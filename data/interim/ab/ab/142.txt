Ахьшьыцба иаҩызаз аҽеиқәа, харантә иҩны ишаауазгьы,
уи иақәтәаз арԥыс еибага, дцон ахы даамыхаӡакәа ашьха қыҭахь.
Дцон хлаӷьареи, ҩадареи, мҩахәасҭеи зегь изеиԥшны.
Абар дназхықәххылаз ахлаӷьара цәгьа, ҽыла акәым шьапыла
албаара уаҩы иахьизымгәаӷьуаз аҭыԥ аҟны, машәырк сыхьып
ҳәа игәы иаанамгеит иара. Иҽыццышә, ашьҭахьтәи ашьапқәа
нықәчаразаан, хланҵы илҭалеит.
– Аҳаҳаи, сарӷьажәҩа! – ибжьы нақәиргеит иара, раԥхьа
даныҵҟьаз ишнақәиргаз еиԥш.
– Анцәа иубоит, сара акгьы схарам! – ибжьы неиҵыхнгьы
инаиргеит.
Ишьҭаз хара дрыцәцахьан. Уаанӡа ихашәышәуаз ахқәагьы
иара иҟынӡа инаӡартә иҟамызт уажәшьҭа.
Рызынтәыкгьы ааилагьежьит изышьҭаз ихьымӡошәа
анырба…
– Дсыцәцеит сшьа зжәыз алахша. Сара сышәшьы, шәгыланы
шәызсыхәаԥшуазеи, сышәшьы сара! – аҳәҳәара даҿын
Ҟазылбеи.
Ҟазылбеи иҩызцәа иҟарҵарыз иақәымшәо игылан. Рхы
ҩышьҭыхны
изиҿаԥшуамызт, ирыхьыз хьмыӡӷыршьон. Аҟабардатә
ҽыжәла џьбарақәа ишрықәтәазгьы, нхаҩы ҷкәынак
иахьихьымӡаз рыбӷа ԥнаҵәон.
– Ухаҵкы, иҳаҳә иҟаҳҵара, – иҳәан, ашьшьыҳәа имаршәа
куа, ижәҩахыр днахьысит ашькылкҩы.
Зыхәра ӷәӷәа чҳаны шәымҭақәак зҽеиқәызкыз агыгшәыг
деиԥшын Ҟазылбеи. Уи уажәы ихьаа иӷрагәаны, иҽы дҽыжәҵны,
ихы иқәжь дгылан.
– Ухы унапаҿы иааг, Ҟазылбеи. Дабаҳацәцои уи алаԥынҵа
икылҟьаз. Адгьыл аҵа дцаргьы дҳаԥшаап, – ибжьы ҩышьҭыхны
даацәажәеит аҽыхәа аҿы ианкны изкыз арԥыс наӡааӡак.
– Адгьыл дыҵамлазар, ма дыԥсаатәны ажәҩан даламлазар, џьара дҳацәцараны дыҟоума уи алахша! – иҿацаӡа ибжьы ааиргеит, аԥаҵа ҟаԥшьы зҿаз арԥыс.
Ашьацҳәа иаҿашәаз амшә еиԥш дхәааит Ҟазылбеи. Ашырҳәа
ихы ҩышьҭыхны иҩызцәа днарылаԥшит. Сааҭбжак аԥхьа
ибла иабаз аџьашьахәы аҵыхәала, ихы-игәы аҭыԥ аҿы изаагомызт
уажәгьы. Иаԥхьаҟа дзымцо, ишьҭахьҟа гьежьышьа
дақәымшәо,
ҩ-мцакы дрыбжьаханы акәын дышгылаз. Уисыр
шьакәармак
илымҵуа, ихы-иҿы цәышӡа, ибла агәқәа мҵысӡо,
ҵаҟатәи иқьышә ихаԥыцқәа ирыбжьарӷәӷәаны, уи арԥыс
дызлацаз амҩахь дыԥшуан.
Уажәраанӡа еихыкка иҟаз ажәҩан аахәарчарит. Аҩада
аԥсҭа
ахахьы аҭагәыргәырра иалагахьан. Ахьшәашәара зҿалахьаз
ашьхақәа рҟынтәи иаауан аԥша. Еихашьшьы игылаз
абнара дуқәа, аҩежьра рықәҳахьан. Агаҿа инаркны ашьхара
аҟынӡа, урҭ наҟ-ааҟ еиԥызшьуаз акаршәрақәеи, аҟәаԥаҿаԥарақәеи,
раӡынтә рахәыцшәа илакьы-лакьуа иргәылсны
илеиуаз аӡиасқәеи, рызегьы ҽаҩраҭагалантәи аԥштәы
аархәахьан.
Ҟазылбеи ихаҿы зҽаанызкылаз аԥҭа еиқәаҵәа днаҵаԥшит.
Амҵәышә жьыла ирҭәны, ажьҭааҩ ашаха инапсыргәыҵа иҵарҳәазаны
ишылаишьҭуа еиԥш, иалажьыз ақәа хьанҭа иаман
илеиуан ҵаҟа:
Ҟазылбеи Аимхаа шәара ззымдырӡоз хаҵак изыҳәан шьҭахьҟа
ихьамҵуаз, игәы нҭӡыӡааит изымариашан илеиуаз аԥҭа
еиқәаҵәа изааигәахошәа аниба. Аимхаа иҩызцәа ҿымҭ-ԥсымшьҭ
игылан. Урҭ ргәы рнархьуан, раԥхьагыла, аҭауад нага,
аакьыскьанӡа
гәырӷьарыла згәы ҭәыз, аԥсҭазаара хьаак ацуп
ҳәа иҟамыз, деилаԥыххаа раԥхьа дахьгылаз. Иаргьы, имч
еиҳаз даҽа мчык ыҟоуп ҳәа дшыҟамыз, ишьапы иҵнаҟьеит
уажәраанӡа илаирҟәуаз амчра. Уи ихаҿы изаагомызт аԥсуаа
ирҳәоз ажәаԥҟа: «Ахаҳә уршыргьы иԥжәоит». Аха иԥжәозаап
ахаҳәгьы. Ааи, зқьышықәсала адгьыл аҿы ишьҭоу ахаҳәгьы
ԥжәоит, иара адгьыл иаӷражьу, азалымдарақәа ршыра иагәылахар.
Иԥжәеит иахьа убри ахаҳә Ҟазылбеи Аимхаа изыҳәан.
Иааҵары-ҵарын имацәысит. Ҟазылбеи ибла ихыҷҷалаз
иналибааит, ихаҿы икнаҳаз аԥҭа еиқәара ду агәҭа амацәыс
ишеиҟәнажәаз. Инақәырццакны иагьхысит. Уи акәхеит, аԥҳал
зыгәҭа еиҟәжәаз еиԥш, аԥҭа иҩагәылкьасаны ақәаршҩы
аҿыланахеит.
Ҟазылбеи дымлахеит ихы. Уи иҿыҵкьаса
ицон аԥшқа илаӷырӡқәа реиԥш, ақәаршҩы цәыкәбарқәа.
Урҭ ацәыкәбарқәа, аԥҭа хьшәашәақәа ирылҵыз, Ҟазылбеи
икәа ианҭыкьаса, ицаҳәцаҳәуа иааҟалеит. Амаҭ аӡыжь аҿы
ианыӡсо
еиԥш, икәша-мыкәша илакьы-лакьуан амацәыс.
Идыдуан
адгьыл ду агәы ҭыԥаны ицартәы еиԥш. Зны-зынла
иааигәаӡаны
ихысуан. Аха иара дгылан, ҽырҵысра имамкәа,
иаҳа-иаҳа зыԥштәы цоз ихаҿы икнаҳаз аԥҭа дахәаԥшуа. Уи
аԥштәы ацара иаҿын. Ауаҩытәыҩса ахәра ӷәӷәа аниоулак,
дшьабаны, дцәышӡа дшыҟало еиԥш, ашьабара иаҿын Ҟазылбеи
ихаҿы икнаҳаз аԥҭа еиқәаҵәагьы. Ақәаб дуқәа, ажәҩан
иалакнаҳаз хышәҭызшәа, ахыр-хырҳәа илеиуаз ақәа,
роуразоуроу иарбааӡеит Ҟазылбеи иҩызцәагьы. Урҭ гылан
ишьхныԥсыланы, адыд иацәшәаны иҩышьҭыԥоз рыҽқәа
раӷәрақәа
рҿарӷәӷәаны. Ажәҩан еиҳагьы иаалашьцеит. Ақәа
ацымхәрас
аҿыланхеит акырцх. Убасҟан ауп Ҟазылбеи ихы
данлаха.
Ицәа-ижьы, уажәраанӡа амца зыхҟьоз, хьшәашәаӡа
иааҟалеит.
Ицламҳәа еихамгыло аҟәараҳәа еихакшон. Иҩызцәа
рахь дынхьаԥшын, ибжьы наиргеит:
– Сҽы!
Ашькылкҩы Ҟазылбеи иҽы иаԥхьа инаиргылеит. Уи акәхеит,
дыԥан дҩақәтәеит иаргьы. Ԥыҭраамҭак дгылан дыԥшуан
дзышьҭаз арԥыс дызлацаз амҩахь. Нас иҽы ахы аарҳәны
иҿынеихеит.
Аԥсҭазаараҿы ҩ-мчык анеиҿагыло, руак аҵамхар ҟалом,
уи идыру усуп. Аха иаҵамхароуп убри амчра, ауаатәыҩса
рзыҳәан иқәԥо. Убри аиааира агарц азыҳәан дара ауаатәыҩсагьы
рыԥсҭазаара хьарымкыроуп.
– Ҳаи, ҳаи, сарӷьажәҩа! – ибжьы ҿацаӡа инаиргеит арԥыс.
Аҽгьы агәашә иакӡамшәа иҩахыԥан, ашҭа инықәххит.
Акәасқьа
абарҵаҿ итәаз Маҭеи иҷкәын иааишьа игәамԥхакәан,
дҩагылан
днеизыԥшит. Ҭакәи аҩны данаадыххыла, иҽы дынҽыжәԥан,
амардуан дынхаԥалан, иаб иаԥхьа днышьамхнышлеит.
Саҭоумҵан саб, сара акгьы схарам, – иҳәан, иаб ишьамхқәа
ааигәыҵеиҳәҳәеит Ҭакәи.
– Иҟалазеи, Ҭакәи?
– Ауаҩы дысшьит, саб!
– Угыл! – ибжьы ҿацаӡа ашҭа инықәҩит Маҭеи. Иблақәа
аалашьцеит. Иаразнак аԥштәы аԥсахит аԥсабара. Иашҭа
ашәеиқәаҵәа нықәҳаит.
Ихы инапаҿы иааган, иаԥхьа зҽеидыԥсалан игылаз иҷкәын
днеиҿаԥшит. Ҩажәа шықәса зхыҵуаз, дыԥхашьа-ԥхаҵо,
мыцхәы зымҳәоз Ҭакәи иакәмызт уажәы иаԥхьа игылаз.
Аамҭакьаҿла
уи ахаҵацәа иҟәнылахьан. Иблақәа ҭылашьца
акәын дшыҟаз.
– Дзыхурҟьазеи?
– Сахьылаирҟәыз азы, – аҭак ныҟаиҵеит Ҭакәи.
– Иучҳандаз, ахара идҵан днаиацәажәеит Маҭеи иҷкәын. –
Ауаҩы иԥсҭазаара иалхра зегьреиҳа игәнаҳароу акоуп. Ҳара
ҳажәла рхы аӡәгьы дықәдыртәомызт, аха ауаҩы иԥсҭазаара
иалхра… – уаҳа изымҳәо ихәыцә акит Маҭеи.
– Иеилыскаауеит, саб, зегьы. Убри азоуп сагьзааз саҭамзааит
ҳәа уасҳәарцы. Аамҭа кьаҿуп. Уажәы исышьҭаланы абра
иааир ҟалоит. Ухы ныԥхьак аамҭала. Сара сцеит, – иҳәан,
амардуан дналбааԥан, ашькыл ишьапы ахьмырсӡакәа дыԥан,
иҽы даақәтәеит.
– Уабацои, Ҭакәи? – илаӷырӡқәа хаҟәҟәало, макьанагьы
дзықәшәаз цқьа изеилымкаауа ибжьы наиргеит Маҭеи.
– Аԥсны ҟьаҟьа дуӡӡа сахьцара шԥаҟамлари, – иҳәан, иҽы
ишьхәа наирбан, ашҭа дынҭҟьеит.
Уи акәхеит, Маҭеи ибла дацәыӡит иҷкәын. Дкаҩауан аҩны
агәашьа дамҵасны иаанимкылар. Илашьцеит адунеи иаразнак. Иԥсы аивгара ицәыуадаҩхеит. Изхомызт аҳауа.
Аӡы
иааҭԥааны аҟәара иқәдыршәыз аԥсыӡ еиԥш, дҿарҳасуа,
ихы
ихьигара изымдыруа, дгәаҭеиуа абарҵа дааҵахеит.
– Ҳаи, сызгылоузеи, снеиҭажәга шәара сшьапқәа исыҵаԥыҵәҵәаша,
– дааӷызы-ӷызит иара.
Аха ишьапқәа жәынгьы-ҿангьы ааԥсара зқәымыз, даныҷкәыназ
ашьха цәҳәыраҿы абӷаџьма ираԥхныҩлоз, уажәы
алуқәа
рыцраҳәоушәа измырҵысит.
– Сишьҭалап, аха иарбан мҩоу дызлацаз. Ааи, исзуузеи,
сыҷкәын, исзуузеи, – дааӷьаҵәы-ӷьаҵәит Маҭеи. Убысҟан изцәырҵит
шәарак. Хәыцра еиқәаҵәакгьы наижәлеит. Иҷкәын
имҩа кны иахьтәаз даннеи инеигәыдҵан дыршьызшәа. Аха
уи ихәыцра наихҟьан, ашьыжь Ҭакәи ачарахь дандәықәлоз
иеибырҳәаз неигәалаиршәеит.
– Угәуҽаныз, дад, Ҭакәи. Хабыгә Ачба ичараҿы иеицырдыруа ҭауади-аамсҭеи ахькылсуа, уара, нхаҩ ҷкәынак уҭыԥ
дырны уаагыл, – иҷкәын иабжьара даҿын Маҭеи.
– Аҳаҳаи, акы уацәымшәан, саб. Сара иахьысҭыԥым сгылом. Уи аԥсуа намысым, – иҳәану икәадыр амгәырхақәа
рыӷәӷәо иаб иахь дынхьаԥшит Ҭакәи.
– Зеиԥш ҟамло егьыҟам, аӡәы ажәа умеикыргьы… – аб игәы
ҭыӷьӷьаа џьара цәалашәарак иоузшәа иҷкәын иацәажәара
даҿын.
– Чҳара ҳагума ҳара? – иҳәеит Ҭакәи инақәырӷәӷәашәа,
ажәа ачҳара игәы иааҵаххны.
– Иара убри ачҳароуп макьанагьы ҳаазгауа, – иҵегьы
нациҵарц иҭаххан, аха уа иҽааникылеит Маҭеи. Избанзар, аб
ииааӡаз дзакәыз идыруан.
«Аамысҭашәала ааӡара змоу» ҳәа акәын ақыҭа зегьы
шишьҭаз Ҭакәи. Длахҿыхын, аха ауаҩы ишакәым ала изныҟәо
анибалак, игәахы еибакәан. Данхәыҷызгьы иубартә иҟан, харада иаҵахоз идгылара шилаз.
Усҟан ихыҵуан жәаха шықәса. Ақыҭа асҭаршын, иаҳәа
наидҳало, ишьап кьаҳәқәа дрызнымкыло аҩы иҽаршьны,
аусҳәарҭаҿ нхаҩык дышиацәҳауаз ибеит. Иацәҳараҿы даанымгылакәа,
еиҩырҿа иикыз иҟамчы леихыиҟьарц иҩышьҭихит.
Аҵлаҳәысҭа даузеиҭаҵхуаз, ихы анылаирҟә, ибӷа еиҳагьы
иманшәаланы инеимҵеикит. Аҟамчы анхаҩы ибӷаҿы
илеиаанӡа, асҭаршын иааимҟәыҵикәыцәааит. Асҭаршын иблақәа
ҩхацалан, иҿы ахьааихихыз даанхеит азныказы. Абарҭ
зегьы али-ԥси рыбжьара ирласны иҟалеит, асҭаршын имҵақьақьаҩцәа
иҿы еихихаанӡа ииҳәарц ииҭахыз здыруаз,
аиҭаҵшьагьы
иақәымшәеит.
Ауаҩы ма цәымӷрала, ма дшәаны даныччо ихы-иҿы аҽзлаԥсахуа
еиԥшхом гәахәарыла аччара. Убри еиԥш аҭагылазаашьа
иоуит асҭаршын иахьа. Иқьышә жәпа дуқәа, иԥаҵа
кьатрацәқәа зхагылаз, иҽеиҵҳәаӡаны дахьыччоз атрым-трымҳәа хыхь ишьҭыԥон, акырцх ӷәӷәаны ианлеиуа адгьыл
ианԥаны аҩада ишышьҭыԥо еиԥш. Иикыз аҟамчы Ҭакәи
ианимпыҵижәа, инапы ахьҩышьҭихыз уа иҿаҩазшәа иааҿахеит.
Егьи акәзар иахьигара изымдыруа иԥаҭ-ԥаҭо иван.
Ҭакәи ибла ааихмырсыӷьӡакәа ашьха цәҳәыраҿы амшцәгьақәа
раан уажәы-уажәы зҽызыԥсахуаз аҳауа иаҩызаз
асҭаршын ихаҿы даҿаԥшуан. Ибла иаахгылеит иаб изеиҭеиҳәалоз
адау хаԥыцзаҵәи ауаҩжьыфаҩи рлакә.
Ахра ахыцәқәа бганы агәгәаҳәа илеиуа ахаҳәқәа, ашьапаҿы
ианкаҳауа еиԥш, асҭаршын азныказы ицламҳәақәа
леиқәыжьны,
нас арҵәааҳәа дыҳәҳәеит.
– Ари дзымӡышәада?
Аӡәгьы ҿимҭит. Амҵақьақьацәа ааилагьежьит. Дыздыруазгьы абри иоуп ҳәа, аҳәашьа иақәымшәеит.
– Дзыхурҟьозеи абри ауаҩ?! – ацәымӷра ибла ихҟьо
даацәажәеит Ҭакәи.
Асҭаршын ицламҳәа ҩазы инаркны, иџьымшь џыԥхьқәа
рҟынӡа зегьы ҩеибарххеит аҩада. Иааԥшит ихаԥыц ҩежьқәагьы.
Дангәаалак зымҩа еихоз ҵаҟатәи ицламҳәа еицаҟьахеит.
Ақәаб агәараҳәа еилашуа, ахҩа анахухлак, ахылҩа-ԥсылҩа аҳауахь ишцо еиԥш, асҭаршын ҩныҵҟала иӷрагәаз
иԥсыԥ Ҭакәи илеиҿаҳаит. Иара убысҟан ихаҿы иаҵԥан иҟаз
ицлымҳәа аҭыԥ аҿы иааит.
– Ари дуаҩӡам, ари драхәуп! – ибжь гәаҩа Ҭакәи инаиқәиргеит
асҭаршын.
– Арахә абанҭ роуп, – ауардын иаҵаҳәан игылаз акамбашьқәа
рышҟа инапы наирххеит Ҭакәи. – Абни уара аҟамчы
зхуҟьарц иуҭахыз дуаҩуп. Ауаҩы ус изыруӡом…
– Уара узусҭада?! – иаҳаз џьашьо дҵааит асҭаршын.
– Саргьы суаҩуп, амала макьана исзымҳац акәымзар, –
аҭак ныҟаиҵеит Ҭакәи игәахы еибакуа.
Иц ҩежьқәа еихҳәаны аччара далагеит асҭаршын. Уи дыччон икьатеиах ԥҵәо, инапқәа еинҟьо, ишьап дуқәа шьҭакшо.
Аччара иалагеит асҭаршын икәша-мыкәша игылаз ауаагьы.
Акамбашьқәа ауардын иаҵаҳәаз ракәын ара ҭынч игылаз.
Анхаҩы аҟамчы зхиҟьараны иҟаз ганха-ганха агәашә аҟынӡа
днеихьан, сыԥсы сызгозар ҳәа.
– Дышәкы ала! – дыҳәҳәеит асҭаршын ишилшоз.
Амҵақьақьаҩцәа Ҭакәи инаизыҭрысит. Ашьабысҭа шәаны
ианышьҭыԥо еиԥш, дҩышьҭууааит Ҭакәи дахьгылаз. Уи аҳауаҿ
дшыҟаз ауп иикыз аҟамчы асҭаршын иҟәаҟәа ишажәиҵаз.
Нас иаразнак деиҵамхаӡакәа днарылҵәраан, дыҩны амҩаду
дҩанылеит.
– Дышәкы ахьымӡӷ сзыргаз! – дхәаауа дахьгылаз ақәгьежьаара
даҿын асҭаршын. Итапанчагьы ҩҭганы агәақь-агәақьҳәа ажәҩан ахь ахы рханы дхысит.
Убри ахысбжьы иазыԥшызшәа рызегьы ҩыҵеибарҟьан
Ҭакәи иҩаишьҭалт. Аха изыхьӡоз дабаҟаз, хара дцахьан.
Ҭакәи акыр данынаскьа, ҳаракырак дыҩхалан, ишьҭахьҟа
дынхьаԥшит, «Ауаҩы бааԥсы ақәыџьма аҵкыс деицәоуп»
ҳәа, иаб иеиҳәалоз, иара усҟан иашак еиԥш идикыломызт.
Избанзар, ақәыџьма ахаҭа акәын, иқәыџьмаҵәҟьан иара
иидыруаз. Ибла иабахьан рыжәхьа, иара изы ахш змырхуаз рыҩны ахәдан ишҳәуаз, ахәылбыҽха кәыџьмақәак абна
иаалибаҳәаны, ахәда ԥжәаны ишылкарыжьыз. Ҭакәи хәҷы
иблақәа рыла, убырҭ ракәын иқәыџьмақәаҵәҟьаз. Ауаҩы
иқәыџьмара атәы ихаҿы изаагомызт, аха уажәы ауаа рыгәҭаны,
ауаҩы ихаҭа ауаҩы дисуа, насгьы иара дыҩны дандәықәла,
«дышәкы, дышәшьы» ҳәа, абжьқәа иаҳаз иаразнак иаԥсахит
ауаҩи ақәыџьмеи рыбжьара имаз агәаанагара…
Абри адунеи аҿы уҭазырхарц иалаго амчра уаҿагылан
уқәԥартә еиԥш уӷәӷәазароуп, мамзаргьы ашьамхы ҵары
уҵазароуп уи ухы ацәугартә еиԥш. Ҭакәи изы усҟан ашьамхы
акәхеит ԥсеиқәырхагас иҟалаз.
Абарҭ агәалашәарақәа иаразнак инаихҟьеит «уаха уаанӡа
сышьҭалаӡом» ҳәа, иаб ибжьы аниқәирга. Ҭакәи ихы ҩышьҭыхны
иаб днеиҿаԥшит. Маҭеи иблақәа еснагь еиԥш, абзиабареи ашәареи рхын.
– Угәуҽаныз, дад, Ҭакәи, – еиҭеиҳәахит имҳәацыз џьышьа
Маҭеи.
– Аҳаҳаи хьаас сҟоумҵан, – иҳәан, дыԥан иҽы дҩақәтәеит
Ҭакәи.
Иҽеиқәа Раԥка ҳәа хьӡыс измаз, акалмаҳа аӡышьшьыраҿ
ишьқьыр-шьқьырны, нас инаҭрысны аӡӷьыра иналапҟа ишцо
еиԥш, Ҭакәи абӷаҿы даннеи, иҽырԥа-ҽырԥо, аҟыз еиԥш
ахәда ырхәан, аԥышә агәышԥы иҵакшо, акалам еиԥш ипоу
аԥхьатәи ашьапқәа ашьац дырҟьацыр ҳәа ишәозшәа адгьыл
инықәыркьысны иҩышьҭкәыцәаауа, аԥшәма ибжьы анақәыргара
иазыԥшны иԥашашон.
Абри аԥсабара ԥшӡа злеилаҳәоу ашәаԥыџьаԥи, уи иагәылаԥсо
амра ашәахәа кәалыкәаџьеи, иҷкәын дыргәылакны,
Маҭеи игәы ихаакәакәараӡа иҭаԥсон. Уи иԥсҭазаараҿы
дзықәгәыӷуаз, иаб иԥара еиԥшьыгас имаз Ҭакәи иакәын.
– Ҳаи, ҳаи, сарӷьажәҩа! – ибжьы ҵрыхәҵәаӡа инаиргеит
Ҭакәи.
Аҳауахь иҩышьҭууаан адгьыл иқәгылаӡамшәа аҿынанахеит
Раԥка, ашҭа инҭҟьаны.
Маҭеи дгылоуп ихы иқәыжь, илымҳа иҭыҩуан «сара акгьы
схарам» ҳәа, иҷкәын ибжьы. Аҵыс ԥсҭаҵага инапы иҵахҩаны
иикыз наимпыҵԥрааны ицазшәа акәын дшыҟаз иара. Ииулакгьы
шьаҿақәак ныҟаҵаны, аанда иҽнадҵаны иашҭа днықәԥшын,
хәыцрак дынҭанагалеит.
Агәырӷьареи агәырҩеи неилаҭәеит Маҭеи иашҭаҿы. Игеит аҵеи икьаасыбжь. Аҳәҳәабжь геит убри инақәырццакны.
Дихыԥсааит Ҭакәи иан. Аиашьара, агәылара, ауа аҭынха ирура,
ирҳәара иақәымшәо иаанхеит. Акыр шықәса Маҭеи игәара
аҵеи иира иазыԥшыз, ргәырӷьара агәырҩагьы нацлеит.
Аԥсы данырж ахәылбыҽха ашҭаҿы иааизаз еидгылан акы
еибырҳәон. Маҭеи цәалашәарак иоуит, урҭ еибырҳәоз иара
ишизкыз ала. Ацәгьеи абзиеи имбацкәа дыҟамызт, аха дшымгәыӷӡоз
иашҭа иҭаҳаз агәырҩацәгьа, убриаҟара адгьыл аҿы
дышьҭанарӷәӷәеит, бахәык бганы иқәҳазшәа.
«Избан, – гәаныла иҳәон иара. – Иҟасҵазеи цәгьарас сара?
Избан анцәагьы сзигәамԥхо?»
Уи азҵаара аҭак аӡәгьы ииҭомызт.
Ауаҩы агәырҩа анимоу, игәеисыбжь аҭак азҭо иоуп, иуаҩыҵәҟьоу,
иагьҩызоу, иагьҭынхоу.
Иара абри аԥсабара иҟәымшәышәӡа узқәыԥшуеи, адгьыл
ҳалали, ажәҩан иаҵәа зқьы-бла зҭыџьџьои, уреигәырӷьаҵәа
ушырҿаԥшуа акәымкәан, убас рхы-рҿы ԥсахны иаауҿагылоит,
дареи уареи жәытәнатә аахыс аиӷара шәыбжьазшәа.
Аԥсҭазаара иара иԥсы зыҿҳәараз, шьауардынҵас амҵәыжәҩақәа
иҭан дҳаракны дызкыз, џьара шәыҭҳарак ахаҿы
иануп ҳәа дыҟамызт. Ихахьгьы игәахьгьы иааиуамызт,
аԥсҭазаара
амаҟа иавҵаҵан иамоуп ҳәа, уажәы игәы иалаҟацаз
аҟама ццышә. Аха ацәгьеи абзиеи рышьхәа еивҵоуп.
Бзиара нагӡагьы ыҟамзаап. Аԥсҭазаара агхақәа иамоу зегьы
иреицәоуп, ауаҩы дахьеилнамхуа. Изыхәҭои изыхәҭами ҳәа
иахьрыхәамԥшуа. Иара аҿаԥхьа ахара здугьы издымгьы
инеибеиԥшны иахьаго.
– Дад, Маҭеи, – ибжьы ааиргеит злабашьа зҽанҵаны игылаз Баалоу Башьхәыҭ.
– Аԥсҭазаараҿы ауаҩы зегьы дрықәгәыӷуазароуп. Абри
адунеи аҵасқәа убас иџьбароуп, еилых амам акәымзар, сара
адәы сықәуп, арахь уԥҳәыс хәҷы анышә даҳҭеит уажәы. –
Башьхәыҭ дӡышозшәа ибз иҿы иҭабылгьо даанхеит азныказ,
нас иԥсы ааивганы ацәажәара дналагеит. – Ҳара абра ҳхы
неилаҳкит, ԥсыхәа змам уск аҵыхәала. Уабхәында Рашьыҭ
дышгыло убоит. Шәара шәҩыџьагьы шәгәырҩа еиҳау еиҵоу
ҳәа ара иаҳкапануам. Уи еилкаауп, убри аҟынтә зыԥсы ҭоу…
– Башьхәыҭ иажәа ааҿахиҵәеит. Игылаз рызынтәыкгьы
аҭаҳмада ииҳәараны иҟаз шырдыруазгьы ргәы ҭынчмызт.
Иара
Маҭеи ихьшәашәаӡа иҟәаҟәа икыдыз аԥхӡы ацымхәрас
ашоура
наижәлеит. «Сыздыргәаҟуазеи ран лхылсеит», – гәаныла
агәаҟра даҿын иара.
Ауаҩы ихы иҭам, игәы иҭам, рҽеишьа, рхынҳәышьа змам
аус данақәшәалак, иаразнак иаԥсахуеит иҭагылазаашьа. Иара
иаԥхьаҟа дынхарц игәы ишҭаз алымҵит.
Баалоуаа реиҳабы Башьхәыҭ ихы ҩышьҭыхны Маҭеи днеиҿаԥшын,
иажәа дналагеит аҳәара ицәымӷны деиҵаӷәӷәа.
– Иуадаҩуп, дад, абри аҩыза ажәа уаҳәара, аха уабхәындеи
уанхәԥҳаи исыдырҵаз уасымҳәар ҟалом. Урҭ ирҭахуп аҵеи
ииз дара драаӡарц аҩныҟа дганы. Уара узлазаҵәу ала… –
Башьхәыҭ
уаҳа изымҳәеит. Иԥаҵа шлақәа инарықәҵәрааны
рҿынархеит алаӷырӡқәа.
Маҭеи абыржәоуп ацәа далҵызшәа данааԥш. Уаанӡа
ицәышӡа иҟаз ихы-иҿи иқьышәқәеи, маҷк ашьа нарықәлан,
иблақәа иаацқьахаз рыла иашҭа дынҭаԥшын, блала иааимданы, иаԥхьа игылаз днарыхәаԥшит.
– Саҭашәымҵан, аха ахәҷы сара дсааӡоит, – иҳәеит Маҭеи,
ибжьы ныҵакны.
Ахацәа ҿырымҭит. Аҳәсақәа ааилаӷыз-ӷызит. Ашҭа еиҭа
атынчра нықәҳаит. Убри иҟалаз аҿымҭра аԥсабара убас
еибанарххеит, ишытҟәацра. Аха убысҟан игеит аԥшқа
иҵәаабжьы.
Иҵааршәу адәқәа амра анрықәшәалак, иԥсасины
ацәаҳәа хәыҷқәа алдо, ацәыкәбарқәа еишьҭагылан
ишцо еиԥш, рыгәқәа ирҭашыз аԥхара рхы-рҿы арлашеит
игылаз зегьы.
Аԥсабара даҽа ԥшшәык аанахәеит. Аԥсҭазаара аанкылашьа змам, ԥҵәара зқәымкәа адунеи иакәыршо, аҩнуҵҟала
излеибарку иагьызлаӷәӷәоу аиреи аԥсреи рылоуп.
Ауаа ашьшьыҳәа аилыҵра иаҿын. Макьаназы зхы зықәыжь,
илабашьа иҽанҵаны зтыԥ аҿы игылаз Баалоу Башьхәыҭ
иакәын. Ихы-иҿы иалдаз ацәаҳәақәа рыла иубон иԥсҭазаара
ауадаҩрақәа шацыз. Амацәыс змахәқәа кыднажәжәаз, аха
агәыцә шиашо иаанхаз ара гәаԥшь еиԥш акәын дышгылаз.
Цәгьеи бзиеи иара дыҟамкәа ӡбашьа амамызт. Убри азакәын
Баалоу Башьхәыҭ «акьатеи еиԥшьҩы» ҳәа изишьҭазгьы.
– Уара уиашоуп, дад, аҵеи бзиа анцәа дузиааӡааит, –
иҳәан, Башьхәыҭ агәашә шыҟаз иҿынеихеит.
«Аҵеи бзиа анцәа дузиааӡааит», – абарҭ ажәақәа еиҭа
иҿыцӡа игазшәа илымҳа иааҭаҩит Маҭеи.
– Ааи, сажәымҭа шԥацәгьахеи, – дааӷызы-ӷызит Маҭеи.
Убасҟан ауп иангәеиҭа агәашә дшааҭалаз, Баалоу Башьхәт-иԥа, Баалоу Мадлеи.
– Иҟалазеи, Маҭеи, иухьзеи, угылашьа сгәаԥхом? ҳәа,
дҵааит Мадлеи.
– Ҭакәи ауаҩы дишьит.
– Иишьыда, уан лхылсеит?
– Исыздыруам…
– Иуазҳәада?
– Иара.
– Дабацеи?
– Издырхуада, абыржәы агәашә дынҭҟьеит.
– Ҳаи, уаргьы саргьы!.. – уаҳа ииҳәара дақәымшәо дгәаҭеиуа
ашҭа днықәлеит Мадлеи.
Маҭеии Мадлеии жәлак еицырхымызт акәымзар, еишьцәак
реиԥш еибабон. Рыцәгьа-рыбзиа еилан. Рҿаҵа еиҩшаны
акәын ишырфоз. Шьхеи-геи акыр еицныҟәахьан. Баалоу
Мадлеи, иаб иеиԥш, унеишь-уааишь ҳәа зарҳәоз аӡә иакәын.
«Башьхәыҭ хәҷы бзыхәшә» ҳәа акәын ишишьҭаз. Анхаҩ
бзиа иԥа, арык рхы ҭызгоз, Мадлеи аԥсуара аныҟәгара шус
мариамыз идыруан азоуп, ихы дацклаԥшны, дызныҟәозгьы.
Ихаҟара пату зқәиҵоз ауаҩы, ихаԥыц икылакны ииааӡаз
иҷкәынзаҵәы, ауаҩы дишьит ҳәа иаҳаз изхамҵо, ииҳәара-ииура дақәымшәо дгәаҭеиуан. Нас ихы инапаҿы иааганы,
ԥшшәы ҳәа акгьы ихаӡамкәа, иаԥхьа идысны игылаз Маҭеи
иахь ибжьы наиргеит.
– Анцәа ду, ҳазшаз, убас иҭаххазар акәхап, уашҭа агәырҩа
ҭеигаларц. Уара анцәа иҿаԥхьа уцқьоуп. Иара убас уцқьоуп
ууаажәлари удгьыли рзыҳәангьы. Абарҭ зегьы гәамҭакәа,
илаԥш хаа ушҟа имырхазар, угәнаҳа иара имазааит. Иара
ҳаишеит, ҳаԥсгьы иара инапы иакуп. Ари адунеи усгьы гәырҩа
агым, иубоит. Иҟалаз ҟалеит, алаӷырӡ акгьы иҳахәом.
Еилаҳкаап арԥыс дзыниаз. Ауаа рыбз хәшәуп. Иадаагалап
Абжьуаа, иамуӡозаргьы Бзыԥынӡагьы ҳнаӡап. Аиныршәаҩ
ду Мықә Аабыџь дааҳаԥхьап. Амала, уажәы азыҳәан сара
иуасҳәо уазыӡырҩы. Уҩны ашәқәа наркны сара сахь уаала.
Иршьыз иҭынхацәа рхы иҭашәо иудыруазеи. Ҭакәи иагьа диашазаргьы урҭ ргәы шны иҟоуп уажәазы.
– Ҳаи, Мадлеи нага, сара соума узыхӡыӡаауа. Сыршьааит
рҭахызар иааины абра. Уи ала сыҷкәын ихьран иҟоу хҽыргьы
ҟалауеит, – иҳәеит Маҭеи иҷкәын ихьраны иҟоу иара ихахьы
изгар, жәҩангәашәԥхьаран ибо.
– Уаала, Маҭеи, – иҳәеит Мадлеи, ицәа дааҭаӡыӡан. – Уҩны
ушаху акы узырур ҟалоит. Усҟан уҷкәын уи схы ақәысҵоит
ҳәа
далагозар акәхап. Унеины аҩны ашәқәа нкыдҵа.
Баалоу Мадлеи ибзиан идыруан иуаажәлар закәу. Абри
еиԥш ахҭысқәа раан, ашьа зду алаапк даҩызаха, ихьымӡӷ
ихихырц азы аӡәгьы диеигӡомызт. Шаҟаџьара залымдарыла
ашьа каҭәахьааз. Жәытәнатә аахыс амилаҭ ирылаҵәаны иҟаз
аус еиқәаҵәа аанкылашьа амамызт.
Маҭеи ишьапқәа хьанҭаӡа аарлаҳәа еихго, имаҵурҭеи
икәасқьеи рышәқәа нкыдҵан, иҿааихеит. «Ҵәыџь Маҭеи, –
гәаныла дыгәжәажәон иара, – уԥсҭазаара зегьы, уҩны ашә
аартра акәын изызкыз. Уажәы унапала иауркит, уажәымҭа
цәгьахааит», – игәы ианыҩуаз ибжьы адунеи зегьы иахыҩуазшәа
иаҳауан.
Аҭәаҵла ашьапаҿы иҽы нкыдҿаҳәалан, Ҭакәи иаара дазыԥшны
дгылан Абыхә Гыџь. Еиқәшәарц ианеибырҳәаз
аамҭа
иахымԥацызт. Аха Гыџь иҩыза гәакьа мчыбжьык аахыс дахьимбацыз, дыгәхьааган дизыԥшын. Дахьынаԥшуаз,
наҟ аҩада ашьха цәҳәыра дуқәа инадыркны, урҭ ркалҭ
аҿы: ишьҭаз аԥсҭақәеи акаршәрақәеи зегьы инапсыргәыҵа
еиԥш ибарҭан. Иаакәыршаны ицәҳәыран, ашьац иаҵәа иаҿыкәыршоу
акәымзар џьара чықькгьы аҿымиааит. Уи агәҭаны
иқәгылаз аҭәаҵла ду ара ишииз атәы лакәҵас акәын
ишырҳәоз акрызхыҵуаз. Баалоу Башьхәыҭ иабду Баалоу
Шәарах
иеиҭаҳамҭоуп ҳәа рҳәалон, аха уи иахааныз аӡәгьы
игәалашәомызт убас шакәыз. Шәарах иҭәа ҳәа акәын ишашьҭаз
ауаа. Ус акәу анс акәу, акәтаӷь сахьа змаз ахәы иқәгылаз
аҭәаҵла акырӡа ахыҵуан. Уи амахә хьанҭақәа меигӡарахда
зҽеиҵҳәан иҟаз, аԥша анаслак еилазазо амшын
иху аӷбеиԥш аҵысра иалагон. Аҭәаҵла ашьапы илацәхыкны,
адгьыл
агәахьынтә акы агәҭасны иаанагозшәа, ӡыхьк
ыҵхәраауан. Ирҳәоит, аӡыхь аҭәаҵла абра еиҭарҳаанӡа адгьыл иалхәраахьан ҳәа. Ҳәара аҭахума Баалоу Шәарах абра
аӡыхь шамаз аниба ауп, ашәшьыра ахаиргыларц аниӡба.
«Аӡашәа иузҳааит аӡыхь абра иеиҵызхыз, аҭәаҵла еиҭазҳаз»,
– мҳәакәа иавсуамызт амҩасцәа.
Амра еиҳа-еиҳа ажәҩан аҽаланахалон. Гыџь Ҭакәи дызлаараны дыҟаз амҩахь дыԥшуа дгылан. Иҽы ахьҿаҳәаз аӷәра
иахон ишаҵәы-шаҵәуа. Џьарак изгыломызт. Уи зтәыз Гыџь,
зышәагаа бжьаратәыз, ижәҩахырқәа аакьакьаны ахьшьцба
аблақәа реиԥш, иблақәа иҭыԥхоз, иџьымшь еиқәаҵәақәа
ирыҵлашон. Дахьынӡаҟаз дџыхӡа, амца дакәуҵар дбылуам
ззырҳәоз иакәын. Икаба еиқәаҵәеи, икәымжәы шкәакәеи,
ираӡны маҟа иахьынҳалаз иҟама хьанҭеи, иазыхәхәашәа
ихагылаз
ихылԥарчи, иаацәхаԥшьшәа иҟаз ихҭырԥа ижәҩа
икыдыршәылази, иргәылыҷҷаауан ақәыԥшра зҿықәҳәҳәыз
ихы-иҿы. Еснагь зҵыхәақәа аҩада икыдыршалаз иԥаҵеиқәаҵәақәа
ддырԥшӡон. Гыџь ихыҵуан ҩажәихԥа шықәса. Ҭакәи
иаҵкыс хышықәса рыла деиҳабын.
Урҭ реибадырра ҟалеит акыршықәсқәа раԥхьа зны, Маҭеи
иҷкәын адәқьан ахь хәҳахәҭра ҳәа данишьҭыз аҽны инаркны. Аусҳәарҭаҿы Ҭакәии астаршыни анеидыслоз, Гыџь иаб
дицны уа дыҟан.
Гыџь иаб Ҭандел, зықәрахь инеихьаз уаҩын. Ианиаамҭаз
геи-шьхеи ҽнак ала ирыбжьҟьоз аӡәы иакәын, аха иқәрахь
днеиуа даналага, ашьапхьаа изцәырҵыз аҩны дартәеит. «Угәы
еицҳафыруа, ушьамхы унанамгозар, изхәарҭоузеи аԥсҭазаара
», – иҳәалон иара. Убыс ишьапқәа шихьуазгьы асҭаршын
иҿы дызлеиз, шәахтәқәак мыцхәны иқәырҵаз азыҳәан акәын.
Аха асҭаршын алаапк даҩызаха зегьы дырзыҵҟьо аниба,
иааигәа дымнеикәа иҽааникылеит. Асҭаршын анхаҩы дисырц аҟамчы анҩышьҭих, Гыџь дахьгылаз арҵәаа ааҭиргеит.
– Ари иҟаиҵо иаанагозеи, саб?!
Ҭандел иҷкәын дааимлагәа дикит, аха аԥсыӡ еиԥш, днеимпыҵҵәраан,
иҩны инеиуаз Ҭакәи днаишьҭалеит.
Аҩадара даныҩхала даанҿасит Ҭакәи, ишьҭаз дихьигӡарц
азыҳәан.
– Иуҭахузеи, узсышьҭоузеи? – ибжьы наиргеит Ҭакәи.
– Уеилыскаарц сҭахуп, – иҳәан, ныҟәашәала иҿынеихеит
Гыџь.
Ҭакәи игәиҽаниҵеит. Икәша-мыкәша ишьҭаз ахаҳәқәа иаҳа
иманшәалан иԥыхьашәаша днарзыԥшит. Аԥхӡы иҿашыз
ныԥхьаҳәан даагылеит ақәԥара дазхианы.
Ҭакәи ас ақәԥаразы иҽырхианы дышгылаз гәазҭаз Гыџь,
ибжьы ааиргеит иааигәаҵәҟьа дымнеикәа.
– Уара суҩызахарц сҭахуп.
– Уи агәра злазгарызеи?
– Абар снапы, – инапы неиҵыхны Ҭакәи иахь иҿынеихеит
Гыџь.
Ҭакәигьы иааиуаз имаҿа ааникыларц, шьаҿақәак ԥхьаҟа
иныҟаиҵеит, аха иҽааникылеит, агәаҽанызаара иманы. Иагьа
ус акәзаргьы, уи диздыруамызт.
– Иқәнагоит асҭаршын изууз. Уара усаԥысит акәымзар, саб
илабашьа ааимхны, ихы сасырц сгәы иҭан саргьы.
Иужәлоузеи уара? – дҵааит Такәи, Гыџь иблақәа дырхыԥшыло,
макьанагьы ҩныҵҟала агәаҽанызаара иманы.
– С-Абыхәбоуп, Гыџь сыхьӡуп, – ихы-иҿы ааихаччан, аҭак
ааҟаиҵеит Гыџь.
– Саргьы с-Ҵәыџьбоуп, Ҭакәи сыхьӡуп, – Гыџь дҵаанӡа
иара ихала дызусҭаз наиҳәеит Ҭакәи.
Абас ала иеибадырит, наӡаӡа аиҩызареи-аиашьареи зыбжьазҵаз
Ҭакәии Гыџьи, абыржәы еиԥылараны иахьыҟоу аҭыԥ
аҟны.
Иҩыза иаара иахьахыԥаз игәамԥхакәа, Ҭакәи дызлаашаз
амҩахь ибла ааихмырсыӷьӡакәа дыԥшуан Гыџь. Убри аамҭазы,
уажәраанӡа дызҵәахуаз абнара даалҟьан, иҽы ахы амҭацәакәа
иҿааихеит Ҭакәи.
– Ара сыҟоуп, Ҭакәи, – акиҳәа ибжьы игаз инацҭҟьеит итапанча.
Ҭакәигьы итапанча нҭҟьеит инақәырццакны. Уи иаанагоз
исаҳаит ҳәа акәын. Гыџь иҽы ахысбжьы анаҳа, аӷәра иахо
акьыркьырра иалагеит. Уи акәхеит, иаразнак дыԥаны дҩақәтәеит.
Уи дыҽҟаза: дуун. Аҽырхәмарреи, аҽырҩрақәеи раан
зегьы зхәаԥшуаз иара иакәын. Ҟабардатәи иҽы, ашькыл
ишьапы кыламкӡакәа ишыԥашашоз дыԥан дақәтәон. Ахы иоужьны
иҩны ишнеиуа акәадыр днаныԥан адгьыл днықәԥалан,
еиҭа акәадыр днантәалон. Убыс аныҟаиҵоз аамҭазы, ма адгьыл
даннықәԥалоз, мамзаргьы аҳауаҿ дшыҟоу ихылԥа
ааихԥааны, ажәҩан иналаҵан, тапанчала деихсны агәҭа
кылиҵәон. Нас икаҳаанӡа днаҵаххны иааникылон. Абасала
еибагаз ҷкәынан Гыџь.
Ҽнак Ҭандел иҷкәын Гыџьи иареи арашәара иааҟәыҵын,
шьыбжьон рыԥсы ааиҭаркырц ашәшьыра ишыҵатәаз, агәашә
иаадгылеит хҩык анхацәа. Аӡәы Шлар Кәарсантел иакәын.
Дынхаҩ, бзиан. Иқәрахь днеихьан, аха макьаназ дыӷәӷәан,
илымҳа иагмызт, иблақәагьы ҵарын. Ихаԥыцқәа еилшәара
рымамызт, иҟәашӡа иҵагылан. Ихшыҩ, анкьа ианиааз еиԥш,
еилфаҷа акәын ишыҟаз. Иара дыҟамкәа уск рыӡбомызт.
«Ҩ-рык реинраалаҩы» ҳәа, ишьҭан иара. «Баалоу Башьхәыҭ
дицԥҵәахоуп» ҳәа акәын ишизырҳәоз. Иара ицыз аҩыџьа
иаҵкыс еиҵыбцәан. Шлар Кәарсантел усӡбара данцоз дымҩаԥызгоз
ракәын. Урҭ цәажәо, мамзаргьы аимак-аиҿак аныҟало,
абасоуп, абансоуп ҳәа, акы рхы аладырхәуа уаҩы имбацызт. Амала, Шлар Кәарсантел данцәажәоз рыхқәа рдысуа,
ииҳәоз зегьы ирықәшаҳаҭхауан. Зны-зынлагьы Кәарсантел
зымҩа инаԥхьаны ак реиҳәауан. Убрагь рхы, дырҵысуан
қәшаҳаҭрак аҳасабала. Ргәы рнапы адыркылон Кәарсантел
ишҟа маҷк иаахырхәашәа. Иаанагозгьы, уара уиашоуп, ҳукәшаҳаҭуп
ҳәа акәын.
Ҭандели Гыџьи, ашҭа агәҭаны инарԥылеит.
– Бзиала шәаабеит, – иҳәеит Ҭандел инапы аҳауахь иҩышьҭыхны,
Кәарсантел инапы аанкыларазы иҽырхианы.
– Абзиара узыҟалааит, Ҭандел, – аҭак ныҟаиҵеит Кәарсантел,
Ҭандел инапы аанкылауа.
– Ҳаи, уаҳзаазгазеи, Кәарсантел бзиа? Иҵуазеи сныдгылан усымбеижьҭеи, аха анхаҩы итәы иубац, сыкнаҳауп ԥсцаха
сымам, – ихы рқьио драԥгылан, араҵла ашәшьырахь иман
иҿынеихеит Ҭандел.
– Сбара угума, Ҭанделхеит, – иҳәан, ашьшьыҳәа илабашьа
иҽанҵаны, арамҵан игылаз арымӡ хәхәа днықәтәеит Кәарсантел.
Шлар Кәарсантел ихылԥарч еиқәаҵәа ихаз ааихыхны,
ивараҿ инықәҵаны, ицыз иҩызцәа рахь дынхьаԥшит. Даргьы
макьаназы имтәакәа насҭха игылан иззааиз аус Кәарсантел
ианбацәыриго ҳәа изыԥшын.
– Ҭандел, уааины абра уаасыватәеишь, сыззааиз уасҳәарц
сҭахуп.
– Ҳаи, Кәарсантелхеит, сышԥауватәо уара еиҳабык. Еиҳабра-еиҵыбра агымхароуп Аԥсынра акәымзар, нас ҳазхәарҭоузеи,
– иҳәан, Кәарсантел иааигәа дааины даагылеит
Ҭандел.
– Пату уқәзҵара еснагь дуԥылалааит, дад, – иҳәан, зымҩа
иқәыз ихылԥарч ааихеиҵеит Кәарсантел. Уи уск даналацәажәоз
ихылԥарч ихамкәа, илабашьа икымкәа далагомызт
ацәажәара. Аха абыржәы дыззааиз алагара ицәыуадаҩхын.
Арахь имҳәар ада ԥсыхәа ыҟамызт. Кәарсантел ибзиан идыруан
Гыџь иҟазшьа. Уи аламала зхы амҵ ықәзыртәоз аӡәы
иакәмызт. Убри аҟынтә, иажәа раӡаны ацәажәара дналагеит:
– Дад, Ҭандел, иахьа сыззааиз аус даара иԥшӡоу акакәым.
Иара саргьы исҭахымызт убри еиԥш аус азы уашҭа сҭаларц,
аха изеицәааӡарызеи, уаҩы папанҵҟәырк сидхалан, сааимышьҭыр
имуит. Иара саргьы саназхәыц, машәырк алҵыр,
сҳәан, сҿаасхеит. Ауаҩы заанаҵ игәиҽанҵара, ишудыруа
еиԥш, уи мыцхәым. Саазышьҭызгьы Ӡаԥшь Алмахсиҭ иоуп.
Уи дзакәу сара исымҳәаргьы шәара ибзиаӡаны ижәдыруеит.
Цәгьа дырны бзиа ҟазҵо иакәым. Дмақарны акәым, аха абас
узааицҳауеит: «Сыҷкәынцәа ҽыжәланы иахьнеиуа, уҷкәын
дноумышьҭын», ҳәа. Ҭандел, ухаҵкы сцеит, ишԥааури нас,
ҳаргьы ҳхы аадырыр ами. Анхаҩы имҩа ҳәа акы ыҟами. Абри
ауп иуасҳәарц сыззааиз. Уҷкәын аҩны дкыдҿаҳәал сҳәом,
аха… – иҳәан, иажәа уа иааҿахиҵәеит Кәарсантел. Ҭандели
Гыџьи иргәамԥхеит Кәарсантел иреиҳәаз.
– Шәеилыскааит, – иҳәан, алабашьа иҽыҩанҵан дҩагылеит
Кәарсантел. – Сара исыхәҭамызт абри еиԥш аус азы уашҭа
аҭалара.
Аха аҭаҳмада сыхшыҩ цазар акәхап.
Гыџь акыраамҭа уа дгылан дрыхәаԥшуан ашҭа инҭыҵны
инеиуаз Кәарсантел иҩызцәеи иареи. Нас ихаҿы иқәыз
ацәымӷра хәҷы-хәҷы иналабо, иаб иахь даахьаҳәын, ус
иҳәеит: – Иааиуа аԥшьашаз, Зоурбақь иҷкәын иԥсхәраҿы
саргьы сҽыжәлоит.
Ҭандел иблақәа аалашьцеит. Ииҳәаша иҿамшәо иҷкәын
днеиԥырҵны иҿынеихеит. Зны агәашә ахь, нас абарҵахь,
дахьцара дақәшәомызт. Гыџь ашырҳәа иаб днаихьӡан, иаԥхьа
дааиасны даагылеит.
– Иуҳәарц иуҭахыз еилыскааит, – ибжьы ҩҭганы ҿааиҭит
Гыџь. – Ианбыкәыз сара уара иуҳәоз санахыԥахьаз. Ӡаԥшь
Алмахсиҭ ауаҩы хԥара, иҷкәынцәа ԥагьақәеи иареи абри
аҩыза ажәа ҳнырымҵазҭгьы, сара сцомызт уахь. Урҭ сыцҽыжәлара
иацәшәозар акәхап. Сагьрыцҽыжәлоит аҭарчеигьы
рымысԥаауеит,
– Уара уеилагеит. Иҟоуҵо закәу удыруоу?
– Издыруеит, – ибжьы ларҟәны ҿааиҭит Гыџь. – Избан, урҭ
рҳәатәы ҳзацныҟәара? Ҳаргьы ҳуаами. Бзиарамзар ӡәыр
цәгьара изааухьома? Уа сара схала сҽыжәлом саб. Ҭакәигьы
дсыцҽыжәлоит.
– Уи еиҳагьы еицәоуп, дад. Шәҩыџьагьы шәыџьбарацәоуп.
Сара избо иууам ауп. Ус анакәха, уҽы бзиан иазыҟаҵа, –
иҳәан, диԥырҵны рашәара иҿынеихеит Ҭандел.
Гыџь уа дгылан игәы дҭахәыцуа. «Ҳара акгьы ҳхарам ҳаџьбарацәазар,
зегьы зыхҟьо аиҟарамра ауп». Нас амаҵурҭа
дныҩналан,
иаӷәра аадәылган, ашҭа нҭыҵ иқәҿаҳәаз иҽы
ашҟа иҿынеихеит.
Зоурбақь Аимхаа иҷкәын заҵәы аҽы иашьыз иԥсхәы
еиҵыхӡаны иуан. Аҭарчеи ныҟәгара мызкы аахыс аҽазыҟаҵара
иаҿын ҭауади-аамсҭеи рыҷкәынцәа.
Алмахсиҭ иаб Зосҳан иааигаз араб ҽқәа ирхылҵшьҭран,
уажәы Лаԥшь иашьцәеи иареи зықәтәаз аҽқәа. Лаԥшь игәы
алаҟан. Иашьцәа дрывагылан дахьнеиуаз, иаб иахь ибжьы
наиргеит.
– Уи алаԥынҵа икылҟьаз, дҽыжәларгьы сҽы дахьӡараны
дыҟаӡам, убас иазыҟаҵаны исымоуп.
– Уи дҽыжәымларц азыҳәан ауаҩы динысҵеит, – иҳәеит
Алмахсиҭ иҽы аӷәра ааҿакны, иҷкәынцәа рахь даахьаԥшны.
– Иакәымыз ҟауҵеит, – ибжьы наиргеит иаб ишҟа иҷкәынцәа
иреиҳабыз Наҩеи.
– Избан? – дҵааит иаб.
– Уи еиҳагьы иарӷыӷкуеит дареи ҳареи ҳабжьара аҭагылазаашьа.
– Иарӷыӷкыр иҳахьып зугәахәуазеи? – иҳәан, иҽы ашьхәа
нарбаны инаирццакит Алмахсиҭ.
– Анхацәа зегьы еиԥшым, ҳара ҳшеиԥшым еиԥш, – иаб
инаишьҭеиҳәеит Наҩеи. – Амца ацраҵара абаҭахыз.
– Амца зырцәашагьы дҟалап, – Алмахсиҭ ихахьы иааигарцгьы иҭахымызт, иара ида даҽаӡәы иԥсы ҭоуп ҳәа.
– Нас аҭакс иузааигазеи урҭ ирнуҵаз? – дҵааит Наҩеи.
– Акгьы, – иҳәеит Алмахсиҭ иааицәымыӷханы.
– Иахьа дҽыжәлар ишԥаиԥсыхәо? – ажәа налеигалеит
Наҩеи ишьҭаланы инеиуаз рашьа агәыбжьанытә Нырбеи.
– Иахьа дҽыжәлар, дҽыжәҟьоит, – иатәамбакәа ҿааиҭит
Лаԥшь.
Уаҳа акгьы еибымҳәакәа еивагылан раб инаишьҭалеит
аишьцәа.
Урҭ раҳәшьа Марҭа, зшьеи зыхши еилаҭәо, ԥшралеи сахьалеи
ссиршәа иеиҿартәыз аӡә лакәын. Лҳәара азыҳәан,
ҭауади-аамсҭеи рыҷкәынцәа, ахҿа ажәҩан иалаҵаны, аеҵәа
кыддыршәон, аха лара аӡәгьы дылгәаԥхомызт. Уажәы лмаҵуҩԥҳәызба длываргылан, лашьцәа рышьҭахь дахьнеиуаз,
раби дареи иеибырҳәоз ллымҳа иааҭасит. «Дызусҭадашь
иҽыжәрымҵо, Гыџь иакәымзааит», ҳәа, лгәы дааҭӡыӡааит лара.
Аха урҭ зҿыз дызусҭаз, иагьа дӡырҩызаргьы илзеилымкааит. Иаарласынгьы ажәлар қызы-қызуа изқәыз Зоурбақь
иашҭа
инҭалеит.
Аҭарчеи аҽазыҟаҵара иаҿын. Алмахсиҭ иҷкәынцәеи иареи
шааҽыжәҵҵәҟьаз, Лаԥшь икәадыр аҭарчеи наҵадыршәит.
Лаԥшь иблақәа шаҟь-шаҟьо ажәлар дрылаԥшуан, Гыџь дыҟоу
дыҟаму иеиликаарц азыҳәан.
Гыџьи Ҭакәии агәашә нҭыҵ игылан ицәажәон.
– Сҽыжәлоит, – иҳәеит Гыџь, дгәазҭаз Лаԥшь ишҟа днаԥшны.
– Саргьы суцҽыжәлоит, аха уи иҽы ахьӡара уадаҩхашт, –
иҳәеит Ҭакәи, иҩыза игәы иҭеикыз уиаҟара игәамԥхакәа.
– Сихьӡоит, аҭарчеигьы имызжәоит.
Ҭакәи уи ақәҿимҭит. Иҩыза ӷьеҩ иблақәа рҟынтәи ибон,
аҽыжәлара агәаҳәара ду шимаз. Насгьы игәы иҭеикыз аҟынтә
дышхьамҵуаз.
Алмахсиҭ иҷкәынцәеи иареи Ҭакәии Гыџьи рымбошәа
ҟарҵон, аха рыблақәа ирцәыҵыԥшны ирыхәаԥшуан. Урҭ
рхы-рҿқәа ирықәлон агәаӷ, рхаԥыцқәа аҿҿа рыҵгон. Иагьа
ус акәзаргьы, «аҳәа ду ахы ишақәгәыӷуа иҭахоит» ҳәа, Гыџь
аҽыжәлара
игәаӷьыр, иҟарҵара ҳәа акгьы рхаҿы ирзаагомызт.
Рымақарра,
Гыџьи Ҭакәии ашәах еиԥш, адәы ишнықәнамырбоз
рдыруан. Убри акәын агәаӷ агәаӷ зацлозагьы.
Аҳәса хәыҷқәа иргәылакны игылаз Марҭа, Гыџьи лареи
рылаԥшқәа ааиқәшәеит. Иаармаӡаны лқьышәқәа аалырччеит. Иара иоуразоуроу днеилышшеит. Иибаз агәра изымго, еиҭа дынхьаԥшит Марҭа лышҟа. Лара дихәаԥшуан лыбла ааихмырсыӷьӡакәа. Ҭакәи игәеиҭеит урҭ реихәаԥшышьа.
Уиаҟара дамыргәырӷьацәеит иара. Урҭ реихәаԥшра макьаназы имаӡаны ишыҟазгьы, амашәыр ахылымҵырц залшомызт.
Убри азоуп Ҭакәи Гыџь изиеиҳәазгьы: «анхаҩ. ҭыԥҳа илеиӷьу
иҟада». Гыџь иеиликаауан иҩыза гәакьа ииҳәоз иаанагоз. Уи
ихахьгьы иааигарц иҭахымызт иара. Убри азоуп аҭакгьы абас
изыҟаиҵаз: «Анхаҩ ҭыԥҳа дыбзиоуп, аха Марҭа дссируп».
Азар акаҩҳәа иааҭирҟьеит, аҭарчеи мҩаԥгаҩцәа рыгәҭа
игылаз арԥыск. Аҽқәа қәырқәыруа, ирықәтәаз ирызнымкыло, ирыҵагьежьуа, иԥашашо раӷәрақәа рыхара иалагеит.
Лаԥшь иҽеиқәа ҳаракы зегьы ирылыҳәҳәон. Ахәда ырхәаны,
аихац иаҿаз аҟаҿыҳәа иацҳауа, ашақә иасуа ишнеиуаз,
аҽқәа иаарылууаан аҿынанахеит. Уи акәхеит, рызегьы иара
инаишьҭалеит.
Адгьыл аҿы итәоу аԥсаатә ажәҩан ахь ианҩышьҭԥраауа
еиԥш, Ҭакәии Гыџьи рышькылқәа ршьапы кыламкӡакәа ркәадырқәа
рҿы иҩеит.
– Алақәа! – дыҳәҳәеит Алмахсиҭ, Ҭакәии Гыџьи иҷкәын
ишьҭалан инеиуазшәа аниба.
Ахаҳә гәарабжьара амца набжьыҷҷеит. Аҭарчеи назгозеи
уи ишьҭази згәышԥы ажәҩан ахь ирханы ишьҭаз ахәы еиҵых
ду инықәлеит.
Уажәраанӡа згәы иахаԥжәо игылаз Ӡаԥшь Алмахсиҭ, иԥсы
ааивигеит, Ҭакәии Гыџьи иҷкәын иҟынтә хара инхазшәа аниба.
– Ала ԥынҵа икылҟьақәаз, шәхы жәдырыр акәымзи. Шәара
ианакәзаалакгьы ҳара шәҳахьӡараны шәыҟаӡам, – игәы
дыҭгәырӷьаауа, ихы-иҿы ихаччо, ацәажәара даҿын, икәша-мыкәша игылаз ибжьы раҳартәгьы. – Убас, убас сыҷкәын. Уара
утәы уара иудыруеит. – Дызлагылаз зегьы дрылаҳәҳәошәа
акәын игәы ишаанагоз. Уимоу, насҭха игылаз, Ачба Хабыгә,
аҭауад лаша иаҵкысгьы акырӡа дҳаракызшәа акәын ихы шибоз. Алмахсиҭ икәымжәы хәа ду даҵаҽырбо, уажәы-уажәы
ираӡнытә ҟама амҳасҭа Нҭарсны икуан. Нас уи ааужьны,
ихылԥарч иашан ихагыламызшәа арҽеира далагон. Еиҭа
иҟама амҳасҭа нҭарсны икыхуан. Иҟама амҳасҭа акра ус баша
иҟалаз акы акәым. Даныҷкәыназ инаркны игәамԥхоз акы
анибалак, иҟама аҭра илҭикәцәаауан. Иара иҳәалон еиԥш:
«Аҟама аҭра баша иҭымҵроуп, ианҭыҵгьы иахьахәҭоу инаӡароуп
». Шаҟаҩгьы ирылиҳәахьааз иҟама, аха уи азыҳәан
ихы хәыцкгьы алшәомызт.
– Ҳаи, ҳаи, афырхаҵа! – ибжьы аҵаны иааиргеит Алмахсиҭ.
Икәша-мыкәша игылаз, ишькылкцәеи имҵақьақьацәеи, игәы
иахәап ҳәа рыхқәа рҵысуа иааилаҭырит, иааилаӷызит.
Уажәы дызхәаԥшуаз, хара инеихьаз, Ҭакәии Гыџьи ракәын.
Хабыгә ибзиан идыруан урҭ аҷкәынцәа рабацәа. Дара
рхаҭақәагьы ибахьан. Иаҳахьан еиҿамсқәак шракәыз. Уажәы
аҭарчеи назгоз рышьҭахь иахьгылаз игәы еихьнашьуан, аха
ирыхьӡаргьы иҭахымызт. Уи идыруан Ӡаԥшь Алмахсиҭ иҷкәынцәа
инарԥыҩлаз аӡәгьы ишимеигӡоз.
Лаԥшь иҽы аӷәра науижьын, иаразнак иаақәирҵәиаан,
хланҵы ахылаӷьара илҭеиҵеит. Уи убас ихлаӷьарацәгьан ҽыла
акәым, шьапыла албаара уадаҩын. Лаԥшь иашьцәагьы
еиҵамхаӡакәа илаишьҭалеит. Ҽцәақәакгьы уи ахылаӷьара
аҭалара рзымгәаӷькәа иааилагьежьит. Лаԥшь иҽы ашьҭахьтәи
ашьапқәа ирықәианы, хаҳәи шьанҵеи еимыцҟьаа, иаҳа-иаҳа
ицәгьахо, ахылаӷьара иҭаланы илеиуан.
Зоурбақь Аимхаа иашҭа иқәгылаз зегьы ибзиан ирбарҭан,
ахылаӷьара аҽқәа ҭалан иахьлеиуаз. Урҭ шьхныԥсылан
игылан.
– Иаамҭоуп уажәшьҭа, – ибжьы Ҭакәи инаиқәиргеит Гыџь.
– Саргьы убас сгәы иаанагоит, – аҭак ныҟаиҵеит Ҭакәигьы.
Амахә инықәԥраауа ахьшьыцбақәа реиԥш, ахәы иҩхууаан
ахылаӷьара цәгьа илҭалеит Гыџьи Ҭакәии.
Алмахсиҭ, уажәраанӡа зхы-зҿы зхаччоз, длеихашәы
дцеит. Иблақәа аалашьцан, ашьагьы ҩархылт. Дангәаауа
ишыҟаиҵало еиԥш, иҟама амҳасҭа нҭарс дҩахан, абжаранӡа
иҩҭирҵәрааит.
– Алақәа! – ахы зықәшәаз агыгшәыг еиԥш, игылаз ауаа
днарылахәааит Алмахсиҭ.
Алеи-ԥси рыбжьара, Лаԥшь илаихьӡеит Ҭакәии Гыџьи.
– Шәҽаанышәкыл, арԥарцәа! – итапанча аҭкәыцәаан, иаарывалаз Ҭакәии Гыџьи днарҿаԥшит Нырбеи.
Ҭакәигьы итапанча ҩҭикәыцәааит.
– Сара сцеит, – ибжьы наиргеит Гыџь.
– Уца, имжәа аҭарчеи, – Лаԥшь иаҳартә ибжьы наиргеит
Ҭакәи.
– Уахьымсын аҭарчеи! – ибжьы ҩҭицеит Наҩеи. Уи ибон
ҽеик шыҟамлоз, убри азыҳәан, заанаҵ дааникылар иҭаххеит
Гыџь.
Урҭ уажәы акаршәра ианылан инеиуан. Гыџь иаҳа-иаҳа
Лаԥшь изааигәахара даҿын.
– Суеихсуеит, ала! – арҵәаа ааҭиргеит Нырбеи.
– Ухыс, агәы умазар, – ашәақь ҭҟьареиԥш Ҭакәигьы ибжьы
наиргеит.
Аишьцәа рышьҭахьҟа аӡәы дхысуазшәа рцәа инҭӡыӡааит.
Убри аамҭазы, Лаԥшь икәадыр аҭарчеи лаҵжәаны, дҩаиаԥыҟьаны
адәы дҩықәлеит Гыџь.
Лаԥшь итапанча ҩҭикәыцәаарц инапы аҿанынаирхоз, Наҩеи
днаидыххылан, ахысха имҭакәа, инеимҟәыҵижәеит.
– Иҟоуҵозеи, Наҩеи! – дыҳәҳәеит Лаԥшь иҽы ахы даахауа, – дышьтәуп, ала дышьтәуп.
– Уҽаанкыл, Лаԥшь. Аҭарчеи уажә агара згәаӷьыз, ахысрагьы иацәшәо иҟаӡам, – иашьцәа машәыр ҟарҵар ҳәа дшәаны
ргәы арҭынчра даҿын Наҩеи.
Гыџь аҭарчеи кны ашҭа данааҭаххы, дылҽыжәԥан, Хабыгә
иахь иҿынеихеит. Хабыгәгьы ишҟа иааиуаз арԥыс ииҳәараны
иҟаз заанаҵы идыруазшәа, иҽырҭынч дгылан, дихәаԥшуа.
– Саҭамзааит, аҭауад лаша, иҟалап иҟасҵаз иашамзаргьы,
аха зегьы сзырҟаҵаз Алмахсиҭ Ӡаԥшь-иԥа иоуп. Саб ауаҩы
дизынаишьҭит, иахьа сҽыжәлар сшахьирхәуа ала. Нас иабанӡаҳачҳари
абарҭқәа зегьы. Ҳаргьы ҳуаами! – ажәа «ҳуаами
»
инақәирӷәӷәеит Гыџь.
– Шәуаауп акәым, шәагьуаа бзиақәоуп, – ибжьы ԥыҭҩык
ираҳартә ҿааиҭит Хабыгә.
Алмахсиҭ усҟан агәашә дҭыҵны днеиуан ишькылкцәа ицрыԥсса.
Гыџь аҭарчеи иикыз иман акәасқьа дыҩхалан, ашәымаҭәа
ахьыкҿаз инықәҵаны, дындәылҵны ашҭа агәҭаны днеиуан еиԥш, заб ишьҭаланы инеиуаз, Марҭеи иареи рыблақәа
ааиқәшәеит. Гыџь иҭахымызт уажәы лара лыхәаԥшра. Аха лыбла
ҭбаақәа, абзиабареи ашәареи зхыҳәҳәылоз, убас инаихәаԥшит,
уаҳа ишьапқәа изеихымго уа дахьгылаз даанхеит. Иара
убраҵәҟьа жәа мҳәаӡакәа блала еицәажәеит, иагьеилибакааит.
«Сара дыстәуп», – иҳәеит Гыџь дахьгылаз игәаныла, – «сыхгьы
нақәсҵоит иаҭаххозаргьы».
Иааԥсара наихҟьеит. Адунеи зегьы аалаша-лашеит. Иаԥхьа
дахьынаԥшуаз адгьыл зегьы ҟьаҟьароушәа дықәԥшуан.
Абзиабара акәын амч, ду змаз уажәы…
Хабыгә Ачба иашҭа аура-аҭбаара улаԥш ахьӡом. Агәашә
уахьынҭало иазымариашан игылоуп икәеикәеиуа ахьа иалхны, ҩбаны еихагылоу акәасқьа, кыцла ихыбны. Иҿоу амардуан ԥшӡа аџь иалхуп, аԥхьа уахьынагәыдыԥшыло улаԥш
нақәшәоит, иҭыҟҟаны иҭаԥсоу арашьиа. Абӷаб дуқәа ртәыҩақәа
рыла иҩычоуп. Уи иаҵагылоуп абаҟәқәа, зҿаҟәарақәа жәохә-ҩажәа рҟынӡа инаӡо. Урҭ Хабыгә шәарыцара данцоз иишьуаз
ракәын. Акәасқьа иавагылоу амаҵурҭа, хәажә быцала ишшу,
акәасқьа аасҭа акырӡа ишеиҳабу аныԥшуеит, алҩақ излаҷышәхьоу
ала. Акәасқьа ауаҭах ҭбаа дуқәа руакаҿы, ҵаҟа
аӷәраҿы икаршәуп бжьас цәа дук. Аҭӡамцқәа рҿы икыдкнаҳалоуп
амшә цәақәа ҩба. Акы шкәакәоуп, егьи – еиқәаҵәоуп.
Ашкәакәа ҳамҭас изааиҭиит урыс мшынуаҩык
сасра
иҭаахьаз, пату ахьиқәиҵаз аҳаҭыр аҟынтә. Егьи амшә
еиқәаҵәа иара инапала ишьит Ӡиқәа аԥсҭа. Уи шыҟалазгьы
абасоуп:
Усҟан дыҷкәынан, дыӷәӷәан. Игәиҽанӡамкәа аҭшәараҿ
иҿаҳаит амшә еиқәаҵәа ду. Ашьҭахьтәи ашьапқәа иҩарықәгылан
ихууааны аҿаанахеит. Хабыгә ихәда ихшьыз аценка
шәақь ахыхха имаӡелт. Алеи-аԥси рыбжьара, игәы еиҭамԥакәа,
иҟама ааҭкәыцәаан ишҟа иааиуаз амшә днадыххылан, аҳәҵәы
илалеиҵеит. Ҩба-хԥа шьаҿа рыда азыҟамҵакәа илеизҟәҿит
амшә. Убри ахҭыс аҳаҭыр азы ауп ихәшәыркны аҭӡамц
икыдҵаны изимазгьы. Абжьас-цәа икаршәу ҳамҭас ииҭеит
Нарықь-иԥа Ҳаџьу ашәарыцаҩ, ҳәа изышьҭаз аӡәы.
Ҳаџьу абжьас шишьыз абжьуаа зегьы ирхыҵәеит. Ҳәара
аҭахума, агәра зымгазгьы ҟалеит ӡыблала ирбаанӡа. Иара
Хабыгәгьы азныказы ихахьы иааимгеит. Убасҟан Ҳаџьу игәы
иҭеикит абжьас-цәа Хабыгә ҳамҭас ииҭарцы.
Ҽнак шьыбжьон, Хабыгә иан аԥхьа игылаз араҵла дыҵатәаны
иԥсы шишьоз, аҳҭынра агәашә, еидарак даҵаланы
арԥыс
кьаҿк дааҭалеит. Хабыгә дзынтәалаз аҟәардә ҟәараҟәанҽа
аанкыланы, инапқәа ҩаиҵарсны иҽҩышьҭыхшәа иааиуаз
днеизыԥшит. Амаҵурҭа иаадәылҟьаз амаҵуҩы, днеиԥыххылан
акы иеиҳәеит, аха Ҳаџьу уи азыҳәан иныҟәашәа иагмырхакәа
дшааиц дааиуан. Амаҵуҩы уи игәамԥхакәа дахьгылаз
днапҟьа-шьапҟьон. Аҳҭынра иаҭаауаз раԥхьа иара иакәын
ирԥылауаз, нас Хабыгә иахь иааиуан. Аха ари арԥыс кьаҿ,
«Сара Хабыгә лаша иоуп исҭаху» аниҳәа, насгьы уи иҳәашьеи
иҟазшьеи данахәаԥш, уа иҽааникылеит.
– Мшыбзиа, аҭауад лаша ухаҵкы! – иҳәан, шьаҿакәак
шыбжьаз
иҽааникылеит Ҳаџьу.
– Бзиа убааит, бзиала уаабеит! – иҳәан, даагылеит Хабыгә.
– Утәа Хабыгә лаша, ишԥыкәу сара сзы ушгыло! – иҳәеит
Ҳаџьу дахьгылаз.
– Усзымдырит уара, узусҭада? – дҵааит иааиз арԥыс шәагаала
дышкьаҿызгьы игәы даахәан Хабыгә.
– Нарықь-иԥа Ҳаџьу ашәарыцаҩ ҳәа изышьҭоу соуп сара.
Уӡбахә саҳахьеит, ушәарыцаҩ дууп ҳәа. Уара уоума абжьас зшьыз?
– Ааи, сара соуп, – иҳәеит, ԥхьаҟа шьаҿақәак ааҟаҵаны
Ҳаџьу.
– Сгәы иаахәеит сыҩны уахьааиз, – инапы ааимхуа Ҳаџьу
иблақәа днархыԥшылеит Хабыгә. – Уаатәа абрахь, ҳааицәажәап.
– Саҭоумҵан, Хабыгә лаша, – иҳәан, ижәҩа иқәыз аидара неихыхны, ҵаҟа инышьҭаҵаны аԥыртлара далагеит. – Уара
иухәҭоу сара иабасылшахуеи, аха «акәты иалшо, акәтаӷь» ҳәа,
абри ҳамҭас иузаазгеит. Ахаҵараҵәҟьа аԥсы шҭаз акәын, аха
сымч зықәхоз акы акәымызт, – инеиҵыхны ашьац иаҵәаҿы
инкаиршәит абжьас-цәа Ҳаџьу.
– Афырхаҵа уара, – иҳәан, Ҳаџьу иблақәа ааимданы днарҭагәӡит,
– исарҳәеит абжьас ушьит ҳәа, аха агәра сызгомызт.
Иарбан абри еиҳау сара ҳамҭас исоураны иҟоу. Иҭабуп ҳәа
уасҳәоит. Узгылоузеи, уаатәа шьыбжьхьа архиара иаҿуп,
ҵәыцақәак
аанаҳкылап.
– Иҭабуп, Хабыгә лаша, сыццакуеит, сцароуп.
– Ҳаи, иуҳәо закәзеи! Ианбыкәз сара сыҩны иааиз счеиџьыка
ымфакәа данцахьоу. Насгьы абри аҩыза аҳамҭа сзаазгаз.
– Учеиџьыка пату еснагь иамазааит, Хабыгә лаша. Саб
иҟынтә исаҳахьеит, уара анхацәа пату рықәуҵоит ҳәа.
– Анхацәа схаҵкысгьы пату рықәсҵоит сымч ахьынӡахо,
Ҳаџьу, – иҳәан, ибжьы неиҵыхны амаҵуҩ иахь инаиргеит Хабыгә.
– Мез, убра схаҿы икыдгылоу аценка шәақь сзааг.
Аҳҭынра амаҵуҩ хада Мез арԥыс еилҟьак иакәын. Иаразнак акәасқьа дыҩхаԥалан, ашәақь иман дааит.
– Иумаз абри сара сҟынтә ҳамҭас. Удырҩатә еснагь еиӷьхааит,
Ҳаџьу. Акы уҭахны уаныҟала, усывымсын, – иҳәан, иикыз ашәақь Ҳаџьу инаииркит.
– Иҭабуп, Хабыгә лаша, сыԥсы ҭанаҵы исхашҭуам исуҭаз!
– Уи уара уаԥсоуп!
– Уашҭа еснагь абзиара азааилааит! – иҳәан, дынхырхәан,
ашҭа дынҭыҵны дцеит Ҳаџьу.
«Изакәтә мцаԥшьқәоузеи ҳауаажәлар ирылиаауа, анапы
рымазар», – игәы дынҭацәажәеит Хабыгә. Уи игәалаҟара бзиан уажәы. Иара убыс акәын дшыҟалалоз аԥсуа арԥыс еилҟьак
данибалак. ,«Баҩы злоу баҩы, ифоит», – иҳәалон Хабыгә.
Аизарақәа рҿы, ачарақәа рҿы, аимҭахарақәа рҿы дзышьклаԥшуаз
анхацәа рыҷкәынцәа ракәын. Урҭ рахьынтәи абзиа
данибалак, диеигәырӷьон.
– Амилаҭ зырԥшӡо аҵеира роуп, шәыԥшӡахарц шәҭахызар
ишәааӡала шәҵеира бзианы», – иҳәалон иара.
Ҳаџьу ишьамхы иҵԥраауа акәын дышнеиуаз. Уи игәырӷьара
ҳәаа амамызт. Иоуз аҳамҭа уажәы-уажәы дахәаԥшуан. Абас
деилҟьа-еилӷәыцәӡа акәын дшыҟаз абжьас анишьуаз аҽынгьы.
Ҭакәи иҩызцәеи иареи Ачба Хабыгә иаҳҭынра иазааигәахо
ианалага ауп ауаа ршыкьбжьы анраҳа. Хрыжь-хрыжь ахысбжьқәагьы
гон.
– Ачара духозар акәхап, – иҳәеит Асҭана.
– Сгәы иаанагом иԥҳа даниныҳәо ажәлар еилаижьып
ҳәа, – Асҭана ииҳәаз аҭак ныҟаиҵеит Гыџь.
Ҭакәи урҭ ирҳәоз иаҳауан, аха рылаҿиҭуамызт. Иарӷьарахь
ала иҽырнаашәа ибалышь дантәалан. Дзықәтәаз иҽы Раԥка,
уажәы-уажәы ахы ырҭрысуа аӷәра ԥхьаҟа иахон. Убасҟан
Ҭакәи иаӷәра маҷк иноуижьуан, аиха иаҿакыз аҿы аварақәа
ԥнамҟарц азыҳәан. Иара Раԥкагьы ахы иоуижьыз џьшьаны
иҭрысуан, аха Ҭакәи иҽы агәы иахаԥымжәакәа, ахәда шьышьуа ашьшьыҳәа иааникылон. Аҳҭынра ашҭа аҭаларҭа агәашә
ду иҿаз ианазааигәха, Ҭакәи, иҽы ахы даахан, дааҭгылан,
иҩызцәа дразҵааит:
– Ҳабаҽыжәҵри?
– Ашҭа агәҭаны, – аҭак ныҟаиҵеит Гыџь.
– Ашҭа агәҭаны шԥа? – Гыџь ицәажәашьа ааигәамԥхан,
ҿааиҭит Ҭакәи.
– Ашҭа агәҭаны иҽыжәҵуа ҭауади-аамсҭеи роуп. Ҳара
иахьҳахәҭоу ҳҽыжәҵып, – Гыџь игәы иҭеикыз даԥирҟәҟәаарц
иҽыназикит Асҭана.
– Иухоумыршҭын, Асҭана, ҳаргьы ҳашуаау! – игәынамӡара
нхыжжит Гыџь.
– Ҳуаауп, Гыџь, иуазҳәада ҳуаам ҳәа, аха ҳҭыԥгьы аадыруазароуп, – иҳәеит Ҭакәи ашьыжь иаб «уҭыԥ дыр, дад» ҳәа,
иеиҳәаз ажәақәа игәаларшәо.
Ҭакәи ииҳәаз Гыџь ишигәамԥхазгьы илаҿимҭит. Урҭ абар,
акыр шықәса ишеиҩызцәазгьы амаҷ акәым, аду азгьы ргәы
нибархомызт. Ахәыц агәҭа еиҟәзыршәоз аҩызцәа, аӡәы ибла
аҵыхәа ааҵысыр, егьи иаразнак иеиликаауан. Рыхҩыкгьы
меицәажәаӡакәа гәаныла еибадыруан.
Ашҭа ианынҭала, зегьы рҵыхәан аҽхырԥарҭа игылаз аҿы
инеины инҽыжәԥаны, рыҽқәа нкыдҿарҳәалеит. Асҭанеи Гыџьи
иааџьаршьеит, Ҭакәи иҽы амгәырхақәа мыркәадаӡакәа
иара иҽырҽеира дахьаҿыз.
– Ҭакәи уҽы амгәырха аркәадара ухамышҭын, – Гыџь ибжьы наиргеит.
– Шәара шәтәқәагьы шәмыркәадан, уи азы акгьы рыхьуам.
Гыџьи Асҭанеи рхаҿы ирзаамгеит Ҭакәи ииҳәаз иаҵанакуаз.
Икәаԥӡа ачараҿы иааит. Ашьшьыҳәа инатәоит, акрырфоит,
акрыржәуеит. Нас иаҽыжәлан, ишыҟарҵалац еиԥш, рыҽқәа
аархәмарны, инықәԥала-аақәԥало рыҩныҟақәа ицоит. Уажәы
ирбама ачарақәа рҿы ахымҩаԥгашьақәа. Ҭакәи иҽы
амгәырхақәа
мыркәадаӡакәа ус ианаанижь, Асҭанеи Гыџьи
рҽымгәырхакәа
иҩарыхан аҭыԥ аҿы иааргеит.
Асҭана иҩызцәа раҵкыс деиҵбын макьаназ, уи аԥсҭазаара
дшахәаԥшуаз ибла иабози илымҳа иаҳауази рыла акәын.
Иҩызцәа дрыднагалеижьҭеи уамак шымҵуазгьы, даара ргәы
дақәшәаны дыҟан. Урҭ еибадырит Зоурбақь Аимхаа иҷкәын
иԥсхәы аниуаз аҽны.
Гыџь аҭарчеи аишәамаҭәа инықәҵаны адәахьы данындәылҵ,
ахәы иқәлан иаауаз Ҭакәи диԥыларц иҿынеихеит. Аџьар ирылагылаз
Асҭанагьы днаишьҭалеит уи. Гыџь данаахьаԥш, игәеиҭеит
ишьҭалан иааиуаз дышшәарҭамыз, насгьы дышқәыԥшыз.
Уи бџьаргьы иҟәнымызт, араӡынтә ҟама ада.
– Аиааира иаснагь иумаз, Гыџь! – ибжьы наиргеит ԥыҭк
шыбжьаз Ҭакәи.
– Аиааира еицҳамаз, Ҭакәи! – аҭак ныҟаиҵеит Гыџьгьы.
Ари заҳаз Асҭана даҵамхакәа, урҭ злеицәажәоз ашьҭыбжь
ала ибжьы ҵрыхәҵәаӡа инаиргеит.
– Аиааира шәымаз, сашьцәа!
– Уара узусҭада? – дҵааит Ҭакәи.
– Сышәҩызахар сҭахуп, – иҳәан, ибла гәыҭбаақәа рыла
днарҿаԥшит.
– Уаҳҩызахарц уҭахызар, уҳацаала, – иҳәеит Ҭакәи.
Асҭана уи игәы ҩышьҭнахын, дԥыруа аҳауа дналалазшәа
ибеит. Нас рыҽқәа аақәдыргьежьаан, еивагылан рҿынархеит.
Убри аҽны инаркны иалагеит урҭ ахҩык, реицгәаҟреи, реицгәырӷьареи.
– Уи даауеит ҳәа басымҳәази, – Хьыма гәырӷьаҿҳәаша
лылҭарц лҭахызшәа Ҭакәи иахь дынхьалырԥшит Кама.
Хьыма лнапы ахьҩышьҭылхыз уа даанхеит. Лхы-лҿы
инықәлаз
аԥхашьареи агәырӷьареи аҵәахаҳа аиԥш дҟаԥшьӡа
дааҟарҵеит. Лоуразоуроу аҵысра далагеит, иахьада
длымбацызшәа.
Лхаԥыц ԥшӡақәа ахьеихакшоз аҷҷаҳәа
рыбжьы
гон.
Кама игәалҭеит Хьыма лхаԥыц еихамгыло аҟәараҳәа
дшеиҵасуаз. Нас лнапы налыкәыршан даалгәыдлыҳәҳәалан,
ллымҳа дынҭахәыҭхәыҭит:
– Бҽырҭынч, Хьыма, бара ишыбҭаху иҟалоит зегьы.
Ашҭа агәҭа иқәгылаз ара ду, зыбӷь ҩежьқәа алышәшәаны
ахьхьаҳәа икаԥсоз аҵаҟа аҟәардәқәа рҿы итәан зықәрахь
инеихьаз ҭауади-аамсҭеи. Урҭ ажәақәа неимда-ааимдо, еизыӡырҩуа,
аамысҭашәала аицәажәара иаҿын. Шьоукы рыбжьы мыргаӡакәа анард иасуан, ахьарчҳәа аслан баҩы иалхыз азар нықәԥсауа. Зны-зынла ахысбжьы ангауаз, ацәҟьара
кыдызхыз деилыркаарц, рызынтәык уахь инхьаԥшуан. Аха
уи ацәҟьара кыдымшәакәа аҭыԥ аҿы икыдызшәа анырбалак,
иргәамԥхакәа рԥаҵақәа аҩада иршауа, рыхқәа ҟьо ажәақәак
неиларыԥсон. «Ирхашҭит ҳҵеира ахысшьа». «Ас уаҩы ибахьоума!» «Уажәы аҿар акгьы усс ирымаӡам» ҳәа, игәамҵ-хамҵуан.
Ҭакәираа ашҭа ианааҭала нахыс аӡыршы иаблыз еиԥш
дахьтәаз дҩаҵҟьеит Ӡаԥшь-иԥа Алмахсиҭ. Уажәраанӡа иҩызцәа
дрылатәаны, Ҭырқәтәыла даныҟазтәи ажәабжьқәа шреиҳәоз,
ибла ӷрақәа уиаҟара агәыкра зҵамыз иаразнак аԥсҭа
инҭагәыргәырны, ажәҩан леимаҩны ақәоура ишалаго еиԥш,
инҭылашьцан, ашьа ҩхаҵәрылеит. Уи иҟаиҵара дақәмшәо
даанхеит азныказы. Ԥыҭрак икәша-мыкәша итәаз ирзеилымкааит
ихьыз. Еилызкаазгьы ақәҿырымҭит. Избанзар, Алмахсиҭ
акы анигәамԥхалак иаанкылара уадаҩын. Ихы иҭашәоз
ада акы дазхәыцуамызт. Уирԥхашьон, иухәҭам ажәа уеиҳәон.
Аӡәызаҵәык уи иаанкылара зылшоз, иԥа еиҳабы Наҩеи
иакәын.
Наҩеи иаб дгәамҵ-хамҵуа дышгылаз аниба, иршәраны
иҟаз азар инапсыргәыҵа иқәырхәмаруа ишикыз, инықәԥсан,
ашырҳәа даагылан, иаб днаскьаԥхьан диазҵааит:
– Иуҵалазеи, саб, иҟалазеи иахьа?
– Улашәума, иумбаӡои иҟалаз!
– Избаран, иҟоузеи?
– Иумбаран иҟамзеи! – иҷкәын деицакуа, иажәа ҿахҵәо
инеиҿаирхьит Алмахсиҭ. – Иумбаӡои анҭ алақәа ааины иахьгылоу?
– Иҟалазеи нас, иааины игылазар! – игәы иҩыҵаххны
ҿааиҭит
Наҩеи.
– Иҟалазеи ҳәа арахь уҵаауама уара?! – Иԥшшәы иԥсахит
Алмахсиҭ. Ихәда адақәа ҩеибарххан, иҭарбаҟа еибаркыз
икаба аҳәынҵәрақәа ҿырыҟьҟьома уҳәаратәы иааҟалеит. –
Шәеилагеит ҳәа сыҟоуп сыҷкәынцәа. Акгьы шәылымшозар,
наҟ ҳақәҵны ҳцап.
– Ҳаумырԥхашьан иахьа, иҟалозар.
– Ҳаԥхашьеижьҭеи акрааҵуеит ажәлар рҿаԥхьа. Анҭ
абнауаажәқәа, ҳара ҳахьнеиуа дара мнеиртә иаҳзыҟамҵеит.
Абри аҩыза санымиакәа сыԥсыр иаҳа еиӷьымзи.
– Нас иргәыдҵан иаҳшьрыма? Исзеилкаауам, изыхҳарҟьозеи
уеизгьы-уеизгьы урҭ аҷкәынцәа. Ҭарчеик ҳаҵаԥыржәазар
митә ҟамлеит.
– Митә ҟамлеит! – ибжьы ҩеимпыҵҟьеит Алмахсиҭ, – иӡит
ҳара ҳашьҭамҭа, уаҳа акрыҟоума!
– Уҽаанкыл, саб! Зоурбақь Аимхаа иҟны жлары зегь
рҽаԥхьа ахьымӡӷ ҳургеит. Уажә арагьы иаҳургарц угәы иҭоума?!
Урҭ рхала имааит ара. Хабыгә Ачба иоуп иаазԥхьаз.
– Хабыгә Ачба ԥсгьы-бзагьы еилеикуеит. Уи ала ҳлаирҟәырц
ауп дызҿу, – игәы дахаԥжәо, днаҳәы-ааҳәуа дгылан Алмахсиҭ.
– Умҩашьан, саб. Урҭ ԥсцәаӡам. Абзацәа ҳәа узҿу раҵкьысгьы
аламысгьы рымоуп, агәаӷьгьы. Ирымам абӷа ауп,
уаҳа акгьы рыгым.
– Нас абӷа акәзар ирыгу, ирумҭо уара. Ужәлагьы рыхҵа.
– Уҽырҭынч, саб. Урҭ ҳара ҳажәла иазхьаауа иҟаӡам. Иара
убас ҳауаҩрагьы, ҳаламысгьы, – иҳәан, ацәҟьара иеихсуаз
рышҟа иҿынеихеит Наҩеи.
Ииҳәо-ииуа дақәымшәо, дуалуашо азныказы ашҭа даақәхеит
Алмахсиҭ. Аԥшәмацәа иҟамчы аарымхны, днықәҵны
дцарц инақәикит, аха иҽааникылеит.
Ҭакәи ибла ааихмырсыӷьӡакәа Хьыма лахь дыԥшуан, аха
ишиҭахыз дибарҭамызт арантәи.
– Ара ҳабанӡагыло? – иҳәан, иҩызцәа рҭынчра ааилеигеит Асҭана.
– Аиашаҵәҟьа, абра ҳадырсызшәа ҳазгылоузеи?! – инациҵеит
Гыџьгьы.
– Аиаша шәҳәеит, – ацәа даалҵызшәа иҩызцәа ирҳәаз
днақәшаҳаҭхеит Ҭакәигьы. Нас рыхҩыкгьы ацәҟьара иахьеихсуаз ашҟа рҿынархеит.
Ацәҟьара иахьеихсуаз ашҭа аҵыхәахь акәын. Ҭауади-аамсҭеи рыҷкәынцәа аӡәаӡәала рҽыԥсахуа, ахысра иаҿын,
аха ацәҟьара макьана аӡәгьы изкыдымхыцызт. Иара ацәҟьара
ахькыдызгьы шьарда набжьан. Асаан шкәакәа мацәазк еиԥш
акәын абрахьынтәи ишубарҭаз.
Ацәҟьара излеихсуаз шәақьк ала акәын, Хабыгә Ерцахә
ашьхаҿы дызлашәарыцоз иценка шәақь. Аха уиала уажәы ихысуаз ихьымӡӷшьаны иҟан, ацәҟьара иахьырзақәмыршәоз.
Ахысра иалашыҩкӡаны иаҿын. Ашҭа иааҭаалз аԥсшәа аԥшәма
инаиаҳәан, уахь инеиуан. Иара арамҵан итәазгьы уахь
рҿынархеит, ацәҟьара аӡәгьы ианизкыдымхӡа, иҟалаз еилыркаарц.
Рызынтәык аӡәаӡәала, ҩынтә-хынтә ихысхьан. Аиҳараӡак
ихьымӡӷшьаны ахысра иаҿын Самырзаҟаннтәи иааз
аишьцәа
Ҟазылбеи Қәыџьмахани Аимхаа. Ҟазылбеи иаасҭа
Қәыџьмахан
деиҵбын, аха иашьеиҳаб иаԥхьа дгылан есқьынгьы.
Дуаҩы хԥаран, ишәо, иԥхашьо аблақәа ихамызт.
Иаԥхьа
ииасыз изыҳәан ԥсран. Ма ихымҭа даиргар акәын,
мамзаргьы
даҽаӡәы инапала дҭаирхон. Қәыџьмахан Аимхаа дыздыруаз, дара ҭауадаа рыҷкәынцәагьы рхы ивыргон,
рҽеиҿарыжьуамызт.
Анхацәа рзы, иара иҳәалон еиԥш, «инапы иҟьашьуамызт». Урҭ уаауп ҳәа иԥхьаӡомызт зынӡаскгьы.
Аҟамчы
аԥҵаҵа иаиргон. Амҩан иԥылоз дымҩахыҵны дымгылар,
диеихсуан. Шаҟаҩгьы убас иҭаирхахьааз, аха уи иҿаԥхьа
сшьа зуеит ҳәа иалагахуадаз.
Иашьа Ҟазылбеи дуаҩыцәгьан, аха еиҳа аҽаанкылара
иман. Иашьа иеиԥш илаԥш иҵашәалакгьы дырзыҵҟьомызт. Уи
ҿымҭӡакәа иусқәа ҟаиҵон. Абасала иҟаз аишьцәа хԥарақәа
иахьа раԥхьаӡа акәны иашҭа иҭалеит Хабыгә Ачба.
Ахысра иахьаҿыз ауаа иаҳа-иаҳа еизауан. Уахь инеит Кама
дназлаз аҭыԥҳацәа аӡәырҩы. Убысҟаноуп Гыџь дангәеиҭа урҭ
ирылԥхаауа ирылаз Марҭа.
Акырынтә ихысны ацәҟьара зызкыдымхыз, Лаԥшь ашәақь
нкыдыргылан зымҩа днарԥырҵит игәахы ԥыжәжәо. Уи збаз
Алмахсиҭ илахь аԥхӡы надшылеит. Ихаԥыцқәа аҿҿа рыҵго
акәын дышгылаз.
– Сара сеиҭахысуеит. Абыржәы ианақәымшәа, – иҳәан,
ашәақь ахькыдгылаз иаакыдхны, иаԥхьа иарсыз алабашьа ац иныбжьакны дхысит Қәыџьмахан. Аха ибрит ахы. –
Ашәақьоуп изхароу. Иҽеимыз ашәақь ҳаиҭеит Хабыгә Ачба,
– иикыз ашәақь ыршәны зымҩа инкаижьит Қәыџьмахан.
Аӡәгьы ҿимҭит. Зегьы шьхныԥсылан игылан. Хабыгә ишәақь
акажьра ус имариаз усмызт. Уимоу иара Алмахсиҭгьы Аимхаа
иҟаиҵаз џьашьаны деиҵаӷәӷәа дгылан.
Убри аамҭазы Ҭакәи днеины ашәақь ахьышьҭаз иаашьҭихит.
Апатронақәа ахьықәԥсаз иаақәхны аҵа инҭеиԥсеит хԥаҟа.
Ҭакәи Хьыма лахь дынхьаԥшит. Лара лыблақәа лхаччо дгылан. Убасҟан агәаҳәара иоуит, ибзиан ашәақь акылԥшра.
Ҭауади-аамсҭеи рыҷкәынцәа, уажәраанӡа ацәҟьара зызкыдымхуаз, Ҭакәи дахьрыбжьалаз згәамԥхақәаз иаразнак рхы-рҿы ианыԥшит. «Наҟ ашәақь имышәх» ҳәа, зыбжьы зыргарц
згәы инҭазкызгьы аҳәаха рымҭакәа, Ҭакәи ашәақь инапы
инықәрсны дхысит. Анаӡараҿы игылаз аҵла ашьапы иадыз
асаан ԥыххааса ицеит.
Ашҭа уаҩԥсы дықәмызшәа иаразнак иааҭынчрахеит. Азныказы ииҳәара иҿамшәо даанхеит иара Хабыгә ихаҭагьы.
Алмахсиҭ игәахы еибакны, апҟаҩ-апҟаҩҳәа ҩынтә ишилшоз
дасит иара иуаҭәа. Наҩеи дгылан Ҭакәи дихәаԥшуа, уи ихы
баша иахькамшәаз игәаԥханы. Лаԥшь иибаз агәра изымго,
иҿы ахьынеихихыз уа даанхеит. Даҽа шьоукыхгьы, ара хыла-гәыла еилалар зҭахызгьы ыҟан.
– Имашәырхеит, – ҳәа дыҳәҳәеит Қәыџьмахан дахьгылаз.
Зегьы уаанӡа рыхәцәа ҵкааны изкыз иаауижьызшәа рыԥсы
ааивыргеит. Гәыԥҩык уажәраанӡа ирзеиҭамгоз ршьапқәа рхы
ианақәиҭха, Қәыџьмахан иааикәшан иаагылеит уи дрыхьчарц
рҭахызшәа.
Ҭакәи даахьаҳәит Қәыџьмахан иахь. Урҭ аҩыџьагь рылаԥш
џьбарақәа неиқәшәеит. Ҩ-хаҳәк аҳауаҿ иеиҿасыр иаразнак
еидԥаны ишцо еиԥш, рыблақәа неиҟәыргеит иаразнак.
– Ишәасымҳәеи, машәыруп ҳәа – еиҭа, ибжьы наиргеит Қәыџьмахан. Иаԥхьа игылаз Ҭакәи датәамбакәа иқьышә
днықәҵаны.
Ҭакәи дыҩхшәааит иаразнак, аха иҽааникылеит. Иаҭахымызт
Хабыгә иаҳҭынраҿы ишакәым ахымҩаԥгара. Хьыма лахь дынхьаԥшит. Лара дгылан деицаӷәӷәа. «Уҽаанкыл,
Ҭакәи!» ҳәа, дыҳәҳәарц лҭахын.
– Икыдышәҵа даҽа саанк, дхаҵазар убригьы кыдихааит, –
ашҳам иҿыҵыкәкәо ҿааиҭит Алмахсиҭ.
– Иаҭахым! Уи даԥсам ҩынтә ахысра, – дызлагылаз ауаа
зегьы иара ишьапы иаҵаԥсазшәа, ибжьы ҩеиҵыхны дааччеит Қәыџьмахан.
Ҭакәи ихы ҩышьҭыхны ажәҩан дҩаҵаԥшит. Илаԥш нақәшәеит
зымҵәыжәҩақәа ирыниаалан, ажәҩан гәиаҵәа иаҵаз
ауарбажә. Иара ауарбажәгьы зны наҟ инаскьон амҵәыжәҩақәа
неиҵыхуа, нас ихагьежьны дара ахьгылаз иазымариашан иааиуан.
Ҭакәи даазыԥшит еиҭахагьежьны ааира. Ажәҩан зегьы
иара иатәушәа амҵәыжәҩақәа ааҟьаны ианаахагьежьуаз
дхысит.
Азныказ, наҟ ажәҩан агәы иазцозшәа ҵәҩанҵәыҟа
иахалт,
нас икәкәаӡа илҭалеит ҵаҟа.
Қәыџьмахан иҟаиҵара, ииура дақәымшәо дуалуашо дгылан. Итапанча ааҭԥааны Ҭакәи инеигәыдиҵар цәгьа имбеит,
аха уахьынтәи ихәаԥшуаз аблақәа ирхибаалеит, ус аламала
рызныҟәара шыҟамлоз урҭ арԥарцәа. Рарӷьа напқәа рыла ртапанча мҳасҭақәа ркын Гыџьи Асҭанеи ишынҭыркәыцәаара.
Ачара иашыкьымҭан. Аҵәцақәа неимда-ааимдо акырқәагьы
рыжәхьан. Ҭауади-аамсҭеи рыгәҭа дтәан Наҩеи. Аишәачара ду напхгара аиҭон. Наҩеи аҩы пату ақәҵаны ижәуан.
Дашьны, иажәа быруа, иқәнагам иҳәо аӡәгьы димбацызт.
Ажәа ԥшӡа иҿан. Ачеиџьыка нцәахәык иеиԥш акәын дшахәаԥшуаз
иара. «Ҳаԥсуа чеиџьыкоуп ҳара ҳазлеибарку» ҳәа,
иажәа иаламҵакәа аҵәца ааникыломызт. Ишәаны, изаны,
доусы ишрыхәҭаз драцәажәон. Еиҳабы-еиҵбыла, сасла-гәылала,
рызегьы неилыҟәшәаны иныҳәон. Хабыгә Ачба ичара
пату ақәҵан имҩаԥигарц игәы иахьҭеикыз ишиҭахыз иалмҵит.
Ҵәыцак аашьҭыхны ажәак иҳәацыԥхьаӡа, акы неихьимҳәакәан
иуамызт Қәыџьмахан Аимхаа.
Қәыџьмахан ихымҩаԥгашьа аӡәгьы игәамԥхеит. Икәша-мыкәша итәаз алаф рылхуа, аҵәы рылаҵо иларҟәны дрыхцәажәон.
Қәыџьмахан изиаша наҟтәи аганахь ала итәан Ҭакәи иҩызцәеи
иареи. Хабыгә урҭ ачкәынцәа илаԥш анрықәшәа иаразнак
игәы ааҭӡыӡааит, «анаџьалбеит, Аимхаа ҵәык рылаимҵандаз
» ҳәа.
– Ҳгылап наҟ, мамзар ари уаҳа чҳашьа сымам, – иҳәеит
ихы ҩышьҭыхны Асҭана.
– Избан ҳазгылара, – инаиҿаирхьит Гыџь. – Аимхаа роума
ҳара ҳазҭоу?
– Ламысдарыла ихы мҩаԥигоит Аимхаа, – иԥсахы еибакуа
ҿааиҭит Асҭана.
– Аимхаа ихы бааԥсны имҩаԥигоижьҭеи акрааҵуеит, аха
ҳара дҳалакьысуам, шәхы илашәымгалан, – иҩызцәа рылабжьара даҿын Гыџь.
Ҭакәи ҿымҭ-ԥсымшьҭ дтәан. Аимхаа илаԥш дыҵашәаны
иқәнамго ажәа иаҳар ишыҟаиҵара дазхәыцуан. Зынӡаскгьы
иҭахымызт ихьӡала абра аҭыӡшәа ҟалар. Амаҵ уа ирхагылаз Хьыма даарыдгылеит деихаччо. Ҭакәи ихы ҩышьҭыхны
дҩалҿаԥшит. Ихәыцрақәа неихҟьан, аҳауа иналаӡит. Уажәы
еиҳа дыԥшӡоушәа ибеит иара. Ларгьы аҵәахаҳа еиԥш,
лӡамҩақәа
ҭҵәрааны ицон. Лхы-лҿы лыбла ԥшӡақәа агәылыҷҷаауан.
– Шәаҵәцақәа зышәымжәуазеи? – дҵааит лара, лыбжьы ҟәымшәышәӡа иныҵакны, дара ахҩык рыда аӡәгьы
имаҳартә.
– Ҳабаццакуеи, макьана аамҭа ҳамоуп, – иҳәеит Гыџь,
иҩыза
бзиа Ҭакәи бзиа иибоз аԥхәызба пату налықәҵаны.
– Ишәыгу акрыҟазар сара ишәзаазгоит, – лҳәеит Хьыма.
– Зегь ыҟоуп, хьаас иҟабымҵан. Амала бҩызцәеи бареи
абра шәҳадтәалазар акәын. Усҟан иаҳа ҳгәаҳәара иазҳауан,
ҳқьафгьы ҟаҳҵон, – иҳәеит деилфаҷа Асҭана дахьтәаз дҩагылан.
Аҿар ааизгәдуны иааибарччеит. Аччабжь злымҳа иҭасыз
Қәыџьмахан илаԥш дыҵашәеит иеихышәашәо игылаз Хьыма.
– Иа анцәа срыцҳашьа, – ибжьы наиргеит иара, – дабаҟаз
абри аԥҳәызба сара дсымбацкәа иахьа? Шәнеины арахь
даахьашәырԥшишь.
– Уҽаанкыл, сашьа, – ибжьы ныҵакны ҿааиҭит Ҟазылбеи,
– ухы абаноугои, уи дынхаҩ ҭыԥҳауп.
– Нас иауазеи, дынхаҩ ҭыԥҳазар. Ԥҳәысыс дызгоит ҳәа
уарҳәама? Абри леиԥш ахазына дуаҩужьыр ҟалома! – ибжьы
зегьы ираҳартә ҿааиҭит Қәыџьмахан.
Хьыма лгәы нҭӡыӡааит, уи ииҳәаз анлаҳа. Уажәраанӡа иҭҵәрааны
ицоз лӡамҩа ҟаԥшьқәа иаразнак рыԥшшәы рыԥсахит.
Ихиаҵәаахеит лқьышәқәа. «Сшьапқәа ԥҵәандаз сабааиуаз» ҳәа, лхы гәыбӷан алҭон дахьгылаз.
– Аркәашага цәырга!.. – дыҳәҳәеит Қәыџьмахан.
Аимхаа рышькылкҩцәа иааинырҟьеит.
Ҟазылбеи ицәа иалашәеит абра ҽеик шыҟамлоз. Уи ибон
аԥҳәызба заԥхьа дгылаз арԥарцәа рыԥшшәы шырыԥсахыз.
Аанкылашьа змамыз иашьа изиура дақәымшәо, дуалуашо аишәа
даахахеит.
Қәыџьмахан илсны иҟаз аҩы иныԥшуа, дкәашарц днықәлеит.
Нас Хьыма дналыдыххылан, лмахәар нҭарсны дицкәашарц
налыдиҵеит. Лара лнапы наимҟәыҵылжәан, лышьҭахьҟа
днеиҭаԥеит, ицкәашара мап ацәкуа.
– Сыцкәашара мап ацәыбкит акәу, – ишилшоз дыҳәҳәеит
иара. Ихы-иҿи иблақәеи шьала иҭәит. – Атәитәых, ала иахылҵыз,
– иҟама ааҭкәыцәаан, Хьыма дналыдыххылан, ишьқьыруа
илықәз лыхцәы агәҭа аахиҵәеит.
Ари ҟалеит алеи-аԥси рыбжьара. Асҵәҟьа ҟалоит ҳәа,
аӡәгьы
дгәыӷуамызт. Алеи-аԥси иалеигӡеит Ҭакәигьы иус.
Қәыџьмахан иҟама аҭаҵаха иамраӡакәа, днаидыххыланы,
иԥшӡаӡа
иоужьыз ижакьа аанкылан, ихы ихагылаӡамызшәа
иааихикәыцәааит.
Афеимҟьареиԥш, итәазгьы-игылазгьы, аҟама аҿы Қәыџьмахан
ихәдаҿ ишаацырцырыз ауп ирбаз. Нас, хыда азныказ
игылаз ахәамц анылеиқәаҳа.
– Сҩызцәа, шәсышьҭал! – арҵәааҳәа Ҭакәи ибжьы игаз зегьы арҿыхеит.
Ашҭа агәҭаны иеихьӡеит иҩызцәа. Рыҽқәа инарыдыххылан иҩаԥан инарықәтәан агәашә инҭҟьеит.
– Хаз-хазы ҳцоит, хаз-хазы! – иҩызцәа ибжьы нарықәиргеит
Ҭакәи. Макьаназ еивагылан инеиуан. – Ишәмаҳаӡои, ахқәа
иҳавашәышәуа? Хаз-хазы ашәақь ҳарзаҿакуам.
Усҟан рышьҭахьҟа ҽцәа гәарҭак агәгәаҳәа иреихсуа ирышьҭалахьан.
Ахқәагьы ааигәаӡаны рхашәышәра иаҿын.
– Сара исыхьсырԥшуеит, шәара шәхы шәахәа – иҩызцәа
днарылууаан, дкәараҵо иҿыҩеихеит Ҭакәи. Гыџьи Асҭанеи
иара
уаҵәҟьа хаз-хазы амҩақәа инарнылеит.
Раԥка кьыркьырит ирҳаны. Ҭакәи ацәа даалҟьан, итапанча
ҭкәыцәааны даагылеит. Аҽы зыршәаз еиликаарц, игәиҽанҵаны
днаԥш-ааԥшит, аха аҵх лашьцара акы узалбаауа иҟамызт.
Уажараанӡа иуалуашоз Раԥкагьы еиҳа аҽарҭынчит. Амала,
уажәы-уажәы ахы ҩышьҭыхны ашақә иасуан. Ҭакәи егьарааны ихала абна дылаԥхьахьан, аха ауаҩы иҟынтәи ашәарҭа
иманы дҟамлацызт. Агыгшәыг аҭыԥ ауаҩы иааникылеит. Иԥсы
ааивганы дназхәыцит иацы дзыниаз ахҭыс. «Акгьы схарам, саҭоумҵан, саб» ҳәа, наиаҳәан, дышиашаз аԥсҭахьы
ихы ирхеит Ҭакәи. Ахәы ҳарак даныҩхала агаҟа днаԥшит, аха
инапсыргәыҵа
иқәызшәа дызныԥшылоз арха уаҩԥсык дықәибаауамызт.
Игәы ирҭынчырц иҭахын, арахь иауамызт. Иаб
ихала дахьаанижьыз амца ицранаҵон.
Мшыцәгьаншьҭахь аҳауа цқьаӡа иааҟалеит. Аԥша иасуаз иҽгьы иаргьы рыԥхӡы рыланарбон. Уажәраанӡа ажәҩан
иалакнаҳаз аԥҭа еиқәаҵәақәа ақәа злыкәкәоз, ажәҩан ахь
рҽыҳаракны ицон шьхатәылаҟа. Аиаҵәара аҵкыс аҩежьра
иаԥызгахьаз аԥсабара, мраҭашәарахь зҽылазырҟәуаз амра
ашәахәақәа урҭ иахьрылаԥхоз, абҩа рықәтәоушәа еилаарцыруан. Амра ҟаԥшь ду, наҟ хара адунеи анаӡара иавҵалаз
даннахәаԥш, игәы ааҭрысын, илаԥш наҟәигеит. Ԥхыӡла Хьыма
игәыдылҭәалаз ашьаҟаԥшь еиԥшын иара. Убри аҩыза ашьа
цәыкәбарқәак игәыдҭәалан – Аимхаа Қәыџьмахан ишьа.
Ҵкьыҵкьашьарала днахәаԥшит, аха уи аха имамызт уажәы.
Даҽазнык арха иаԥхьа ишьҭаз илаԥш нахиган, иҽы аақәыргьежьаан
аԥсҭа дынҭапҟа дцеит.
Ицәа дынҭаӡыӡааит Ҭакәи. Ихьшәашәаӡа ицәа иадыз
имаҭәақәа макьанагьы ацәаакыра рыман. Амца злеиқәиҵоз
имамызт. Иҟаиҵара дақәымшәо, ихы зқәикра изымдыруа акәын дшыҟаз. Ахаҳә хьшәашәа ибӷа надҵаны, алашьцара далаӡырҩуа дтәан. Ааигәа арҩаш зыбжьы гоз ада,
егьырахьҟа зехьынџьара ҭынчран. Аԥсҭа гәаҩа ӡыҩӡа иԥшын.
Иҭагылазаашьа хьанҭа адгьыл дықәырҟацан дакызшәа ибон
Ҭакәи. Иблақәа наҟ хара инаԥшуан, аха ирбарҭаз аҵх лашьца
ԥардеиқәаҵәа акәын. Уажәраанӡа иҭылашьцааз аԥҭа, маҷк
иаарлашеит ахрақәа иҩарывҵыҵыз амза бжата. Уи ашәахәақәа
Ҭакәи иҽи иареи зҵагылаз зыгыдра ҳаракыз аҳаԥы
иныҵаԥхеит. Убысҟаноуп иангәеиҭа икәша-мыкәша асаба
ыҵыҩҩы ибахҵәаӡа ишыҟаз.
Раԥхьаӡа иаб иоуп абри аҭыԥ изырбаз. Усҟан дхәҷын иара.
Маҭеи дицны аԥсҭахьы шьхашәара ишцоз, амшцәгьа
рықәшәан
имҩахыҵит. Иџьшьаны дахәаԥшуан, аҳаԥы аҭӡамц
ҳаракқәа.
Аура-аҭбаара заҟараз ала жәаҩык аҽцәа акыртә
иҟан. Иџьашьо дыҵаԥшуан, иҟазҵада абас ҳәа.
Уи аахыс иҵит акыр. Усҟан изеилымкаауаз, дызгәылсыз
аԥсҭазаара ахаҭа инарҵеит. Иара аԥсҭазаара ауп абасгьы
дҭазыргылаз уаха. Ажәҩан иалаз ашьауардын еиԥш, зыԥсҭазаараҿы
хакәиҭрыла иҟаз, мышкала ицәыӡит убырҭ
зегьы.
Уажәы! игәы иҵхоз, иҩны иаанижьыз иаб иакәын.
«Иудыразеи
аҩны иҩақәлан дыршьызар» – ҳәа, шәарак
аижәлеит
Ҭакәи. Иаб аҭаҳмада ихала дааныжьны дахьцаз
ихы гәыбӷан
аҭо, иҽы амгәырхақәа аарыӷәӷәаны дыԥан
дҩақәтәеит.
Амҩахәасҭа
дызлааз бзиан излеидыруаз ала,
аҵх лашьцара иԥырхагамызт Амза уажәраанӡа ахрақәа
иҩарывҵыҵыз,
ԥҭаиқәаҵәак
наҿаҳан, мҩа рбагас уаҩы
имыхәо
иааҟалеит.
Иахьа уажәраанӡа згәы рҭынчны зыԥсадгьыл амҩақәа
ирныз Ҭакәи, уажәы хаҵәирҭацыԥхьаӡа игәиҽанын. Иагьа ус
акәзаргьы, игәы иаанагомызт, данхәыҷыз аахыс бзиа иибоз,
хкы рацәала еилоу аԥсабара, ашәаԥыџьаԥ рыла аҽыҵәахра
иқәшәап ҳәа.
Абарҭқәа дрызхәцуа дышнеиуаз, иаԥхьаҟа ҽышьҭыбжьык
ааиаҳаит. Иаразнак днымҩахыҵны иахьыманшәалаз ҭыԥк
аҿы даагылеит. Ҭакәи иҽы ахәда ашьышьра даҿын. Уи иаанагоз, ашақә иасуамызт, ашьапы кыднаҟьомызт, алымҳақәа
ақәԥсаны ашьшьыҳәа игылан. Алашьцара цқьа изалымбааит ииасны ицаз аҽцәа шаҟаҩы ыҟаз, аха рцәажәашьала
иара ишьҭаз уаамызт. Дызлааз амҩа акәымкәа, иааркьаҿны,
иаахҵәаны дцарц инақәикит. Шьха иашьцылам ауаҩы шьапылагьы аҿысра ицәуадаҩын иара дназҿалаз ахра. Раԥка агәы
еиҭамԥакәа инеиуан. Уажәы-уажәы ашақә иасуа, ашьапқәа
гәаҭаны иаргылон.
Ауҩытәыҩса иԥсҭазаара, рахәыцла ианыкнаҳау, уи арахәыц
ԥҵәаанӡа илиршаз ауп изаанхо. Аԥсҭазаара иуннаҵо
ахәрақәа, иара ахаҭа иамхәышәтәыкәа, даҽакала ахәшәтәра
шуадаҩхо еиԥш, Ҭакәигьы уажәшьҭарнахыс дызнылараны иҟоу
амҩа, иара ахала ахы амԥшаар ада ԥсыхәа ыҟамызт. Ажәаҿы
ишырҳәо еиԥш, амҩақәа ҵыхәаԥҵәара рымаӡам, аха урҭ
амҩақәагьы хыда анысра иаԥсам. Арҭ реиԥш иҟоу азҵаарақәа
Ҭакәи макьанагьы дырзымхәыцыцызт. Уи азхәыцхагьы изҭадаз.
Алашара дшашьҭаз, алашьцара дныҵагылеит. Ауаҩы
ихҟьаны,
иаб ацәмаа имидартә изыҟамлеит. Иара ииҭахыз уи
имидар акәын.
Изхараӡамкәа ахара здылаз, аԥсҭазаара дкыднацало ианалагалак, иҟәымшәышәу иҟазшьақәа имԥсахыр ада ԥсыхәа
имамкәа дааҭагылоит. Иацы ачарахь данцоз иԥшшәахәыз
акәмызт уажә Ҭакәи иԥшшәахәыз. Аиҳараӡак иблақәа. Урҭ
ауаҩытәыҩса ишҟа ирымаз агәынамӡара рхын. «Ус анакәха,
ауаҩы иԥсҭазаара амырманшәаларазы ауаҩытәыҩса иакәзаап
зегьы зхароу» ҳәа, игәы дҭахәыцуан Ҭакәи, абна иҽаҭан
аҩныҟа дахьнеиуаз. Уи игәы иҭыхон иҩызцәа. Иацы хаз-хазы
ианца нахыс еибаԥшаашьа рымамызт макьаназ.
Ҟазылбеи иуаа Ҭакәи ишишьҭалаз аниба, ахәы дшыҩхалаҵәҟьаз,
аҭагылазаашьа еиликаарц, иҽы аақәыргьежьаан,
ишьҭахьҟа даахьаԥшит Гыџь. Иара аӡәгьы дишьҭамызт. Ҭакәи
иакәзар, хара дрыцәцахьан. ԥыҭраамҭак уа даагылан днаԥшы-ааԥшит, аха Асҭана ихабар ҳәа акгьы имбеит. Раԥхьаҟа ианеиԥырҵуазгьы
игәеиҭахьан, уи аӡәгьы дышишьҭамлаз. Уажәы
Гыџь дзызхәыцуаз, рыхҩыкгьы шеиқәшәара акәын. Аха
еибаԥшаашьас иамаз ихаҿы изаагомызт. Урҭ уажәы хаз-хазы
рыҟазаара еиҳагьы ишәарҭан.
Хабыгә иашҭа иқызы-қызуа иқәыз ауаа еилаҭыруан.
Ауаҩшьра аныҟала нахыс зегьы гылеит. Иҟалаз збаз аҳкәажәцәа
рыԥсы рылышәшәан, аӡы рҿадырхәхәон. Кама Хьыма
длыман акәасқьахь ихалан рҽыԥхьаркит. Хабыгә ичара
ахьеилагаз уиаҟара усс имамызт, Аимхаа дызшьыз Ҭакәи
ахьиакәыз аасҭа. Акы Ҭакәи иҩызцәеи иареи дрыԥхьеит,
ичарахь ҭауади-аамсҭеи ӡәырҩы ишырҭахымызгьы. Иара
иаб иашьа Зосҳан ихаҭагьы иеиҳәеит, Ҭакәи ацәҟьара анкыдих ашьҭахь, «иабоуҭаху абарҭ анхацәа рххо» ҳәа. Аха
Хабыгә убырҭ аҷкәынцәа рҟынтә бзиарамзар цәгьара издырамызт. «Ҵәыџь Ҭакәи иеиԥш ааӡара шәыман, ауаҩра
шәылан, ламысла шәыҭәны шәҟалааит», – иҳәалон Хабыгә.
«Ааит, анхаҩы нанамга ҳашԥаидукыло!» ҳәа, ижәлақәозгьы
ыҟақәан, аха урҭ ирҳәоз Хабыгә ихахьгьы иааигомызт, уссгьы имамызт.
Ҭакәи ишьҭаланы ицаз Ҟазылбеи иҩызцәеи иареи хынҳәаанӡа,
ауаа ирҳәо-ируа иақәымшәо иԥшны игылан. Гәыԥ-ҩыкгьы Ҟазылбеи дызлаараны иҟаз амҩахь иԥшуан, Ҭакәи
ихы хҵәаны ианбааиго ҳәа.
– Иуасымҳәази учарахь уимыԥхьан ҳәа уи аҷкәын, – Хабыгә
гәыбӷан иҭо даацәажәеит Зосҳан.
– Уажәы иабаҭаху ицәыругаз! – диҿамԥшӡакәа аҭак
ныҟаиҵеит Хабыгә иԥсы еилашәаны.
– Иалҵыз умбаӡои?
– Уара угәанала сара дисыршьыма абни, – ашьаршьаф
зқәыршәны арамҵан ацәардаӷәы иқәыз Қәыџьмахан иахь
инапы наирххеит Хабыгә.
– Убасшәа иҟалеит, – Хабыгә игәы еибаиркырц иҭахызшәа
ацәажәара даҿын Зосҳан. – Урҭ абра иааԥхьамызҭгьы абри
аҩыза ҟаломызт. Жәытәнатә аахыс иԥшьаз абри ҳабацәа
рашҭа ашьа нықәуршит унапала.
– Усҟәаҵ, саб иашьа! – ибжьы аӷьеҩҳәа инаиргеит Хабыгә.
– Иҟалаз ахьӡи ахьымӡӷи сара соуп изтәу. Ара уаҳа аӡәгьы
иус алаӡам.
Хабыгә ибжьы заҳаз неиҿаԥшы-ааиҿаԥшит, аха аӡәгьы
акы иҳәартә иҟамызт. Ирҭахымызт аҽалагалара. Зосҳан иаҳаз
ажәа ааигәамԥхакәа Хабыгә иахь инцәыҵакны ус иҳәеит:
– Уара ианакәзаалакгьы ҳара уҳаиԥшымызт.
– Убриоуп сыԥсгьы злаҭоу, шәара сахьшәеиԥшым, – иҳәан,
Зосҳан днеиԥырҵны зымҩа иҿынеихеит.
Наҩеи Хабыгә днаихьӡан, ус иеиҳәеит:
– Угәы иаумырсын, Хабыгә, ари ауаҩ ихамаԥагьара дагеит.
Аԥсҭазаара дасу ихәҭоу дақәнаршәоит.
– Уи ихәҭан, аха сашҭаҿы иҟамлар акәын, – ихы ҩышьҭыхны
Наҩеи днеиҿаԥшит Хабыгә.
– Иҟалараны иҟоу хырԥашьа амаӡам. Абра дҭамхаргьы
даҽаџьара иҭахоз иакәын, – Хабыгә игәы ирҭынчырц даҿын
Наҩеи.
Убри аамҭаз агәашә иааҭалаз Ҟазылбеи иҩызцәеи иареи
инарзыԥшит. Урҭ аауан имида-гәидаха. Аӡәгьы инапаҿы икымызт Ҭакәи ихы…
Ҭандел аҽнынтәарак ашҭа дазкуамызт. Уажәы-уажәы
лаԥықәшәа иоуан. Уи ԥишәахьан иара. Ианаҳәон џьара ҽеирак
шыҟамыз, аха ихахьгьы изаагомызт, иҷкәын иҩыза бзиа
Ҭакәи аус дақәшәоит ҳәа. Зны аҩныҵҟа дыҩналан днатәон,
нас иаарласны адәахьы дындәылҵуан. Ашҭа аҵыхәаҿы днеима шуҳәо, дхынҳәны ишьҭахьҟа иҿааихон. Аҩныҟа дмааикәа
абоурагьы дынҭаԥшуан. Аха макьана арахә гәарымлацызт.
Уа уажәазы ус шимамыз анибалак, еиҭа дыхрааӡраауа ашҭа
днықәлон.
Ҭандел иԥҳәыс Ҟаимҭхан лхаҵа иҟазшьа шылгәамԥхозгьы
иқәҿылҭуамызт. Избанзар, иара Ҭандел игәаԥхомызт акы
данаргәамҵуа ацәажәара. Аха иахьа иҭагылазаашьа даараӡа
иуадаҩызшәа анылба, илгәаӷьит усгьы иазҵаара.
– Иҟалазеи, уара, узыршаҟьозеи иахьа?
– Сҽеим, – уаҳа акгьы мҳәакәа иԥҳәыс лаԥхьа даагылеит Ҭандел. Агәыҭҟьа иагаз аԥшқа иеиԥш, дҭаслымхан акәын
дшыҟаз. Иҭахымызт ашәара зхыз иблақәа иԥҳәыс илирбарц.
Аха лара игәалҭеит уи. Усҟан ларгьы илызҵысит ашәара.
– Уеизгьы иухьзеи, иумҳәои? – деиҭаиазҵааит Ҟаимҭхан
лхаҵа.
– Сҟәаҟәа бызбызуеит, сгәы иамыхәара акы смаҳар ҟалом
излазбо ала.
– Ҳаҷкәын акы имыхьзааит, уара, – ҿаалҭит Ҟаимҭхан,
лшьамхқәа ҵыс-ҵысуа.
– Ихьрызеи, ачарахь дыҟоуп, ифоит, ижәуеит. Ҭандел
иԥҳәыс дналԥырҵны агәашә шыҟаз иҿынеихеит. Убысҟан
ауп дангәеиҭа, ҽырххыла иаауаз иҷкәын. Дааиҵамхаӡакәа
ишьаҿақәа аарццакны агәашә дынҭыҵын, адәы днықәлеит.
Аԥхӡы баа иаганы иҟаз иҽы дынҽыжәԥеит Гыџь.
– Иҟалазеи, сыҷкәын?
– Ҽеи ыҟам, саб!
– Уеизгьы?
– Ҭакәи ауаҩы дишьит.
– Иишьда?
– Қәыџьмахан Аимхаа.
– Ҭакәи дабаҟоу?
– Дрыцәцеит.
– Асҭана?
– Убрыгь дрыцәцеит.
– Шәзеицәыхҟьазеи?
– Убас иҭаххеит Ҭакәи. Ҳахҩыкгьы хаз-хазы ҳаҩит. Убриалагьы
иҳашьҭаз мҩахаҳҟьеит, – иԥси-иԥси еихьымӡо
ацәажәара
даҿын, иаб иблақәа дырхыԥшыло Гыџь.
– Иҽеимыз аус ҟалеит, сыҷкәын. Аимхаа димшьыкәа, аҭырқәцәа
драбашьыр еиҳа еиӷьын.
– Нас ишԥаҟаҳҵари?
– Сҽы кәадыр ирласны. Амҩа ҳақәлароуп Маҭеи иахь.
Сара иаарласны сҽеиласҳәап, – иҳәан, иҷкәын днеиԥырҵны
аҩныҟа
дныҩналеит Ҭандел.
Ашьхарахь иаацәылашеит Ҭакәи аҩны азааигәара даннеи.
Абнареи аҳәысҭеи рҳәааҿы дынҽыжәҵын, иҽы нкыдҿаҳәаланы
дааӡырҩит. Арбаӷьқәа аккаҳәа реиқәҿыҭбжьы гон. «Ҳлақәа
абацеи?» – дхәыцуан Ҭакәи дахьгылаз. Рлаԥшь дуқәа, аҵыс
ашҭа иахыԥраар, игәамҭакәа изаҩзмыжьуаз, уажәы рхабар
зынӡасгьы иҟамызт. Ес уажәааны, иаб дгылан, аԥацха амца
ҩнарҷҷо еиқәызҵалоз дабаҟахыз, аҩнқәа еиқәыхьшәашәа
акәын ишгылаз. Ашьыжьтәи аҳауа цқьа иалачуаз алҩагьы
афҩы гомызт.
Агәараҭа иахатәаз аҭынчра игәы нҭнарӡыӡааит Ҭакәи.
Дахьааӡаз иашҭа тбаа ду, иара дызқәиҭны имаз, уажәы ицәтәымушәа
акәын ишыҟаз. Ашьшьыҳәа аанда шьҭрала
игәиҽанҵаны
иҿынеихеит аҩныҟа. Иаҳа-иаҳа аҩны дазааигәахацыԥхьаӡа
игәы аҭҳара-аҭҳара еисуан. Дзыхӡыӡаауаз иаб
иакәын. Еиликааит уи аҩны дшыҟамыз. Аҩны дыҟазар уажәшьҭа
дгылахьазаарын. Аҵла иқәтәаз акәытқәа еибаркаркаруа
албааԥырра иаҿын. Урҭ ҵаҟа адгьыл аҿы ишылкаԥозҵәҟьа
еибарыҩны ицон аца аҵаҟахь. Маҭеи уа акәын рхәы ахьриҭауаз,
аха иахьа баша иҩуан урҭ уахь. Иахьнеиз ирфаша
анырымба, «иҟалазеи, мшәан, аԥшәма ҳзихашҭзеи» рҳәошәа,
рыхқәа шьҭыхны инаԥш-ааԥшуа игылан.
Аҩны ааҵра иҽадҵан даагылеит Ҭакәи. Иаӷацәа ашҭа
иакәшаны итәазар уажәшьҭа дгәарҭахьазаарын, аха уахьгьы
ҭынчран. Акәасқьеи амаҵурҭеи днарыбжьысын ашҭа днықәгылеит.
– Ҭакәи, – иныҵакны игеит бжьык.
– Уарбану? – итапанча ҩҭкәыцәаан аҭӡамц иҽнадикылеит
Ҭакәи.
– Гыџь соуп, – иҳәан, аҩцара даавҵны иҿааихеит Гыџь.
– Ара уабаҟаз? – Ҭакәи итапанча аҭра иҭаҵо, днеиԥылеит.
– Аҩны сахылаԥшуан.
– Саб дабаҟоу?
– Мадлеи иҿы дыҟоуп.
– Нас, ара ухала иҟоуҵозеи?
– Издыруан иахьа аҩны ушаауаз. Аимхаа ус иаангыло
уаам. Хәарҭаԥшь змам аӷацәа ҳауит, Ҭакәи.
– Сара соуп аӷацәа зауз, шәара акгьы шәхарам.
– Урҭ ҳҩыџьагьы еицҳауит, Ҭакәи. Уара уаӷацәа саргьы
исаӷацәоуп.
– Иҭабуп, сашьа, – Гыџь ихәда иҽынахишьит Ҭакәи.
– Ҳласыроуп, – иҳәеит Гыџь.
– Иаба?
– Мадлеи иахь. Сабгьы уа дыҟоуп, – иҳәан, иҽы ахьҿаҳәаз
ашҟа иҿынеихеит Гыџь.
Ааигәа иныҵакшәа игеит атрышә бжьы. Ҭакәии Гыџьи ирдырит уи дызусҭаз.
– Асҭана, – ибжьы наиргеит Гыџь.,
– Сара соуп – ҳәа, ибжьы аҵх иналҩит Асҭана.
Аҩны ашьҭахь, акәара нырцә анаара иаҿагылаз ахьаца
дуқәа дрыҵысны иҿааихеит Асҭана. Наҟ-ааҟ ихәда иахшьын
ашәақьқәа ҩба. Ахԥатәи икын инапаҿы. Ҩ-ҟанҭаруазк џьаԥҳаныла иҭәны, ижәҩахырқәа ирыхшьын. Иара ажәак мҳәаӡакәа,
иҩызцәа днарыдгылан, раԥхьа Ҭакәи ҟанҭаруазки
шәақьки
наииркит, убас Гыџьгьы инаииҭеит.
– Ари иаанагозеи? – дҵааит Ҭакәи, иаанагоз шидыруазгьы.
– Ари зда ԥсыхәа ҳамам ауп, Ҭакәи – ҳәа, ҿааиҭит Асҭана.
– Амҩа ҳақәлоит, амҩаду. Нас абри адагьы ҳазхәарҭоузеи.
– Амҩа сара схала сықәлоит.
– Мап, Ҭакәи, ԥсраҽнынӡа уареи сареи еицрыҵшьа ҳамаӡам.
Убас анакәымха, ҳахҩыкгьы ҳҭархара рзымариахоит,
– иҳәеит Асҭана хьаҵшьа шимамыз иажәақәа ирныԥшуа.
Зегьы раԥхьа Ҭандели Мадлеи гылеит. Иахьышьҭаз иаузыцәахуаз,
изызхәыцуаз Маҭеи иҷкәыни иареи ракәын:
Маҭеи иакәзар, аиарҭа дагәылаиахуазма, ахәышҭаара
иҽҳәагылаз арымӡ днықәиашәа ҟаиҵеит, аха дшыгәаҭеиуаз,
дшыӷызыӷызуаз иааиршеит. Ашә аартны ашҭа днықәлеит. Иахьатәи
ашара, иара изы илашьцараны акәын ишыҟаз. Есышьыжь,
иахьшаз деигәырӷьон анцәа иашьапкуаз, уажәы уи
ихахьгьы
иааиуамызт, диашьапкырцгьы иҭахымызт. Ииҭахыҵәҟьаз
иара дыҟамзар акәын.
– Угәы каумыжьын, Маҭеи, ахаҵа дызнымио акгьы ыҟам, –
иҳәеит Маҭеи днаидгылан Мадлеи.
– Сҵыхәтәы ԥҵәеит ауп, уаҳа акагьы. Сара сыршьааит,
уиала сыҷкәын џьара хәарҭак иауазар. Сыԥсыжә азыҳәан иахагьы аҩны сахьаԥырҵыз схы гәыбӷан асҭоит.
– Ԥсыхәа змам ус ыҟам, Маҭеи. Ауаа бжьаагалап. Аԥсы
ишьа ҳшәоит ҳҳәап. Аимхаагьы аеҵәа кыдырԥаауам, ахара
шрыдугьы рдыруазааит. Иакәым ҟаиҵан, еицәаз дақәшәеит, –
иҳәеит Ҭандел Абыхәба.
– Аимхаа ауаа ирзыӡырҩуандаз, ауаа рыхәда иқәтәозма!
– игәы каҳан даацәажәеит Маҭеи.
Иқәра акыр ишнеихьазгьы, зҽеиҵыхны иныҟәаз Маҭеи,
иаразнак дхәеит. Еидара хьанҭак ихәда иқәжьызшәа акәын
дышгылаз. Жәытәнатә аахыс шьҭамҭала, зчеиџьыка знапы
иқәҵаны, «амаҷ ҟәнымшьо, аду рацәашьо» зыдгьылаҿ инхоз,
уажәы дтәымушәа акәын ихы шибоз. Шаҟа иҭахыз абыржәы
дахьгылоу адгьыл леиҩҟьаны, быжьрабыжьҵәа дцар, аха
аԥсҭазаара ауаҩы дзықәнаршәо ихы изавгараны иҟаӡам. Уи
аӡыблара далазароуп џьара ԥасак дҿықәнажьылаанӡа.
Убри аамҭазы аҩны ашьҭахь ишьҭаз аҳәысҭа абжа ааиҩыршахьан
Ҭакәии, Гыџьи, Асҭанеи. Аандаҿ ианааи рыҽқәа
нҿаҳәаны рҿаархеит.
– Аҩныҟа шәлеи, – ибжьы наиргеит Мадлеи. Аҷкәынцәагьы
уахь рҿынархеит.
– Ашә былҵ, бара, – ишанханы ашә иаалахаз иԥҳәыс ибжьы налықәиргеит лхаҵа.
– Сшьаҳиҭхеит, сара мыжда, – лҳәан, аҩныҟа дныҩналеит
Ҟаимҭхан деиҵақьны дҵәыуо.
– Баҟәыҵ аҵәыуара, аҷкәынцәа амла иакуеит, џьара ирфаша акы рхиа, – адҵа налиҭеит, ара даладәылигар иҭахны.
– Уажәыҵәҟьа, схы еилагеит сарамыжда, – лҳәан, лылаӷырӡқәа
рыцқьо ахәыҟаҵарҭахь дныҩналеит.
Аԥацха аҩныҵҟа ааҭынчрахеит. Насҭха игылаз арԥарцәа,
реиҳабацәа ирарҳәарызеишь ҳәа иԥшын. Иацы ачарахь ианцоз, зыблақәа еихаччоз, уажәы даҽа ԥштәын ирымаз. Иҭылашьцааз
рыблақәеи ихеиқәарахахьаз рхы-рҿқәеи узырҿаԥшуамызт.
Аиҟарамра жәытәнатә аахыс аԥсуаа ргәы ҵәымыӷ
хәахәаны иалаз, риашара аман ҳәа изыҟамлеит иахьа
уажәраанӡа. Ииааиуа-иеиҵеиуа, ԥсыхәа змамыз амҽхак
аҽарҭбаара
иаҿын. Шьакаҭәарылагьы еилгауан уи аус.
Абарҭ зегьы еидхәыцлауа, рхы зқәыркра рзымдыруа, урҭ
ахҩык аҷкәынцәа раԥхьа ацәажәара аӡәгьы дзалагомызт. Аха
ас ҿымҭ иабанӡатәазаауаз, аамҭа маҷны ирыман азы, зегьы
рҭынчра ааилаго ацәажәара дналагеит Мадлеи:
– Иакәым ҳзыҟалеит, дадраа, аха ҳзықәшәаз ҳхы анҳраалароуп.
Мҩак азыԥшаатәуп абри аус. Ҳаилыркаауазар аабап
Аимхаа. Абжьуаа иреиӷьу ауаа рнаҳҵап. Ауаҩы дҳашьҭып
Бзыԥ, Мықә Аабыџь иҟынӡа. «Аӡыкәты убар ахаҳә агәыдҵа,
иақәшәар бзиоуп, иақәымшәаргьы, ахаҳәқәа ахаҳә рыцлап»
ҳәа, ирҳәо иаҩызахашт, аха ҳара ҳтәы ҟаҳҵап. Ишдыру еиԥш,
ҳара еснагь ахара зду уаауп. Анцәа убыс ҳалахь ианиҵеит.
Убри аҟынтә, Ҭакәи аамҭала иҽиҵәахыроуп. Дцааит Ҵабалҟа
суацәа рахь. Ари еиӷьу мҩа збом сара уажәы.
Ҭакәи иҩызцәеи иареи неихәаԥшит. Рхы-рҿқәа инарықәлеит
гәынамӡарак. Аҭаҳмадцәагьы игәарҭеит уи. Маҭеи ихы
ҩышьҭыхны иҷкәын иахь днаԥшит. Аб иблақәа убриаҟара
арыцҳара рхыҳәҳәылон. Ҭакәи дахьгылаз игәы нкыдыҩрны
инеиӷраҳазшәа ибеит.
– Саб дызгоит сахьцо, – аҭынчра иҟаз ааилеигеит Ҭакәи.
– Аимхаа убриаҟара илаҟәымхароуп, зхала иаху ҭаҳмадак
инаигәыдҵаны дыршьыртә. Ус аҟаҵара, амилаҭ ҵас аилагара ауп иаанаго, – уаҳа ииҳәоз аниҿамшәа, уа иҽаанкылан
дааиԥхьхәыцааит Мадлеи. Нас еиҭа иажәа инациҵеит: – Уаб
дҵәахтәхар, дызҵәахыша абра ҳаҟоуп.
– Сара сыҩны-сгәара саԥырҵны џьаргьы сцом. Сыршьуазар, убра сашҭаҿы сыршьааит. Уара сажәымҭа умыреиқәаҵәан.
Уца Ҵабалҟа. Аамҭа зегьы ахәшәтәуеит. Мышкызны
уҩны-угәара уахылап, – иҳәеит Маҭеи, иҷкәын наҟ хара дцар
иҭахны.
– Ус анакәха, џьарамзар-џьаргьы сцом, – днақәыӷәӷәаны
ибжьы наиргеит Ҭакәи. – Саб дахьыҟоу саргьы сыҟазаауеит.
Исыхьраны иҟоу ара исыхьааит. Амала, уажәнатә ишәасҳәоит,
аҳәынҭқар ичынуаа схы шрысымҭо, – иҵегь нациҵарц иҭаххан,
аха уа иҽааникылеит Ҭакәи.
Аҭаҳмадцәа лабала рхы дасызшәа иаанхеит. Маҭеи иакәзар,
иҷкәын иажәақәа деиҵарӷәӷәа дрыман. «Иубаз еицәа убеит»
ҳәа ирҳәоз даниеит иара уажәы. Аха мчы имамызт.
– Иҟалаз ауаҩшьра Ҭакәи имацара иҳазидҵом. Уи ҳара
ҳҩыџьагьы ҳалахәуп. Ааи, Асҭанагьы саргьы, – ииҳәоз агәра
ганы ацәажәара даҿын Гыџь. – Ҭакәи иҳаԥигеит акәымзар,
сара ма Асҭана иҟаҳҵон убри аҩыза. Хара ҳадӡамкәа, ауаа
рҿаԥхьа, ахьымӡӷ ганы ашҭа ҳҭыҵуамызт. Усҟаҳҵаргьы шәара
иҳанашәыжьуамызт. Ус анакәха, Ҭакәи абна дыланаҵы, ҳара
ҳказза аҩны ҳашьҭалан ҳацәауам. Ҳаршьуазар ҳаицыршьып,
мап анакәха, ҳаԥсы ҭанаҵы ҳаицызаауеит.
Жәытәнатә аахыс аԥсуаа рбаагәара злаӷәӷәаз, аҩызареи
аидгылареи рыла акәын. Иара амилаҭгьы еиқәхон убри ала.
«Ажәҩахыр еидкылара еиҳау баагәара ыҟам дадраа»
ҳәа, мҳәакәа амилаҭ ирызку ажәабжьк далагомызт Баалоу
Башьхәыҭ.
Маҭеи илаӷырӡқәа изынкыломызт. Ианамуӡахгьы иҷкәын
ихала дахьнымхаз игәы иҟажон.
Ашҭа иқәгылаз аҭаҳмадцәа лаԥшыла инаскьаргон ҽырххыла
еивасны инеиуаз хҩык арԥарцәа. Урҭ цон мҩахәасҭала
ашьхарахь рхы рханы.
Ԥшьҟан Аҵанба дынхаҩ бзиан. «Иикуа-иишьҭуа марымажахоит
» ҳәа, акәын ишизырҳәоз. Мрагыларахь зҿы хаз иаԥсуа
кәасқьа ахьа иалхыз кәеи-кәеиуа иашҭа иҭагылан акыц
ақәҵаны. Уи иавагылоу аԥацха ҭбаа ду акырӡа шахыҵуа
мҩашьахуа иҟан. Ԥшьҟан иабду иаб Смел иҟаҵамҭан, Ԥшьҟан
усҟан дхәыҷын, аха игәалашәоит ари аԥацха аисыр анақәыз.
Уи шаҟа шықәса иақәыз здырхуадаз, ашьҭахь Смел ихыбит
ҟауарла. Жәытә-натә аахыс зыжәла мырӡкәа иааргоз аԥсуа
ҵәа хаҳақәа рашҭа иҭагылан. Иара убасҵәҟьа ақәаҵа бзиагьы иман Ԥшьҟан. Абасала зхатәы џьабаала еихашьшьы инхоз уаҩын.
Иарԥысра данынҭыс ауп аҭаацәара даналала Ԥшьҟан
Аҵанба.
Уи дигеит, абжьуаарҿы еицырдыруаз анхаҩ нага Баалоу
Махаз иԥҳа Гәашьа. Ԥшьҟан жәашықәса ахшара димоуит.
Иуа, иҭынха, иҵәҩан шьапы змырӡша аӡәы иира иазыԥшын.
Аха аҵеи иззыԥшыз ицымхәрас диит аԥҳа. Ԥшьҟан убри
еиҳагьы деигәырӷьеит. Издыруадаз Ԥшьҟан аҵеи диоургьы,
аха уи дахьымӡакәа дҭахеит Ԥанаҩ.
Далынтәи даауан убри аҽны. Амра шьыжьнаҵы акашра
иалагахьан. Иаратәы ҟанаҵон кәыркәа мза. Ақәа амуижьҭеи
акрааҵуан азы, ҵаҟа лбаа амхқәа зегьы еикәарҳәы иҭагылан.
Ашәымҳара ҩадара цәгьа Ԥшьҟан иԥсы кыдхалон. Ашәҵла
дуқәа ашәшьыра еихашьшьы иҟарцозгьы изхомызт. Уи азыҳәан
иныҟәашәагьы иагимырхеит иара. Дыццакуан аҩныҟа.
Мчыбжьык аахыс иимбацыз, ҿыц аныҟәара иалагаз иԥҳа Хьыма лбара дахыццакуан. Ихгьы-иԥсгьы аҩны акәын иахьыҟаз.
«Знык Ԥанаҩ ар ахьеибашьыз сызхалар, нас албаара акыр
ахсырҵуазма» ҳәа, гәаныла дхәыцуан.
«Амшын ду ахь анеирагьы ус имариамзаап» ҳәа, гәаныла
дхәыцуан дахьтәаз Ԥшьҟан. Еснагьгьы игәы иалан, ашьха
ӡиас цқьақәа амшын иахьалаӡуаз. Аха уи аанкылашьа змамыз
усын. Ахылаӷьара иаццоит уи иагарц зыхәҭоу зегьы, убри азоуп
изицәымӷугьы амшын. Ибзиан иахьидыруаз азыҳәан ӷбалагьы
Сҭампыл дцахьан, мҳаџьырра иргаз иаб иашьцәақәак ибарц
азыҳәан. Шаҟа игәы ихьны дхынҳәызеи иара усҟан аԥсуаа
рынхашьа-рынҵышьа данналаԥш. «Уԥсадгьылаҿ аԥдан ушьазар еиҳа еиӷьуп, атәымџьара амҵәыжәҩақәа умазар аасҭа»,
– иҳәалон иара убри нахыс. Уажәы дахьтәазгьы ихәыцрақәа
мшын нырцә ишыҟаз ауп цәажәабжьык илымҳа ишааҭасыз.
Ҳаи, шьоукы аауазаап, ҳаимҩалацәазаргьы здыруада, – иҳәан,
даагылан ацәажәабжьқәа ахьгоз ашҟа днаԥшит Ԥшьҟан. Ус
илаԥш нарықәшәеит адәы аҵыхәан, аасраҿы зҽыԥхьакны
игылаз
хҩык. Иаразнак ицәа иалашәеит урҭ ҽеик згәы иҭамыз
шракәыз. Ԥшьҟан, егьа хара дцозаргьы абџьар ныҟәигомызт.
Насгьы уи абџьар ихы иаимырхәар ада ԥсыхәа имамкәа аҭагылазаашьагьы
имоуцызт. Ус акы дақәшәаны иҟаларгьы, ибз
хаан, ачҳара ду иман. Иԥшаауан амҩа, ихы злацәигашаз, аха
иахьа уи еиԥш зыҟамлеит. Дрықәшәеит иҳәатәы змаҳауаз
ацәгьоуцәа. Убри иахҟьаны амашәыр дугьы ҟалеит.
– Аҭаҭын умоума? – ибжьы нарганы иҩызцәа даарылҵны
иҿааихеит руаӡәк.
– Исымаӡам, – аҭак ныҟаиҵеит иааиуаз иҟазшьақәа
игәамԥхакәа Ԥшьҟан.
– Уабџьар шьҭаҵа! – ишәақь аахаршалан, адәагәҭа ишьҭаз
ахаҳә ду днавалеит иааиуаз.
– Сара абџьар ахаангьы иныҟәсымгацт. Уи зку ацәгьара
згәы иҭоу иоуп. Насгьы, иҟалазеи?– иҳәан, аусқәа шҽеимыз
аниба, иҽаарҭынчны, ахаҳә аҟны зҽызҵәахыз иахь шьаҿақәак
ныҟаиҵеит Ԥшьҟан.
– Иҟалаз умбои, ҳара ҳарҳәыҩцәоуп. Аԥара умамкәа
уҟаларым. Иамаумкыкәа уџьыба иҭыхны ишьҭаҵа, – ибжьы
аарӷәӷәаны,
ахаҳә даавҵит, Ԥшьҟан абџьар шимамыз аниба
арҳәҩы.
Ихлахаҵ аагьежьын, инаиқәлашьцеит Ԥшьҟан. Ииулакгьы
ихы инапаҿы иааган, иблақәа аахтны иаԥхьа игылаз иахь
днаԥшит. Уи ауаҩ, иԥаҵа еиқәаҵәақәа иҿарчны, ибла лашьцақәа
ҵархәылан Ԥшьҟан дышихәаԥшуаз, ишәақь инацәа
зҵакыз
ахы ҩышьҭыхны арҵәааҳәа дыҳәҳәеит арҳәҩы.
– Исҳәаз умаҳаӡеи, ишьҭаҵа аԥара!!.
Ԥшьҟан игәы ахҿеиԥш иналаҟацеит арҳәҩы дахьиқәыҳәҳәаз.
– Исымам аԥара, хәаахәҭра сыҟамызт, – иҽаарԥсыҽшәа
ҽааиҭит Ԥшьҟан.
– Шәеилахәаахәҭуама, уара, шәыззыԥшузеи?.. – аасраҿы
зҽыԥхьакны игылаз аӡәы ибжьы ааиргеит.
– Уалга, ҳаццакуеит, – иҳәан, ишәақь аԥынҵа Ԥшьҟан игәы
иазымариашан иҩышьҭихит.
– Исымам ҳәа уасҳәеит. Уааи, еимда сџьыбақәа, – ичҳара
ҩхыжжит Ԥшьҟан.
– Уаҳа ус сымам, уџьыбажә сҭамлакәа, – ишәақь ҩхаиршалеит
арҳәҩы. – Аԥара умамзар, иуҟәных уҟама. Умаҭәажәқәа
ушәых. Нармеиқәала удәықәсҵап уҩныҟа.
Убасҟан Ԥшьҟан дзызхәыцуаз иԥҳа хәҷы Хьыма лакәын.
Дбажәгәалеиуа ишҟа дааиуазшәа ибон иара. Дҩышьҭикәыцәаарц
иҭахызшәа, ишьаҿа анааихигоз, адгьыл аҿы илышьҭасыз
ахы, ахаҳә иҩанԥан, иаргәыҵысҭа илацәывасын, ажәҩан
иналапҟа ицеит. Ашьа ҟәандаӡа ианидшыла ауп иҟалаз
ангәеиҭа.
Аҳауаҿ иаацырцырит аҟама. Амшә еиԥш дхәааит арҳәҩы.
Ишәақь иикыз наимпыҵҟьан, ахәҵәы аҟынӡа игәы иалалаз
аҟама амҳасҭа даамҵасуан еиԥш, деизҟьа дынкаҳаит ҵаҟа,
иԥсгьы ааихыҵит.
«Дишьит ҳҩыза» ҳәа, иҳәҳәо абна иаалибаҳәеит иҩызцәа.
Инақәырццакны ахысбыжьгьы геит. Дызгашаз ахы иқәшәан
дынкаҳаит Ԥшьҟан.
Убри аахыс иҵит жәибжь шықәса, Гәашьа лыӡӷаб еиҭымра
лмырбакәан длааӡеит дыхьӡырҳәагаха. Ииашоуп, аҩны-агәара ахаҵа инапы шагу аныԥшуан, аха агәыла, ауа, аҭынха,
хылаԥшыда даанрыжьуамызт.
Амца ихәажжаӡа еиқәыз ахәшҭаараҿы, акәты аҵәы иахаҵаны
иҽҳәаргьежьуа дыҽҳәатәан Гәашьа. Лхы ҩышьҭыхны
лыӡӷаб дзылҿаԥшуамызт. Лгәи лылаӷырӡи еилаҵәон, аха
илычҳауан. Илҭахымызт ларгьы дшыгәырҩоз лыԥҳа иллырбарц. Лгәыӷрақәа зегьы налымпыҵаба ицеит Гәашьа. Лыӡӷаб
лыԥсҭазаара Ҭакәи иҿы ишыманшәалахара дшазхәцуаз, уи
ала лыԥсы шҭаз, иаразнак лусқәа ааҳәит. Аԥсҭазаараҿы аԥышәа
ду змаз, Хабыгә иашҭаҿы иҟалаз ҽеик шахылымҵуаз
ибзиаҵәҟьаны
илдыруан. Уажәшьҭа лыӡӷаб лынасыԥ Ҭакәи
иҟны
ишыҟамлоз шылбозгьы, ажәак лалҳәомызт. Зегь реиҳагьы
лгәы иалаз, лыԥҳа илыхҟьаны Ҭакәи дзықәшәаз
акәын.
Хьыма адәахьы ддәылыԥшлон ирлас-ырласны. Уи аҵх
лашьца
аӡәгьы дшаллымбозгьы лгәы иауамызт. Нас дааины
акҿаҩра дныкҿалон. Лхахьы илзаагомызт иҟалаз ахҭыс лыԥсҭазаараҿы
ишылзыҟалашаз.
– Арахь быҩнал, нан, – лыбжьы налыргеит Гәашьа, иӡыз
акәты лырхьшәашәарц аҳауаҿы ирҵәиуа.
Хьыма деиҵаӷәӷәа дааҩналан, акҿаҩра дныкҿалеит. Убасҟан
аԥацха ашьҭахь иадҟаҵалаз аҿаԥара ашә атыгәтыгәҳәа
аӡәы дшасыз удырыртә абжьы геит.
– Сшәоит, сан, – лҳәеит Хьыма аҟәара деиҵасуа.
– Бымшәан, нан, сара ибасымҳәази даауеит ҳәа, – лыԥҳа
лгәы рыӷәӷәауа ҿаалҭит Гәашьа.
– Нас, избан ашьҭахьтәи ашә ала? Урҭ ракәымкәа даҽа
шьоукызар?
– Мап, дара роуп. Даҽа шьоукы ҳара ҳҿы ирҭахузеи, –
лҳәан, ашә аалыртырц уахь лҿыналхеит Гәашьа.
Лан илҳәаз еиҳагьы дацәшәеит Хьыма. Алеи-аԥси рыбжьара шәкы еидылхәыцлеит. Ҭакәии лареи ажәа ирыбжьоу
аҵыхәала, иара дахьдырхәырцаз иаӷацәа аазар? Убысҟаноуп
ианылгәалашәа, акҿаҩраҿы икҿагылаз ашәындыҟәра иҭаз атапанча, Ҭакәи ҳамҭас илиҭаз. Ашәындыҟәра иааҭкәыцәаан, иааиз ауаҩы мҽеик иакәзар, деиҵамхаӡакәа диеихсырц азы дыхианы дгылан. – Уҩнал,-нан, – лыбжьы мырдуцәакәа иныҵакны
иналыргеит Гәашьа. – Аа, нан, Асҭана, изакәзеи шәзыниаз.
Асҭана уи аҭак ҟаимҵеит. Аԥхьа Гәашьа дныҩнаҵаны, ашә
даалагылеит иоуразоуроу џьаԥҳаныла деибыҭаны. Наҟ-ааҟ
ижәаахырқәа ирыхшьызи, иӡара иакәыршаз аҟанҭаруазқәа
ирҭаз апатронақәеи убас еилаарцыруан, алашара иалыҷҷо
убла хыркыртә еиԥш. Итапанча аҭра иҭыхны иаԥхьа иармарахь ала имаҟа иавҵан. Ашәақь иикыз, дахьыҩналаз инкыдиргылан, ихы-иҿы злаҭаҳәҳәаз ахҭырԥа еиқәаҵәа ааихыхны акҿыҩрахьы данынаԥш ауп даниба атапанча иқәкны игылаз Хьыма.
– Абар ассир, абраҟагь бџьарҭыхрыла иаҳԥылозаап, –
иҳәеит даахыхәмаршәа Асҭана. Убысҟан ауп Хьыма иангәалҭа
атапанча иқәкны дышгылаз.
– Унан! – лҳәан, илкыз атапанча амарҭақ инаҵаҵан,
гәырӷьаҿҳәаша
лҳәарц лҭахызшәа, Асҭана днеигәыдхахалеит.
Асҭана иеиликааит уи ирласны илаҳарц илҭахыз.
– Урҭгьы абра ааигәа иҟоуп, сара аԥхьа сыҩналеит, зеиԥш
ҟамло егьыҟам ҳәа. Сгәы иаанагоит уи азыҳәа шәгәы иалсрым
ҳәа. – Нан, шәыхҩык шәеицума? – лҳәеит Гәашьа, «урҭгьы»
ҳәа, ииҳәаз иаанаго еилылкаарц. – Еицымлашьас иҳамоузеи,
Ҭакәи ихала абна дылаҳҵома!
– Егьырҭ абаҟоу? – дҵааит Хьыма иаалырҟьаны:
– Арасаҭраҿы, – аҭак Хьыма лахь иныҟаҵаны, Гәашьа дналазҵааит:
– Иацы аахыс абрахь тәымуаҩык дыбжьалахьоума?
– Аӡәгьы дсымбац, нан, саргьы сгусҽануп, – лқәеит Гәашьа.
– Ибзиоуп, нас, уажәшьҭа арахь саарыԥхьап, – иҳәан, дындәылҵит
Асҭана.
Абыржәоуп Хьыма еиҳагьы даншәа. Иахьа уажәраанӡа,
еивасны рҟамчы шьҭыбжьқәа апҟацаҳәа ирганы, агәашә иаадыххылоз арԥарцәа уажәы аҵх лашьцара рҽалакны аҩны
ашьҭахьала имааир ада ԥсыхәа рымамкәа иҭазыргылаз ахҭыс
даназхәыц. «Аԥхьаҟагьы ирыԥсҭазаашьахозеишь дара? Абас
ҵхы лашьцара мацарала иныҟәоумашь? Цәырҵшьас ирымоузеи, раӷацәа Аимхаа ыҟанаҵы? Аҳәынҭкар ичынуаагьы урҭ
ирышьҭазар акәхап» – гәаныла дхәыцуан дахьгылаз.
– Нан, Хьыма, бымгылан, аишәа архиара балага – ҳәа,
лан лыбжьы игаз дызлаз ахәыцрақәа даарылнахит Хьыма,
аха дахьгылаз дзеиҭамҵит. Лшьапқәа алуқәа рхазшәа акәын
ишыҟаз.
Иара убас акәын лыжәҩахырқәагьы шыхьанҭаз,
илзеиҭамго
еидара хьанҭак даҵазшәа.
«Ала игәанаҭар, ишра иҟоуп» ҳәа, даацәшәан, абарҵахь
дындәылҵит Хьыма. Ала акәзар, иахьтәаз аҭыԥ аҽы иҟаӡамызт.
Убри аамҭазы алашьцара иаалҵны абарҵа иааҵагылеит
рыхҩыкгьы, Ала урҭ ршьапы иаҵагьежьуа, иԥан иргәыдԥало,
наџьнатә аахыс еибадыруазшәа, рахәмарра иаҿын.
– Хәлыбзиақәа! – иҳәеит Гыџь иҩызцәа аԥхьаҟа даарылҵны.
– Бзиа жәбааит, нан! – лҳәеит Гәашьагьы ибџьарԥсараха
лаԥхьа игылаз арԥарцәа дшанханы дрыхәаԥшуа.
– Ҳаара иахыԥазар ҟалап, аха гәыбӷан ҳашәымҭароуп,
ҳҭагылазаашьа жәбоит, – иҳәеит Гыџь.
– Иауазеи, нан, макьана аҵх абаҟоу, – лҳәан, Гәашьа аҩныҟа
дныҩналеит. Егьырҭгьы налышьҭалеит уахь.
Азныказы иааҭынчрахеит аҩны аҩныҵҟа. Рызегьы, алашара аҿаԥхьа иҟарҵара, ирура иақәымшәо иааилахеит.
– Шәтәа, нан, шәызгылоузеи. Хьыма, аҟәардәқәа баарых, –
Гәашьа иааилалгеит иааҟалаз аҭагылазаашьа.
– Ааи, нан, ҳанааих, маҷк ҳаатәап, – иҳәан, Гыџь ихы намариашан иикыз ашәақь дахьгылаз иацәыхарамкәа аҭӡамц
инадиргылеит.
– Маҷк ҳаатәап захьӡузеи! Шәхәы рхиоуп, ус аламала
шәҳашьҭуам, шәнапы аӡы нақәышәҭәа, – лҳәан, афатәқәа ааганы аишәа ақәыргылара дналагеит Гәашьа.
Убри аамҭазы ала абарҵа иҩыҵҟьаны ашра иалагеит.
Агәашәгьы шкыдҳалаз абжьы геит. Арԥарцәа ршәақьқәа ахькыдгылаз иаакыдырԥаан, ргәырҽанҵаны иаагылеит. Хьыма
асаан илкыз налымпыҵҟьан иахьынкаҳаз, иԥыххааса ицеит.
Гәашьа лакәзар, илура-илҳәара дақәымшәо дгылан.
– Шәымшәан, афатәқәа ԥхьашәк наҟ, – иҳәан, Ҭакәи аҿаԥарахь
дныҩналеит. Уи инаишьҭалеит иҩызцәагьы.
Хьыма афатәқәа аишәа иаақәылхын, иныԥхьалкит. Гәашьа
ачуан ахҩа нахаҵаны акҿаҩра дныкҿалеит.
– Хәылбзиа, аԥҳәызба!.. – иҳәеит ашә дшаахыҵызҵәҟьа
ибжьы ихаззала Кәынта.
– Бзиа убааит!.. – аҭак ныҟалҵеит Хьыма, диҿамԥшӡакәа.
– Даара фатәы хаак афҩы саҳауеит, зхәы шәырхиада уаха?
– ҿааиҭит, Хьыма лахь иблақәа дынцәыҵыԥшны, Кәынта.
– Сашьа ду дычмазаҩуп. Ихәы ҟасҵеит, уаҵәы уахь амҩа
сықәлап ҳәа сгәы иҭоуп, – лҳәеит Гәашьа, илкра-илшьҭра дақәымшәо
акҿыҩра дахьыкҿаз. – Нан, узыргәамҵуазеи, аҵх
акыр инеихьеит, акыр уҭахума?
– Камбашьк збом. Шәырахәқәа ирылалан иаазар сгәахәын,
– иблақәа Хьыма изылҟәымго ҿааиҭит дахьтәаз Кәынта.
Уи акамбашь акәмызт ихы иҭаз уажәы.
– Сырахә акгьы рмыцааит, – иаахжәаны ҿаалҭит Гәашьа.
Уи акамбашь акәым, џьма цыркьыкгьы шимамыз лдыруан
азоуп абас ирымчны дызиацәажәоз.
– Фырџьанк укыр ҟамлари, – лҳәеит Хьыма, усгьы уи рыжәтәк
днаҿымхәакәа дшымцоз лдыруан аҟнытә.
– Исышәҭозар мап ацәыскуа сыҟахума, – ицқәа хырџьаџьаны,
Хьыма дахьиацәажәаз игәы иахәаны дналҿаԥшит
Кәынта.
Хьыма афырџьан нҭатәаны инаилыркит.
– Ахәы санхала ҽышьҭыбжьқәак саҳан, нас иаразнак иныҵаба
ицеит. Шәара акыр шәаҳазар?
– Акгьы смаҳаит, умбои, – лҳәеит Гәашьа иаархьшәашәаны.
– Қәыџьмақәахап. Ҳгәылагь ижә цҟьашәҟьа иқәырҵеит. Ҽаҩраҭагалан
ақәыџьмақәа еиҳагьы рлеишәа цәгьахоит. Уажәааны
ауаагьы ирзыҭрысуазаап. Ақәыџьмақәа рами Ачуа
Кәынҵал дыцҟьашәҟьа дықәзҵаз.
Гәашьа илҳәаз ашоура ижәнаҵеит Кәынта. Ларгьы илдыруан уи ашоура шижәнаҵоз. Нас даагьежьын ашҭа дынҭыҵны
иҿынеихеит.
Хьыма аишәа илырхиаз рнапқәа ааӡәӡәаны инахатәон
еиԥш, ала ҩаҵҟьан ашра иалагеит.
– Изакәзеи, мшәа, уаха изҿу, – лҳәан, адәахьы дындәылҵит
Гәашьа.
– Хәлыбзиа, саҳәшьа!.. – асҭаршын ибжь гәаҩа ашҭа
инықәҩит.
– Ҳцароуп, арҭ ҳашьҭа ихылеит, – иҳәеит ишәақь аакҿыхуа
Гыџь.
– Узыниаз ухы анраал. Абас ауп ишыҟоу абрагьыҩ илахьынҵа.
Хьаас иҟабымҵан Хьыма, ҳара ҳаиҭаахуеит, – иҳәан,
ашьҭахьтәи ашә ала иҿынеихеит Ҭакәи. Иҩызцәагьы уи
инаишьҭалеит.
Асҭаршын ишькылкыҩцәа ҩыџьа ицны ианааҩнала ишанханы иаанхеит.
– Саҳәшьа, дызусҭада уаха абас зхәы шәырхиаз?
– Аишәа сыргылоит. Шәымаҳә, Хьыма лаб, даныршьыз
аҽны иақәыршәан есышықәса, – лҳәеит Гәашьа даҵамхакәа.
– Ааи, ҳамаҳә бзиа дызшьыз даадыруандаз, анышә дамахгьы, – даамақарны иаԥхьа игылаз аҟәардә днықәтәеит
асҭаршын. – Уи бзиоуп, аха ацәашьы абаҟоу, саҳәшьа?
– Ацәашьы хиоуп, – лҳәан, адулаԥ дынҭаԥшын, цәашь
пак аацәырылгеит. Уи адагьы ацәашьқәа рхианы илыман есқьынгьы.
Аныҳәагатәқәа рацәаны иҟалҵон лара. Ԥхыӡ бааԥсык
лбаргьы, ашьыжьӡа дҩагылан, аҿаҭахьа лықәылҵон.
Хәыц еиқәаҵәа злам арбаӷь, аика ҵкәаны иоулыжьуан. Ма
ачахәажәа ԥшӡа ҟаҵаны дахныҳәон. Убысҟан илбылраны
иҟаз ацәашьқәа заанаҵ илырхион.
Баалоу Ҷӷьыц акыр шықәса ҵуан сҭаршынс аус иуеижьҭеи.
Дызҭахыз раҵкьыс дызцәымӷыз шеиҳазгьы, аҳәынҭқаррахьынтәи
имаз абӷа ала, иахьа уажәраанӡа кьыс имамкәа
даауан. Шамахамзар, иааиҿагылозгьы бзиарак ибараны
дыҟамызт. Аӡәы заҵәык дызмыхәоз, Ҵәыџь Ҭакәи, Хабыгә Ачба
ичараҿы, инапала ихы ҭаирхеит. Уажәшьҭа иахьынӡаилшо,
анхацәа рыхәда дықәтәазаашт. Иахьа уажәраанӡа изхымгоз,
аусҳәарҭаҿы Ҭакәи аҟамчы ахьихиҟьаз ауп. Уи ахҭыс, акыр
шықәса шахыҵуазгьы, ауаа ирхашҭуамызт. Џьара акы аӡәы
игәалашәарц иҭахызар, убри аныҟалаз амш иаԥишьуан, «Сара
сԥа диит, Баалоу Ҷӷьыц иҟәаҟәа анкыддыршааз ашықәсан
» ҳәа.
Гәашьеи иареи реижәлантәра ада ус иашьарала еизааигәамызт,
аха иара лымкаала Гәашьа пату лықәиҵон. Хьыма
Ҭакәи длышьҭоуп ҳәа, алымҳаҭасқәа имаз цқьа агәра изгомызт. Аиаша иазҳәозгьы дауизыԥшаахуаз. Ҭакәи игәаӷ иман
аҟынтә, уажәшьҭа ацәҟьа даҿаиршәыр иҭахын. Убри азоуп
уахагьы абра дзааз. Идырит Такәи абра дшыҟаз, ма дааираны дшыҟоу, аха ицыз ишькылкыҩцәа, иара изыҳәан бзиа
зымхәыцуаз уаан азы, иԥсы иахимырӡааит. Даргьы ирбеит,
ахәы ирхиаз аишәаргылара ишатәымыз, аха рҽаларымгалеит.
Абри еиԥш афатә хаа аҭыӡшәа алхра рзаԥсамызт. Изыԥшыз,
Гәашьа ацәашьы икыдылҵаз анбабылуеи ҳәа акәын. Знык
ацәашьы былны икыдшәар, акрыфара напы адыркуан.
Иара уи акәхеит, ацәашь кьаҿ хәҷы акрахыҵран иҟазма,
иаразнак иблит. Асҭаршын иҩызцәеи иареи, ахьаца мца
ргәыҵашы, Ҭакәираа рзы идырхиаз ахәы иахатәаны, аҵәцақәа
неимда-ааимдо акрыфара иаҿын. Хьыма урҭ дырхагыланы рымаҵ луан, лгәи лылаӷырӡи еилаҵәо. Аха илычҳауан,
илмычҳар ада ԥсыхәа лымамызт азыҳәан.
Ҭакәи иаԥхьа аҵәаԥ-аҵәаԥҳәа икаҭәоз ацәыкәбарқәа
дырзыӡырҩуа дтәан. Зны еиҳа иласны игон, даҽазныхгьы
ҭынч-ҭынч. Ажәҩан ахьтә ақәа ӷәӷәаны аура ианалагалак,
даргьы адгьыл иазгәышьуазшәа ацәыкәбарқәа еишьҭагыла
ахҭа иҭарыԥсон. Уи ашьҭыбжь шаҟа иласу аҟара, Ҭакәи игәгьы
аисра иалагон. Ҭынч-ҭынч ианлеиуа игәгьы аҽеиқәнакуан.
Уажәы иара дзызхәыцуаз, Хьыма илырхиаз рхәы афаха
рмоукәа ишцаз акәын.
Аҩны ашьҭахь, арасаҭраҿы рҽқәа ахьҿаҳәаз ианнеи, акраамҭа
уа рҽааныркылеит иҩызцәеи иареи.
– Абри акәын ишәасҳәоз, – иҳәеит Ҭакәи иааигәа игылаз
иҩызцәа рыжәҩахырқәа аарыӷәӷәаны.
– Иарбан иҳауҳәаз? – Ҭакәи ииҳәаз иаҵанакуаз шидыруазгьы дҵааит Гыџь.
– Ԥсҭазаара шәоураны шәыҟаӡам сара шәсыцнаҵы.
– Нас ҳара ҳауԥырхагоушәа убома? – игәы иааҵаххит
Асҭана.
– Абар, ҩ-мшуп уааҵас акыршәымфеижьҭеи,– иҳәеит
Ҭакәи иааицәымӷханы ирылаигалаз ажәа азы.
– Ас ҳаиқәымшәацыԥхьаӡа аҽԥныҳәақәа рыҟаҵара уалагар,
усҟан ҳзеицымныҟуеит ауп ҳаԥхьаҟагьы. Сара иуасҳәахьеит
уи уаҳа уаламцәажәарц. Иаҳҳәаз ажәа ҳәоуп, –
иҳәан, ишыҟаиҵалац еиԥш, ашькыл ишьапы кыламкӡакәа,
дыԥан дҩақәтәеит Гыџь иҽы.
Иҩызцәагь иаразнак рыҽқәа рыбӷаҿ иҩеит.
– Ҳцап сыҩныҟа, сангьы илаҳәатәыми иҟалаз. Абар ҩ-мшуп
уи слымбеижьҭеи, – иҳәеит Асҭана иҩныҟа ацара иҭахны.
– Уахьынӡа харацәоуп, амҩа ҳшықәу иҳацәшоит, – иҳәан,
иҽы ишьхәа нарбаны днарылҟьан, иҿынеихеит Ҭакәи. Заанаҵы
зымҩа иазымхәцыз абрагьҩы, иҭахаз диҩызоуп. Иахьаангылаз
аԥсаҵла ашьапаҿы асаба ыҵыҩҩ иҟан. Иагьа
амш цәгьазаргьы қәа цырак кылшәомызт.
– Уаха сара сҷаԥшьоит, шәара шәхы нықәшәҵа, – иҳәеит
Ҭакәи.
Уи имаркит иҩызцәагьы. Иоупа абжа наиҵаршәны, егьи
иаанхаз наиқәҵаны иаҳа иахьбарҭаз ҭыԥк аҿы днышьҭалеит
Асҭана. Уаха раԥхьаӡа акәын уи иԥсҭазаараҿы аԥса ашьапаҿы анышә хьшәашәа данықәиозгьы. Жәаашықәса ирҭагылаз,
нап зыдкылан иааӡаз абиԥазаҵә, абна алаԥхьара аниқәшәа,
уи дашьцылазшәа ихы ахьнықәиҵаз иаразнак дыцәеит.
– Иан дрыцҳасшьоит иара иаҵкыс, – иҳәан, иуапа ааишәыхны
Асҭана инаиқәиҵеит Ҭакәи.
– Иҟоуҵарызеи, саргьы дрыцҳасшьоит, аха уажәшьҭа
дҳацрымҵуазар акәхап. Дҳацрыҵыргьы дшәарҭоуп, машәыр
изырур ҟалоит, – иҳәеит Гыџь ибжьы ныҵакны, Асҭана ацәа
далҵыр ҳәа дшәаны.
Асҭана дыцәан дҭахәхәа. Иџьымшь еиқәаҵәақәа амзаҿеиԥш
илахь иаҿаршәны. Ихы-иҿы ԥшӡа ахшцәа зхьыкәкәози,
иқьышә ҟаԥшьқәа ақәыԥшра зқәыҳәҳәызи, аарла еинышәшәылоз
иԥаҵақәеи ддырмаалықьуан.
– Ухы нықәҵа уаргьы, Гыџь. Нас ашьыжь ҳазхәцып ҳахьцаша,
ҳхы зланыҟәаагаша, – иҳәан, ацәа иҽеимҭарцы ажәҩан
днаҵаԥшит Ҭакәи. – Ҳашԥаԥсри, ҳабнақәа шәарахла иҭәуп.
Ҳахьыԥхьо азы ҳаиҵахарым. Раԥхьаӡа аџьыкеи, ашылеи,
асапыни еиқәыршәатәуп. Ухы уахәар, анцәагьы духәоит, Гыџь.
Ҩнқәакгьы рышәқәа ҳзаатуазар акәхап, ҳара ҳабрагьцәаны
ацәгьа ҳгәы иҭам. Ҳара зхы иақәиҭу уаауп. Ауаа ҳармыхәозар
ҳарԥырхагам.
– Ус шакәу еилыркаару ауаа, – днеиԥыҩлеит Гыџь.
– Ҳаилыркаар рыхәҭоуп. Ирыгәҭасуа ҳнарыгәҭасыр, усҟан
иҳадымгылар иабацо.
– Абарҭ зегьы шьакаҭәарада иҟалозар шаҟа ибзиаз, Ҭакәи.
– Ашьакаҭәара сара исҭахума, уара бзиа збаша. Аимхаа убас
ихы мҩаԥимгазҭгьы, иахьа ҳкәаԥӡа ҳаҩнқәа рҟны ҳаҟазаарын.
– Уабадәықәлеи, саб, иахьа?
– Аимхаа иҵәыуара.
– Уи иахьа аума даныржуа?
– Мап, асабшазы.
– Нас усҟан умцарызи.
– Усҟангьы сцоит.
– Сара сгәы иаанагоит, уи ҩынтә акәым, знык иҵәыуарагьы
иаԥсам ҳәа. – Наҩеи иԥсы ааилашәан, ибжьы наимҟәыҵҟьеит.
– Иухамышҭзааит зшьа уалҵыз ауаа зусҭцәоу?
– Издыруеит, сара зшьа салҵыз ауаа.
– Нас иудыруазар, иуцәажәашьоузеи?!
– Сара зшьа салҵыз ауаа дара рхарала рыхәда ԥырҟаӡом.
– Аимхаа Қәыџьмахан ихароуп ҳәа угәы иаанагома уара?
– Нас изхарада? Ижәла зеиԥшраз ала ихы мҩаԥигама
Қәыџьмахан
убри аҽны?
– Уи азин иман ихы шымҩаԥигалакгьы. Инагоу аҭауад
зинс имақәоу рацәоуп.
– Уа уиашам, саб. Ҭауадаа роуп еиҳагьы зхы бзианы амҩаԥгара
зыхәҭоу. Ҳара ҳҟынтә иргароуп егьырҭ аҿырԥштәы.
Аламыси ауаҩреи рзыҳәан Кавказ еицырдыруаз ауаа,
атәитәыхқәа реиԥш ҳхы мҩаԥаагоит зны-зынла. Ижәла ирԥхашьеит
Қәыџьмахан. Уи дымҵәыуаӡакәа ажра ихәҭоуп. Ирԥшӡама
Хабыгә Ачба ичара убри аҽны?
– Иабаҭахыз Хабыгә ирԥшӡара, – иаҳа-иаҳа аилашра
даҿын Алмахсиҭ. – Анхацәа еизигеит. Уигь азмырхакәа, инаган ҳаԥхьа иаҳҿаиртәеит.
– Иабоубахьоу нхаҩык ихы бааԥсны имҩаԥиго ҳара ҳчарақәа
рҿы. Урҭ ҳара ҳаҵкысгьы рхы пату ақәырҵоит. Ацәгьеи
абзиеи рҿы ҳашьҭахьгьы игылом.
– Афырхаҵа Наҩеи! Умцои нас анхацәа рахь. Рымаҵ уулап, дара рыда уаҳа ԥсыхәа умамкәа уҟазар…
– Аиашаҵәҟьа уаҳарц уҭахызар, урҭ рыда уаҳа ԥсыхәа
ҳамаӡам ҳара, – иҳәан, наҟ иаб днеиԥырҵны аҩныҟа дныҩналеит
Наҩеи.
– Урҭ рыда уаҳа ԥсыхәа умамкәа уара хаҭала анцәа уҟаиҵааит
– ҳәа, иԥсахы еибакуа, иҷкәын ибжьы наишьҭаиргеит
Алмахсиҭ.
Ӡаԥшь Алмахсиҭ игәы иамыхәоз акы анибалак, дқәыџьмахон.
Имаҵуцәагьы рҽыԥхьаркуан убысҟан. Шықәсқәак
раԥхьа, ибашаӡаз уск азыҳәан, деилашәаны, ала-аҳәа кыдҟьо
ашҭа дшықәыз, имаҵуҩык «иҟалазеи, ухаҵкы» – ҳәа, дахьааидгылаз, итапанча ааҭԥааны дишьит. Убри нахыс ихала
деиқәтәаанӡа ишҟа инеихуадаз. Рызегьы аҩ иҵаланы, ишәаҟьаны
рҽырҵәахуан.
Иишьыз анхаҩы алажә еиԥш, инаихан дыҩцәыҵаржит.
«Сишьырц игәы иҭан азы дысшьит», – ииҳәаша изымԥшаар
ҳәа даушәахуаз Алмахсиҭ.
Ауриадникгьы дааит уи аҵыхәала. Аха аҽны хәлаанӡа
акәасқьа азал ҭбааҿы итәаны қьаф руан. Инеиҵыхны рыччабжь акәын идәылыҩуаз. Ҳәара аҭахума, ауриадник илшон,
асҭаршын даашьҭны Алмахсиҭ уахь дигарц, аха уи арахьынтәи
напымацара дцомызт.
– Иҟоу умбои, ауриадник, сгәы анааилашәалак, иара уара
уакәзаргьы илаугәыдҵаны усшьуеит, уи азыҳәан гәыбӷан
сумҭан, – иҳәеит зкьаф ҟалахьаз Алмахсиҭ.
– Уи шԥа?! – иџьшьаны днацыҵҟьеит ауриадник, ибла кылҵыҵқәа
ихы иқәҵан. Иарӷьа напала иаҳәа амҳасҭа кны, егьи
инапала ичынқәа уажәы-уажәы ихьҩруаз рҽеиуа.
– Ишԥыкәу умбои, ухаҵкы, схы схашҭуеит усҟан, сааигәа
иааиз… – Алмахсиҭ иажәа дызланагалацәаз ала уажәшьҭа
дырҟәаҵыргьы цәгьа имбо дааҟалеит. – Ус сҳәеит ҳәа зынӡаск
сгаӡоуҵәҟьа џьумшьан. Сахьхысуагьы здыруеит, – иҳәан, ауриадник иаԥхьа иҭацәны иқәгылаз аҵәца инҭеиҭәеит.
– Нас, усҟан аҳәынҭқар дааудгыларгьы уиеихсуама? –
дҵааит ауриадник, иаалырҟьаны Алмахсиҭ ишҟа ажәала
ажәылара ҟаҵо.
– Ҳаи, иуҳәо закәызеи! Аҳәынҭқари амаҵуҩи шԥеидукыло,
– дахьтәаз дҩаҵҟьеит Алмахсиҭ.
– Азакәан иаҳәом амаҵуҩгьы дышьтәуп ҳәа, – аԥахьа
аасҭа иажәақәа ыршҳамны аҿынаирхеит ауриадник. Уи
ахырҭәагеиԥш
иҵаны имаз, акыр злаирҳауаз иажәақәа зегьы ихы иаирхәар акәын иахьа. Уи идыруан Ӡаԥшь Алмахсиҭ
абаз кыдҟьан, амааҭ шалихуаз. Убри аҟынтә, уажәшьҭа иаамҭоуп
анигәахә, имаанақәа ихы иаирхәарц иақәикит. Акы
иара Алмахсиҭ ихала ихы ииркит. Аҩы иижәцәаз иахҟьаны,
дазымхәыцӡакәа дамхабыжәцәеит. Иагьа умҳәан, ауриадник аҳәынҭқар имаҵ зуа уаҩуп. Иааигәаԥхар аус ахь икылигар ҟалоит. Аха доугаӡаху. Алмахсиҭ иҳәан еиԥш, «маҵуҩык
изыҳәан», иахьа иоураны иҟоу аԥара ирӡуама.
Алмахсиҭ иџьыба дынҭалан, хәышә-мааҭ ааҭыганы ауриадник иаԥхьа инықәиҵеит.
– Иҟоу умбои, – иҳәеит ауриадник, аԥарақәа аашьҭыхны
икуа иҭаҵо. – Анапи-анапи еибаӡәӡәоит, аҩбагьы аҿы рыӡәӡәоит.
– Усоуп, ааи, – иҳәеит Алмахсиҭ, изхиҳәааз ззакәу изымдыруа.
– Умш аабзиахааит, – иҳәан, дҩагылан адәахьы дындәылҵит
ауриадник. – Аиаша уасҳәап, Алмахсиҭ, аԥара ԥароуп,
аха азакәан амч еиҳауп. Сара сынцәам. Зегьы сылшо
сыҟаӡам. Аҳаҳаи амарџьа, аӡәы дмашшааит, – иҟамчы аарымхны, дзазо дҽыжәлан дцеит ауриадник.
Мызкы ааҵхьан асҭаршын дкылҟьа дааит ауриадник дуԥхьоит
ҳәа. Уи иаанагоз идырит Алмахсиҭ. Даҽа хәышә-мааҭ
аашьҭыхны уахь дцеит.
– Ауаа рҿы узкуам, – иҳәеит дшыҩналаҵәҟьаз ауриадник.
– Иҟалазеи, узсыԥхьазеи?
– Аӡәы дашшит – иҳәан, заанаҵ еиқәиршәахьаз абӷьыц
аацәырган инықәиҵеит иҽхыршәааны.
– Нас иауазеи дашшызар?
– Иауазеи умбо, абри аус рбылгьо иҳаман ҳдәықәлар акәхеит,
– иҳәан, даагылан аԥенџьыр, ахь днеины адәахьы дыԥшуа
даагылеит ауриадник.
– Иаахтны иҳәа, шаҟа уҭахузеи уажәы?
Ауриадник дахьгылаз даахьаҳәны, гәынамӡарыла даацәажәеит:
– Уара исуҭо аԥарақәа зегьы, сара сџьыбаҿ иаансыжьуеит ҳәа угәы иаанагозар, уиашам. Саргьы исшоит. Алаҳәақәа
реиԥш иаҳзыԥшуп амза анынҵәо. Нас, уара иумсымхыр, иабаазго урҭ ирҿасҵо? Хышә-мааҭ агхоит, уаҳа усыргәамҵуам…
Амала, уаргьы ухы гәаҭала. Иааубалак иргәыдҵан рышьра азин ҳаимҭеит иара иаҳаракыра – иҳәан, ихаҿы икыдыз аҳәынҭқар Никәала ипатреҭ ахь дынхьаԥшит. Алмахсиҭ
аҳәынҭқар ипатреҭ акырынтә ишибахьазгьы, ҿыц ибазшәа
иблақәа ҭырхаха днахәаԥшит. Еиҳараӡак дхызхыз, аҳәынҭқар
апатреҭ аҿы ихынкылашьа акәын. Дзықәтәаз аҟәардә иарӷьа
напы нықәҵаны, иҽхырнаашәа, ихы-иҿы ԥшӡа маҷк ашҳамреи
аԥагьареи нықәианы, «ашьшьыҳәа шәыҟазар еиҳа
ишәзеиӷьуп» ҳәа, – аанарго.
Алмахсиҭ аҳәынҭқар ипатреҭ дшахәаԥшуаз, икәахь инапы
ндәықәҵан икаба аџьыба иҭаз аԥарақәа хышә мааҭ аахыхны,
ауриадник иаԥхьа инықәиҵан, ус ҿааиҭит:
– Сгәы иаанагоит, сцәырҳәра аҵыхәа абра иԥҵәап ҳәа.
Иаҳҳәеит ҳәа амаҵуҩы абри аҟара даԥсоума?
– Амаҵуҩы дшьы имҳәаӡеит абри ҳханы икыду. Амаҵуҩы
амаҵ иулааит, аха душьыр ҟалаӡом. Сара уаҩы гәыцқьак
суқәшәеит акәымзар, даҽаӡәызар, улаганы уҭеикуан, уагьцәирҳәуан.
Абасоуп аусқәа шыҟоу… – иҳәеит ауриадник, Алмахсиҭ
уажәшьҭа дцаргьы цәгьа имбо.
Уи еиликаан, Алмахсиҭгьы уаҳа акгьы мҳәакәа дындәылҵит.
Иҟазшьа бааԥсқәа ирыхҟьаны, акыр амыҟәмабарақәа
дрыниахьан Алмахсиҭ. Цәгьарамзар бзиа зымхәыцуаз ауаҩ
знымзар-зынгьы игәы иҭамшәацызт абри иҟаиҵо ахәымгарақәа
џьара иԥылапҳәаны. Илшоҵәҟьаны дыҟазар, дзықәгылоу
ашьац еиԥш, ауаатәыҩса зегьы ирҟьыцуан. Уажәы, иҷкәын
Наҩеи дизгәаан, ала-аҳәа кыдҟьо ашҭа данықәла, зегьы
рҽырҵәахит.
– Иҟалазеи, саб? – лҳәан, акәасқьа дналбаан днеиԥылеит
иԥҳа Марҭа.
– Шәысзымааӡеит, – уи аҟара иақәмырӷәӷәацәакәа аҭак
ныҟаиҵеит Алмахсиҭ. Уи ихшаз зегьы раасҭа иԥҳа лымкаала
бзиа дибон. Шамахамзар, ибжьы рдуны дылмацәажәацызт.
– Даҽаӡәы иҳәо уаҩы имаҳац, уара иухшаз ааӡам ҳәа, –
лаб ииҳәаз лгәамԥхакәа инаиҿалырхьит Марҭа.
– Дааӡоума, нас Наҩеи?! Анхацәа ҭынхацәас ишьҭихит.
Ҭакәи, уи иҩыза Гыџь уҳәа абжьысқәа, цәгьарамзар бзиа
ҟазымҵо. Убырҭ дрыдгыларгьы цәгьа ибом. Деилагеит ауп,
уаҳа акагьы! – иҳәан, иҽы ахьҿаҳәаз ашҟа иҿынеихеит.
– Уабацои иахьа?
– Аимхаа иҵәыуара! – нас ибжьы рдуны инациҵеит. – Баргьы мап ацәыбкуама уи иҵәыуара сахьцо?
– Сара сусс иалоузеи, саб, уара уахьцо-уахьаауа. Аха уи
ихы зламҩаԥигаз ала, аҵәыуара даԥсам, – лҳәан, даахынҳәны
аҩныҟа дныҩналеит.
– Сгәы иалсит, дад, Ҟазылбеи. Иакәымыз шәақәиршәеит
уи алахша, – Ҟазылбеи дидышшылеит Алмахсиҭ.
– Ала ҳафеит аҽнышьыбжьон, – игәы дкыдсылан, дааӷыз-ӷызит Ҟазылбеи, – саргьы сишьыр акәымзи, сашьа бзиа, сашьа нага ихәда ԥҟаны днасымҵаҵаны данцоз. Иҟасҵарызеи,
схы знысҟьода? Ишәыхьзеи, абааԥсы суа-сҭынха, акы насабжьыжәгарауазеи.
Алмахсиҭ игәы иахәеит Ҟазылбеи дыгәжәажәо, иҟаиҵара
иаԥшьызгаша ауаҩы диҭахызшәа аниба. Иаразнак напы аиркит, уаанӡа еидхәыцлан имаз аус еиҵаҟәаҟәақәа абыржәы
ихы иаирхәарц. Амца ахьакуа аӡы ақәҭәаны арцәара ацымхәрас,
афархь аҵазыԥсо Алмахсиҭ ииҭахыз аус ибеит.
– Усҭахын, – иҳәеит Алмахсиҭ Ҟазылбеи ихы наидкылан.
Ҟазылбеи иблақәа ҭырхаха Алмахсиҭ днеиҿаԥшит, исыхәо
ак сеиҳәомашь ҳәа. Нас ашьшьыҳәа ауаа инарылсын, аҩны
ашьҭахь игылаз аҩцара иныҩналеит. Аимхаа руалыр дуқәа
еихҳәа-еиҵҳәа игылан, кәапеишәа ҩыла иҭәны. Ҟазылбеи
иқәаҵара даара амҽхак аман. Ажьҭаара шааилак, анхацәа
русқәа ааныжьны, рымҵәышәқәа рыманы уахь инеир акәын.
Имнеиуазгьы ҳаӷеимшхаран ирзыҟалараны иҟаз. Иашоуп,
Аимхаа ҟамчԥҵаҵала аӡәгьы днарцомызт, аха дахьдырхәуан.
Ирахә ицәырӷьычуан, ица ҭадырцәуан. Убри аҟынтә зегьы
ирдыруан ирԥеиԥшыз азыҳәан, рхатә усқәа кажьны уахь
инеиуан.
– Абра утәа, Алмахсиҭ, – иаарҳәны игылаз ауалыр наиирбеит.
– Ара ҳабжьы аӡәгьы иаҳарым, – иныҵакны ҿааиҭит
Алмахсиҭ.
– Мап, ара даҽаӡәы ииҭахузеи, ҳхала ҳауп иҟоу. – Алмахсиҭ
ииҳәарц ииҭахыз иаарласны дзаламгеит. Дахьтәаз аҭыԥ
маншәаламшәа
ибан, днаҳәы-ааҳәуа. Нас илаҟәны игылаз
аҟәардә днықәтәан, ҿааиҭит:
– Схәыцуеит, сеиҭахәцуеит, дад Ҟазылбеи, – иажәа дналагеит Алмахсиҭ. – Уи ауаҩ, шәара шәакәым, ҳара зегь ахьымӡӷ
ҳиргеит. Анхацәа рҿаԥхьа ҳхы ҳзышьҭымхуа ҳҟалоит, ҳшьа
ҳзымур. Аамҭа ацара иаҿуп. Уашьа дужаанӡа уи анузыҟамҵа…
– иҵегь амца ацраҵаразы уа иҽааникылеит.
– Нас, уи шыҟасҵара ҳәа, исабжьоугозеи?
– Иуабжьазгозеи умбои, – уажәы иаҳа иаархьшәашәашәа
даацәажәеит Алмахсиҭ, – дышьтәуп.
– Дабасымԥыхьашәо, сабаишьҭало?
– Сара иуасҳәоит иҟаҵатәу, – ԥыҭраамҭак ааҭынчрахеит
еиҭа. – Ҭакәи иаб аҩны дахуп. Уи инеигәыдҵан душьыр… –
иажәа еиҭа уа иааҿахиҵәеит.
– Иснаҭозеи атаҳмада ишьра?
– Уааӡырҩы, Ҟазылбеи. Ҭакәи хара цашьа имаӡам. Иаб
дихылаԥшуа ааигәа дыҟоуп. Иаб душьыр, иара дцәырымҵыр
ҟалом. Ма умҩа икуеит, ма душьҭалоит. Убысҟан имариахоит
убрыгь ишьра.
Ҟазылбеи иқәыџьма блақәа аацырцырит. Алмахсиҭ дааигәыдиҳәҳәалан,
ихы днагәӡын, ишьа уны дгылазшәа бо ҿааиҭит:
– Уара уакәзаап сара сызҭахыз. Сашьа анышә дасҭаанӡа
уи дсызшьыр, уара узы сыҟазаауеит сыԥсы ҭанаҵы.
– Сара исҭаху ҳахьымӡӷ ҳхаҳхыр ауп, – иҳәеит Алмахсиҭ.
– Угәы ишԥаанаго, санбаиқәлари? .
– Уаҵәы ианаацәылашо. Усҟан ирахәқәа еилиргарц адәы
днықәлоит, – иҳәан, даагылеит. – Иҷкәын думԥыхьамшәаргьы, – дҵак аҳасаб ала иажәа деиҭаналагеит, – иаб ишьрала
ԥыҭрак
угәы урдап, иара ихаҭа дуҿаҳаанӡа.
– Угәы ишԥаанаго, Ҭакәи иҩызцәа ицхарушь?
– Аиаша сызуаҳәом, аха ицзар маҷк ишәарҭоуп, маҷк
акәым, идунгьы. Убри аҟынтә, – иажәа уа иааҿахиҵәеит Ҟазылбеи
Аимхаа ақәыларазы дыхиоу дыхиаму еиликаарц азы
Алмахсиҭ.
– Сара исымоуп аҵыс мҩас абла ҭызхуа арԥарцәа– Урҭ
хҩык ракәым, қыҭакгьы иазхоит, – иҳәан, иԥсы ааивигеит еидара хьанҭак даҵыҵызшәа Ҟазылбеи.
– Анцәа уирманшәалааит, – игәы дааҭагәырӷьеит Алмахсиҭ,
– сгәы иаанагоит еибаҳҳәаз аӡәгьы имаҳап ҳәа.
– Ҳәынаԥымзар абри аедара уаҳа уаҩы дыҩнамзароуп, –
иҳәан, ашә днагәҭасны иааиртит Ҟазылбеи.
Аҩыџьагьы адәахьы индәылҵит.
– Деиқәырхатәуп Ҭакәи иаб, – иҳәан, ауалыр ахы иқәыз
иара икәадыр аашьҭԥааны, ашьҭахьтәи ашә ала дындәылҟьеит
Кьасоу. Абнара иҽаҭан, Аимхаа рыҽқәа ахкаара иахьҭаз дынҭаххит.
Қәыџьмахан иҽеиқәа шамахамзар дызқәымтәоз, Кьасоу данаба, ахы ҩышьҭыхны иаакьыркьырит. Иаргьы убри
днақәтәарц дааццакит.
Самырзаҟан инаркны Абжьуаа рҟынӡа ҽнак ныҟәа бжьан.
Аха Кьасоу Алҭычба, шьыбжьышьҭахь Егры ахықә аҟынтәи
идәықәлаз, амра анӡаалоз Абжьуаа рыгәҭа иагәылсуаз Дәаб
аӡы дырхьан.
Алаапк иаҩызаз иҽы ахы дҩамыхаӡакәа даауан иара.
Амҩақәа иахьынӡаилшоз иркьаҿуан. Иԥылоз «иҟалазеи,
узырццакуазеи
» ҳәа, наиқәҿызҭуазгьы аҭак риҭомызт.
Кьасоу Алҭычба идыруан Маҭеи иҭаацәара. Данхәыҷыз
иаби
иареи Арнаа инхоз рашьцәа рҟынтәи ишаауаз ианрықәхәла,
уа иаангылеит. Ауха пату рықәҵаны иныҟәигеит Маҭеи.
Ҭакәии иареи ршьапқәа еилаҵаны иахьышьҭаз, аҵх агәы
ааҩнашаанӡа еицәажәон. Усҟан аҩыџьагьы жәаба-жәаба
шықәса
ракәын ирхыҵуаз.
Убри аахыс ицеит акыр шықәса. Кьасоу иаб даныԥсы Аимхаа рхәура дҭалеит. Иԥсҭазаара дшақәымгәыӷӡоз даҽакала
аҽаԥсахит.
Абар уажәшьҭа Ҭакәи иҩны дазааигәахон. Иҽы ишьхәа нарбаны анаара иаҿгаз амҩахәасҭа днаҿалеит. Дзыцәшәозгьы
аҩны аӡәгьы дыҟамкәа днеир ҳәа акәын. Дабаиԥшаауеи,
дабаишьҭало, игәра згода, зыгәра игода.
Ҭакәи иҩызцәеи иареи ахьтәаз ахәы аҟынтә ақыҭа зегьы унапсыргәыҵа ианушәа иубарҭан. Даргьы еиҳараӡак
иахьыԥшуаз
амҩақәа ахьеихадоу ахь акәын. Ариабжьарак зызхара зымфацыз рыҽқәа, шьамхахьы аҭәа илагылан
аҳәра иаҿын. Ркәадырқәа аџь ашьапаҿы ишьҭан. Иара аџь
ашьапы иадгылан ршәақьқәагьы. Џьаԥҳаныла иҭәыз рҟанҭаруазқәагьы
аџь амахәҭақәа ирыхшьын. Иаха аахыс иҷаԥшьоз
Асҭана иуапа иҽылаҳәан аџь ашьапаҿы дыцәан. Урҭ
уажәы ргәы рҭынчны раԥхьаҟа иԥшуа итәан. Рышьҭахь ала
усгьы ааишьа ыҟамызт.
Ҭакәи илаӷырӡқәа ҩхаддылеит, иҩны алҩа ахылҵны иҩеиуазшәа
аниба.
Иҩны иахылҵуаз алҩаҵә днахәаԥшижьҭеи ахәыцра
ижәлеит Ҭакәи. Иабакылнаго иахьа изҭагыло аамҭа? Иаб
иҩны дахыҵуама? Дааныжьынгьы цашьас имоузеи уажәшьҭа?
Ԥсыхәа змамыз азҵаарақәа дыргәылахеит Ҭакәи.
«Ауаҩы смаҵуҩны анцәа сишеит, уи исзыиӡбуа зегьы бзиоуп» ҳәа, аниҳәоз аахыс иниасит ашәышықәсқәа рацәаны. Уи
аахыс ихдырра хәҷы-хәҷла иазҳаит. «Саргьы суаҩытәыҩсоуп,
уара уаҵкьыс сызлеицәоузеи» ҳәа, азҵаара ықәиргылеит ихазы. «Атәы сара сзыҳәан анцәа дишеит, ус анакәха, сара сыԥсы
ҭанаҵы сымаҵ иулааит» ҳәа, – ихәыцуаз ауаҩы, игәамԥхеит
атәы «саргьы суаҩуп», ҳәа азҵаара ахьықәиргылаз. «Мап,
уара ууаҩӡам, уара утәуп» ҳәа, имчрақәа еиҳагьы ирыӷәӷәеит
уи. Агәынамӡаратә еиҿыхарақәа ҵысит. Урҭ ҿыла-бзыла рыбжьацәажәара
ԥсыхәа амамызшәа анырба, атәы инапы ахаҳә-мҿыхә ахь идәықәлеит, итәра даҵыҵырц азыҳәан. Иара убри
акәхеит, абџьар ада, еилгашьа рымамкәа иааиҿагылеит.
Адунеи аҿы арыцҳаракәа ирхаданы иҟалаз, бџьарда ауаатәыҩса
русқәа ахьырзымыӡбуа ауп. Ашәақь ҭҟьаны ашьа
анкаҭәалак ашьҭахь, иаҵахазгьы ииааизгьы, рыгхақәа зырҽеиз
абџьар иақәӡбо, даҽазнык машәыр ҟамларц инеидхәыцло
инатәоит. Уажәы иҟалаз аиҿагылараҿы абџьар ада
ԥсыхәа ҟамлеит.
Абри абжьарак Ҭакәи дызҵаз иҟанҭаруаз хьанҭақәеи,
инаган тапанчеи, иценка шәақьи азныказы ижәҩахырқәа
хьызжәоз, уажәшьҭа иласхо иалагеит. Иҭагылазаашьа хьамҭа
анышәара даҿын.
– Гыџь, ани иаауа дубома? – иҳәан, ашырҳәа дҩагылеит
Такәи.
– Иаашьа ҽеим, деилкаатәуп, – ишәақь аакыдиԥааит Гыџь.
– Сара сиԥылоит, – иҳәан, дҩаҵҟьеит Асҭана. Аҽыуаҩ, ҵаҟа
лбаа рзымариашашәа ацуҭа ааихҵәаны, аԥсаҵлақәа зхагылаз анышәынҭракәа рҿы дыҩхапҟалон еиԥш, ибжьы наиргеит Асҭана аҵла даавагыланы.
– Уабатәиу уара?
– Самырзаҟантәуп, аҭак ныҟаиҵеит, иҽы ахы аанкыло
Кьасоу.
– Уабаццакуеи, бзиароума, цәгьароума?
– Цәгьароуп, Ҭакәи Ҵәыџьба дысҭахуп. Уара узусҭада?
– Сара Ҭакәи сиҩызоуп. Усышьҭал, – иҳәан, иҽы аақәыргьежьааны
аҩадара дыҩны дҩаҿалеит Асҭана.
Кьасоу иҽы ишьхәа нарбаны алеи-ԥси рыбжьара Асҭана
днаихьӡеит.
– Арԥыс, сара ус дук аҵыхәала саауеит.
– Уи еилыскааит, – ҿааиҭит Асҭана иваххы инеиуаз ишҟа
дхьамԥшӡакәа.
– Ҳабацо уажәы?
– Ҭакәи иахь.
– Ҳара уаҳтәымкәа акы угәы иҭоумкааит.
– Ҳара ҳәа узҿу дарбану? – ивагылан инеиуаз днеизҵааит
Асҭана.
– Анхацәа! – ибжьы ҩышьҭыхны ҿааиҭит Кьасоу.
Гыџьи Ҭакәии рыҽқәа кәадырны, рҽырхианы игылан, рышҟа
иаауаз ирзааргоз ажәабжь иазыԥшны.
– Ари д-Самырзаҟантәуп, – иҳәан, рааигәа даннеи,
дынҽыжәԥеит Асҭана.
– Ииҭахузеи? – дҵааит Такәи.
– Шәуа дарбану Ҭакәи?
– Сара соуп.
– Сара уара иушьыз Аимхаа Қәыџьмахан имаҵуҩы сакәын,
– ҿааиҭит агәаҽыназаара иманы Кьасоу.
Имаҵуҩы уакәын уи иаанагозеи? – дҵааит Ҭакуи, зҽы
иааҽыжәԥаз арԥыс иҭырҳәыцааны дихәаԥшуа.
– Уажәы зхы иақәиҭу нхаҩуп, – иҳәан, иҽы аӷәра нақәыршәны,
ашырҳәа Кьасоу иҿааихеит Ҭакәи ишҟа.
– Бзиароума, цәгьароума, уаазцазеи ҳара ҳҟны? – иҳәан,
Кьасоу днеиԥылан, инапы ааникылеит Гыџь.
– Абзиара анбаҟаз ҳара ҳзы. Рхы удыршьуеит, нас уаргьы
уршьырц идәықәлоит, – иҳәеит Кьасоу, егьырҭгьы рнапы аанкыло.
– Иҟалазеи? – дҵааит Ҭакәи, арԥыс иааигаз ажәабжь ирласны
иаҳарц иҭахны.
– Ҟазылбеи Аимхаа уаха амҩа дықәлоит, уҩны дақәлан
уаб дишьырц.
– Иуҳәаз агәра шԥагатәу? – дҵааит Ҭакәи.
– Ҟазылбеи иҭахымызт иашьа дижаанӡа душьҭалар, аха…
– Нас дазыҟазҵада?
– Алмахсиҭ Ӡаԥшь-иԥа.
– Алахша Алмахсиҭ. Ақабла акьынтыжә зфо аҟәыҵраҳа,
иаргьы ихәмгара изкажьуам, – деилашәеит Ҭакәи.
– Иахьа днеит иара, – далагеит Кьасоу иажәабжь, иидыруаз ааркьаҿны иреиҳәарц. – «Уашьа дужаанӡа ушьа анузыму ҭауадаа зегьы ҳурԥхашьеит» ҳәа, иаҳәан дазыҟаиҵеит.
Нас аимгеимцара схы иархәаны иушьыз Қәыџьмахан иҽы
сҩақәтәан, сышзахәоз сдәықәлеит шәара шәахь. Уара узбар
– абзиа, усымбаргьы уаб адырра исҭап, дыԥхьаскып ҳәа.
– Уара сабоудыруеи абри аиԥш аус сзыҟауҵартәы?
– Уареи сареи жәашықәса раԥхьа ҳшьапқәа еилаҵаны
ҳашьҭалахьан шәара шәыҩны.
– Кьасоу Алҭычба!
– Ааи, сара соуп, Ҭакәи.
Рҩыџьагьы рнапқәа ааикәдыршеит, еицәыӡны иҟаз
аишьцәа анеиқәшәо еиԥш.
Гыџь Алмахсиҭ ишҟа имаз ацәымӷреи Марҭа лыбзиабареи
дрызхәыцуа дышгылаз, уи арԥыс иааиз ишҟа ҿааиҭит уажәы
азыҳәан еиҳа ихадароу зҵаарак еиликаарц:
– Уара ииашаҵәҟьаны иуаҳама, уи уаха амҩа дшықәло ала?
– Ааи, исаҳаит абарҭ слымҳақәа рыла.
– Уи иалидыраауазеи Ҭакәи иаб аҩны даху дахыму? – дцааит Асҭана.
– Алмахсиҭ иеиҳәеит уи аҩны дшахыз.
– Угәы ишԥаанаго, Ҟазылбеи қәылара ҳәа ихала ддәықәларым
усгьы? – дҵааит Гыџь.
– Ҟазылбеи имоуп амаҵуарқәа, цәгьарамзар бзиа
ҟазымҵо. Ҳәара аҭахума, урҭ ицымкәа амҩа дықәлауам, –
иҳәеит Кьасоу, дыззааиз ауаа ииашан деилыркаарц иҭахны.
Кьасоу ишьҭахьҟа хынҳәышьа ҳәа имамызт. Иҟамызт уахь
уажәшьҭа иара изыҳәан амҩа. Иани иаби рыԥсы анҭаз, хар
имамшәа иԥсҭазаара ахьихигаз, Самырзаҟан уаҳа ишимбоз
шидыруазгьы, уи хьаас имкыкәа, иуаажәлар рҿаԥхьа иламыс
ианаҳәоз ҟаиҵеит.
– Уажәшьҭа сара сышьҭахьҟа гьежьышьа сымаӡам, –
иҳәеит ихы ҩышьҭыхны иаԥхьа игылаз дырҿаԥшуа Кьасоу.
– Абрахь сшааз сыҵрымхӡаргьы Ҟазылбеи ихәура сҭалом
уажәшьҭа.
– Иажәа уа иааҿахиҵәан, ихы иқәжьны даагылеит ԥыҭраамҭак Кьасоу. Нас еиҭа иҟаз аҭынчра ааилеигеит. –
Шәгәы иаанамгааит, сара абри ажәабжь нашәаҳәаны абна
снылапҟа сцап ҳәаны. Ҟазылбеи Аимхаа абра даанӡа џьарамзарџьаргьы
сцом. Сшәыдгылауеит сабџьар аанкыланы.
Нас сымҩа сықәлоит.
– Иҭабуп, аҩыза, иаҳзыҟауҵаз азы. Абри еиԥш згәаӷьуа
ахаҵара злоу иоуп. Иуҭахызар абра уаангыл ҳара ҳҿы, –
иҳәеит Гыџь.
Кьасоу игәы ҩышьҭырхит Гыџь иажәақәа. Уажәраанӡа абри
адунеи аҿы дзаҵәны дыҟазҭгьы, уажәы бжьҩеишьцәа Нарҭаа
рыжәҩахыр дадгылазшәа ибон.
– Нас ишԥаҟаҳҵо, Ҭакәи? – дҵааит Кьасоу. Такәи ԥыҭрак
ииҳәаша иҿамшәо иҽааникылеит. Еиҭа деиҵанарӷәӷәон
иҩызцәа
иара иус иахьалемгалоз, аха уи азҵаара уаҳа ирымеикуамызт.
Ишырымуаз ибон. Нас дызхымԥашаз ажәа нареиҳәеит
иҩызцәа:
– Усгьы шәхы сықәшәымҵар шәымуазар, абасоуп нас
сгәы иҭоу. Саб дҳаманы абна алалашьа ҳамаӡам. Уи иаанаго
ҳара ахара ҳадлоит ауп. Абра иаанаҳкылароуп урҭ, ҳашьразы
иаауа!
– Уи шԥа?! – дҵааит Асҭана, Ҭакәи иажәа днаԥыҩлан.
– Ҳрабашьуеит, – иҳәан, иааҿахиҵәеит Ҭакәи.
– Иаба? – деиҭаҵааит Асҭана.
– Аҩны ианазааигәахалак. Урҭ адгьыл иҵалан иныҟәарым
ацәыслампыр еиԥш. Абрахьынтәи иаабарҭахоит.
Аҷаԥшьацәа рыда аԥсы иҿы аӡәгьы дыҟамызт. Урҭ ҿымҭ-ԥсымшьҭ итәан ихырсасиуа. Шьыжьаахыс аҳәҳәабжь зҭыҩуаз
ашҭа ҭынчӡа акәын ишыҟаз.
Аимхаа руа-рҭынха, рдац-рԥашә аауан ҵәыуара еишьҭагылан,
шьапыла, ҽыла. Аҳәса ракәын уаҩы дызмыхәоз. Изусызгьы, изусымызгьы, хьаас измазгьы, измамызгьы, рмыткәма
иалаҵан ирҳәон: «атәитәых ҳаишьыртә аҟынӡа ҳазнеизеи»
ҳәа. Хацәақәакгьы ргәы икыдсыло, «аа, Қәыџьмахан хазына,
узфаз дызусҭадашь» ҳәа аандақәа рахь икыдгылан иҵәыуон.
«Уаҩ, дызнымиац уанымиеи» ҳәа, игәырҩа иагозшәа шьоукгьы Ҟазылбеи идышшылон.
Абарҭқәа дрызхәцуа ихала амаҵурҭаҿы дыштәаз, зхы-зҿы
хҭырԥала иҭаҳәҳәаны иааҩналаз арԥыс шаҭлаҟьа иныҵакны
ибжьы ааиргеит:
– Исыдуҵаз насыгӡеит ухаҵкы. Иаамҭоуп уажәшьҭа амҩа
ҳақәлара.
– Егьырҭ абаҟоу?
– Иахьеибаҳҳәаз иԥшуп.
– Рызегьы ыҟоума?
– Иҟоуп, ухаҵкы.
– Уи бзиоуп. Амҩа уанықәла – уқәлаҵәҟьозароуп. Ҳшьагьы
аауп, напыдагьы ҳаарым. Сабџьар маҭәа, – иҳәан, дахьтәаз
дҩаҵҟьеит Ҟазылбеи, иаӷацәа еидцаланы иааицозшәа игәы
иабауа.
– Уабџьар маҭәеи уҽи-укәадыри зегь хианы уа иҟоуп.
Ҳааццакып, ухаҵкы, – иҳәеит Ҭаҭласҭан. Нас аҩыџьагьы аҩны
инавагьежьны, аӡәы имбартәы, ахҵысҭа инхыҵны аҵх лашьцара иналашәкәа ицеит.
Абжьуаа рҳәаа иазааигәахахьан ақәылаҩцәа, амза абз
ашьхақәа ианрывҵнахуаз.
Ҟазылбеи иҩызцәеи иареи еишьҭагылан ашьшьыҳәа инеиуан.
Амҩа ҭшәан азы ҩыџьа-ҩыџьала изеивагыломызт. Идарыԥаран.
Алада ҵалашәыран илашьҭын. Аҩада храцәгьаны
иҟан. Урҭ иеицыз зегьы уахынла аныҟәара иашьцылахьан
рыҽқәагьы даргьы. Қәыџьма ҟазшьан ирымаз. Аҵх еиқәаҵәа,
уаха излагылан инеиуаз иаҩызан дара рхаҭақәагьы.
Амҩацәгьа инаҿысын, аӡы аԥшаҳәаҿы ианналбаа, иааҳәны
аҩада иҩавалеит, иаҳа аԥан ахьыманшәалоу ирырц азы.
Самырзаҟан ианнықәҵ нахыс аԥхьа дгылан даауан Ачуа
Ҭаҭласҭан.
Уи даамысҭан. Аимхаа драҳәшьаԥан. Ҩажәа шықәса
данырҭыс инаркны цәгьа иацәыԥхамшьоз аӡәы шиакәхоз
аниба, Аимхаа Қәыџьмахан имаҟа ахы дадҳәалан диман. Иахьынӡаилшоз анхацәа рцәымӷра ииркит ианшьа.
Ауаҩшьра
кәтык ахәда ахҵәара еиԥш акәын ишибоз. Иара
акәты еиҳа ирыцҳаишьон ауаҩ иаасҭа. Акранифоз амаха
аашьҭыхуа, «абригь аԥсы ҭагәышьамзи, ишәымшьыр акәын»
ҳәа, иҳәалон. Қәыџьмахан иус хәымгақәа акырынтә Ҭаҭласҭан
инапала иҟаиҵахьан. Иара Ҭаҭласҭан, цәгьаурыла
зҟарҟы рхәыхәыз Аимхаа Қәыџьмахан диҩызоуп рҳәарц азы,
иааибалак ҟаиҵон, акгьы ҵкьыҵкьаишьомызт. Акырӡа хара
изҟәаҵхьоу, ахәыҷқәа рӷьычра напы анаиркуазгьы ыҟан, аха
иқәҿиомызт. Абасала, Аимхаа Қәыџьмахан иарӷьажәҩа, уи
ишәшьыра дыҵагылан хьымӡӷы мгакәа иаауаз ибӷа ԥҵәеит
Хабыгә Ачба ичараҿы. Усҟан уа диватәан иара. Қәыџьмахан
ихымҩаԥгашьақәа зегьы инапы рзеиниҟьон. Ашьҭахь Ҭакәи
Қәыџьмахан ихы хҵәаны, ашҭаҿы днеиаанӡа иара уа дшанханы дгылан. Инапқәа ҩазшәа акәын ишиваз. Қәыџьмахан
ихәамц хьыдышьшьны инаидҳалан, иԥҟьаны ицоз ашьа
анынаиҿаҭәа, арҵәааҳәа дыҳәҳәеит. Итапанча ҭкәыцәаа
ашьаԥа данныҵҟьа, Ҭакәи иҩызцәеи иареи агәашә инҭҟьаны
инеиуан.
Аԥсы дрыман Самырзаҟан ианнеи, аҽԥныҳәа изҭақәазгьы
ҟалақәеит. «Уара уеиԥш, адоумышьха дышивагылаз
дышԥауцәишьи,
абни анхаҩажә» ҳәа. Уимоу, аҳәсақәагь рмыткәма
иалаҵан ирҳәон: «Ҭаҭласҭан баак еиԥш узықәгәыӷуаз
иабџьар еибамгеит, нхаҩык изыҳәа». Уи зынӡаскгьы дархагеит Ҭаҭласҭан, аха ихы зниҟьоз ааигәа дыҟамызт. Ҽнак ҩынтә-хынтә игәы дҭасуа дықәлон, диҵәуон аара ихы иадҵаны,
«сара сзықәымзи уара уҭыԥаҿ» ҳәа.
Ҭаҭласҭан Ҟазылбеи акы иҳәозар ҳәа иҿы дҭаԥшуан.
Уеизгьы-уеизгьы Қәыџьмахани иареи еиҩызцәан, аха иашьа
гәакьа дышгылаз иара хазы акы иманы дзаваломызт, «аԥсыӡгьы
ахала иркуеит». Аха ашьҭахь, қәылара амҩа дшықәлоз
аниаҳа, ажәҩан ахь дыԥрырц акгьы ааигымхеит.
Уажәы раԥхьа дгылан дахьнеиуа, анцәа дирманшәалан
Ҭакәи дизшьыр, ихәда хҵәаны, ихы аҵәы иахаҵаны, ажәлар
зегьы идырбо, Аимхаа рашҭа аҭалара дазхәыцуан. Уи ақәыџьма
дзызхәыцуаз, ихьымӡӷ ихыхра акәын, ашьа икашуаз уссгьы имамызт.
Уи ишьҭахь днеиуан Ҟазылбеи, ихы иқәыжь, ацәа далоушәа.
Уи дзызхәцуаз Кьасоу Алҭычба иакәын. Рҽыхьча дахьыбналаз зқәиҵара издыруамызт. Убри азоуп иҩызцәагьы
изреимҳәаз уи дшыбналаз. Кьасоу зны-зынла ауахьад ахьҳәуаз
Егры аԥшаҳәахьы дцалон. Урҭ дырхылаԥшуан, аџьыка
риҭон, ҩаха-хаха данымаауазгьы ыҟан. Убри аҟынтә Ҟазылбеи
длакҩакуан.
Урҭ рышьҭахь дгылан днеиуан Арлан Наҳар. Шықәсыла
ҩынҩажәижәаба дырҭысхьан, аха уи аҟара иуҭартә дыҟамызт
ҭеиҭыԥшла. Ԥшра-сахьала даараӡа еиҿкааз аӡә иакәын. Ижакьа ркьаҿны иҿахҵәан. Иԥаҵақәа аҩада икыдыршалан. Ибла
агәы ҭбаақәа, ахаара рхыҳәҳәы, цәгьараказ ашәақь зкуа
ауаҩы диеиԥшымшәа акәын дшыҟаз. Еимаа, еимсы, икаба,
икәымжәы, иуапа, ихҭырԥа зегьы еиқәаҵәан. Убас еиқәаҵәан
иҽеиқәа дзықәтәазгьы.
Арлан Наҳар дзаҵәын. Иаҳәшьа иара иаҵкыс еиҳабыз,
хаҵа дзымцакәа аҩны иҟаз, хәышықәса раԥхьа дыԥсхьан.
Иара Наҳаргьы аԥҳәыс лызбахә иаҳар ӡибнаҟа аԥшра далагон. Ихала аҟазаара дашьцылан, ауаа рахь ацәырҵра
уамак иҭахымкәа дыҟан. Ақәларақәеи ацәгьаурақәеи уиаҟара
иҽрыдицаломызт аҵыхәтәаны. Шьыжьы инаркны амра
нҭашәаанӡа иҩны аԥхьа ишьҭаз ахаҳә Кьакьа иуапа нықәыршәны
ажәҩан даҵаԥшуа дышьҭан. Ашьыбжьон акрыфара
ҳәа ихала данымаалак, уи иаанагоз иҭахымызт акәын. Абасала аҟазшьа ҷыдақәа змаз уаҩын Арлан Наҳар, Абри ахахә
дшықәиаз ауп Ҟазылбеи уиҭахуп ҳәа Ҭаҭласҭан дшааз. Уи
ицныҟәара шиҭахымызгьы амҩа дицқәлеит. Уажәы иара днеиуан, иҽеиқәа ишьхәа нарбаны агәаҽанҵо, иаԥхьа игылоу
Ҟазылбеи ҩ-саџьанк раҟара иҽынаицәыхаратәны.
Уи ишьҭахь дгылан ашәануа Адиан. Қәрала ҩажәа шықәса
дреиҳамызт, аха ахәажәцәа иҟәнылахьан. Амҩақәа иԥыршәахьоу
уаҩын. Ҽнак ала Нхыҵ дцаны даауан. Шьхеи-геи зегьы изеиԥшын. Ианшьцәа Арланаа ракәын. Ашықәсан ҩынтә-хынтә Наҳар иҿы данымаауаз ыҟамызт.
Наҳар игәы дақәшәон Адиан. Уи раԥхьаӡа дахьибазгьы
шәантәылан шәануак ичараҿ ауп. Наҳар ҭынч аишәа дахатәаны
акыршифоз аҵәы илеиҵеит аԥшәымак.
– Уи еиҳа дзалукаазеи уара? – ҿааиҭит Наҳар иаԥхьа
итәаз шәануа ҿашҳа дук. Уажәраанӡагьы уи ихы бааԥсны
имҩаԥигон. Зны аҵәцақәа ииҭоушәа имихуашәа асас иаҭәамыз
ала изныҟәара даҿын. Абарҭ зегьы зычҳауаз Наҳар
аҵыхәтәаны ибжьы нҭганы дааччеит. Наҳар иччара џьашьо
уахь инхьаԥшит иҩызцәа. Иара абыржәоуп дара ианырбагьы Арлан Наҳар дыччо. Аха уи иччара иамеигәырӷьацәеит.
Избанзар,
уи иччара ашьҭахь ихы-иҿы зегьы ишәыз имаҭәа
еиԥш еиқәаҵәахеит.
– Сара сеиҭауазҵаауеит. Избан уеизгьы-уеизгьы Адиан
уаҵәцақәа иҭо уи иахь ухы зурхаз, сара ара сыштәоу – ашҳам
алаҵаны аҿааирхеит ашәануа иажәақәа.
– Избанзар, уи ҳара ҳшьа илоуп, – иҳәеит Наҳар игәы
аныԥжәаӡа.
Ахы зықәшәаз амшә еиԥш дхәааны, ԥсыӡак зҿы ҟьаҟьаз
иҟама ҩҭԥааны, Наҳар игәы иазымариашан аҽылаирхеит
ашәануа.
Рыкәша-мыкәша ауаа итәаз, игылаз шанхеит, рыбжьыҵәҟьа
рызҭымго. Амацәыс еимҟьареиԥш Наҳар дҩаҵҟьан, ашәануа
иҟама
икӡамшәа иааимпыҵикәыцәаан, ихәцәа инаҵаиргылеит.
– Ҟама бзиак ауп, ахьымӡӷ аумыргандаз. Ианҭугах, аҟьашьагьы
уақәшәозароуп, – иҳәан, аҟама ашәануа иаԥхьа инықәҵаны
днатәеит Наҳар.
Ашәануа ԥыҭраамҭак ихы ларҟәны дтәан. Нас имаҟа
ааԥыртланы
иҟама инакәыршан, Наҳар ишҟа ҿааиҭит ихы
ҩышьҭыхны:
– Аиаша уҳәеит. Ари абџьар бзиоуп. Аха абџьар анцәа изишаз ахаҵа изыноуп. Ус анакәха, абри аҟама чаԥа уара еиҳа
иуқәнагоушәа збоит. Иныҟәга сара сҟынтә ҳамҭас, – иҳәан,
аҟама иаԥхьа инықәҵан, дҩагылеит.
Убри нахыс Адиани Наҳари қәрала ишеиҟарамызгьы,
ҩызцәас ишьҭибахит. Адиан изыҳәан зегьы акакәын. Уаха
дахьцо хьӡи-ԥшеи изаагар, дызцыз ауаа ргәы иахәо изыҟаҵар,
ибӷа еиҳагьы иарыӷәӷәон. Убри азоуп игәы рҭынчны
ашьшьыҳәа
дызнеиуазгьы.
Адиан дишьҭалан днеиуан иӡара ҭӷәыцәаа рԥыс наӡа-ааӡак.
Уи Ҵабалтәи Ахсалбан. Хышықәса ҵуеит Аимхаа рыҩны
иҽадкылан дыҟеижьҭеи. Ҵабал цәгьарак аҵыхәала
дықәымҵыр
ада ԥсыхәа анимоу, ҟазшьала иара иеиԥшыз
ауаа
рҿы хыҵәахырҭас иԥшааит. Даргьы, анцәа даҳзааигеит,
иҳәан, иааидмырҟаҵоз иҟааз. Нхаҩык рахә бзиак иоур,
инаихкәыцәаан ирзааигон. Ԥҳәыс еиба лашҭа жәхьа ҭаиргыломызт.
Гыртәылатәи аҽқәа еидцалан иааицоз роуп, Аимхаа
руахьад зыррацәоз. Ҟазылбеи уи уаха баша дышьҭимхӡеит,
Аҳаҭа азна агаз иҽхьынҳәалаз, Ҭакәи иаб даныршьлак,
иҩны, ибоура, иҩцара, иказарма зегьы амца рыцреиҵарц азы
акәын.
Ахсалба ишьҭахь инеиуан даҽа ҩыџьа арԥарцәа. Урҭ нхацәан,
аха жәытәнатә аахыс Аимхаақәа рмаҟахы иадҿаҳәалан
ирыман. Рабацәа, рабдуцәа урҭ рҟны амаҵ руан.
– Аброуп аԥан, – иҽы ахы даахо ҿааҭит Ҭаҭласҭан.
Раԥхьа ихышхыҵәан ицоз Улыс, ихыҷҷалоз амза иунарбон, макьаназ уамаӡакгьы шагымхацыз. Аӡы аҭалара аӡәгьы
изымгәаӷьуа иааилахеит азныказы.
– Иҳацәшоит абра ҳашгылоу, – иҳәеит Ҭаҭласҭан аӡы
агәы агылара дазыԥшуа. Нырцә аԥаҩҳәа акгьы убарҭамызт.
Илашьцаӡа
акәын уи аган зегьы шыҟаз, ашәы еиқәаҵәа аҿадыршәызшәа.
– Ишоит, аха нырцә ҳзыӡхымҵыр? – иҳәеит, Ҟазылбеи
игәаҭеиуаз иҽы ахәда шьышьуа, иргәыбзыӷуа.
Убри аамҭаз аӡәгьы изгәамҭаӡеит Наҳар аӡы дышҭалахьаз.
Иаразнак рыбла дацәыӡит иара. Аха ԥыҭрак ашьҭахь нырцә
аԥаҩаҿ ахысбжьы геит. Уи иаанагоз шәыр ҳәа акәын.
Аҵх акыр инеихьан Алмахсиҭ аҩны данаа. Алақәа харантә
дгәарҭахьан аԥшәма дшаауаз аҟынтә, иахьтәаз рыхгьы имаахеит. Хыхь акәасқьаҿы алашарақәа аркымызт, еиқәылашьца
иҟан. Аҽышьҭыбжь заҳаз амаҵуҩы аԥацха даадәылҟьан, аԥшәма
дҽыжәҵаанӡа днеиԥыххылан, иҽышькыл ааникылеит.
– Аҭаацәа зегьы аҩны иҟоума? ҳәа – ҿааиҭит Алмахсиҭ
иҽы дааҽыжәҵуа.
– Ааи, зегьы аҩны иҟоуп, ухаҵкы, – иҳәан, аҽы аӷәра ааникылеит амаҵуҩы.
– Аҽы ахәы аҭ, амала акәадыр ақәумхын, – иҳәан, амаҵурҭахь
иҿынеихеит.
– Ибзиоуп, ухаҵкы, – аҽы аҽы ианкны аҽҭрахьы иҿынеихеит
амаҵуҩы.
Агәгәаҳәа еиқәыз амца дыҽҳәатәан Алмахсиҭ, дарыхьҭышьызшәа
игәышԥы аҭаны. Амаҵуҩԥҳәызба, аишәа кьаҿ
ала ихәы имҵалыргылаз дхьаԥшынгьы днахәамԥшит. Иаԥхьа
еилаарцыруаз аԥырӷқәа игәы иҭаԥсошәа ибон. Ихахәдаџьал
иларкны иҟәаҟәаҟынӡа зны амца кыдлон, зны
ихьшәашәахон. Нас ишьапқәа рахь ииасуан. Уи дацәшәон
иахьа еиҵеиҟәаҟәаз
аус акгьы алымҵыр ҳәа. Зны Аҵәыџьба
дизаԥыргар, нас имарианы имч иқәхон Гыџь. Ус игәы иаанагон
иара. Ианакәзаалакгьы ихы дақәгәыӷуан, убри азы
анхацәа ракәым, дара ҭауадаа рхаҭақәагьы рҽиҿарыжьуамызт.
Иуаҩыцәгьара аҵкысгьы, ихамхаԥагьара еиҳан. Ауаа
рхы ахьивыргоз, иара ихы ду беиа ибо аҟынӡа днеины дыҟан.
«Ауаа рыҽзысҿармыжьуа, исыцәшәоит азоуп» ҳәа, агәаанагара
иман.
«Дманшәалахарушь Ҟазылбеи анаџьалбеит, – игәы дҭахәыцуан
иара дахьтәаз, – аҭаҳмада аҩны дахымкәа иҟалар,
усҟан зегьы башахоит». Убри акәӡан иқьышә иқәкӡаз.
Амаҵуҩԥҳәызба иҟалҵара дақәымшәо дгылан. Хәышықәса
раахыс илдыруаз ауаҩы, абас ҟаиҵо лымбацызт. Аиҳарак
амҩа хара дықәны данаалак, ибзиан акрифон. Аха уажәы
зынӡаскгьы дакьымсит ихәы. Ҩыла иҭәны иқәгылаз аҵәца
иблақәа дныҵыԥшны днахәаԥшит. Инапы наргӡаны иаашьҭихын,
акыраамҭа дхыԥшылон инарҳәы-аарҳәуа.
– Бара ибылоу аҟыбаҩ – иҳәеит ихы ҩышьҭыхны, – исыхшаз ирылазҭгьы, усҟан сара иҵегь сҳаракны сыббарын. Анцәа биныҳәааит! – ашьшьыҳәа дмыццакӡакәа дҩахан, ижәны
инықәиргылеит.
Илҳәо лҿамшәо даанхеит амаҵуҩԥҳәызба. Амца зыншылаз лӡамҩақәа ҭҵәраауа еиҳагьы иҟаԥшьхеит. Аҵәца изҭалҭәарц
инақәылкит, аха лҽаанылкылеит, ииҳәарызеишь
ҳәа днаԥшны. Иара уажәы ихы иқәжьны дтәан, хәыцрак дҭанагаланы.
– Ишьҭых аишәа, – иҳәеит иара илацәақәа шеиқәыԥсаз,
ихы шьҭымхӡакәа.
Ус идырлон иара. Хәыцрак данҭанагалалак, илацәақәа
еиқәиԥсон. Усҟан уи иҟазшьа здыруаз зегьы наскьон наҟ.
Уиацәажәар
ҟаломызт.
Алмахсиҭ дҩагылан адәахьы дындәылҵит. Ихы ҩышьҭыхны
ажәҩан днаҵаԥшын, ладеи-ҩадеи блала иааимидеит.
Ажәҩан каххаа иҵәцан. Аеҵәақәа аӷаны акәын ишкыдыз.
«Амш бзиахазаап», – ааигәахәит. Амш бзиа ззиҭаху акгьы
ыҟамызт,
аха ашоура дҭан. Адәахьы ишыхьшәашәаразгьы,
аҳауа
изымхозшәа аниба, икаба аҳәынҵәрақәа ааԥыртланы,
игәы аԥша нкыдирсылеит.
Уаха Алмахсиҭ ииҭахыз ҩба заҵәык ракәын. – Акы – ацәылашара,
ҩба – ахысбжьы. Шарԥыеҵәа мгылацызт, «сааԥшып
ԥыҭраамҭак» иҳәан, иашҭа агәҭа иқәгылаз аԥсаҵла ашьапы ибӷа надҵан днатәеит. Уажәы дзызхәцуаз ихшара ракәын.
Иԥеиҳабы Наҩеи ицәаҩа ахьиԥсахыз изыхгомызт.
Хьӡи-ԥшеи змаз иҷкәын нага, ҭауадаа раԥхьа идыргылоз,
«анхацәагьы
уаами» ҳәа, ахьиҳәалоз ихы ихнахуан, «Дызҟаҭәазеи,
иҵалазеи?!» – ихы азҵаара аиҭон иара. Иашоуп,
Наҩеи анхацәа дшырзааигәаз еснагьгьы иныԥшуан. Уимоу,
ҩажәихәба шықәса анихыҵуаз нхаҩ ҭыԥҳак дигарц далаган,
Алмахсиҭ Ӡаԥшьаа зегьы ршьапы иқәиргылеит.
Ирулакгьы ауаа иҿарыжьын, «ҳшьа уҟьашьуама» ҳәа,
дырԥхашьо,
дааныркылеит Наҩеи. Нас «атәылақәа усырбоит» иҳәан, иҷкәын аӷба длақәыртәан Сҭампылҟа дигеит. Уа
уаанӡа мҳаџьырра ицахьаз рыжәлантәқәак рҿы дааныжьны
Аԥсныҟа дхынҳәит. Шықәсыҟ ашьҭахь, Баҭымынӡа иаауаз ӷбак
даақәтәан, дыбналаны дааит Наҩеигьы. Аԥсны дахьааизгьы
игәы иахәашаз акгьы имбеит. Бзиа иибоз аԥҳәызба иаалеижьан, нхыҵтәи ашәуак дирҭахьан. Алмахсиҭ уи ҩ-уӷәк ацәқәагь
ақәиҵеит, аха ииулакгьы аԥҳәызба Аԥсны дықәигеит.
Убри нахыс, еихышәашәо акыр ҭауад ҭыԥҳацәа идыргалеит,
аха зегьы рҽы мап икуан. Ихгьы-иԥсгьы нақәҵан дзызхәцуаз,
анхаҩ ҭыԥҳа идмыргаз лакәын. Уи аԥҳәызба хаҵа дцеижьҭеи
шықәсык ааҵхьан, Наҩеи иеиликааит иарбан қыҭоу дахьрымоу. Иҽы ааикәадырын, амҩа днықәлеит нхыҵҟа дцарц. –
Марҭа, ԥыҭраамҭак сшәымбар, хьаас сҟашәымҵан, Бзыԥтәи
сҩызак иҟынӡа сцар сҭахуп, – налеиҳәеит иаҳәшьа.
– Иҟоузеи, Наҩеи, Бзыԥ? – ас иаалырҟьаны амҩа хара
иқәлара
аалцәымыӷханы диазҵааит Марҭа. – Ухала уцома?
– Ааи, схала.
– Машәыр ухьыр? Абри еиԥш амҩа хара ухала уқәымлан,
уҩызцәа аӡә дышьҭых.
– Аԥсны ахи аҵыхәеи сара аӡәгьы дсылакьысӡом, бара
бымшәан. Саб исызиаҳәа сахьцаз, – иҳәан, иҽы дыҩҽыжәлан,
ашҭа дынҭыҵны дцеит.
Ахымш рыҽны ашьыбжьышьҭахь Наҩеи, ашәтәыла Хәажә
ду ҳәа изышьҭоу ақыҭа дналалеит. Амҩа дыԥнашәан, дааԥсаха
дыҟан. Ииашоуп, Ашәтәыла акырынтә даахьан, аха абри
ақыҭаҿ даанамгацызт. Уажәы дзызхәыцуаз, ибла ихгылаз
Селма лакәын. Иара дшитәымыз шидыруазгьы, лышҟа анеира шахәҭамызгьы, мчык ихан дагон. Иааԥсаз иҽы еиҳагьы
ирццакуан. Акызаҵәык ииҭахыз, лареи иареи ианеиԥырҵуаз,
лӡамҩақәа ҭҵәраа ицо, лыхцәы шәпақәа ҩбаны иԥаны,
лыгәчама аҟынӡа илеиуа, лыбла ҭыԥхаақәа еснагь еихаччо
дшыҟаз еиԥш дибар.
Наҩеи Селма дахьрымаз аҩны хықәкыла издырамызт
аҟынтә, иааигәаз шҭак агәашә днадгылан, ибжьы наиргеит.
– Аԥшәма уҟоума?
– Аԥшәма дыҟам, аха ҳара ҳаҟами! – лыбжьы аалырган,
аҩны даадәылҵны, иаарццакны лҿаалхеит, Наҩеи агәашә дахьадгылаз ашҟа ԥҳәыск.
– Мшыбзиа, – иҳәан, икәадыр иҽыҩаҟәыҭхан, ҿааиҭит
Наҩеи.
– Бзиа убеит, бзиала уаабеит, арахь агәашә уҭал, – лҳәеит
ашәуа бызшәала, агәашәгьы ҟьаҟьаӡа иаартуа.
– Иҭабуп, снеиртә сыҟам, сыццакуеит. Мураҭ Кыш дахьынхо сабҳәондаз?
– Мураҭ захьӡу Кышаа ҩыџьа ыҟоуп абри ҳҳаблаҿы. Аӡәы
ачырқьез тыԥҳа димоуп, егьи аԥсуа тыԥҳа.
– Аԥсуа ҭыԥҳа дызмоу иоуп саргьы исҭаху.
– Саргьы издырит уара ушаԥсуаз. Абни ҩ-ԥсаҵлак зашҭа
иҭагылоу иоуп Мураҭ ҳәа узҿу. Ҳара уи Мурадин ҳәа ҳишьҭоуп.
Аԥсуа ҭыԥҳа дызмоугьы иара иоуп.
– Иҭабуп абзиара бзыҟалааит, – иҳәан, иҽы ахы ааргьежьны аԥҳәыс илырбаз аҩны ашҟа иҿынеихеит.
Агәашә аартны ашҭа дынҭалеит Наҩеи. Аԥсуаа рашҭақәа
реиԥш, еихҳәа-еиҵҳәа, иҟамызт ари ашҭа. Аҩны аԥхьа даннеи, иҽы дааҽыжәҵын, аҽхарԥарҭа иаӷәра нахарԥаны, «аԥшәма
уҟоума» ҳәа, ибжьы наиргеит.
Аԥсшәа заҳаз Селма, Аԥснынтәи сҭынхак дааит ҳәа дгәырӷьаҵәа
ашә ааимԥааны данаадәылҟьа, лаԥхьа дгылан Наҩеи.
Лыблақәа аалашьцан, ды-хьашьшьны ҵаҟа лҿанылалхоз, Наҩеи
деиҵамхакәа даалымҵасны даашьҭикәыцәааит. Ус дшикыз, аҩны дныҩнагалан, ацәырдаӷәы днықәиҵеит. Иаԥхьа
дкахәхәа дықәын, даныӡӷабыз еиԥш, дыԥшӡаӡа. Иара азныказ иҟаиҵара дақәымшәо даанхеит. Нас дааигәыдырӷәӷәалан
лыгәӡра далагеит. Ларгьы дцаҳәцаҳәуа игәашыра днадиаалеит дхаакәакәараӡа. Наҩеи инапы ӷәӷәақәа дыркын лара ԥскәармак
лылаӡамкәа. Нас иаразнак ацәа даалҟьазшәа дҩаимпыҵҵәрааны
даагылеит.
– Уаазгазеи? – дныҩныҵәааит Селма.
– Бара бызбарц сааит.
– Шаҟа уҽуԥсахзеи? – лҳәан, ишҟа шьаҿақәак ааҟалҵеит,
аха иааигәа дымнеикәа лҽаанкылан, ус ҿаалҭит: – Сухашҭхьеит
ҳәа сгәы сырҭынчхьан.
– Хашҭшьа ҳәа сымоума, – иҳәан, лышҟа иҿынеихеит. Лара
иаразнак лышьҭахьҟа днеиҭаԥан, ус лҳәеит:
– Ухы унапаҿы иааг, Наҩеи. Ахьымӡӷ сумырган. Сгәы иаанагоит ибааԥсу хәыцрак уманы умааит ҳәа сара сҟны.
Наҩеи иаԥхьа игылаз аҟәардә аҿы днатәеит. Уи уажәы
дызҭоу ҳәа акгьы издырамызт. Селма лакәзар, уа дахьгылаз
дадырсызшәа дзеиҭамҵуа даанхеит.
– Сара исхароуп зегьы, – ихы ҩышьҭыхны Селма дналҿаԥшит
Наҩеи, – бысзымыхьчеит усҟан. Исмоуит агәаӷьра.
Ирҭаху рҳәандаз. Сагьыршьындаз, аха бара баашьҭкәыцәааны
бызгар акәын. Иара Нхыҵҟа ҳагьаандаз. Иамуӡозар, Ҭырқәтәылаҟа
ҳагьцандаз. Уажәы бареи сареи разҟы ҳаманы ҳаҟазаарын.
Убысҟан еиҳагьы лгәы ҿкааит лара. Лшьапқәа еихыҵуамызт,
аха лгәы лыхон иааигәа анеира азыҳәан. Уи иагьылгәаӷьит.
Зхы ларҟәны итәаз Наҩеи днеихагылан, ихылԥарч
ааихыхны ихцәы лнапы налылшьит.
– Зегьакакәын ԥсҭазаара ҳарҭомызт ҳахьцалакгьы –
лҳәеит Селма адәахьы днаԥшуа. – Шәара шәшьа аҟьашьра
иахҟьақәахьоу умдыруеи. Уи аҵкьыс еиӷьуп ҳҩыџьагьы ҳаԥсы
ҭазааит.
– Уԥсы шҭазаалакгьы ҟалома, – иҳәан, ихы ҩышьҭыхны
Селма дналҿаԥшит. – Бышԥаанагеи абрахь?
– Уара Сҭампылҟа уанца ашьҭахь, мызқәак ааҵуан ашәуа
ҭауадк диҭааит уаб. Ауаа идгалан пату иқәиҵеит. Саргьы убра
амаҵ зуразы дсыԥхьеит. Уи иаанагоз ашьҭахь ауп ианеилыскаа.
Амаҵ зируаз имамкәа акәмызт дызсыԥхьаз. Аҭауад
ицыз нхаҩык сииҭарц азы акәын. Ишакәхалакгьы Аԥсны
сықәгатәымзи.
Ауаа ныбжьалан, сыг-сҿы иамырҳәакәа сырҭиит.
Иара саргьы сақәшаҳаҭхеит ашьҭахь. Уара уансцәыӡ,
сара сзыҳәа зегь акакәын. Схы ахьынахо, сҳәан, абра саанагеит, – ихылԥарч илкыз неихаҵаны аҟәардә даахан, иаԥхьа
днатәаны ацәажәара дналагеит. – Схаҵа саҵкьыс деиҳабуп,
аха дуаҩбзиоуп. Ихаҵкыс пату сықәиҵоит, сагьрыцҳаишьоит
сыԥсадгьыл саҟәганы сахьыҟоу. Сара днасыртәан иасҳәеит
уареи сареи ҳус шыҟаз. Иара уи зынӡаскгьы даламцәажәеит,
ҽыԥныҳәасгьы исимҭеит. Амала, зны схала стәаны сышҵәыуоз
аниба, ус иҳәеит: «Дыбхаршҭ уи ауаҩ, уажәшьҭа бара
дбыхәом». Сара издыруан уара ушысмыхәоз, аха сгәы иауамызт.
Насгьы Ҭырқәтәыла уаанхеит ҳәа акәын ишсарҳәоз.
Аԥсны иҟам аԥсуа, иагьа ԥсҭазаара бзиа имазаргьы,
иԥсхьоу
аӡәы диҩызоуп. Сгәы сырҭынчхьан. Уажәы адгьыл
уааҵыҵызшәа
саԥхьа уаагылеит уҿыцӡа. Аха уареи сареи ҳгәаҳәарақәа раҵкыс иаҳзеиламго мчык ыҟами, ҳара
ҳажәлар рҿы. Нас, убрыгь анеилаага, ҳаԥсҭазаара хаарас иамоузеи. – Ԥыҭраамҭак лхы лыкуаҽ даатәеит лара, ахьҭа иардысыз леиԥш ҩныҵҟала аҟәараҳәа деиҵасуа.
Иара уажәы лара длыхәаԥшуан иблақәа ааихмырсыӷьӡакәа.
Ииҳәарц ииҭахыз иҿы изарҳәомызт. Нас иаргьы аҟәараҳәа
деиҵасны арыхьҭшьра далагеит. Убасҟан лнапы икәыршан
даанылкылеит лара.
– Селма, – жәазаҵәык ада уаҳа азымҳәеит иҿы.
– Иуҳәарц иуҭаху ԥсыхәа амам, Наҩеи. Ахаҵарԥыс дҳабжьагылоуп
иаргьы саргьы. Шықәсык ихыҵуеит. Егьи ауадаҿ
агара
дгароуп, – лҳәан, днаскьаны даагылеит.
Ажәҩан бганы иқәҳазшәа деилаԥыххаа дцеит Наҩеи.
Игәыӷырҭакәа зегьы неимпыҵабеит иаразнак.
– Сара иагьа сҳәаргьы бсыццоз џьысшьон, зегьы ааныжьны…
– Зан дыбналаз лԥа иоуп ҳәа изырҳәар сҭахым сыҷкәын.
Сеилкаа, Наҩеи, бзиа ушызбогьы, уара иуҭаху сара исылшом.
Аԥсныҟа угьежьы. Зыԥсы ҭоу аԥсҭазаара иҭахуп. Иҽеиу акы
ухы ақәыршәа, – лгәи лылаӷырӡи еилаҵәо, лыԥсы ааиҭакны
еиҭа ацәажәара дналагеит. – Сара уажәыҵәҟьа ухәы сырхиоит. Афатә-ажәтә хәцәахьы иҳамоуп.
– Иаҭахым, – иҳәеит Наҩеи дҩагылан.
– Усзымгәаан, Наҩеи. Сара уаҳа ԥсыхәа сымам, – лҳәан,
ихәда лҽынахылшьит Селма. Лылаӷырӡқәа аӡыхь еиԥш иҵхәраан,
лӡамҩақәа ирхьыкәкәаны Наҩеи икәа иҭаԥсон.
– Бымш аабзиахааит, Селма!
– Наҩеи, – лшьапқәа дырзеиҭамгеит Селма. Наҩеи иҽы амгәырхақәа
рыӷәӷәаны дҩақәтәан, агәашә шыҟаз иҿынеихеит.
– Аԥсны цәгьаӡа игәхьаазгоит, Наҩеи. Ишԥасыԥсыхәо
сара?
Наҩеи уаҳа дхьамԥшӡакәа агәашә дынҭыҵит. Лара уи
иҟәаҟәа дкыдыԥшылонаҵы, Аԥсны аԥсабара далаԥшуазшәа
лбон. «Исыԥсыхәозеи сара» ҳәа, лгәы дынҭаҵәааит. Уи адунеи
зегьы лыбжьы ахыҵәартәы дыҳәҳәарц лҽыназылкуан еиԥш,
егьи ауада аҟынтәи икьаасыбжь геит лхәҷы. Лхәыцракәа днаргәылҟьан,
уахь лҿыналхеит.
Алмахсиҭ уажәы аԥсаҵла ашьапаҿы дтәан, ашара дазыԥшны.
Аҵхгьы уаха цас иауазшәа, игәагәо акәын ишцауаз. Дазыԥшын
ахысбжьы. Нас иара изы ажәлакы рнибарҵәара ныҳәахон.
– Уахатәи ашара сара сзы иманшәалан анцәа иҟаҵа, –
иҳәан, ажәҩан ахь инапқәа ҩышьҭыхны дааматанеит. Ус
иханы
амахә иқәтәаз арбаӷь ҿаанаҭит. – Абзиара уҳәозар
даҽазнык
ҿыҭы, – ибжьы нақәиргеит иара. Еиҭа ҿаанаҭит арбаӷь,
Алмахсиҭ ииҳәаз иазыԥшызшәа. Аҳабла нырцә-аарцә
арбаӷьқәа аккаҳәа инеиларыԥсеит. Амаҵуҩы, сҽы – ҳәа, ибжьы наиргеит.
Ашьхарахь ацәылашара иналагеит. Аеҵәақәа рыԥшшәы
рхыгга ажәҩан акыдӡыҭылара иаҿын. Мрагыларахьтәи алашьцара
мраҭашәарахь иԥхьацо иаауан алашара.
Ҭакәи иҩызцәеи иареи лацәеихьшь ҟамҵаӡакәа иаадыршеит. Ҟазылбеираа злаараны иҟаз амҩа иаԥшуан. Уахьынарыхәаԥшуаз
рҽырҭынчшәа иҟан, аха «ҩныҵҟала рыгәқәа еибафон. Акы, ирыздырамызт урҭ шаҟаҩы ыҟаз. Насгьы, даргьы
абыржәы ада абри аҩыза иақәымшәацызт. Иагьа умҳәан, урҭ
макьана иқәыԥшқәан.
– Абар иахьаауа, – иҳәан, дахьтәаз дааҵҟьеит Кьасоу.
Ҭакәи иаразнак урҭ шаҟаҩы ыҟаз иԥхьаӡеит. Нас Кьасоу
иахь даахьаҳәын, ус иҳәеит:
– Иҭабуп, Кьасоу.
– Уажәшьҭа иаамҭоуп, – иҳәеит Гыџь иааиуаз ақәылаацәа
илаԥш рыхмыршәакәа.
– Кьасоу, аҽқәа уман агәаҩахь улбаа, – адҵа ныҟаиҵеит
Ҭакәи.
– Избан, сара?! – Кьасоу иааигәамԥхеит Ҭакәи идиҵаз.
– Ажәеимакыха аамҭа ыҟам. Урҭ ҳамч рықәымхошәа убар,
уҳацхраап, – иҳәеит Ҭакәи дақәмыӷәӷәацәакәа, дызхымԥашаз
иажәақәа.
Кьасоу иеиликааит Ҭакәи игәы иаанагаз, аха имакра ишаԥсамыз
аниба, аԥшьҽыкгьы раӷәрақәа ааидкылан, агәаҩахь
дылбааит.
– Асҭана, лбаа ахаҳә дуқәа рҿы уца, Гыџь, абни аҵла ахькажьу уадтәала. Сара ҳаԥхьа ачықьқәа рҿы сҽааныскылоит,
– иҩызцәа адҵа нариҭеит Ҭакәи. – Сыбжьы сыргаанӡа ахысра
шәаламган. Зны ирхыкны, иаанымгылар рыҽқәа, иамуӡар…
Алеи-аԥси рыбжьара рыхҩыкгьы рҭыԥқәа ааныркылеит.
Ҟазылбеигьы иҩызцәеи иареи ахәы ихалан иаақәгылеит.
Ҭакәи аҵла дзыдгылаз даавҵны, ибжьы неиҵыхны ҿааиҭит:
– Ҟазылбеи Аимхаа, арахь уаҳа сааиуеит ҳәа уаламган!
Ҟазылбеи иҩызцәеи иареи абжьы ираҳаз рзымбатәбарахан
иааилагьежьит. Игеит ахысбжьы. Ҭакәи иаԥхьа иҵасыз ахы
иҩыҵнарԥаз
анышә наигәыднаԥсалеит. Иаргьы днеиҭаԥан,
днавагылеит аҵла.
Ҭаҭласҭан иҩызцәа днарылҟьан, иҿааихеит иҽы ахәда
дықәианы. Гыџь ишәақь инапы инықәырсны дхысит. Ҭаҭласҭан
иҽы ахәда иқәгылан, еикәаҵәины инкаҳаит. Иаргьы
дахҟьаны
дцеит зымҩа. Ҟазылбеи иҩызцәеи иареи рыҽқәа
инарҽыжәԥаны,
ааигәа игылаз аҵлақәа инарывагылеит.
Нырцә-аарцә ҭынчрахеит азныказы. Ахы зықәшәаз аҽы агыларазы
еихон, аха ашьапқәа ирзынкыломызт. Гыџь игәы иаарыцҳанашьеит
изымԥсуа иахьгәаҟуаз. Нас деиҭахысит, ирҭынчырц.
Иаргьы ашьапқәа ааиҵнахит.
– Уара уакәын убас ишьтәыз, аха иабаҟоу, ууаҩуп, ауаҩра
улам акәымзар, – ибжьы ҿацаӡа инаиргеит Гыџь. – Угьежьы
ушьҭахьҟа, угәы иҭоукыз унаҳаргӡом.
Гыџь иажәа далгаанӡа уахьынтәи игеит ахысбыжьқәа. Урҭ
рыхқәа Ҭакәи дзыдгылаз аҵла абӷьқәа лҿыржәжәеит. Иаргьы
ганха днеиҭаԥан, аиҩхаа дынҭаԥалеит. Уажәы иҭагылазаашьа
аԥхьа аасҭа еиҳа еиӷьын. Нас иҩызцәа рахь ибжьы наиргеит.
– Урҭ ҳашьҭахьҟа ииасыр ҟалоит. Шәгәшәҽаныз, иахьтәақәоу
шәылаԥш рхышәмырԥан.
– Шәышьҭахьҟа акы шәацәымшәан. Сара абра сыҟоуп, – ибжьы ааиргеит Кьасоу, – аҽқәа ԥхьакны аҵлақәа днарыбжьҟьа-аарыбжьҟьо дыҩны дахьаауаз.
Кьасоу дгәазҭаз Ҟазылбеи, иеихсра далагоит, аха ахы
дизаҿамкит.
– Џьара уаангыл, – Кьасоу днаиқәхәааит Ҭакәи.
Ахқәа зхашәышәуаз Кьасоу ҿыцха адгьылаҿ иҽынкажьны,
ганха дкәымпылны ахьаца ашьапы иҽнадижьлеит. Итапанча
ааҭкәыцәаан, иеихсуаз рышҟа хқәак аҿынаирхеит.
– Баша упатронақәа нумхын. Ухқәа урҭ рааигәарагьы имнеит – ҳәа, ибжьы наиргеит Асҭана. Нырцә-аарцә ааҭынчрахеит.
Ҭакәи игәы иахәеит, адунеи ҳшьаҟьаргьы ҳалшоит ҳәа иаауаз ауаа, раԥхьатәи аидысларазы рҭыԥ изахымҵуа иахьааныркылаз. «Аха уажәшьҭарнахыс ауп аус злоу» ҳәа, игәы
дынҭахәцын, иҩызцәа рахь дынхьаԥшит иара. Урҭ рҽырхианы
игылан. Ақәылацәа звагылақәаз аҵлақәа даҽазныкгьы
лаԥшыла иааимырдеит. Нас Асҭана иахь ибжьы наиргеит:
– Асҭана, узҿузеи уара уа?
– Сыԥсы сшьоит.
– Алаф бзиоуп, аха угәуҽаныз.
– Убри азами абра сызгылоу.
– Ҟазылбеи Аимхаа, – ибжьы наиргеит нырцәҟа Ҭакәи. –
Ухынҳәы ушьҭахьҟа. Ашьа каҳҭәарым. Уашьа ихы сиршьит,
сара акгьы схарам!
– Уара уԥсы ҭамшәа иԥхьаӡа иахьарнахыс, – уахьынтәи ибжьы геит Ҟазылбеи. – Уаргьы уабгьы шәысшьуеит. Шәышьны
шәгәарагьы ықәсыццышәаауеит. Шәыхәдақәа хыҵәҵәаны,
шәхажәқәа, сашьа дызжаанӡа, ҳгәараҿы аҵәҩан иахасырсуеит.
Убри аамҭазы бгахәҷык қәасқәасуа, иахьцара азымдыруа,
ахысбыжьқәа иррырҳаны, ақәылаҩцәеи Ҭакәирааи рыбжьара иаабжьалеит. Нырцә-аарцә итәаз уи рылаԥш иҵамшәар
ҟаломызт. Абгахәҷы Ҟазылбеи аҵла дахьавагылаз изымариашан
инеиуан еиԥш, Ҭакәи дхысит. Абгахәҷы ахыҵәҟьа иҭашәан
Ҟазылбеи иаԥхьа иԥаҭ-ԥаҭуа инкаҳаит. Ҟазылбеи
игәы нҭӡыӡааит, ашьа зҿашы иаԥхьа ишьҭаз абгахәҷы даннахәаԥш.
– Ҟазылбеи, уара ишуҳәоҵәҟьа имариам схы ахҵәара,
– ибжьы наиргеит Ҭакәи днақәӷәӷәаны. – Уца ушьҭахьҟа. Еиҭауасҳәахуеит,
сара акгьы схарам. Ублала иубон уашьа ихы
шымҩаԥигоз. Анхаҩгьы дуаҩуп, анцәа дишеит.
– Иухьзеи, Ҟазылбеи, ушанханы узгылоузеи?! Ҳазегьы
ҳашԥаршьри, ҳрыжәлап, – дыҳәҳәеит Ҭатласҭан, нас аҵла
днавҟьан, Ҭакәи ишҟа хынтә еиқәырццакны дхысит.
Ҭакәи иҩызцәеи иареи уи аҭак ҟарҵеит.
– Уҽыҵәах! – диқәхәааит Арлан Наҳар дахьгылаз. – Улашәума,
иумбаӡои рхысшьа!
– Машәыруп урҭ рхысра, машәыруп, – дыҳәҳәеит Ҭаҭласҭан.
Уи ибжьы Ҭакәи иҩызцәеи иареи ахьгылаз аҟынӡа инаӡеит.
Иажәа далгаанӡа ихысит рыхҩыкгьы.
– Ҳазхысуоу ҳзымхысуоу ухылԥарч уахәаԥшыр иубап, –
ҿааиҭит Гыџь.
Ҭаҭласҭан ихылԥарч хыџьара икылблаан. Иара днеины
ихылԥарч аашьҭыхны еиҭа аҵла днавагылеит. Уажәы иҟалаз
зынӡаск игәы канажьит Ҟазылбеи. Аҵла дахьавагылаз
ишьапқәа дрызнымкыло длеизҟәыҿны длатәеит. Иашьа ишьа
ахьизымуз, еиҭа ахьымӡӷ иигаз ракәын ихы ихызхуаз.
Ахсалба Ҵабалтәи, ҿымҭ-ԥсымшьҭ ашьшьыҳәа ахаҳә наа
дадгылан. Иара изыҳәан зегьы акакәын, ԥхьаҟа рҳәаргьы,
шьҭахьҟа рҳәаргьы. Аимхаа Ҟазылбеи ихы шиқәиҵозгьы, иахьа иҭахымызт уи аҟара абри аус иҽалагалара.
Ашәануа Адиан дызцыз, Арлан Наҳар иакәын. Наҳар
ииҳәоз дахыԥомызт, уи ибжьы дазыԥшын. Арлан Наҳар ибеит
урҭ аҷкәынцәа риааира шзалымшоз иахьа. Насгьы, «сара акгьы схарам, уца уҩызцәа уман ушьҭахьҟа» ҳәа, ҿызҭыз арԥыс
ихымҩаԥгашьа
игәаԥхеит. Урҭ реиԥш иҟаз ауаа наҟ рыԥшаара
дашьҭан иара есқьынгьы.
– Ԥхьаҟа, ма дара, ма ҳара, – дыҳәҳәо, аҵла даавҟьан, аккара дныҵалоит дкәараҵо, аҵықьҳәа дхысуа Ҭаҭласҭан. Уи
инаишьҭалеит Наҳар ида, егьырҭ зегьы.
– Шәышьҭахьҟа шәгьежьы, шәеилагама, шәхы ҭашәырхома?
– рықәҿиҭуан Наҳар дахьгылаз.
– Сҩызцәа, арҭ алақәа рхы ҳадмыршьыр руам. Икылкаан
шәырмеихскәа, ишәхәы, иаангылозар аабап, – ибжьы наиргеит Ҭакәи.
Ҟазылбеи ишьапы дықәиҟьеит Гыџь. Ишәақь злеикыз
иарӷьа напы неихьынҳалеит. Иара уи акәхеит, ҿыцха дылкаҳаит
уа. Асҭана ашәануа дкылкааны дышиеихсуазгьы ахы
дизаҿамкит. Уи итәӷәыбжьара илыбжьасыз ахы, адгьыл аҟнытә
акы иҵасызшәа, хыхь дҩышьҭууаан, дааҳәны зқәала
дкаҳаит.
– Шәҽаанышәкыл, шәхы заҳшәыршьуазеи, шәуаами? –
ишилшоз ибжьы ҭганы ҿааиҭит Гыџь.
– Арахь, шәышьҭахьҟа шәгьежьы – ҳәа, рықәҿыҭра даҿын
уахь Наҳаргьы.
– Сара сышәшьы, сара шәысмеигӡан – ҳәа, дыҳәҳәо даауан Маҭеи.
Уи абна даалсны ахәы даақәгылар, ҳәара аҭахума инеигәыдҵаны
дыршьуан.
– Абар, иаб аҭаҳмада дахьаауа. Уи иаџьал даанагеит, сыԥсы
дасҭап, – иҳәан, иарма напала ишәақь ҩышьҭыхны дхысырц
иҽаныназикуаз, Наҳар днаидыххылан, иҟаӡамшәа
иааимҟәыҵикәыцәааит.
– Уеилагама, Ҟазылбеи? Аҭаҳмада дзыхурҟьозеи, насгьы уи
душьыр иҷкәын уԥсы ҭаны уоуижьып ҳәа угәы иаанагоума?
– Уажәшьҭа сыԥсҭазаарагьы зхәарҭоузеи. Ахьымӡӷ, еиҭа
ахьымӡӷ, – ахы зықәшәаз агыгшәыг еиԥш дхәаауан Ҟазылбеи
дахьгылаз.
– Ухы унапаҿы иааг, Ҟазылбеи. Иацы сара иуасҳәаз уазхәцыр
акәын. Уажәы иҟалаз убоит. Ҳусқәа цәгьоуп, излазбо ала.
– Абри еицәоу ҳзыниараны иҟоузеи?
– Иубоит ҳәа сгәы иаанагоит, урҭ икылкаан ишаҳмеихсуа?
– Нас ҳазегьы ҳаршьрызу?
– Уссгьы ҳрымам. Сыԥсҭазаараҿы сзықәшәахьоу
ауаацәгьақәа аӡәы ишьҭахь игылом абарҭ арԥарцәа. Сара излазбо ала, урҭ ар ирабашьыртә гәамч змоу шьоукы роуп.
– Нас исабжьоугозеи?
– Сара срацәажәоит.
– Ибзиоуп, нас, уара ишуҭаху, – иҳәан, уаҳа ишамуаз аниба, ихәра аҵкыс игәы ихьуаз напы надырӷәӷәалан, иаԥхьа
ишьҭаз ахаҳә днықәтәеит.
Наҳар ишәақь уа дахьгылаз аҵла ашьапы инадыргылан,
адәы днықәгылан, ибжьы наиргеит.
– Арԥарцәа, уаҳа шәымхысын, ҳара ҳашьҭахьҟа ҳцоит.
Ажәа шәысҭоит ҳшымхынҳәуа ала.
Ҟазылбеи ихаԥыц аҿҿа ҩыҵгеит. Ихәыз инапы аҵкыс
изеицәан уажәы дзықәшәаз аус. «Ӡаԥшь Алмахсиҭ, сызлоугалазеи уаргьы саргьхандаз» ҳәа, игәы дҭагәжәажәауан.
Наҳар изҵаара иаарласны аҭак анимаҳа, Ҭакәи ишҟа
иҿынеихан, ҩажәаҟа шьаҿа данизааигәаха, иҽааникылеит. Уи
ибла ҵарқәа иаразнак игәарҭеит Ҭакәии иҩызцәеи ршәақьқәа
иара ишиқәкыз. Урҭ имбаӡаргьы ус шакәхоз идыруан. Уажәы
ибазма абри еиԥш иҟаз аусқәа, маҟҿаҳәан аахыс дызҿыз уи
акәын.
Ҭакәи иҭахымхеит иааиуаз ауаҩы иҽыҵәахны диацәажәарц.
Аҵла дызвагылаз даавҵны иаԥхьа дааскьаны даагылеит.
– Уҽыҵәах наҟ, – ибжьы наиргеит Наҳар, – уаа ҽадақәак
срыцуп, аӡәы дуеихсыр ҟалоит.
– Зхы пату ақәызҵо аӷа ас акәӡам ихы шымҩаԥиго, – иҳәеит
Ҭакәи ирхианы иикыз ашәақь ахы длахо. – Иҳәа иуҭаху?
– Сара сааит саҭамзааит ҳәа уасҳәарц, Ҭакәи. Ажәа усҭоит
сара сганахьала кьыс шумоуа ала. Исыцугьы рыҩныҟа изгоит.
– Уара узусҭада? – дҵааит Ҭакәи.
– Арлан Наҳар соуп сара. Иуаҳахьоума – абри аҩыза
ахьӡи ажәлеи?
– Исаҳахьеит уара хьӡи-ԥшеи змоу хаҵоуп ҳәа.
– Уи анкьа акәын, – иҳәан, даахьаҳәны иҩызцәа рышҟа
иҿынеихеит Наҳар.
– Асҭана, – ибжьы наиргеит Ҭакәи. – Нырцә ахәаҿы уҩхалан,
урзыԥшла аӡы ираанӡа.
Асҭана еразнак акәара днырҟьан, ахәы дыҩхалеит, Ҟазылбеи
иҩызцәеи иареи злацаз амҩа даԥшырц.
Алмахсиҭ агәашә данынҭыҵ, иҽы ишьхәа нарбаны, мҩахәасҭала
амҩа ркьаҿуа, Маҭеи дахьынхоз аҳаблахь дышнеиуаз, агәгәаҳәа ахысбжьқәа иаҳаит.
– Иа анцәа, сырманшәал! ҳәа – ибжьы аккара иныҵҩит
Алмахсиҭ. Иҽы иҟамчы нахҟьаны, ирласны иҿынеихеит.
Наҩеи иаб аԥсраҟынтәи аҩны данааи инаркны, цәалашәарак
иоуит, ҽеик игәы ишҭамыз ала. Убри азоуп дмыцәаӡакәа
дизкылԥшуа дызтәазгьы. Ашҭа данынҭыҵ, иҽы кәадырны
днаишьҭалеит хара-хара.
Алмахсиҭ дҩеилашәа дцеит иҷкәын данааидгыла.
– Ара уаазцазеи, уара?
– Уи уара иуусым.
– Ауаа реибарфарақәа ухәҭам уара.
– Сара исыхәҭоу сара издыруеит, еиҭауасҳәахуеит, уара
уус алам ҳәа.
– Уара узҿу мышкызны ихыԥҽыгахоит ҳара ҳзыҳәан.
– Сара шәара шәзы ауп абарҭқәа зегьы зыҟасҵо…
– Мцуп иуҳәо. Ауаа гаӡам, ирдыруеит уара узусҭоу.
– Сызусҭада сара?
– Уара баша умцеит иацы Аимхаа рахь. Аа, абар уи алҵшәа.
– Нас Аимхаа Ҟазылбеи ишьа иур акәӡами? – иаҳа-иаҳа
ичҳара хыжжуан Алмахсиҭ.
– Шәашьцәа ршьа акаҭәара шәалагәырӷьоит шьоукы. Дзыхурҟьозеи
нхаҩы ҷкәынак, заб ихаԥыц икылакны ииааӡаз?
– Уара, Наҩеи, усымпыҵӡаауа уалагеит уаазқәылаз. Уца
Ҭакәи иахь, уицхраа уиаҟара уицәнымхозар.
Уи ацхыраара зҭаху аӡәы иакәым. Иубоит ҳәа сыҟоуп Ҟазылбеи
иҵагылан дышхаргалауа.
– Ааи, алақәа. Уаҳа акгьы аншәылымшоз шәзышьҭааз
арахь, – дааӷызы-ӷызит Алмахсиҭ.
– Шәара шәеиԥш иҟоу ауаа акгьы рылшауам уажәшьҭа.
Шәҵыхәтәы ааигәахо иалагеит. Убри ауп шәагьзышҳаму, –
иҳәеит Наҩеи.
– Усԥырҵ наҟ! ҳәа – днаиқәҟааит. – Иахьарнахыс исоумҳәан
саб ҳәа. Сыҩныҟагьы умнеин.
– Уара ишуҭаху. Сара уа сшымцхәыз здыруеижьҭеи акрааҵуеит.
Уаҳагьы схабар уахь иубараны уҟаӡам.
– Ишәизааит уахьцалакгьы умҩа – ҳәа, иҷкәын днаишьҭашәины,
ихы игәы акәмаҷханы иҩныҟа иҿынеихеит.
Маҭеи иԥшшәы ихаҳан, иҿы зымцәажәо дтәан. Нас ихагылаз аҷкәынцәа рахь ус иҳәеит.
– Иакәым ҟашәҵеит, дадраа, сыҷкәынцәа, иакәым. Сара
сыршьызҭгьы ргәы дырҭынчуан урҭ ҳаӷацәа.
– Ҳара ҳаԥсы ҭанаҵы, – даацәажәеит Гыџь, Маҭеи ихы
наиқәкны – уара ушьра акәым, ухы хәыцк алшәангьы аауам.
– Иқәсхуазеи абри адунеи, сгәыҭҟьа-ԥсыҭҟьаха, Гыџь. Уи
аҵкьыс еиӷьын сыԥсыр. Шәаргьы шәхы шәақәиҭымхози.
– Ус умҳәан, саб. Уара ҳаҩны ашә аауртуанаҵы, сара сахьыҟазаалакгьы
аԥхарра сыгхараны сыҟаӡам. Аҩныҟа уца. Ҳара
уаҳцәымшәан. Макьаназы абра ааигәа-сигәа ҳаҟазаауеит.
– Шәгәшәҽаныз, дадраа, урҭ ус иаангыло уаам.
– Убри аадыруеит азыноуп ҳаргьы ҳҽеидкылан ҳзыҟоу,
– иҳәеит Асҭана, насҭхашәа дгылан аби аԥеи ирҳәоз иазыӡырҩуаз.
– Ҳара иагьа ҳҽеидаҳкыларгьы урҭ ҳзыриааиуам, – иҳәан,
аарла дахьтәаз дҩагылеит Маҭеи.
– Нас, иахьатәи иааираӡами? – дҵааит Асҭана.
– Иаснагьы амҟәыба аӡы аанагом. Ишәхашәмыршҭын урҭ
ҳаҵкьыс амч шрымоу. Амч змоу иоуп адгылаҩцәагьы зауа,
– иҳәан, аҩныҟа иҿынеихеит Маҭеи, еидара хьанҭак ихәда
иқәжьушәа аарла ишьапқәа еихго.
Ҳашьхақәа злаҽырбо, ахра дуқәа реиԥш акәын урҭ аԥшьҩык
арԥарцәа шеидгылаз. Бгара зқәым ахрақәа, иаснагь
ҩадала Аԥсны зыхьчауа.
– Шәымш аабзиахааит! – иҳәеит Кьасоу.
– Умҩа абахоу? – дҵааит Ҭакәи.
– Сцоит саншьцәа рахь, Ҵабалҟа. Уажәазы уа саҵәахып.
Сышьҭахьҟа усгьы гьежьышьа сымам. Сагьзыгьежьӡозеи, сан
дыҟам, саб дыҟам.
Иахьатәи риааираҿы изырманшәалаз Кьасоу иахь ҿааиҭит
Ҭакәи:
– Уҟаз абра, ҳара ҳҿы. Иахьарнахыс уара ҳара уҳашьоуп.
Ҳаицызаап ҳаԥшьҩыкгьы. Усҟан ҳажәҩахыр еиҳагьы иӷәӷәахоит.
Умцар умуҵәҟьозар, ианаауҭаххалак угьежьы. Ҳара
гәык-ԥсыкала уҳадаҳкылоит.
– Уажәазы сцоит. Сымгьежьыр ада ԥсыхәа аныҟамла, усҟан
шәара шәҿы ада уаҳа сабацо. Ҳара ҳразҟы акоуп усгьы.
Аԥсабара аԥсы ахалара иаҿын. Уажәраанӡа ахысбжьқәа
идыршәаҟьаз аԥсаатәқәа ашәаҳәара иалагахьан. Адгьыл ду
зегьы злаӡауа, ажәҩан ҳарак зегьы зныҩуа, акгьы ҟамлаӡазшәа
иҭынчӡа иҟан. Аамҭа иҟанаҵон иара атәы.
Ҭакәи иҩызцәеи иареи Кьасоу иҩны ақыҭа дналган амҩа
дықәырҵарцы инеиуан.
Лыҷкәын Асҭана имаара даргәаҭеиуа аҩны дыҩнан Мкыд.
Уахык ма ҩаха еиҳаны днымхацызт џьара. Лнапы акы акуамызт, лыбла ҭаа агәашә ахь дыԥшуан. Уажәы лара дзызхәыцуаз,
лыҷкәын заҵәы дылгәыдкыланы дшылааӡаз акәын.
Асҭана иаб Алиас еицырдыруаз уаҩын. Аиҳараӡак дызлардыруаз,
ауахьад ианҵаны имаз, ирылихуаз аҽыжәла бзиақәа
ракәын. Алиас иҽыжәла иашьҭаланы Нхыҵынтәи иаауан
раахәара азыҳәан. Иара убас Абжьуаа рыҷкәынцәагьы Алиас иҽыжәла иақәтәаз рацәаҩын. Урҭ шәагаала уиаҟара идуқәамызт,
аха ршьамхы џьбаран, алаӡарагьы рыман. Аиҳараӡак,
иахьыманшәалаз аҿаҩа дгьылаҿ акәын.
Алиас Шәлымба дуаҩы ԥшӡан, еизара уаҩын. Аҿабызшәа
хаа иҿан. «Ибз хәшәуп, ахәра инаҿишьыр, иаразнак иӷьоит»,
– рҳәон дыздыруаз ауаа, аха абри еиԥш иҟаз ауаҩ бзиа,
иԥсҭазаараҿы наӡара дук имоукәа дҭахеит.
Ашьха икеицон иуахьад. Ԥанаҩ, дхыҵны дылбааит Кәыдры.
Аҽны амра ӷәӷәала ишуаз аҵыхәала, ихышхыҵәан илеит
асырӡ.
Ауахьад раԥхьа игылаз арԥыс изаанымкылакәа илаивсны аӡы илҭалеит аҽқәа. Аӡлагара аӡыхкыга аҭәырӷәы аамкәыцәаан,
аиаҳәа аӡы шанырҵо еиԥш, Кәыдры аҟара ҩацлан
ихышхыҵәан аҿыланахеит. Аӡы ихыз аҽқәа азныказы
рҽеидкылан еилымшәакәа инеиуан, аха ацәқәырԥа инарыбжьасыз еимнарпит рызегьы. Хаз-хазы ацәқәырԥақәеи
дареи
анеизынха, рымч кәадахеит. Жәабаҟа ҽгьы иаразнак
илахәлабгеит.
Ари аимҟьа-еимцара иҟалаз ибла иазхамҵеит Алиас.
Ҽаанкылашьагьы изыҟамҵакәа, аӡы дынҭалеит. Ҵладук шеибгаз иҵжәаны иаанагон аӡы. Алиас игәеиҭеит уи дышзацәымцоз.
Иҽы уажәы-уажәы иӡааҟәрылоз амч каԥсахьан. Аҵла
ду амахәқәа нархаԥеит Алиас иҽгьы иаргьы. Уи нахыс урҭ
џьаргьы
ирымбеит. Аӡаҵаҟа адгьыл инахәлабгазшәа ицеит
наӡаӡа.
Зхаҵа иҭахара зыжәҩа иқәыӷәӷәоз Мкыд, лҵеи иааӡара
даҿын. Илулакгьы лхәышҭаара лмырӡит. Уажәы, лара
илмырцәаз
ахәышҭаара, дыҽҳәатәаны дыԥшын. Аҽышьҭыбжьқәа
игаз лхәыцра даалнахын, ахышә аартны абарҵа
дныҵаххит.
Рыҽқәа аҽхырԥарҭаҿы инҿаҳәаны аҩныҟа
рҿаархеит Асҭана иҩызцәеи иареи. Аԥацхаҿ еиқәыз амца
наргәыдыҷҷалеит,
урҭ абарҵа ианааҵала. Мкыд илҳәаша
лҿамшәо дышгылаз, инапы ӷәӷәақәа даашьҭыркәыцәааит
Асҭана. Рызынтәыкгьы аҩныҟа иныҩналеит.
– Бсыцәшәама, сан, абриабжьарак сахьыҟамыз? – иҳәан,
иан днаган арымӡ агәҭа днықәиртәеит.
– Нан, ари шәызҵоу абџьар иаанагозеи? – дҵааит Мкыд,
дгәыҭҟьа-ԥсыҭҟьаха.
– Ианбыкәу, сан, ҳара бџьарда ҳанныҟәахьаз?
– Нас, абри аҟара ҟанҭаруаз ишәыхшьу абашәҭаху? Ари
бзиарак иазҳәам, нан сыҷкәынцәа. Ишәҳәа иаахтны иҟалаз.
– Саргьы убас сгәы иаанагоит, – ҿааиҭит Ҭакәи. Ан еилылкаарц илҭахыз лмаҳакәа дышхьамҵуаз аниба. – Ауаҩы ихы
сиршьит, – инациҵеит иажәа дызлагаз. – Амала, агәра га сара
акымзарак шысхарам. Ажәҩанаҿ анцәа ду, адгьылаҿ зхы пату
ақәызҵо сырбоит сара сышиашоу.
– Усоуп, аха ауаҩы дыԥсит, – дхаҳәыршәыраха дахьгылаз
ҿаалҭит Мкыд.
– Уи ихы ҳиршьит, – иҳәан, урҭ реицәажәара дныбжьалеит Асҭана. Насгьы ари азҵаара уаҳа иаламцәажәарц азы,
даҽакахьы иахигарц усгьы нациҵеит: – Иаҳфаша мазеи бымоума, сан?
– Уажәыҵәҟьа, нанраа, уажәыҵәҟьа!..
Аҵх агәы ааҩнашахьан, аха Мкыд дзыцәомызт. Хәыцра
шәкы лыжәлан, деимдырххон. Зны дықәтәон, зны дықәион.
Ахьа ӷәы иалхыз акәасқьа еиҳа иҭбааз ауадақәа руак аҿы,
лара дахьышьҭаз лыԥсы ҩнаҟәыкуан. Аҭӡамцқәа еиҳа-еиҳа иҭшәахошәа лбон. Лыԥсҭазаараҿ уаха еиԥш ихьанҭаз
ахәыцрақәа дрыҵамлацызт. Иашоуп, лхаҵа аӡы иагара лхы
ҟәашӡа иаршлеит, аха усҟан лгәы злеиқәылҳәалоз лыман.
Лыҷкәын заҵәы лыԥсы даҵаҵан длааӡон. Аха уажәы лҭагылазаашьа
еиҳагьы ицәгьан.
Иааԥса-икараха иҟаз арԥарцәа шнышьҭалаҵәҟьаз иаразнак ицәеит. Акыраамҭа измыцәоз Асҭана иакәын. Уи иан
лыблақәа ирхибаалаз ашәара даргәаҭеиуан. Дрыцҳаишьон.
Ишылзеиҭеиҳәара издырамызт абри дызнылаз амҩа. Насгьы
хьаҵшьа шимамыз. Иҩызцәа бзиақәа шаанимыжьуаз. Уаҵәы
иан агәра лырганы, лгәы ирҭынчырц шлеиҳәаша дшазхәыцуаз
дыцәеит, аха агәашә аӷьеҩҳәа инкыдҳалазшәа ԥхыӡла абжьы
иаҳаз дарҿыхан, ихы иаҵаз итапанча ҩаҵԥаан, ашырҳәа даагылеит.
Амза кьагәа ашамҭаз игылаз, аԥҭақәа инарылс-аарылсуа
ацыԥхь ԥсыҽқәа Асҭана иани иареи ахьышьҭаз ауада иныҩнаԥсеит.
Мкыд ахчы лыҵаҵан, аҭӡамц дадиаалан лыҷкәын
дихәаԥшуан.
– Иҟалазеи, нан, уабџьар ҭкәыцәаа уҵзырҟьазеи?
– Акымзарак, сан. Ус баша агәашә абжьы газшәа саҳан.
– Мап, сыҷкәын, агәашә абжьы ҳәа акгьы мгаӡеит. Уара
угәы ҭынчым убри ауп иҟалаз.
– Сан, баасзыӡырҩыр сҭахуп.
– Сӡырҩуеит, нан, иаха аахыс сузыӡырҩуеит.
– Бгәы иаанагома сара избом ҳәа сыда аӡәгьы дышбымам, аха…
– Инагӡа уажәа, узлагаз, нан.
– Бара бысцәымшәан, сан.
– Мап, нан, сара суцәшәаӡом. Избоит уажәшьҭа уара уқәра
аҵкысгьы ушхаҵахаз. Убри аҟынтә исҭахуп, угәы иҭоуҵәҟьа
аахтны исоуҳәарц.
– Сгәы иҭаҵәҟьоу, сан, – иԥсы ааивигеит Асҭана уажәы, –
абри адунеи аҿы ԥсыхәа змам аусқәа ануҿагыло, – ииҳәарц
ииҭахызҵәҟьа изымҳәо азныказы дыбжьажьо даангылеит.
– Сара сузыӡырҩуеит, сыҷкәын, – лыбжьы налыргеит иан,
лыҷкәын ииҳәарц ииҭахыз изымҳәозшәа анылба.
Иара иҽааибиҭан, дызхымԥашаз иажәа иан иналеиҳәеит.
– Ԥсраҽнынӡа сҩызцәа срыцзаауеит.
Адыд аҩны ихагәыргәырызшәа ллымҳақәа ардагәеит
лыҷкәын иажәақәа. Лыԥсы лызҭымкаауа даанхеит азныказы,
аха нас лҽааибыҭан ларгьы дҵааит.
– Сара ишԥасыԥсыхәо, сыҷкәын? – Ан диашан абра.
Лара ишԥалыԥсыхәаз…
…Аха ирыԥсыхәааз анхаҩы жәлар?
Абри еиԥш азҵаара иҿаԥхьа иқәиргыларатәы дшәымызт
Асҭана. Уи макьана издырамызт анхаҩыжәлар абри адунеи аҿы рыԥсҭазаара цәгьа ралгашьа. Уажәы дзызхәыцуаз
иҩызцәа ракәын. Нас иан лахь азҵаара ныҟаиҵеит.
– Сҩызцәа ишԥарыԥсыхәо, сан?
– Арахь усазҵаауама, сыҷкәын?
– Ааи, исҭахуп еилыскаарц бара бҟынтә. Ишԥа иԥсыхәо
Ҵәыџь Ҭакәи?
– Ҭакәи шәидымгылар, дҭахоит, – аалҿыҵҟьеит Мкыд.
– Нас бара ибҭахума уи дҭахарц?
– Иуҳәо закәызеи, нан! Сеилкаа ииашаны, уара сухӡыӡаауеит.
– Беилыскаауеит, сан, аха Ҭакәи данҭаха, усҟан саргьы
сҭахоит, Гыџьгьы дҭахоит. Абасҵәҟьа аамҭа царым. Ҳара ҳтәгьы
ишԥамкри, жәацы ишакыз еиԥш.
– Уи закәызеи, нан?
– Жәацы ашьыжь Аимхаа ҳрабашьит.
– Аимхаа ҳрабашьит ба?! – лгәы нҭӡыӡааит Мкыд. – Нас
шәара Аимхаа шәыриааима?
– Ҳариааит, иагьыԥхьаҳцеит. Уажәшьҭа урҭ арахь иқәыларым.
Убысҟан ҳаидымгылазҭгьы, уажәы Такәи иаб дыԥсны
дықәзаарын.
Азныказы убри аҟара иааҭынчрахеит, иара адунеи зхагьежьуа алыра хжәаны иаангылазшәа. Ани аԥеи рыԥсыԥҵәҟьа
ларгаҩаргомызт. Аӡлагара алуқәа рыжәҩахыр иахшьызшәа,
еиҵаӷәӷәа итәан. Мкыд уажәы дзызхәыцуаз, лхаҵа илеиҳәаз
ажәақәа ракәын. Уи аҽны ашьха данцоз, Асҭана иҽыхәда
дықәыртәаны аԥсҭа иҩҭалаанӡа дигеит. Лара шьапыла дрышьҭан
дгәырӷьаҵәа.
– Ахәҷы бихылаԥшла, абыржәоуп даншәарҭоу, – иҳәеит
иара, Мкыд лыхцәыжәпара инапы налшьуа, ишькыл кны дивагылан дахьнеиуаз.
– Акы хьаас иҟоумҵан. Уара ухы гәаҭала, – наиаҭалкит
ларгьы
разҟыла дыҭәны.
«Абыржәы ауп даншәарҭоу сыҷкәын» ҳәа, лцәа дааҭӡыӡааит
лара. Нас иаразнак лиарҭа дҩылҟьан, аҽеилаҳәара далагеит.
– Бабацои шаанӡа, – ииарҭа дҩылҟьеит Асҭанагьы.
– Амца еиқәысҵоит. Шәымҩаныфа рхиатәыми. Шәара
избо ара аангылашьа змам шәоуп усгьы.
Аҩыџьагьы рҽеилаҳәан амаҵурҭахь илалбааит.
Алҩаҵә афҩы нықәчит ашҭа.
Аккаҳәа еиқәҿырҭит арбаӷьқәа.
Ацәылашара иаҿын ашьхарахь.
Наҩеи амҩа данылан днеиуан, дахьцо ҳәа хықәкык алхны
имаӡамкәа. Имаха-шьаха зегьы ԥыҵәҵәаны, деилаҟәыбаса
акәын дшыҟаз. Илымҳа иҭыҩуан уажәраанӡа игоз ахысбыжьқәа.
Урҭ аԥсуаа нырцә-аарцә итәаны еигәыдырҵоз ахқәа, зегьы иара игәы иҭаԥсошәа ибон. Амра ажәҩан агәахьы зҽыҳаракра
иаҿыз, иахылҵуаз аԥхарра ҳәа акгьы ирҭомызт. Зны
– амцашоура ижәлон, зны дарыхьҭшьуан.
«Амҳаџьырра иагаз агеит, иаанхазгьы анибарҵәара иаҿуп,
нас иаԥсыхәоузеи абри Аԥсынра?» ҳәа, ихы дацәажәон
Наҩеи.
Аиҭеира даҿын иара уажәы. Ауаҩытәыҩса иуаҩыбжара
данахыслак, иҽимԥсахыр ада ԥсыхәа имамкәа аԥсҭазаара
данҭанаргыло, ицәыуадаҩхоит ажәытә мҩа даныҵны аҿатә
мҩа анылара. Ауаҩы еидарак даҵыҵны даҽа еидарак иаҵалара,
имарианы зҽеиҭнызыԥсахлауа хҭысхом. Иԥсҭазааратә
ӡеибафареи, ҩнуҵҟалатәи иҭоурых еиқәԥареи, уаҩык
иаҳасаб ала абри адунеи дыззықәуи, анеидикылалак, насгьы нышәашьа змам данымшәартә еиԥш, ахьамҵра анизцәырҵлак,
иара ахала иаатуеит амҩа ҟьаҟьаӡа иаԥхьаҟа.
Убри амҩа изаатыз игәаӷьны дзанылар, ихьшәахаргьы днанамгарц ҟалом алашара зцәыҵаҷҷо, ихароу, аха агәыӷра зцу
аԥсҭазаара хазынахь.
Уи аԥсҭазаара хазына, уажәы иара дзызхәыцуа, ицәыӡыз,
имоуз, насгьы зегьы хызшьаауа ашьамҟьашьра иахҟьаны аҵх
агәҭаны зыжәҩа ҭҟьаз аҽыуаҩ, зоупа аарҳәны ашәҵашьа иақәымшәо
диҩызаха, амҩаду данхалеит Наҩеи Ӡаԥшь-иԥа.
Еиҭахгьы иара аԥсҭазаара уахшаргьы, уашьыргьы, еизнаркәкәо
амчрақәа ирыӡрыжәыз ауаҩы, ихықәкы анарха
амоур ҟалом. Убри анарха аԥшаара дашьҭан Наҩеи иахьа.
«Иуӡбыз иашоуп» ҳәа, ашьхақәа рыбжьы иқәдыргазшәа иаҳаит
иара уажәы. Уи имч ҭанаҵеит. Ажәҩан дҩаҵаԥшит ихы
дҩахан.
Амҩақәа ахьеихдоу даннеи иҽы ахала иџыџӡа иаагылеит Наҩеи. Иаргьы ус аҭахызшәа иҽамариашаны дақәтәан
иҟанаҵо ибарц. Урҭ амҩақәа руак дара рыҩны ашҟа иган.
Данхәҷыз аахыс дызныз амҩа. Ауаа рахь дызгоз, уахьынтәи
рхәышҭаара ԥха ду ахь даазгоз амҩа. Уи амҩа иацырган жәабала
амҩахәасҭақәагьы. Убырҭ амҩахәасҭақәа ракәын изырҭбаауаз
амҩадугьы.
«Уара уиашоуп» ҳәа, ашьхақәа зегьы иқәҳәҳәазшәа иаҳаит
Наҩеи. Ахәыцра дназлаз дналҵын, ишькылқәа дҩарынгыланы,
ихы ҩышьҭыхны икәша-мыкәша днықәԥшит. Ираӡныԥсараха
амра ашәахәақәа адгьылаҿ икашуан. Адгьыл аӡа
афҩы неиҿаҳаит. Уи дагьааихнарккеит иара. Игәалаҟара
ҩышьҭыҵын
иаԥхьаҟа хара днаԥшит. Убысҟан илаԥш нақәшәеит
иара еснагь бзиа иибоз аҭыԥ.
– Убра иҟалоит сара сыԥсра, – иҳәан, иҽы ахы ааргьежьны
апҟараҳәа уахь иҿынеихеит. Адәы ԥшӡа, иара еснагь
дзеилаҳауаз
ихы ақәкны дцон Ӡаԥшь-иԥа Наҩеи. Иԥсҭазаараҿы
дызнысхьоу амшақәа иреиԥшмызт уажәы дызнылаз.
Абыржәы нахыс даҽауаҩын абри адунеи аҿы. Иахьа диит уи,
иахьа изшеит иҟьаҟьаӡа. Иахьа ахысбыжьқәа игаз ацәа далырхит наӡаӡа. Ицқьахеит иблақәа, ашәақәа рхымкәа. Абар
дазааигәахон уи адәҳәыԥш иара иԥсҭаааара ҿыц аҵәҩан аирсырц дахьыҟаз. Иара абри аҭыԥ аҿы акәын, жәытә-натә аахыс,
ныҳәарҭас иахьрымаз Ӡаԥшьаа рышьҭамҭа. Анцәа иҵаныҳәо,
хәыц еиқәаҵәа злам ауаса шкәакәа ахәда ахьԥырҟоз.
Амҩа ианыршәлан иҩеиуаз Наҩеи, иаԥхьаҟа дызмышьҭуа
мчык иҿагыларашәа игәы ааҭӡыӡааит. Имҩа дангылан Алмахсиҭ.
– Уҩныҟа амҩа ухашҭма, арахь уабацо? – дҵааит иаарымчны Алмахсиҭ иҷкәын дицәцаӡар ҳәа дшәаны.
– Исхашҭит уи амҩа. Уажәшьҭарнахыс уаҳагьы исгәаласыршәараны
сыҟаӡам.
– Уи шԥеилкаатәу? – иаҳаз ажәа ааицәымыӷхан, Наҩеи
днеиҿаԥшит.
– Уажәшьҭарнахыс уара уҩныҟа снеиуам сара, – иҳәеит
Наҩеи, диҿамԥшӡакәа.
– Анцәа-ауаа, уара уеилагеит аҽнышьыбжьон. Уҿаҳәатәызар,
срыԥхьап ҭауади-аамсҭеи рыӷламқәа, аҳәагәыжьқәа
укәдыршап.
– Мап, уажәшьҭа сара сҿазҳәо ҳәагәыжь ыҟаӡам, – иҳәан,
дызлацашаз иаԥхьаҟа имҩа днаԥшит Наҩеи.
– Нас, уажә умҩа абахоу? Бзыԥҟа акәу? – уажәшьҭа дацәымҩашьо
ибеит, иҷкәын хьаҳәшьа имамкәан мҩакы дшықәлаз.
– Мап, уажәазы хара сцом, иара абра ҳқыҭа салҵып ҳәагьы
сгәы иҭаӡам. Хазы анхара салагоит.
– Хазы нхара уҳәама?! – ибжьы ныхҵаны дааччеит Алмахсиҭ.
– Усхыччоит акәу, саб! – игәи илаӷырӡи ҩеилаҵәеит Наҩеи.
Нас иҽы ишьхәа нарбаны, архәара днавҵыпҟа дцеит.
Иахьа иқәымҿиеит Алмахсиҭ. Чарҳәарыла еижәиҵаз ауаа
лҵшәа рмоуит. Иаҵахеит Аимхаа. Уажәы уи аҵкьыс еицәаз
изыҟалеит. Иҷкәын дицәцеит. Ус анакәха, – гәаныла дхәцуан
дахьгылаз. – Иҟасҵазеи сара цәгьарас? Сышьҭамҭа смырӡуазар?
Сынхара-сынҵыра сеихачаԥа сыҟазар. Зегьы ззыҟасҵо
сыхшара рзы ауп, нас сзырзеилымкаауазеи?! – Даӡәны
абри адгьылаҿ ихала дынхазшәа ихы ибон иара. Инапы
навҵарԥан еивҵарԥах еибаркыз икаба аҳәынҵәрақәа ааԥыртланы,
ихәлачыз иԥсы ааивиган, дынҽыжәҵын, иҽы аҿы
ианкны иҿынеихеит иҩныҟа.
Иҟазаап афаст, имч зқәымхо амчрақәагьы! Аха абыржәы
ауп ианеиликааз, иара иааигәаԥхалакгьы аҟаҵара
шилымшоз.
Абжьуааи Самырзаҟанааи иаарылаҩит Ҟазылбеи Аимхаа ишьоуразы қәлара дцан, аха ахьымӡӷ ганы дгьежьит ҳәа.
Ари иҟалаз Ҟазылбеи иҩызцәеи иареи рыԥсы иахыдмырзааит, аха ауаа рҿы узкуама, наҟ-ааҟ еиҿагылан реибашьра
ҵәахышьа амамызт. Ҟазылбеи иакәзар, аԥсыжра аҽны ихәра
аӡәгьы имбартә еиԥш иҿаҳәаны, ахьаагь хьаас имкыкәа, игәы
дкыдсыло дгылан. Иашьа иҭахара еиԥшҵәҟьа ибӷа ԥнаҵәон
иашьа ишьа изымукәа дахьыгьыжьыз.
Аԥсы дыржаанӡа дықәымҵит Зосҳан Ачба, Хабыгә иаб иашьа. Нас иаразнак амҩа дықәлеит иҩныҟа. Иқәрахь дышнеихьазгьы, знык акәадыраҿ даннеилак, ааԥсара иқәмызт. Уаха
иаашаанӡа иашьа иԥа Хабыгә иҿы дымнеир игәы дахаԥжәаны
дыԥсыр ҟалон.
Зосҳан Ачба дзаҵәын. Хшара димамызт, иԥҳәысгьы дыԥсхьан.
Убри нахыс иаргьы, Егри Ԥсоуи рыбжьара цәгьеи-бзиеи дагымхо ныҟәаран дызҿӡазгьы. Аԥсуа ҵас ныҟәигон.
Ажәытә ажәабжьқәа идыруан. Иара иаамҭала аҵара иман.
Аурыс ҩыра даԥхьон. «Аԥсуара иаԥсоу ҭауади-аамсҭеи роуп»
ҳәа, ишьон. Анхацәа, урҭ маҵуҩцәоуп, аԥсуара русс иалоузеи
ҳәа агәаанагара иман. Иара убас ахаҵара аганахьала
нхаҩык ихы ааирԥшыр, «уи машәыруп, урҭ уи аҩыза рылам»,
– иҳәалон. Убри ауп Ҭакәи иҟаиҵаз дараапкны дзамаз абри
абжьарак. «Ишԥыкәу Аимхаа рҿаԥхьа инапы шышьҭихӡаз
абни анхаҩы қамса» ҳәа, дгәамҵ-хамҵуа днеиуан уажәы.
Иҽы ишьхәа нарбаны инаирццакит Зосҳан. Уи ибзиан иидыруаз амҩа ду ианыршәлан дцон. Ишькылкҩцәа иџьаршьон
уаха Зосҳан иҟаиҵоз. Ари еиԥш амҩа хараҿы, уахынла шамахамзар
дымныҟәацызт, џьара дыдымгылакәа. «Нас иҵалазеи,
аԥсынкәа ицҳазшәа, иҽы ахы даамыхаӡакәа дызцо
ҳәа, ашькылкыҩцәа неиҿахәыҭхәыҭуан, аха иазҵаара азин
рымамызт дара, ируалыз имҩаԥгара акәын. Аҵх ашара иаҿын
Хабыгә иашҭа данынҭала Зосҳан. Ҭынчран аҳҭынраҿы.
Иара дыздыруаз алақәа рҵыхәақәа рышәшәо агәашә аҿы
инеиԥылеит. Ашҭа агәҭаҿы данааи, иҽы дынҽыжәҵын, акәасқьахь
иҿынеихеит. Хабыгә дахьышьҭаз алашара аркын, иаргьы
харԥ заҵәы аиарҭа дықәтәан. Уи иаҳахьан аҽышьҭыбжьқәа.
Иааиуаз дызусҭоу дырны, данбаҩнало ҳәа дыԥшын.
– Узыцәамзеи уажәраанӡа? – уамак иаамырхаакәа дшыҩналаз
дҵааит Зосҳан.
– Уара сузыԥшын, – иҳәеит Хабыгә ииарҭа дҩылҵны, иааиз иаб иашьа ииҳәашаз заанаҵ идырны.
– Узымнеизеи аԥсрахьы?
Хабыгә уи аҭак аҟаҵара ирласны иҭахымхеит.
Иаб иашьа дихәаԥшуа дгылан. Нас агҿыҩраҿы игылаз
аҟәардә тата даахан, Зосҳан иахь ҿааиҭит:
– Утәа!
– Сара суазҵаауеит, узымнеизеи аԥсрахьы? – уаанӡа изҵаара
аҭак ахьимоуз днацралан ҿааиҭит Зосҳан, Хабыгә иааигаз аҟәардә днықәтәо.
– Иаԥсамызт уи аԥсраҿы сара снеира.
– Иаԥсам ҳәа узҿу арбану?! – ахы иқәшәазшәа дҩаҵҟьеит
Зосҳан дахьтәаз. – Аимхаа роума иаԥсам ҳәа узҿу?
– Утәа, саб иашьа. Угәы уеиҷаҳала.
– Уара ахьымӡӷ ҳургеит Ачаа. Сара хаҭала сурԥхашьеит.
– Арахь уаасзыӡырҩ, Зосҳан. Ҭауади-аамсҭеи макьана
исырԥхашьартә сҟамлац. Уи акы. Иҩбахазгьы, Аимхаа иеиԥшу
ҳауаажәлар ирылымиаауазар ауп. Уи дыбӷаԥҵәаган. Иара
уаргьы умцар акәын убри иҵәыуара Самырзаҟанынӡа. Иԥхашьараҵәҟьоу
ажәлар еизаны дахьырҵәыуоз ауп.
– Уара уҩашьоушәа збоит, сашьа иԥа. Жәлары ҳәа узҿу
зусҭцәада?
– Аԥсуа жәлар.
– Анхацәагьы алоуҵома?
Зосҳан ицәажәашьа иԥсахы неибанаркын, инақәырӷәӷәаны
аҭак ныҟаиҵеит Хабыгә.
– Нхаҩгьы, ҭауадгьы, аамсҭагьы сара неилымхрада еиҟараны
избоит.
– Ари деилагеит! – дыҳәҳәеит Зосҳан, дахьгылаз дҩышьҭыԥан.
– Уара абжьуаа напхгара рыҭара уажәшьҭа уаԥсам.
– Абжьуаа напхгара рыҭара, абшьҭамҭала исымоу акоуп. Абри аҳәынҭқар сыжәҩа иқәиҵаз ачын акәзар, уеизгьы-уеизгьы сацәнымхо сыҟам, аха макьаназы исычҳауеит. Насгьы Абжьуаа шәара шьоукы ишеилышәкаауа акәым сара
сшырзыҟоу. Абжьуаа иахьрыҵанакуа иқәынхо зегьы еиҟараны
срыхәаԥшуеит. Дҭауадуп ҳәа даԥсамзар, анхаҩ бзиа иаԥхьа
дсыргылаӡом. Зуаажәлар рзы акгьы иаԥсам пату сызиқәым.
Ибзиаҵәҟьаны иудыруеит уара аҳәынҭқар исиҭаз амчра схы
иархәаны, ауаа шыцәсмырҳәуа.
Зосҳан алеи-аԥси рыбжьара, Хабыгә иаангылара ихы
иархәаны иршҳамны ҿааиҭит:
– Нас даара бзиа уҟоума, Ачба Хабыгә. Иуқәнагоума уара
ушынхо?
– Сара исымоу сара исызхоит, амаҷ ҟәнысшьом. Ԥсымҭәрыла
аԥсҭазаара, арыцҳарақәа иреиҳауп. Ауаа ирыхәара акы сзыҟаҵар
ҳәа салаган, аха шәара шәҿы згәахәтәы иахьӡахьада…
– Шәара ҳәа узҿу зусҭцәада?
– Шәара, зыԥсы мҭәуа, тәым џьабаала зхы ныҟәызго.
– Суцәыԥхашьоит, сашьа иԥа. Инаԥшуа ирҳәо удыруандаз.
– Улақәа хҩа, улымҳақәа џьгәа, уиаҟара усцәыԥхашьозар.
Иазхоит, саб иашьа, ахаҳә уршыргьы иԥжәоит.
– Аиаша уҳәеит. Уара уҵыхәала сыԥжәартә сҟалахьеит
жәантә.
– Ухы уеиҷаҳала. Анцәа ду адунеи шәақәлаха ҳәа ҳимшаӡеит.
Ҳаԥсы ҭанаҵы ауаатәыҩса пату иеиқәаҳҵарц ҳахәҭоуп,
аха уи еилызкаауа дабаҟоу акәымзар.
– Сара иџьасшьоит уара иуасҳәараны иҟоу ажәақәа арахь
иахьсоуҳәо, ҳаӷоу ламыс имоуааит ҳәа, иаахтны. Урҟәаҵуоу
урҟәамҵуоу абарҭ анхацәа? – Уара ишԥауҭаху?
– Урҟәаҵ убарҭ. Уаҵамгылан рыжәҩахыр Маҵуцәас иҟаҵа.
Дара зызку убри ауп усгьы.
– Маҵуҩыс иахьынӡашәымоу шәзымхаӡои шәара? Рыхәда
шәшықәтәаз рыбӷақәа шәырхәеит. Усҟәаҵ, саб иашьа. Ма
иаахтны иҳәа, иуҭахузеи сара сҟны?
– Сара исҭаху уара уҽеихарц ауп. Ужәла уаԥсаны уҟаларц.
Аха уаазқәылаз уҵабго уалагеит. Иудыруазааит ишуанармыжьуа Ачааи Чачааи амҩа илухыз.
– Иҟәышу Ачааи Чачааи ӡәыр дыҟазар, абри амҩа иалысхыз аҟны ажәҩахыр сыҭан исывагылароуп, ҳауаажәлар рыбӷа
еиҵаҳхырц азыҳәан.
– Анхацәагьу? – дыҳәҳәеит Зосҳан.
– Ааи, анхацәагьы, ҳмилаҭ реиқәырхараҿы убырҭ еиҳагьы
аԥхьа иргылатәуп. Иумбаӡои ахҵәара ҳахьаҿу, уан лхы лсеит.
Аԥсны ҭацәит, амҳаџьырра иахҟьаны. Иаанхаз акьоушәоуқәа
ҳәаҭыхла ҳаиҿагылоуп. Аԥсны ԥсыларас иамоу адгьыл зегь
ҳамфакәа, ҳаԥсы ҭәуам. Аха адгьыл ҳара ҳауп иафо, ҳара!
Мап, Ачба Зосҳан! Сара сыԥсы ҭанаҵы, сызнылаз амҩа саныҵран
сыҟаӡам.
– Иубазеи, уара, убри амҩаҿ? – аҭаҳмада иԥсыԥ ихәаҽра
иаҿын.
– Ҳажәлар ирзеиӷьу, ауаа реиҟаратәра.
– Ишԥа, уара?! – адәахьынӡагьы инаҩит ибжьы. – Уеилагеит, уара агәаҟ! Ҳаиҟараутәырц уалагама анхацәеи ҳареи?
– Сымч ақәхондаз, аӡәыр сиазҵаауазма?! Аха исылшараны иҟоузеи, хара амхәыццәа рыла иаасыкәыршаны иҭәуп.
– Сара соума нас, хара имхәыцуа ҳәа узҿу? Зшьацқьа
мырӡкәа иахьа уажәраанӡа иаазгаз Ачба Зосҳан!.. Ааи, уҵарҟәаҟәааит,
сашьа, иухшаз дызусҭада, – иҳәан, ашә нкыджьылан дындәылҵны дцеит.
Хабыгә акыраамҭа ииарҭа дылатәан ихы иқәжьны, иаб
иашьа иҟынтәи иаҳаз ажәақәа аӡаӡ еиԥш игәы иаланаҵо.
«Анаџьалбеит, ҳҭахаӡама ԥхьаҟа ҳәа ҳзымхәыцуа. Ҳабакылсуеи,
иахьа хылаԥшҩы дызмам аԥсуаа, доусы ихы иҭашәо
ҟаиҵарц далагар. Аԥсны аҳ дықәргеижьҭеи аԥсуаа еидызкылоз дахьырмоуз азами, ихыдахан амшын изыӡхыӡлаз, рыдгьыл
зҭацәыз. Уажә иаанхаз ишԥарыԥсыхәоу, ихагахар изыдҿарҳәало
дрымамкәа», – абас дышхәыцуаз ашә даалагылеит
иԥҳа Кама.
– Иҟалазеи, саб, ииҭахзеи ҳашьа ду ас шаанӡа?!
– Дыцҳарц дааит, аакьыскьа дсыцымҳацызт, – ихы ҩышьҭыхны
иԥҳа дналҿаԥшит Хабыгә, ааԥсара зқәыз ихы-иҿы маҷк
иааихалашан. Уи дзааз хьаас илымкырц азы иаарԥшӡаны ус
нациҵеит: – Аимхаа рхахә ылихуеит. Аԥсрахьы сахьымцаз
даргәааит. Иахатәи аҵх лацәааихьшь ҟамҵакәа амҩа дықәын,
абарҭ иажәа хаақәа насирҳарц азыҳәан.
– Аимхаа даԥсам уара улаӷырӡ, уи идырыр акәын уаб иашьагьы.
– Уи бара хьаас иҟабымҵан, сыԥҳа. Урҭ зегьы ирҭаху абри
сҭыԥ ауп. Знык абра сырзахҳәар, нас иҭынчхоит. Анхацәа
рыхәда иқәтәан илеиҩеилашт иԥсаанӡа, – иҳәан, адәахьы
дындәылҵит
Хабыгә.
Ажәҩан ҵәцан. Аԥша иасуаз хаакәакәараӡа акәын Хабыгә
игәы ишкыдсылоз. Аԥсабара аҭынчра еилазгоз, ашҭа агәҭаны
иқәгылаз ара ду иалышәшәаны икаԥсоз абыӷьқәа ракәын. Урҭ
алԥхынрак ашәшьыра ҟазҵоз, руал нагӡаны, шәымш аабзиахааит амахәқәа рҳәозшәа, иахьлеиуаз ахьхьаҳәа рыбжьқәа
гон. Ара ашьапаҿы даннеи, иҽааникылеит иара. Ԥанаҩ ахәы
еиқәаҵәа, Кәыдри Аалӡгеи рыбжьара хычнызаҵас «иахагылаз иаахыкны, Ерцахә атәыҩақәа цәыҵыҳәҳәон. Хабыгә
игәалаҟара аабзиахеит Ерцахә аҳаракыра данынаҿаԥш.
Убырҭ ашьхара дуқәа ршьапаҿы, Сакьан, Кәыдры ахьыҵыҵуа
уамак илацәыхарамкәа, Хабыгә иҳаԥы ҳәа иашьҭан. Убри
аҳаԥы
аҿы акәын Хабыгә есышықәса иԥсы ахьишьоз, аҭамҳа
еиҿажьны,
шәарах жьыла иҩызцәа ахьирчоз.
– Еҳ, анаџьалбеит, изакәытә ԥсҭазаароузеишь ҳзыгхараны
ҳаҟоу ҳәа, ибжьы ааиргеит аӡәы диацәажәошәа Хабыгә. Ичымазара иахҟьаны ашьха дахьзымцаз игәы инархьуан иара.
Хабыгә Ерцахә ашьхахь дыԥшуа дгылан, уеизгьы-уеизгьы
игәы шьҭызхша хҭыс бзиак шыҟамызгьы, иаха аахысгьы
дышмыцәацызгьы,
иаб иашьа иажәақәа илымҳа уажәыгьы
ишҭаауазгьы, игәалаҟара аабзиахеит уажәы. Ус, ишьҭахь ала
«аҭауад лаша», – ҳәа бжьык иаҳаит. Данаахьаҳә, иаԥхьа игылан Ҭакәии, Гыџьи, Асҭанеи.
– Ҳаҭамзааит ҳәа уаҳҳәарц ҳааит, Хабыгә ухаҵкы, – иҳәеит
Такәи ибжьы ныҵакны, Хабыгә иҿаԥхьа ахара идыз деиҵанарӷәӷәаны.
– Анцәа, ауаа, ҳгәы иҭамызт учара аилагара, аҭауад лаша
ухаҵкы, – иҳәеит Гыџьгьы. Нас еиҭа иажәа инациҵеит: – Ихы
ҳиршьит уи ауаҩ мчылаҵәҟьа.
– Аҩныҟа ҳлеип, ара аӡәы ҳаибар ҟалоит ҳәа, дҵак аҳасабала
ибжьы нарықәиргеит, арԥарцәа иҟарҵо-ируа иақәымшәошәа
аниба Хабыгә.
– Ухаҵкы, Хабыгә, – игәаӷьны иажәа дналагеит Ҭакәи. –
Аҩныҟа ҳнагара акәым, уҳаҵаҟьан уашҭа ҳҭуцарц ҳахәҭоуп.
Иагьа ус акәзаргьы, ахара ҳадуп уара уҿаԥхьа.
– Шәара акымзарак шәхараӡам, имуит уи ауаҩ. Ихымҩаԥгашьа
бааԥс ихы ақәиҵеит. Иҟоуҵараны иҟоузеи нас, –
иҳәеит Хабыгә аҷкәынцәа ргәы ааирыӷәӷәарц.
– Уара уаҳзымгәаар акымзарак ҳахьраны ҳаҟаӡам, аҭауад
лаша ухаҵкы, – иҳәеит Гыџь, Хабыгә игәы иҭаз анеиликаа иԥсы
ааҭаланы.
– Иаарласны ақыҭа ҳалҵроуп, ухаҵкы. Ҳамҩақәа ркра иалагахьеит, – иҳәеит Асҭана, уажәраанӡа ҿымҭ игылаз.
– Издыруеит, шәымҩақәа шыркуа, Аимхааи шәареи
шәшеибашьызгьы.
Саргьы сымцеит уи иԥсыжрахь. Аимхаа
Қәыџьмахан
иҩызцәа ирзырԥшӡом Аԥсынра. Игәнышәкыл
абарҭ сажәақәа. Шәыхҩык шәыда аӡәгьы игәра шәымган.
Шәымныҟәалан хаз-хазы. Шәахьцалакгьы шәеицыз. Дшәылашәымҵан
атәымуаҩ. Шәымԥхьалан аҩнқәа рҿы. Шәабџьар
иаснагьгьы шәнапы иакыз. Шәыҽқәа ахьҿашәҳәо аӡә
шәаангылала хымԥада. Сара ԥсыхәа злаҟало ала шәус арԥсыҽра
сашьҭазаауеит. Аҟәатәи аначальник, аполковник
Маевски
шәҩык аказакцәа иман Абжьуаа рахь диасуеит.
Шәара
иахьынӡашәылшо шәҽыԥхьакны шәыҟаз. Ауаа рыбла
шәхымгылан. Ацәгьаҳәацәа рыла иҭәит ҳқыҭақәа. Аҳы, амҩа
бзиа шәықәлааит, шәца, анцәа дышәхылаԥшып. Саргьы
иахьынӡасылшо цхыраара шәыгсыжьуам.
– Иҭабуп, аҭауад лаша ухаҵкы. Уаргьы анцәа илԥха умазааит, – иҳәеит Ҭакәи, игәы ҭыԥраауа. Нас рыхҩыкгьы аақәгьежьаан
рҿынархеит.
– Иа, анцәа, суҳәоит, – ибжьы ныҵакны дааматанеит Хабыгә.
– Урхылаԥш ақәыԥшцәа харада ахара здылаз. Иа,
анцәа, суҳәоит, улаԥш хаа рхыз ҳауаажәлар. Аамҭа еинҟьара
иалумырӡын. Амшын цәқәырԥа ихумырӡлан, иҳахьхьоу ҳазхааит.
Уа, ухьышьаргәыҵа сакәыхшоуп, Анцәа ду, уара ҳаушеит,
уара иҳауҭеит ухазыҳәан иҵәахны иумаз адгьыл хазына, убри ҳахумбаан. Иара убас ҳагхақәагьы Ҳанажь. Зыԥсы
ҭоу агха имоур шыҟамло уи уара ухаҭагьы иудыруеит! – данныҳәа
ашьҭахь игәы ааҭынчхеит Хабыгә. Ииҳәаз амин ақәшәазшәа
дааҟалеит.
Арахьынтәи ибзиан иибоз Ерцахә ашьха «Аԥсыцқьацәа
ртәарҭа» ҳәа, дахьашьҭаз мрагыларахьтәи ашәаԥшь ақәԥхара
иаҿын. Уи Аԥсны мазгәыҭс иахагылаз, илаҵакны аки-аки
еихагыла-еиҵагыла, ашьхақәа ақаруа еимхәыц еиԥш еилаарцыруан. Урҭ рыҵаҟа Ԥанаҩ аҽеиҵҳәа ахәышҭаара ҭбаа
ахчнызеиԥш ԥсабарала иҭаҳәҳәан. Ар ахьеибашьыз мацара
акәын асы ахьықәнаухьаз.
Илаԥш ахьынӡанаӡоз инаԥшьны, гәаныла иԥсадгьыл днықәԥшит.
Амҳаџьырра иҭанарцәыз адгьылқәа абнара рхыҵәан,
аиҭымра цәа ахьыкәкәон. Ақьаԥҭақәа игәаҵа ҭыршьаауан.
Амшын цәқәырԥа дкыдҟьо дамазшәа ибон иара. Уи
иҭахын
Аԥсны амызгәыҭ – Ерцахә ду инапы акәыршаны икны
иҽкаимыжьырц. Уажәы иара дгылан, ижәытәӡатәиу иабацәа
рыдгьылаҿ ихы шьҭыхны, иаҳа-иаҳа алашара зқәыҷҷоз
ашьхақәа рахь дыԥшуа.
Ауаҩытәыҩса имазароуп иԥсы злеивиго ахҭысқәа. Хабыгә
Ачба иԥсы анеивҵахоз излеивигоз ҳәа имаз, иԥсадгьыл
абзиабара акәын. Убри ауп иахьа уажәраанӡагьы даазгоз
иара.
Дхырсасиуа ахәышҭаара дыҽҳәатәан Наҩеи. Иқәацә хәҷы
асы иақәжьыз ишканажьра акәын ишгылаз. Иаргьы ибон
асы иақәнауз шазышьҭымхуаз, аха икаҳаны даҵахаргьы усс
имамызт. Ииҭахыз аԥсра акәын, Абра анхара далагеижьҭеи
иԥаҵаҵәҟьагьы имсацызт. Анхацәа ицхрааны издыргылаз
иҩн хәҷы дыҩнатәан.
Наҩеи дахьышьҭалоз, цәарҭак иҵеиҵаша, иқәиҵаша аԥшаара
дашьҭамлаӡеит. Иҩны даныҟаз гәабан бымбыли,
абырфын
хызеи, аҟыз хчи цымхәрас иҽықәҵаршә наиҵаҵан,
икәадыр абалышь ихы нықәҵаны, иуапа наиқәыршәны, дахьнышьҭалаз
игәы раҳаҭны дыцәеит раԥхьатәи ауха. Шьыжь
амра ашәахәа, иқәацә хәҷы ианаакылха, ауп данааԥшы. Ҽаҩраҭагалантәи
аԥша хьшәашәа аниҿас, иаразнак дҩагылеит
длахҿыхӡа иҽааилаҳәаны адәахьы дындәылҵит. Иара уажәы
адгьыл дҩыҵыҵызшәа, икәша-мыкәша блахкыгала ҿыцбарах
ибон. Ихы идыруа дааҟалеижьҭеи, аидара хьанҭа дызҵаз,
насгьы изҳацыԥхьаӡа иаҳа-аҳа ихьанҭахоз, абас ҩнуҵҟала
иҽеиҭакра ҟамлар, бӷа зынӡаск изырхәараны иҟаз, иахьа
илеихҳәаны, изхықәгылаз абахә илҭеиҵазшәа дааҟалеит.
Ӡаԥшь-иԥа Наҩеи, зыхьӡи-зыжәлеи Абжьуаа рҿы еицырдыруаз, унеишь-уааишь ҳәа зарҳәоз, ҭауадаа нагақәа рыгәҭа
игылаз, иаамысҭашәара мап ацәкны ишьҭахьҟа ихьаҵра,
иахырҳәаара рыздырамызт инаԥшуаз.
Наҟ иҵегьы инахараз, иԥсҭазаара уиаҟара иахымӡыӡаауаз
иуа-иҭынха «уи деилагеит» ҳәа изыҳәоз зынӡаскгьы идукылартә
иҟамызт иара.
Иаамысҭашәареи дызлааӡаз аԥсҭазаареи рҟынтә хьаҵра
зыхҟьаз, аӡәы заҵәык издыруаз иара Наҩеи иакәын. Даныҩеидас
инаркны, игәеиҭахьан ҭауади-аамсҭеи рхымҩаԥгашьа
анхацәа рнапаҵаҟа иҟаз рышҟа, аха абаа кәтаӷьла
иурбгара аҳа, урҭ рҿаԥхьа акыр илшахуазма. Наҩеи еиҳа-еиҳа изеиқәылоз агәынамӡарақәа зегьы реиҳа изеицәахеит
бзиа иибоз анхаҩ ԥҳәызба дигартә еиԥш аҭагылазаашьа
ахьизыҟаимҵаз иаб. Убри нахыс иӡбеит дызхымԥашаз аус.
Аԥсабара ада акы дадҳәалаӡамкәа, изаанхаз ашықәсқәа
хакәиҭрала
ихигарц. «Ахақәиҭра зцу аԥсҭазаара ауп, иԥсҭазаараҵәҟьоу
» ҳәа, Баалоу Башьхәыҭ ажәлар дрылагыланы
ибжьы неиҵыхны зны ииҳәаз ажәақәа иахьагьы илымҳа иҭасауеит
Наҩеи. «Ахақәиҭра ԥсҭазаароуп, ааи, зегьы ишәаҳарц
сҭахуп, ахақәиҭра шыԥсҭазаароу» ҳәа, ибжьы неиҵыхны инаиргарц иҿы ааихихуан еиԥш, данынаԥш, хҩык аҽцәа еивасны
ишаауаз ибеит. Урҭ иаби, иашьцәа Лаԥшьи Нырбеи ракәын.
Аԥхӡы хьшәашәа наиқәнаҭәеит Наҩеи. Аха деиҭамҵкәа уа
дгылан дрыхәаԥшуан, иааины иаԥхьа иҽыжәҵаанӡа.
– Шәиԥхьыӡ уқәзааит! – арҵәааҳәа дыҳәҳәеит Алмахсиҭ
дшынҽыжәҵыҵәҟьаз. Нас иҟамчы ҩышьҭыхны иҷкәын дисырц иҿанааихоз, Лаԥшь днеиԥыххылан, дааникылеит.
– Усыс, саб, убри ауп уажәшьҭа иузаанхаз, – иҳәеит дахьгылаз деиҭамҵӡакәа Наҩеи.
– Сусра акәым, снапы улалом акәымзар, иугәыдҵан ушьызар акәын. Сурԥхашьеит уара. Иабыкәу аҳәыҳәкцәа реиԥш,
адәы уааны уахьықәтәоу. Усаԥыс аҩныҟа!
– Мап, сара абра аҵәҩан асырсит. Абри аҩнаҿы сагьԥсуеит.
– Абри ақьалажә аума уара аҩны ҳәа узҿу?! – Алмахсиҭ
иаҳа-иаҳа аилашәара даҿын. – Абжьуаа сыхурччарц иақәукит
акәу. Сара абри аҩыза ахьымӡӷ схы иаҭәасшьом.
– Уара уааижьҭеи иакәым аҟаҵара уаҿуп. Узакәыз еилыскаан схы уԥырызгазар, нас абрагь ҭыԥ сумҭаӡои? Саргьы
исҭахуп аԥсҭазаара…
– Абри ԥсҭазаароуп ҳәа угәы иаанагома уара? – ԥсҭазаароуп…
– Шаҟа сраҳаҭны сыцәоу удыруандаз, абри ақьалажә
ҳәа узҿу ахыбра аҵаҟа,
– Ари деилагеит! – дыҳәҳәеит ибжьы неиҵыхны Алмахсиҭ.
– Дҿашәҳә шәашьа шахала деиқәԥах. Иқьалажәгьы амца
нацраҵаны ижәблы.
– О, мап, уиҵәҟьа азин шәысҭом уажәшьҭа, – иҳәан, уажәраанӡа
деиҭамҵкәа дахьгылаз днеиҭаҟьан, аҩны дныҩнаххын, аиха аашьҭкәыцәаан ашә даалагылеит. – Аӡәгьы суеигӡом,
уешьаз, уабыз. Схы шәсыршьуеит, амала аҩны шәсырбылуам.
– Ари дхагахеит, – иҳәеит дахьгылаз дҩышьҭыԥан Алмахсиҭ,
– шәиҟәаҵ наҟ. Шәиԥхьыӡ уқәзааит, ԥсышьа цәгьа
анцәа иуиҭааит. Нышәынҭраны иухагылааит абри ақәацәажә.
Иахьаҵәҟьа суа-сҭынха еизганы ирыласҳәоит уара ушыԥсыз.
Аҵәыуара шәахьазаргьы мшык иақәҳаршәап, – иԥсахы
ԥыжәжәо иҽы дҩақәтәаны иҿынеихеит.
– Изаҳзуузеи абас, ҳзықәгәыӷуаз ҳашьа еиҳабы, – иҳәеит
Лаԥшь иашьа иҿаԥхьа ииҳәара, дақәымшәо, ибӷа ԥҵәаны
дахьгылаз.
– Ҳабӷа ԥуҵәеит, Наҩеи. Иухьзеи абааԥсы, Абжьуаа еицырдыруаз? Иабалоугеи ухы? – игәи илаӷырӡи ҩеилаҵәеит
Нырбеи.
Наҩеи урҭ аҭак римҭеит, рыблагьы дхымԥшылеит. Иара
ихы шьҭыхны ажәҩан даҵаԥшуан. Уа хыхь изымариашан,
зымҵәыжәҩақәа аҽрынҵаны ихагьежьуаз ахьшь ахьыԥыруаз
блала инаскьеигон. Уажәыҵәҟьа иара дзызхәыцуаз иамаз
ахақәиҭра акәын. Иаргьы адгьыл дзықәгылаз дҩаҟәыҭхан
мҵәыжәҩақәак дышьҭырхызшәа ихы ибон. Ихәыцрақәа даарылҵны
данаахьаԥш, иашьцәа цахьан. Усҟан еиҳагьы иԥсы
ааивигеит иара.
Уи аахыс аӡынра иҵалеит. Аамҭа цацыԥхьаӡа Селма игәы
дыҵалон. Акыркыр дыччо ибла даахгылон уажәы-уажәы. Нас
иаразнак дныҵаба дцон. Уи даргәаҟуан, даргәаҭеиуан, дызтәомызт,
дызгыломызт. Уахгьы-ҽынгьы лара лызхәыцра иаҳа-иаҳа дарчалон. Игәкаҳареи имч каԥсареи еицылан, аԥсҭазаарахь
џьара гәаҳәарак имамкәа дааҟалалон зны-зынла.
Ҽнак знык хьшәашәак днацҳан ихигон, иԥсҭазаара хьанҭеи
иареи еиқәԥо.
Абар уажәы, амш ахәларахь ахы анархоз аламҭалаз, Наҩеи
аҩны дындәылҵын амҿы ааган амца ааирӷәӷәеит. Ахьаца
мҿы амца ҩацралан иаразнак аԥацха аҩныҵҟа аарлашеит.
Игәы аԥхарра нкыдлеит. Ашьыжь аахыс какалк зымкыцыз,
акы днацҳаргьы иҭаххеит, аха иаармарианы иԥыхьашәашаз
акгьы рхианы имамызт. Иааидигалаз афатәқәа нҵәахьан.
Азаҵәра хәҷы-хәыҷла дахәланагалон Наҩеи.
Иуҿагыло амчра уаиааирц азыҳәан, ухы уамеигӡакәа,
уҽанкыланы уҽадушьылар, уи ԥсра бзиоуп. Уи хаҵароуп.
…Аха уи амчра уҽанышәаны, унапқәа урҩахар, ушьапқәа
уҵухыр, иара злабылгьо аганахь ала уиар, ҳәара аҭахума
хьаада-баада уарҟьыцуеит. Убри аҩыза аԥсроуп ҳара ҳажәлар
рҿы аԥсра-аиҭаԥсра ҳәа изышьҭоугьы.
– Аԥшәма уҟоума? ҳәа – бжьык геит адәахьы.
«Ҳаи, сыҟамкәа иауазеи», – ҳәа аԥсуараҿы ишырҳәо еиԥш,
ибжьы измыргеит Наҩеи. Азныказы иҟаиҵара дақәымшәо даанхеит. Уа дышгылаз ауп Ҭакәи иҩызцәеи иареи шааҩналаз.
– Хәлыбзиа! – иҳәеит Ҭакәи ашә дшаахыҵыз. – Иџьоумшьаӡеи
ҳахьуҭааз. Акы – уаабарц ҳҭахын, ҩбагьы – ухәы аагеит.
– Ҳаи, шәара абзиара ианиаша, иабаҭаху схәы аагара.
Сара уажәшьҭа иӡхьоу аӡәы сиҩызоуп.
– Мап, Наҩеи, уи еиԥш аҳәара азин умам уара, – ҳәа ҿааҭит
Гыџь. – Ухәышҭаара унапала еиқәуҵеит. Ухы уақәиҭны унхоит,
аӡәгьы дуԥырхагаӡамкәа. Уи еиӷьу ԥсҭазаарас иҟоузеи ауаҩы
изыҳәан.
Ԥыҭраамҭак ҭынчран. Рыԥшьҩыкгьы рыхқәа рықәыжь
иҽҳәатәан ахәышҭаара. Иара амцагьы, иааиз иҵегьы иарԥхарц
аҭахызшәа, акәызҭхақәа еидшылан амцабз рыбжьалан
абылра иаҿын.
«Анаџьалбеит, – гәаныла дхәыцуан Наҩеи, – ҳара иҳахҟьаны
дара ԥсҭазаара рымаӡамкәа адәы иқәуп. Ҳгәаӷ кны
ҳашьра ацымхәрас, еиҭа рхы ҳадыргалоит. Иаҳнышәар
рҭахуп. Уаҩрылеи намыслеи зегь рыла ишԥаҭәу абарҭ ауаа!
– игәы иҭиҳәаауаз ажәақәа, иҭааз ираҳартә иҳәарц иҭаххеит,
аха иҽааникылеит. Иагьа ус акәзаргьы, иара дызлиааз адунеи
аларҟәра иҭахымызт. Иара иаб, цәгьа баны, бзиа ҟазымҵоз
иеиԥш акәымкәан, иҟамзи ҭауадаа дуқәа жәытәнатә аахыс, Аԥсны хьӡи-ԥшеи аҭан иаазгоз. Иахьагьы уаҩы еилых
дызмамкәа Хабыгә Ачба иеиԥш иҟаз…
Уажәы, дырҿаԥшуан урҭ арԥарцәа, зхаҿы қәыԥшқәа гәырҩала
ихәхьаз. Издыруадаз абри еиԥшҵәҟьа аԥсҭазаара иҭамгыларгьы,
амца афархь аҵаимԥсазҭгьы Ӡаԥшь-иԥа Алмахсиҭ.
Аха абри адунеи аҿы, ауаатәыҩса реинҟьара зыхҟьо,
Алмахсиҭраа, иара иагәыҵаҳәҳәан иахьамоу џьашьатәӡам.
Ацәгьа зуа иҭыԥгьы ԥхаҵәы-ԥхаҵәуа иахьыҟоу абри адгьылаҿ,
азалымдарақәа ируаку акы ауп. Убас шаҟа залымдареи,
иашамреи агәыҵаҳәҳәан иамоузеи адунеи, иара зегь реиҳа
бзиа избо ауаа ахьнархәырц азыҳәан.
– Ҳаи, иабахәа, шәхәы мырхиаӡакәа сышԥатәоу, – иҳәан,
даагылеит Наҩеи.
– Ухәы ҳаргьы иаагеит, ашәарах жьы ҵааны, – иҳәан, адәахьы
дындәылҵны ажьҵааи аҩи зҭаз аҳаҭақәа иман дааҩналеит
Асҭана.
Аҵх акыр инеиаанӡа, акы инацҳауа, ҵәыцақәакгьы аанкылауа, аишәа иахатәан рыԥшьҩык ахацәа. Адәахьы асы шлеиц илеиуан. Ауапақәа зқәыршәны аҵла ашьапаҿы иҿаҳәаз
аҽқәа, уажәы-уажәы ргәырҽанҵо ашақә иасуан. Асҭана
ишәақь аакыдхны адәахьы дындәылҵын, ԥыҭрак ашьҭахь
дааҩналаны
ус иҳәеит, иҩызцәа ихы нарықәкны.
– Асы ӷәӷәаны алеира иалагеит. Акаҵәара иҳазхымгар
ҟалоит аҽқәа. Уажәшьҭа иаамҭоуп амҩа ҳақәлара.
Абзиараз ҳәа наиаҳәан, рыҽқәа инырҽыжәлан ицеит
Ҭакәи иҩызцәеи иареи ашьхаҟа рхы рханы… Урҭ иаҳа-иаҳа
иҩаскьацыԥхьаӡа асы аҿыжәпара рыҽқәа ргәы иҵачуан…
Кәыдры ацҳа дықәсит аполковник Маевски Иван Иван-иԥа, шәҩык аказакцәа ицны. Уи дцон Абжьуаа рахь ихы рханы. Уи ишьҭахь днеиуан акапитан Аслан Нанба. Хылҵшьҭрала
иабжьуатәыз, аха акыр шықәса Петербург инхоз. Урҭ ирышьҭагылан
инеиуан ԥшьҩы-ԥшьҩыла еивагылаз аказак, еиқәных
бџьарла еибыҭаз. Рышьҭахь инеиуан аҽуардынқәа фба,
рџьаԥҳани, рыфатәи, рымаҭәеи зқәыз.
Маевски иҽыхәа ҳарак дзықәтәаз иара иеиԥш ахы ақәжьны
инеиуан, хәыцрак иҭанагалазшәа. Уажәада Абжьуаа
рыдгьыл
дшықәнамгалацызгьы, ихы ҩышьҭыхны икәша-мыкәша
аԥшӡара иҟаз дахәаԥшуамызт. Ихы-иԥсы зегь Петербург акәын иахьыҟаз.
Уи иҽеидыԥсалан дгылан уажәааигәа аҳәынҭқар Никәалаи
иҿаԥхьа. Иԥсыԥҵәҟьа ламга-ҩамгакәа, аимператор дахьныҟәоз
ашҟа днаҳәуан. Иара аҳәынҭқаргьы Маевски илаҿымҭкәа,
ауада ду дзыҩнагылаз ҩынтә-хынтә ахи-аҵыхәеи
дцан дааит.
Аҳәынҭқар иҿымҭра Маевски еиҳагьы деиҵанарӷәӷәон.
Аԥенџьыр ҟьаҟьа дуқәа иааҩнаргалоз аԥша, аҳауа азыҳәан
изхомызт.
Аҳәынҭқар дуԥхьоит ҳәа аниарҳәа, дҵа дук шиоуаз идыруан,
аха игәгьы иаанагомызт Кавказ џьбарахь ацара иқәшәоит
ҳәа.
– Шәара шәыжәла даара ахаҵара злоу жәлоуп, – иҳәеит
Никәалаи, Маевски иаԥхьа иҽаанкыланы.
Аполковник иҽеидыԥсалан, еиҳагьы иҽыҩеиҵихит. Уи
инаалон ишәыз ир маҭәа, убас ала деиҿнакаауан, иара аимператор
ихаҭагьы аҽеилаҳәара ԥшӡа пату ақәызҵоз, дааҵашьыцыртәы.
– Уара уаб, ԥсаҭа бзиа, – иажәа анагӡара дналагеит аимператор, – фырхаҵарыла Кавказ деибашьуан. Ишудыруа еиԥш,
иара иоуп аапк Шамил дзытҟәазгьы, – уи иажәа ааҿахҵәаны
еиҭа ауада аҵыхәахь иҿынеихеит.
Ихьшәашәаӡа ибӷа аԥхӡы нкыдлеит Иван Иван-иԥа. Ицәа
иалашәеит аимператор Кавказ аӡбахә баша ишимҳәаз. Аибашьраҿы
ахьӡ-аԥша згахьаз аполковник, Кавказ аӡбахә
ианакәзаалакгьы
далацәажәомызт, иагьиҭахымызт убрахь
дақәшәаргьы.
Кавказ закәыз иаб ила ибзиаӡаны идыруан.
Ишымариамыз ашьха уаа рабашьра. Иван Иван-иԥа иҳәалон
изааигәаз иҩызцәа рҿы «ахақәиҭра бзиа избоз, аӡәгьы
иԥырхагам ашьха уаа рыхшьаара анцәа ду иҿаԥхьа гәнаҳароуп
» ҳәа. Аха иара анцәа иакәхап, «еиҵоу, еиҳау инапаҿы
иаагара ԥҟаран иаԥызҵо» – ҳәагьы, нациҵалон иара. Убри
аҟынтә, имилаҭ раҵкыс еиҵаз амилаҭ рабашьра хаҵарам ҳәа
иԥхьаӡон.
Аха аибашьра, еибашьроуп. Уи еилых дамаӡам, рыцҳашьарагьы
аздырӡом.
– Сара издыруеит уара уфырхаҵара, ухьӡ-уԥша. Ҳимпериа
ахьӡ ала… – еиҭа иажәа аанкылан ауада ахахьы иҿынеихеит
аҳәынҭқар.
Маевски игәы хыҭхыҭуа дгылан. Ицәа иалашәеит, ашьха
уаа рабашьразы ма рырҭаслымразы амҩа дшықәырҵоз, аха
иарбан жәлару зышҟа ддәықәырҵоз макьана издырамызт.
Насгьы аҳәынҭқар дыззаигаз иааркьаҿны иамҳәакәа, длеиҩеиуа, иажәақәа ааҿахҵәо дахьиацәажәоз, еиҳагьы иԥсы
еиланахәон, аха ачҳара илааӡаз, иҩныҵҟалатәи игәеибафара
арҭынчуан.
– Уара уцоит Аԥсныҟа, Иван Иван-иԥа, – дҵак аҳасаб ала
даацәажәеит аимператор, – аԥсуаа шаҳраӷазгьы еиқәымтәарц
ргәы иҭоуп. Уахь дуццоит акадет корпус иалгаз, хылҵшьҭрала
иаԥсуоу, акапитан Нанба. Уи дынхаҩуп, аха агәаҵәа зызҭоу
уаҩуп. Иабгьы аурыс ир рҿы амаҵ ду иухьан. Умҩа уанықәлои
уаҟа уаннеилак шаҟа казак урҭои уаҵәы зегь уарҳәоит. Уажәы
умш аабзиахааит.
– Сыхиоуп, ҳимпериеи шәара шәаҳаракыреи шәыдҵа
анагӡараз! – ибжьы ҩҭигеит Маевски. – Сцар ҟалома?
– Уца, – иҳәеит, ауада аҵыхәахь инеиуаз Никәалаи.
Ихәыцрақәа даарылҵны, ихы ҩышьҭыхны, Ерцахә ашьхақәа
рахь дааԥшит. Ажәҩан цқьа иаҵаҽырбоз ахра ҳаракқәа,
асаркьа данԥшылозшәа иааиҿаҷҷеит. Убысҟаноуп ицәеи-ижьи ицаҳә-цаҳәуа иананыр, дзықәгылоу адгьыл ацәаҩақәа
закәыз, ус имарианы дышзахымсуаз.
Дахьынаԥшуаз ибон аҟәаԥа-ҿаԥа, аԥсҭа гәаҩара, ахра
кнаҳақәа,
еихаҵәиуа ашьхақәа ирхагылаз амҩахәасҭақәа,
арҩаш ҭрысқәеи, аӡиасқәеи. Ибон убас, иқьаԥҭахахьаз,
еилаҳахьаз
аҩнқәеи агәарақәеи. Уи Аԥсны даалалеижьҭеи
игәеиҭахьан.
– Абарҭ ақьаԥҭақәа зтәыда, акапитан?
– Аԥсуаа иртәуп, – аҭак ныҟаиҵеит Аслан Нанба, игәалаҟара
алаҟамкәан.
Аполковник акапитан ишҟа уаҳа азҵаара ҟаимҵеит.
Уи ибзиаҵәҟьан идыруан, аԥсуаа рыԥсадгьыл ааныжьны
рықәҵра зыхҟьаз.
«Шаҟа залымдара ацузеи аҭоурых», – дхәыцуан Маевски.
– Закәытә еиҟарамроузеи ауаатәыҩса ирзааугараны иҟоу.
Избан, еиҳау-еиҵоу зхыибашьаауа?!»
Аԥсуа қыҭа ҭацәқәа иибоз деилыршьаауан Маевски,
аха уи дызларуаҩыз ала, инирԥшуамызт. Иара иаҳаракыра
аҳәынҭқар
дуӡӡа идҵа неигӡар акәын. «Зыҽзмырҭынчуа аԥсуаа
» иара Никәалаи ишиҳәалоз еиԥш, еиқәктәын. Убри азы
акәын шәҩык аказакцәеи, ԥшьҩык афицарцәеи, шьҭамҭала
иабжьуатәыз Аслан Нанбеи раԥхьа дгыланы дызнеиуаз. Уажәы-уажәы игәалаиршәон азныказ зҳәара изыцәгьаз Ҭакәи
Ҵәыџьба ҳәа ахьӡи ажәлеи. «Изҭада убри еиԥш амч, ҩажәа
шықәса зхыҵуа, милаҭк ршьапы иқәиргылартә еиԥш! Нас
уаԥсҵәык азна иҟам ажәлар рырҭыслымра азоума сара хьӡи-ԥшеи змоу, акырынтә аибашьрақәа рҿы аиааира дуқәа згахьаз абрахь сзааишьҭыз иара иаҳаракыра?!» – зны-зынла
абри еиԥш иоуаз ахәыцрақәа дладырҟәуазшәа ибон иара.
Аха уи ихахьы изаагомызт, макьана зԥаҵа асара иаламгацыз арԥыс Ҭакәи икра иара изыҳәан хҭыс дуны ишыҟалоз.
Ишымариамыз, наҟ хара ашьха дуқәа Аԥсны иачхынгылаз
рыхәда ахҽра, ишуадаҩыз, ахақәиҭра иазгәышьуаз амилаҭ
ашьамҭлаҳәқәа рышьаҵара.
Маевски ирратә маҵура анаҩсгьы, аҵара змаз уаҩын. Уи
ибзиаҵәҟьан идыруан, атәы еснагь ахақәиҭра дшазгәышьуа.
Ҳәара аҭахума, аԥсуаа ианакәзаалакгьы итәуп ҳәа рхы
рыԥхьаӡом. Убри азы акәхап, уажә иҩеиуа алҩаҵәқәа раҵкьыс
изеиҳау, еилаҳахьоу ақьаԥҭажәқәагь. Аха ахьыԥшра
еиҳагьы иеицәоуп ҳәа ирыԥхьаӡон.
Утәны уҟазар еиҳа еиӷьуп, ухьыԥшны уҟазар аҵкыс…
Атәра, уи узинқәа зегь умхуп. Узызхәыцуа ахақәиҭра заҵәык
ауп. Ахьыԥшра, уԥсымкәа-убзамкәа, узнымхо-узхымҵәо,
уԥсы мцо, аха аԥсҭазаараз ақәԥарагь уҭахымкәа, агагеиԥш
адәы уқәзаауеит, узхьыԥшу ирҳәо ада уара утәы алымҵуа.
«Ех, дад, ахьыԥшра милаҭ хшьаагоуп», – иҳәалон ҳәа рҳәалон
Баалоу Шәарах.
Баалоу Шәарах ихы иҭиҳәааз акы акәмызт атәреи ахьыԥшреи
рызҵаара. Уи жәытәнатә аахыс, аԥсуа жәлар ирықәыӷәӷәоз
хҭысын.
Иван Иван-иԥа идыруан Аԥсны аҭоурых. Шәышықәсала
атәым уаа агәаҟрақәа иазааргоз иаҵамҟьацыкәа, ахы акәтаӷьцәа
илыкәкәааны, ишеиқәнархоз. Аха уажәы, иара қәылаҩык
иаҳасабала ихы ибомызт, избанзар, Аԥсны иара
ахатәгәаԥхарала
Урыстәыла иадлеижьҭеи акыр ҵуан. Аурыс
ҳәынҭқар изакәан акәын ара ишьақәгылаз. Аԥсуа ҭауадцәа
иреиӷьыз рҵеицәа Петербург аҵара рҵон.
Иара иаҳаракыра Аҳәынҭқар Никәалаи изааигәазгьы ыҟан.
Маевски дҵас имаз аԥсуа жәлар реидкылареи Урыстәылаҟа
рхьарԥшреи акәын. Уи иахамҵгылаз, рыԥсадгьыл ралгара.
Аӡынразы асы иархәаз аҵла ҟатақәа, аԥхынтәи амра
шәахәақәа рымч ала рҽеиҵырхуан. Анаарақәа рҿы ашьац
ԥшқа анышә ишалышәшәаз рыжәпара шмаҷызгьы, ицәҳәыз
адгьыл аарԥшӡома уҳәаратәы иҟалахьан. Иптырц аҽырмазеира
иаҿын ршәаԥыџьаԥ рымахәқәа. Ӡыла иҭәхьан рракәақәа,
иҵегь аԥхара ааҟалар, аҟата рҿыҩархон. Аԥсабара
азхиан
аҽеилаҳәара.
Ааԥын афҩы лаҳа-лаҳауа инеигәыдчылт Маевски. Убысҟан
игәалаҟара аҽаԥсахын, иҽы ахы даахан иаанкыланы, акапитан Аслан Нанба иахь ибжьы наиргеит:
– Акапитан, уара аԥсадгьыл бзиа умазаап. Абасҵәҟьа иԥшӡоуп
ҳәа сгәы иаанагомызт.
– Ажәлар иқәынхо еиҳагьы иԥшӡоуп, уара уаҳаракыра! –
аҭак ныҟаиҵеит Нанба.
Маевски Ананба иҭакҟаҵашьа ааигәамԥхеит, аха акгьы ахымҳәаакәа
иҽы ишьхәа наирбан, аԥхьа дышнеиц иҿынеихеит.
Акапитан игәеиҭеит ииҳәаз аполковник ишигәамԥхаз.
«Агьоурым, – иҳәеит гәаныла Аслан, – иаҳазааит убри аҩыза
ажәагьы. Ҳара ҳадгьыл аԥшӡарас иамоу, иқәынхо аԥсуаа роуп.
Амилаҭ ыҟамкәан аԥшӡара зхәарҭоузеи?! Ицаз цеит, иаанхаз еиқәырхатәуп. Аха еиқәзырхода? Ирхылаԥшуада? Амҩа
иқәызҵода?» – ихәыцрақәа еидара хьанҭаха ихәда иқәлон.
Аслан дхәыҷын Петербургҟа иаб данигоз. Аха ибзиан
игәалашәоит иԥсадгьыл. Иаб Едрыс Аԥсны аҳ изааигәаз аӡә
иакәын. Уи дышхәыҷӡаз маҵуҩык иаҳасабала аҳҭынраҿы днанагеит. Игәырҵҟәли иеилҟьареи зеиԥшраз ала, маҵуҩыс дҟалар
дрыцҳан, убри аҟынтә аурыс ир дрыларҵеит. Аибашьраҿы
аԥышәа ду змаз аурыс фицарцәа, иаразнак дгәарҭеит, арратә
маҵуразы акыр злыҵшаз шиакәхоз. Акырынтә аибашьрақәа
дрылахәхьан. Уаҟа ихы бзиан иааирԥшит, фырхаҵак иаҳасаб
ала. Аҳәынҭқар иҟынӡагьы ихьӡ наӡеит. Насоуп ианыӡбаха
иразҟы. Дыргеит иара Петербургҟа аҳәынҭқар ихьчацәа дырхырыԥхьаӡаларц.
Иара убрагь шықәсык ала ахьӡ ирҳаит.
Игәы инадыкнарҳалеит Гьаргь иџьар. Едрыс арратә маҵура
анышьҭеиҵа, иара уа даангылт. Уи зиҭаххазгьы, иҷкәын уаҩҵас
ишьапы иқәыргылара акәын. Иара убас Аԥсныҟа дзымхынҳәыкәа
иԥсҭазаара далҵит.
Амш ахәлара аҽазнакит. Ашьхарахьынтә иааҵысит аԥша
хьшәашәа. Уи дарҿыхазшәа аполковник иҽы аӷәра наҿархханы
иааникылеит.
– Уаха абра ҳаангылоит, – ибжьы наиргеит дҵак аҳасаб
ала, иаԥхьа ишьҭаз адәҳәыԥш ахь днаԥшны.
Уи акәхеит, аказак иаразнак рыҽқәа иларҽыжәҵит.
Ӡаԥшь Алмахсиҭ иԥҳа Марҭа, агәыхь лызҵысит лашьа
ддәылҵны дцеижьҭеи. Убри аҵкыс илзеицәахеит Гыџь ибжьаӡра.
Дахьыҟоу лыздыруамызт. Зыгәра ганы дзызҵаауа
ҳәа илымахыдаз – лгәырҩа гәырҩа ацло, дизыԥшын. Абар
иахьа шьыжьы аахыс, амра зҵашуаз абарҵа дыҵатәаны
ахәахьы дыԥшуан. Уажәы-уажәы илоуан цәалашәарак. Иахьа
дышԥамаари ҳәа лгәы иланаҳәон.
Игеит аҽы кьыркьырбжьы. Марҭа лыбла ҭырхаха уахь
днаԥшызар,
Гыџь ахәы дааины дықәгылан. Ахьшьыцбеиԥш
дҩыҵԥрааит дахьтәаз, аха иаразнак лҽаанылкылеит. Лашьцәа
Лаԥшьи Нырбеи аҩны иҟан. Аҩны ашьҭахьтәи ашә ала
дындәылҵын, мҩахәасҭала дыццакны лҿыналхеит. Лшьапқәа
дрызнагомызт, лгәы ҭыҵны ицон. Уажәы дышьны днышьҭарҵозаргьы
илымамызт аангылашьа. Дзызгәышьуаз, Гыџь
ибла анҭаԥшра акәын. Иахьеиқәшәалоз аҭыԥаҿ даннеи, иҽы
аӷәра ркьаҿны икны дгылан Гыџь.
– Иҟалазеи, Гыџь, акыр шәыхьма?
– Саартә сҟамлеит, ҳамҩақәа куп.
– Исхызгаз удыруандаз, иубома сыхцәы ашлақәа шалалаз…
– Марҭа, анцәа дсыман сбыҳәоит бымгәырҩан. Сыԥсы
ҭанаҵы аӡәгьы бисҭом.
– Сгәырҩа ада уаҳа исзынхазеи. Ҭакәии Асҭанеи шԥаҟоу?
– Хар рымаӡам, иаҳа-иаҳа ахаҵара ҳалалоит. Аԥсҭазаара
шаҟа укыднаҟьо аҟара уӷәӷәахозаап.
– Шәыԥсҭазаашьоузеи уи абна шәахьылоу?
– Иҳабаргәузеи, ҳшәақьқәа ырмазеины иаҳкуп, ҩыџьа
аныцәоу аӡәы дҷаԥшьоит. Ҿаҵак ҳшоит хыџьара. Афатәгьы
ҳагӡам. Ирацәаҩуп ҳаздызкыло анхацәа. Ишырҳәо еиԥш,
ишыдыдуа ақәа ауам.
– Шьыжьы инаркны уаха хәлаанӡа сыԥшуан уахьықәгылоз
ахәахьы. Ех, Гыџь, шаҟа ихьанҭоу удыруандаз алашьцара ааигәахо
ианалагалак. Уаҵәы дышԥамаари ҳәа агәыӷра ухы иаҭо
имыцәаӡакәа аҵх аԥҽра.
– Ибаҳахьазар акәхап, аказак ақыҭақәа, ишрыло ишаҟьо.
Ҳара ҩнаҭак аҿы ҳаҟан ҳәа иахьраҳаз аԥшәма дганы дҭаркуеит.
Ацәгьаҳәацәа рацәаҩхеит. Узҭиуа уздыруам. Духәаччоит,
нас ушьҭахьҟа диасыр, атрышә дасуеит. Иҟало аабап,
анцәа ҳаишеит, инапы ҳануп.
– Сара ишԥаҟасҵо, Гыџь? – дҵааит Марҭа, ашәара зхыз
лыблақәа
иҭҵәрааны ицо, исаҳарызеишь ҳәа дгәыҭҟьа-ԥсыҭҟьаха.
– Аҳаҳаи, акы бацәымшәан! – иахьынӡа алшоз иаархааны
лгәы ирҭынчырц даацәажәеит Гыџь. – Абасҵәҟьа аамҭа царым. Аказак ара рҽааныркылар, Абжьуаа ҳрылҵыр акәхоит.
Усҟан баашьҭԥаан Бзыԥҟа ма Нхыҵҟа бызгап.
– Сашьцәа срыцәшәоит машәыр узырур ҳәа. Урҭ ирдыруеит уареи сареи ҳшеиқәшәало.
– Ишыббо еиԥш, аԥсҭазаара қәԥароуп. Ҳхы ҳахәароуп.
Бара быда сара ԥсҭазаарак сыман ҳәа избом.
– Уара уда даҽаӡәгьы ситәхараны зыҟалом, Гыџь. Уареи
сареи иҳабжьагылоу аҳәаагьы сааннакылом сара, – лыԥсы
лыхәцәа
иҩыҵачын, уаҳа лзымҳәо даанхеит Марҭа. Лыбла ҭбаақәа
илархыжжны зҿылазхаз лылаӷырӡқәа лӡамҩа
иладлеит.
– Бҽырҭынч, Марҭа, агәра бсыргоит зегьы шыманшәалахо
ала.
– Шәымҩа абахоу нас уажәы?
– Быгәра згоит, аха исызбаҳәом. Бгәы иалымсын убри
азы. Насгьы ҳахьцо ҳәа иара ҳхаҭақәагьы цқьа иҳаздыруам.
Ҳцоит убрахь ҳахьахьчаша уажәазы. Анцәа ду имчала ари
ҳаԥсадгьыл иамоуп убри еиԥш ахыҵәахырҭақәа акгьы зхараӡам
рзыҳәан.
Убри аамҭаз ахәы дыҩхапҟалеит Ҭакәи. Иҽы ашьҭахьтәи
ашьапқәа иҩарықәгылан аҽыҩеиҵнахит. Уи иаанагоз Гыџь
ицара акәын.
– Абзиараз, Марҭа, – иҳәан, дыԥан дҩақәтәеит иҽы.
– Сара сыԥшуп, Гыџь…
– Ирласны схынҳәуеит, аҳаҳаи бгәы ааиҭарԥан бымҩахырымҟьааит,
– иҳәан иҽы аақәыргьежьны днаҵҟьеит.
«Мҩамш анцәа шәықәиҵааит», – гәаныла илҳәон Марҭа
дахьгылаз.
– Сызшәырццакызеи ас, аӡы шәыҵалама? – ибжьы нарықәиргеит
иҩызцәа данырзааигәаха Гыџь.
– Марҭа илышьклаԥшуан, цқьа даҳзеилмыргеит, аха лаб
иоуп ҳәа сыҟоуп, – иҳәеит Ҭакәи.
– Саргьы даара сгәсҽанын, аха аӡәгьы дгәасымҭеит.
– Уара Марҭа лыблақәа рнаҩс, акы убараны уҟоума, –
аҵәы наилеиҵеит Асҭана.
Рыхҩыкгьы ааибарччан, рыҽқәа рхы неидкыланы рыжәҩахырқәа
рнапқәа нхибашьны иааибарӷәӷәеит.
«Аԥсҭазаара амҩа, ауаатәыҩса еиднаҳәалоит, рымч иацнаҵоит.
Аԥсҭазаара амҩа ыҟамкәа, ауаҩытәыҩса ихықәкы иоуам», – иҳәалон Баалоу Башьхәыҭ иаб, Баалоу Шәарах.
Урҭ хҩык аҷкәынцәа рыжәҩахырқәа нҭарс икны рхы зеидыркылаз,
рымч-рылша иацырҵарц, акәын, реилаҵәара реиҩызара
акәын.
– Аиааира шәымаз, сашьцәа! – ибжьы ажәҩан аҟынӡа
иҩеиуама уҳәаратәы иргеит Ҭакәи.
– Еицҳамаз, – аҭак ныҟарҵеит иҩызцәагьы. Нас ишыҟарҵалац
еиԥш, хара-хара еишьҭагылан мраҭашәара шыҟаз рхы
рханы рҿынархеит.
Марҭа лцәа иалашәеит лышьҭахьҟа аӡәы дышгылаз. Аха
иаразнак дхьамԥшит. Ԥыҭраамҭак лҽаанкылан, Гыџь дызлацаз амҩахь дыԥшуан.
– Уажәшьҭа ҳаицәажәап баргьы саргьы, – лышьҭахь ала
игеит лаб ибжьы.
Марҭа дзықәгылаз адгьыл лалыҵабган быжьра-быжьҵәа
дцар еиҳа илзеиӷьын, даахьаҳәны лаб иблақәа дхыԥшылар
аасҭа. Дызҭашәаз аҭагылазаашьа дшацәцара ҳәа лхы иԥнаҟомызт
акы абыржәыҵәҟьа. Убри аҟынтә, лымч зегьы ааибыҭаны,
лгәы иҭыҵны ицоз ааиқәҳәаланы, даахьаҳәит лаб
ишҟа. Марҭа еилагьежьуаз лыхшыҩ аҭыԥ аҿы иааганы абасгьы
налҳәеит: – Уҭахызар сыкнаҳа, унапала, мамзаргьы
усыгәҭасны
абрахь ахрахь сыбӷаҵа. Уԥҳа соуп, ишуҭаху усызныҟәарц
анцәа ду амч уиҭеит. Аха сара…
– Аиаша бҳәеит, сыԥҳа Марҭа, – ауаҩ ццышә Алмахсиҭ иахьынӡаилшоз
аҩнуҵҟала аҽеиқәкра даҿын. Анцәа ду исиҭеит
амч, ишаасҭаху сбызныҟәарц. Убри ахьыбдырыз ибџьысшьоит.
Амала, уи Анцәа ду ҳәа бызҿу дысҿагыларгьы акгьы шилымшо бдыруазааит сара сҿаԥхьа. Дыбхаршҭ уи анхаҩ нанамга. Бара быҿҳәара ԥҵәоуп. Даауеит иаарласны аҟарач ҭауад,
Муса Баҭчы. Сара уи маҳәыс дысгәаԥхоит.
– Иа, анцәа! – адгьыл днықәҵәааит Марҭа. Ажәҩан дназҵаԥшыз,
аԥш рыц зыхәлашәо алу еиԥш илхагьыжьуан. Лшьапқәа
ракәзар, лара илтәымызшәа илыҵҟьҟьан ицеит хаз-хазы.
Изгара ахы зықәшәаз ашьабысҭа даҩызаха, деиҵҳәа ашьац
днылаҳаит.
– Ахьымӡӷ, еиҭа ахьымӡӷ! – дыҳәҳәон Маевски ауада
дахьыҩнагылаз.
– Акапитан Нанба, баагәарак еиԥш ауп
сышуқәгәыӷуа.
Сара сакәым иара иаҳаракыра аҳәынҭқар
ихаҭагьы. Хҩык ақәыԥшцәа ҳрыкәшан, аха иаҳзымкит. Урҭ
ҩысҭаа ԥсуп ирхоу акәымзар, адгьыл иҵамлазар иҳалсны цашьас иҟарҵазеи? Уара иахуҳәаауазеи, Аимхаа? ҳәа – дҵааит
Иван Иван-иԥа.
– Сара сшьа зуаанӡа хьымӡӷыла сҭәуп, – иҳәан, ихы ҩышьҭыхны
аполковник днеиҿаԥшит Ҟазылбеи. – Абар ҩынтәуп
сашьа дызшьыз иҿы саҵахоижьҭеи. Зны, Ӡаԥшь-иԥа Алмахсиҭ
ихарала. Уажәы – уара.
– Сара исхароузеи?! – дҩеицрашәеит аполковник дахьгылаз.
– Уи ишьра азин ҟаиҵазҭгьы, уажәшьҭа ҳилгахьазаарын.
Икра мариахап ҳәа угәы иаанагома? – иҳәеит Ҟазылбеи.
– Уи иԥсы шҭоу икра сара исмыӡбеит. Хыхьынтәи дҵоуп. Уашьа дызшьыз душьырц уҭахызҭгьы, ҳара ҳаанӡа душьындаз.
– Дысԥыхьамшәеит акәымзар, шәара шәаара аӡәыр дазыԥшызма,
– иҳәан, ичҳара ахыжжны даагылеит Ҟазылбеи.
Урҭ реимак зыхҟьаз Ҭакәираа ахьыхынҳәыз ауп.
Хымз раахыс Ҵабал зҽыԥхьакны иҟаз, Абжьуаа рахь
ихынҳәит
Ҭакәуии, Асҭанеи, Гыџьи. Урҭ Абжьуаа рҿы ақыҭақәа
зегьы зҭагылаз рдыруан азы, ргәырҽанҵаны Бақьҟан ахәҵа
рҽааныркылеит. Қьаламаҭ Кархалаа, урҭ Ҵабалҟа ианцоз
збоз, рыхынҳәра амҩа дазыԥшуан. Иагьыҟалеит иара игәаҳәара.
Ҭакәи иҩызцәеи иареи Багада ацҳа иҩықәсны, Наа
ианыҩхала игәеиҭеит Қьаламаҭ. Уи нахыс иԥсы ӡаны дрышьҭан,
иахьаангыло аҭыԥ ибарц. Даргьы шныҟәалац еиԥш, еицәыхараны
инеиуан. Ҭакәи Бақьҟан аҳабла дышиашаз даламлакәа,
дҩачхнысын, Ахаҳә ду ҳәа иахьашьҭаз аӡыхь аҿы
иҽааникылеит.
– Узаангылазеи, Ҭакәи? – дҵааит Гыџь, Ҭакәи данааидгыла.
Рышьҭахь иааиуаз Асҭана дааиаанӡа Гыџь изҵаара аҭак
ҟаимҵеит Ҭакәи.
– Шәгәы ишԥаанаго, ҩныкахь ҳамҩахыҵру, абнахь ҳҽыԥхьаҳкру?
– Ақыҭақәа рҭагылазаашьа цқьа еилаҳкаанӡа, ҩныкахь
ҳамҩахыҵра иаԥсам, Ҭакәи, – иҳәеит Гыџь, џьара иахьымҩахыҵша
ҭыԥк блала иԥшаауа.
– Ус анакәха, абна нырцә ахәаҿы, – иҟамчы наирххеит
Ҭакәи. – Уи шәарҭаӡам. Џьара ҩысҭаа ԥсык маӡала иҳашьҭазаргьы,
ҳалрыԥшыхәаар рыцәцарагьы мариоуп. Сара шәсышьҭал,
– иҳәан, уахь иҿынеихеит.
Қьаламаҭ Ҭакәираа уи абнаҿы ишаангылаз агәра анига,
иаразнак аполковник иахь дыццакит.
– Уара ублала иубама дара шракәыз? – дҵааит Маевски
ашьха уаа рахь агәрамгара имаз иара Қьаламаҭ ибла ихибаалауа.
– Усҟан сыблақәа ҭышәшәааит, – иҳәеит Қьаламаҭ, иблақәа
цырцыруа. – Шаҟа иҳарласуа аҟара урҭ рымԥыхьашәара мариахоит.
– Акапитан Нанба, – ибжьы наиргеит аполковник. – Шәыҽшәырхиа,
абыржәыҵәҟьа амҩа ҳақәлоит.
Аказак адҵа рыман иахьынӡалшо рыбжьы мыргаӡакәа
инеиларц. Раԥхьа дгылан Қьаламаҭ. Уи иакәын абна ҭыԥқәа
бзиан издыруаз.
Иван Иван-иԥа уажәы дзызхәыцуаз акапитан Нанба иакәын.
Игәы ҭынчмызт, аԥсуа ҷкәын Урыстәыла ааӡара зауз,
ԥхыӡк еиԥш зыԥсадгьыл згәалашәоз аамҭа кьаҿла ихдырра
аҽаԥсахра иахьалагаз. Иуаажәлар рахь абзиабара ахьизцәырҵыз.
Иара аполконвник ихаҭагьы аурыс прогрессивтә
интеллигенциа уеизгьы-уеизгьы драӷамызт. Пушкин
ипоезиа, иаартны акәымзаргьы дамҵахырхәон. Адекабристцәа
рхаҵарагьы дыхнахуан, рыӡбахә ныҵакны иҳәалон
зны-зынлагьы. Убри азакәын изиҭахымызгьы Кавказҟа
иаара.
Избанзар, ара имҩаԥигараны иҟаз аполитика, знымзар-зны
иара иуаажәлар рыламыс иаҿамгылар ҟаломызт.
Ҵәахышьа
амамызт аҳәынҭқар иеинралцәа Кавказ иазыруаз. Маевски хылҵшьҭрала дышполиакызгьы, иабду инаиркны аурыс ҳәа зҽанызҵахьаз иреиуан. Аурысрагьы пату ақәиҵон.
Урыстәыла егьырҭ ақәылаҩцәа ирыхҟьаны иахҭнагақәахьаз
анигәалашәалак, игәы ԥнажәон. Уажәы убри аҩыза иҭаиргыло
ауаа, гәык-ԥсыкала ишиԥымло шидыруагьы, аҳәынҭқар идҵа
неигӡар акәын. «Аҭоурых иара атәы ҟанаҵоит», – гәаныла
ихы ирқьион иара.
Акапитан Нанба дахьнеиуаз дзызхәцуаз, Ҭакәи иҩызцәеи
иареи злеиқәирхашаз акәын. Аха уи шыҟаиҵашаз макьана
ихахьы изаагомызт. Дзықәгылаз адгьыл игәон ажәҩан ахь.
Ажәҩан адгьыл дықәнарҟьацуан. Еихашьшьы иҟаз аԥсабара
ҭбааҭыцә аҿы иԥсы изеивымго дхәаҽуан. Иԥсадгьыл дықәлан
днеиуан, иԥсадгьыл аҵеицәа драбашьырц. Иаб иеиҳәалоз
ажәақәа уажәы еиҳагьы деиҵадырӷәӷәеит. «Уԥсадгьыл уамабашьын, сыҷкәын, иагьа аамҭа еиқәаҵәа уаниаргьы», –
ҳәа. Еиҳараӡак игәы ззыԥжәоз Қьаламаҭ иакәын. Диқәиҭны
дыҟазар, ибла агәгьы ҵысрымызт уи ишьразы. Ихы ҩышьҭыхны
изызцоз абнара дназыԥшит. Уи ахәы ҳарак иагәыҵаҳәҳәаны
иаман хҩык аԥсуа ҷкәынцәа, ишьҭахь иааиуаз аказакцәа
рхыкәалаа иамԥыхьашәараны иҟаз.
Зхы иақәгәырӷьо, аха ҿымҭӡакәа инеиуаз Ҟазылбеи Аимхаа
иакәын. Иагьа иахыԥазаргьы уаха ишьа куапеила итап.
«Знык дсымԥыхьашәар, ихы хҵәаны аҵәы иахаҵаны Самырзаҟан
зегьы салсуан» ҳәа, дмақаруан гәаныла. Маҷкгьы
ихьымӡӷишьон ишьоураҿы атәым уаагьы ахьилахәыз, аха
уажәазы уаҳа ԥсыхәа имамызт.
– Ҳааит, ухаҵкы, – Маевски днаизааигәахан, ибжьы ныҵакны
инаиргеит Қьаламаҭ.
Аполковник ацәа даалҵызшәа дааҭрысын иҽышькыл
дҩангыланы,
ибжьы ныҵакны Қьаламаҭ иахь ҿааиҭит:
– Ҳабжьы раҳар ҟалоит, абна алымҳа амоуп. Ҳашрыкәшо
гәарҭар иныҵахәаша ицоит.
– Урҭ егьи аганахь иҟоуп, арахьынтәи ҳабжьы раҳашьа
ыҟаӡам. Абри абна алҵразы иамоуп ҩ-мҩакы. Иаамҭоуп
уажәшьҭа
урҭ амҩақәа раанкылара, – иҳәеит Қьаламаҭ.
– Уара уацәымҩашьо иудыруама ҩ-мҩак рыда уаҳа шамам? – дҵааит Иван Иван-иԥа.
– Абри абна шаҟа ҵла ылагылоу здыруеит сара.
– Акапитан Нанба, – ибжьы наиргеит аполковник. – Абри
абнара аказак акәыршаны иргыл. Қьаламаҭ иуирбап амҩақәа
еиҳа иахьырӷәӷәатәу. Иҳамбакәа аҵысҵәҟьагьы ылымԥраароуп.
Уаха иԥҵәароуп абрагьцәа рҵыхәтәы. Иҳаибарбап
даргьы саргьы. – Амақаррагьы нациҵеит.
– Исаҳаит, – ибжьы наиргеит акапитан, нас аҵх лашьцара
дналалеит.
– Уара, сара сҿы уаанхоит, – иҳәеит Маевски, индәықәлаз
аказак Қазылбеи дрышьҭалазшәа аниба.
– Сара усзеилкаауам, ахылаԥшҩы! Избан снапқәа зҿауҳәауа?
– Сара дысҭахуп Аҵәыџьба иԥсы шҭоу.
– Уи иԥсы шҭоу кышьа имаӡам, – игәы ԥжәон дахьгылаз
Ҟазылбеи.
Ҟазылбеи ицәажәашьа аполковник игәы иамыхәакәа,
инақәырӷәӷәаны ҿааиҭит:
– Сара сус сара издыруеит. Даҽаӡәы ихшыҩ ала сныҟәом.
Уажәраанӡа ԥсаатәқәак ааԥынра еигәырӷьаны зыбжьы
зыргаз, иаарласны рыбнаҿы иҟалараны иҟаз рдыруазшәа,
рҿы неихаркит.
Ахы зыхҟьаны ицаз абжьас еиԥш, дахьықәиаз дҩаҵҟьеит
Ҭакәи. Иҩызцәагь ацәа иалаӡамызшәа иаразнак ршьапқәа
иҩарықәгылеит.
– Иҟалазеи, Ҭакәи? – дҵааит Гыџь.
– Сымҩашьозар иҳакәшеит. Иааигәаны бжьык слымҳа
иҭасит.
– Иааигәаны акәзар, еиҭа иаҳмаҳар ҟалом, – иҳәан, иабџьар
ааирхиеит Гыџь.
– Асҭана, аҽқәа акәадыр рықәшәҵа! – адҵа ныҟаиҵеит Ҭакәи.
Иаарласны агәгәаҳәа ахысбжьқәа геит. Ҭакәи иҩызцәеи
иареи уи ахысбжьы зынӡаскгьы иџьарымшьаӡеит. Еиҳагьы
рҽырҭынчны иаԥылеит.
– Ари иаанаго, ҳшәыкәшеит, шәзымцеит ауп, – иҳәеит Ҭакәи.
– Ҳашцо, ҳшаауа уи ҳара иаҳусуп, дара хьаас иҟарымҵааит,
– иҳәеит Асҭана дахлафаашәа.
– Ҭакәи Ҵәыџьба, – игеит уахьынтәи абжьы. – Уажәшьҭа
узҳацәцараны
уҟаӡам. Ухала уҽҳаҭ, уҩызцәа увҳамшьаарц
уҭахызар.
Ԥыҭраамҭак еиҭа ааҭынчрахеит. Рыхҩыкгьы аҵх лашьцара
иалаӡырҩуа игылан рҽырхианы. Аԥҭақәа ирҵәахыз амзагьы
уаҳа лашара азыҟамҵеит. Алашьцара иалатәаз абна еиқәара
ӡыҩӡа иԥшуан, уажәы-уашьҭан ианбатҟәацуеи ҳәаны.
Аԥсабара зегьы аҽеибархханы игылан.
– Ҭакәи Ҵәыџьба, – еиҭа игеит ҵаҟантәи абжьы. – Ҟазылбеи
Аимхаа соуп иуацәажәо. Иахьа иԥҵәоит уҵыхәтәы. Ухы
аҵәы иахамҵакәа еиқәтәашьа сымаӡам. Хаала уҽҳауҭар,
аԥсҭазаара уиҭоит аполковник. Мап анакәха…
– Ҟазылбеи Аимхаа, дыԥхамшьаӡакәа атәым уаа рыла
ишьа иурц даҿуп. Дхаҵазар симԥшаауази ихала. Ҳабжьы
мыргакәа иаарласны ҳрыцәцароуп. Абри абнара илго ҩ-мҩак
рнеҩсгьы, иҟоуп даҽа мҩак. Уи шәарҭоуп, аха уаҳа ԥсыхәа
ыҟам. Ҳашьҭахьтәи абахә, – иҳәеит Ҭакәи дҵак аҳасаб ала.
– Уи шәарах мҩоуп, Ҭакәи, – иҳәеит Гыџь.
– Зны-зынлагьы уи ашәарах мҩа ҳхы иаҳархәароуп. Ҳара
урҭ ҳарҿагылан еибашьышьа ҳамаӡам. Рхысбжьқәа злаго ала шьарда ирацәаҩуп. Аҽқәа ршьапқәа кәымызцәала
иҭашәыҳәҳәа, – иҳәан, еиҭа адҵа ныҟаиҵеит Ҭакәи.
Ашьхарахь ианаацәылашоз, Ҭакәи иҩызцәеи иареи, Бақьҟан
иалҵны амрагыларахь шьарда инаскьахьан.
Аказак амҩақәа кны игылан, рабџьарқәа харшалан. Аполковник Маевски дгәырӷьаҵәа дыԥшын, уажәы-уашьҭан Ҭакәи
инапқәа шьҭыхны абна данбалҵуеи ҳәа.
Маҭеи ихала дыгәжәажәо аҩны дахын. Аӡәык-ҩыџьак ракәымзар,
иашҭа аӡәгьы дҭаломызт. Иразҟы еиқәаҵәеи иареи
еизаанханы иҟан.
Ауаҩы бзиа дыҟанаҵы иҭынхацәа рацәоуп. Ацәгьара данақәшәалак,
ауп игәакьаҵәҟьоу данеиликаауа. Ирҳәоит –
иухәлаччо дышуоурыз, иухәлаҵәыуо дуоуандаз, – ҳәа.
Иахьагьы гәырҩала ихәлеит Маҭеи изыҳәан. «Анаџьалбеит,
– иҳәон иара гәаныла, – иӡбахә ҳәа акгьы ыҟаӡамкәа дабаныбжьаӡи
ҷкәын ҟадыџь. Абиԥазаҵәқәагьы наидӡылеит.
Сыҵәҩаншьап зурӡзеи, уара анцәа, иасышьыжь сызҵаныҳәоз.
Исымоукыз, дгьылда аԥсҭазаара змамыз ауаҩы».
Маҭеи иаҳа-иаҳа ихы игәы ахшәон. Инапы акгьы акуамызт.
Уахагьы, иасуаха ишыҟаиҵалац еиԥш, хьшәашәак днацҳан,
амарҭақ ихы инаҵаҵаны армыӡ днықәиеит.
– Угәы иаанагома, Қьаламаҭ, уи уаха иҩныҟа даап ҳәан? –
даацәажәеит акапитан Нанба, аанда иҽадҵаны дахьгылаз.
– Убжьы умырдуцәан, ухаҵкы. Урҭ ара ҳшыҟоу еилыркаар
хыла абна инасны иҳацәцоит, – иҳәеит Қьаламаҭ ибжьы ныҵакны
Аслан ишҟа. Уи уаха иҩны дмаар ҟалом. Уаха дмаар,
уаҵәуха даап.
– Нас иҳалшарызеи уареи сареи хҩык аказакцәеи? – Қьаламаҭ
игәы иҭоу еиликаарц дҵааит Аслан.
– Еилкаатәуп абри нахыс урҭ рхы ахьдырхо – иҳәеит Қьаламаҭ,
Аслан ихымҩаԥгашьа игәы ҩбанатәуа.
Уаҳа еиқәымцәажәеит Қьаламаҭи Аслани. Аҩыџьагьы досу
рхәыцрақәа ирҭанагалан, аҵх лашьца иалаӡырҩуа игылан.
Аслан Нанба, Петербург ааӡара зауз, имилаҭ рахь имаз абзиабара аҿыцәаара ацымхәрас, аԥшатлакә зҵаланы амца зку
абна еиԥш, еиҳагьы деицралан дбылуан. Уи ибзиаҵәҟьаны
ибон, ахақәиҭра иазгәышьуаз иуаажәлар ацхыраара ду
шырҭахыз. Иара, руаҩык иаҳасаб ала, насгьы аҳәынҭқар
изааигәаз шиакәзгьы, идҵа наимыгӡар ада ԥсыхәа шимамызгьы, аџьажәлар рахь ахьаҳәра иман. Игәы иалан урҭ рыԥхӡаша
дара иахьырхамшәалоз. Еснагьгьы адекабристцәа рҭоурых
акәын дызлацәажәоз. Урҭ рус, ишаҵахазгьы хаҵароуп ҳәа
иԥхьаӡон.
– Иухәцуазеи, ухаҵкы? – ибжьы ныҵакны дҵааит Қьаламаҭ.
– Уара иудыруама, зыԥсадгьыл иалганы ааӡара зауз,
иԥсадгьыл ахь даныгьыжьлак шаҟа ицәуадаҩхо аԥсҭазаара?
– Уи шԥеилкаатәу? – иҳәан, Қьаламаҭ игәиҽаниҵеит.
Хык иаԥхьа иниаҟьаны ицазшәа, дааҭрысит Аслан дахьгылаз. Қьаламаҭ ииҳәаз ажәақәа игәы иналаҟацеит, аха ачҳара
наиҭан иҽаанкыланы аҭак ныҟаиҵеит:
– Ишԥеилкаатәу умбои, сара сызлыҵыз ажәлар сырзааигәахарц
сҭахуп.
– Нас, уи уахызбаауада?
– Сара схымҩаԥгашьа ала иахьа сызлаҟоугьы сырӡыр
ҟалоит.
– Исзеилымкааит убрыгь иаанаго? – агызмал Қьаламаҭ изҵаарақәа
еихышәшәон.
– Иҟалап уара иузымдыруазар, аурыс фицар дзакәу, –
иҽырҭынчны игәы акы алаӡамшәа ҿааиҭит Аслан. – Уи деибашьуеит аӷа диҿагыланы. Иахьиҭыԥу, аибашьра адәаҿы ауп.
Аурыс фицар ааҵра дыҵагылан дкылаӡырҩӡом. Убри аҟынтә,
сара схы исзаҭәашьом абра аҟазаара. Сцоит аказак сыманы.
– Уи аполковник ишԥеиликаауеи? – иҳәеит Қьаламаҭ
иаҳаз џьашьо.
– Ишиҭаху еиликааит. Уара макьаназ ара уааԥшы.
– Мап, саргьы суццоит, схала ара иҟасҵозеи, – иҳәан, Аслан днаишьҭалеит Қьаламаҭ.
Асҭана аҽқәа рҿы дааныжьны, ргәырҽанҵаны аҩны ашҟа
рҿынеихеит Ҭакәии Гыџьи. Иааԥса икараха иҟан дара. Амлагьы иакуан, ацәагьы. Амаҵурҭа авараҿы аҭӡамц рыҽнадҵаны
иӡырҩит, аха аҩныҵҟа шьҭыбжьык раҳауамызт.
– Аҭынчра иҟоу сгәаԥхом, – иҳәеит Ҭакәи, Гыџь илымҳаҿы.
– Урҭ аҩныҵҟа иҩналан итәазаргьы ҟалоит, – иҳәан, итапанча ааҭыхны еиҭа аҭӡамц иҽнадҵан днаӡырҩит Гыџь.
– Сара сыҩналоит, уара ашә аҿы уаангыл, – иҳәан, уахь
иҿынеихеит Ҭакәи, итапанча аахаршалан.
Ҭакәи ашә аартны даныныҩнала, иаб армыӡ дықәианы
дыцәан. «Иа, анцәа, аҩны дахызаап агәаҟцәгьа», – иҳәеит гәаныла
Такәи. Дзааӡаз аҭӡамцқәа рыҩныҵҟа дахьыҩнагылаз агәра
изгомызт. Акәиц хәыҷқәа ахәа илаԥсаз, рыблақәа ҭаа иара
ихәаԥшуан, «уабаҟоу уара, абзиара ианиаша, ҳахьҿыцәаауа
умбаӡои», – рҳәошәа. Итапанча аҭра инҭаҵаны, акәызҭӷала
ахәышҭаара ааԥхьишьшьаан, имыцәацыз аԥырӷқәа ааидыҳәҳәалан,
мца ахы неиҿеикит. Акәызҭӷақәагьы гәакны иҟазшәа,
рыхқәа шынеидылаз еиԥшҵәҟьа, аԥырқьҳәа амцабз
ҩарыбжьҟьан, аԥацха алашара ааҩнаҷҷеит. Уи зыбла ихыҷҷалаз
Маҭеи, иаразнак дцәырҳан дҩықәтәеит. Ибла анаахит,
иаԥхьа дгылан дыбџьар ԥсараха, деихатыруа иҷкәын.
– Ҳаи, уԥсы ҭоума, уан лхылсеит, – уаҳа изымҳәеит Маҭеи.
Еидшылаз акәызҭӷақәа ирхылҵуаз алашара иаҳа-иаҳа
иазҳауан.
Алмахсиҭ, Гыџьи Марҭеи шеицәажәоз аниба нахыс, дҿаҳәатәха
даақәгылеит иԥҳа лзы. Ашҭа дҭыҵны агәылараҵәҟьа
анеира дақәиҭымызт.
– Анцәа исанеимыжьыр ҳәа сшәоит акәымзар, бысшьуан
инабгәыдҵаны, – иҳәеит ҽнак итапанча рыцқьо, Марҭа дахьтәаз
дааҩналан.
– Анцәа уицәымшәаӡан, уи иуанаижьуеит. Уара угәы иҭоукыз
нагӡа, – лҳәеит Марҭа дахьтәаз дҩагылан.
– Мап, сыԥҳа. Ус сҳәеит ҳәа, ибылалом снапы. Снапы злало даҽаӡәуп. Суахьад среигӡом. Смал зегьы сҭиуеит, уи иԥсра
азыҳәан, – иахьынӡаилшоз иԥҳа лгәы аҿкаара даҿын Алмахсиҭ.
Марҭа лаб иажәақәа лмаҳаӡошәа акәын ддысны дышгылаз. Агәырҩа зхыз лыблақәа наҟ хара иԥшуан, гәыӷра ҳәа
акы рхымкәа.
– Нас, иҟоуҵарц угәы иҭоузеи? – дҵааит лара, ҽеик шылԥеиԥшмыз
заанаҵ лцәа иалашәаны.
– Иаарласны дысҭаараны дыҟоуп аҟарачы Муса Баҭчы. Уи
ртәылаҿы инагоу ҭауадуп. Ажәа сниҵеит, – иажәа уа иааҿахиҵәеит
Алмахсиҭ.
– Мап, – дныҩныҵәааит Марҭа ауада.
– Мап, аҳәара азин змоу сара соуп. Сара соуп изыӡбараны
иҟоу бразҟы, – иажәа шҳамқәа налҿишьит иԥҳа.
Марҭа аҭӡамц днадҳалеит, илҳәо дақәымшәо. Лнапқәеи
лшьапқәеи ахьшәашәара иалагеит. Аха лыҽкамыжькәа, уаҳа
исаҳарызеи ҳәа дгылан. Убри аамҭазы, ашә ааимԥааны дааҩнаххит
Лаԥшь, иԥси-иԥси еихьымӡо, харантә даазшәа.
– Ажәабжь узаазгеит, саб. Инаигӡеит анцәа узызиҳәоз.
Аказаки дареи реиҿахысраҿы дыршьит Гыџь. Асҭана дыркит.
Ҭакәи дрыцәцеит.
– Иа, анцәа, – аарла лҿы ааихылхит Марҭа. Уажәраанӡа
дынкылан
дызмаз лшьамхқәа неизҟәыҿит.
Заанаҵ иӡбаны, иҷкәын иирҳәаз ахьиқәманшәалахаз
дааигәырӷьан,
иԥаҵа дналаччеит Алмахсиҭ, иӡӷаб лгәырҩа
хьаасгьы
имкыкәа. Нас ибжьы нардуны ҿааиҭит:
– Аҟарач Баҭчы иԥылара шәҽазшәырхиа. Ачара ду уны
сыԥҳа дисҭоит.
Уи акәхеит. Лыг-лҿы иамырҳәаӡакәа, иԥҳа диҭиит Алмахсиҭ.
Аҭацаагацәа анаа ауыха, Марҭа дшыҟаз атәы аҳәара уадаҩуп.
Лхаҵацара еигәырӷьан рашҭа иҭалоз зегьы, лжьы ҭыжәжәаны
изфоз ақәыџьмақәа реиԥш акәын дышрыхәаԥшуаз. Лхаҿы
ԥшӡа, ашьеи ахши еилаҭәо, иԥсҭазаара мацараха игәылҭәаан
иҟаз, уажәы ицәышӡа, иҟамшәакәа иҿаканӡаны иҿаз аҵәа
иаҩызан. Лыбла ҭыԥхаақәа алаӷырӡ иабылхьан, ԥсҭазаара
ҳәа
акгьы рхымызт. Иара убас лқьышә ԥшӡақәа ашьа рықәбахьан.
Ашьыжь инаркны ацәажәара даҟәыҵхьан Марҭа. Ауада
дахьыҩнагылаз иныҩналозгьы, лыбла неиҵыхны дрыхәаԥшуамызт.
Иҟамызт лара лзыҳәан аиаша абри адунеи аҟны.
– Ҳҭаца дҳашәҭ уажәшьҭа ҳәа, ибжьы аагеит аҟарачқәа
реиҳабы.
Марҭа лшьамхқәа аакәадахан, аҭӡамц днахьыҩрны ҵаҟа
лҿыналхеит. Уи длеиуан ахы зықәшәаны, ахра иалҟьаз ашәарах
еиԥш. Аӷәра аҟынӡа длеиаанӡа лхы лзымдыруа, лыԥсы
маҷхахьан.
– Уабацо арахь уара? – иҳәан, Наҩеи имҩа днаԥгылеит
Алмахсиҭ.
– Саҳәшьа лахь, – иҳәеит иаб диҿамԥшӡакәа Наҩеи.
– Уара аиаҳәшьа думаӡам…
– Изҳәада, аиаҳәшьа дсымам ҳәа?
– Сара…
– Уи иаанагозеи?!
– Иаанаго убри ауп, уара ҳара уаҳтәӡам. Уара утәымуаҩуп.
– Иҵуазеи сара стәымуаҩхеижьҭеи?
– Анхацәа урҿылеижьҭеи, – ахаҳә еиԥш, ажәа хьанҭақәа
иҷкәын инеиҿаижьит Алмахсиҭ. – Узаазеи абра, сара сҿы?
– Сара сааит саҳәшьа дшуҭиуа сыбла ала избарц.
– Уи уара уусс иалоузеи, – ибжьы неимпыҵҟьеит Алмахсиҭ.
– Сыԥҳа сара дыстәуп, иахьысҭаху дысҭиуеит.
– Сара избахьеит агыгшәыгқәа рацәаны, аха уара уҩыза
ақәыџьма макьана исԥымлац, исԥыларангьы иҟам. Уԥҳа лакәым,
ууаажәлар зегьы уаха инҵәозаргьы усс иумам, угәгьы ухьаауам.
– Изсыхьрызеи сгәы. Суаажәлар ҳәа узҿу, бзиарас исзыруз
ҳәа акгьы збом. Амаҵураҵәҟьагьы уаҩҵас ирылшом. Убырҭ
урҩызоуп уаргьы. Еҳ, сабиц, ушԥаҭахеи уҳәарауазеи…
– Ҳауа дарбан иҭахаз Анцәа деибгазар еилиргап. Саҳәшьа
лыгәнаҳа узгараны уҟам мышкызны… Ушьа-уда иалҵыз лыҭира…
Амацәыс аахараны иҟоуп убри ухы.
– Амацәыс акралшоны иҟазар, уара ухоуп изаахараны
изыхәҭоу. Зыжәла зыԥсахыз уара. Сыбла уҽаумырбакәа, сашҭа
уҭыҵ абыржәыҵәҟьа. Ибӷа ашшара ԥҵәаны ашҭа дынҭыҵны
иҿынеихеит Наҩеи. Шьамхаҟынӡа аӡыршы дӡаагылазшәа,
ишьапашҵақәа иҵблаауан. «Анаџьалбеит, – игәы дҭахәыцуан
дахьнеиуаз, – изыԥсоузеи аԥсра абри аҩыза мбакәа. Аб аԥа
диҭиртә аҟынӡа иахьнеиз амилаҭ ирылшараны иҟоузеи раԥхьаҟа.
Рацәа ҳақәӡааит. Аҭахара иаҿуп ҳаламыси ҳҵаси.
Аԥсымҭәқәа
рыла иҭәит Аԥсынра. Ҳнызкылода хланҵы ҳалбганы
ҳахьцо?! Иҳахәода, знапы ҳзыркуада? Уаа, аӡәыр
шәыҟоума,
шәан лхылсеит, ҳахьҭахо шәымбаӡои», – ибжьы
нҭганы
ҽааиҭит иара. Дызқәылан днеиуаз адгьыл, «ҳҭахеит
шәымбаӡои
»,– аҳәозшәа иӷызы-ӷызуа абжьы иаҳауан. Амра
ашәахәа ашьыжьтәи аӡаӡа иахьалаҷҷоз изгәаҭомызт. Иблақәа
уажәы-уажәы илашьцауан. Иаԥхьаҟа дахьынаԥшуаз, ԥҭа еиқәаҵәак
еилаҳанто иаауазшәа акәын ишибоз.
Уи иибоз иҭахара акәын. Ишьапқәа аарла еихигоз иара
итәымшәа ицран. Иԥсадгьылгьы итәымызт иара уажәазы. Аламыси ауаҩреи иара изы итәымызт. Итәымын аамҭа ахаҭагьы.
Рызегьы иара дналаҵаны, абызкаҭаҳа иалаԥаҭаны акәын
ишыҟаз. Иара абызкаҭаҳа ахаҭагьы, иамԥыхьашәаз аҿаҵахәы ахәцәы аҽаларԥсны, ашьа алцәыцәаара иаҿын.
Уи иара ишьа акәын…
Иуаажәлар ршьа…
Изгәыҵаҳәҳәа изааӡаз, иԥсадгьыл ашьа акәын.
Абзкаҭаҳа зны-зынла дара рхаҭақәа ракәын.
«Ухы иазууа, уаӷа иузиуам» ҳәа, ажәлар ирҳәо ажәаԥҟа
баша ирымҳәеит.
Шьыжьы шаанӡа дгылеит Хабыгә. Аӡыхь аҿы иҿи инапи
ааӡәӡәаны, араду ашьапаҿы днеины ибжьы наиргеит имаҵуҩы
Мез ишҟа.
– Акруҭахызма, ухаҵкы, – иҳәан, Хабыгә иааигәара дымнеикәа
даангылеит Мез, иаснагь ишыҟаиҵалац еиԥш.
– Смаҵуҩцәа зегьы усызрыԥхьа, – иҳәан, арашьапаҿы
игылаз
аҟәардә днықәтәеит.
– Уажәыҵәҟьа, ухаҵкы, – дааиҭаҟьан дцеит Мез.
Хабыгә ихы иқәжьны дтәан, ииашоу-иашаму иаԥшьигаз
дазхәцуа: – «Ачааи Чачааи исанарыжьшам, аха сара исуалу
ҟасҵоит, – ихы дацәажәон иара. – Иабасҭаху маҵуҩцәа гәарҭак
аанкыланы. Арахә-ашәахә, ҵҩа змам ауахьад. Урҭ зегьы
анысхуеит. Сара исызхоит хы-жәхьаки, сеиҭазго сгәыжьи.
Иабасҭаху иара убас хәышә калат аџьықәреи ацақәа ирҭаԥсаны,
зқьы ԥҳал аҩгьы ҭаҭәаны. Аҳҭынра чарақәа уажәшьҭа
усгьы рҵыхәа ԥҵәоуп. Баша изышьҭоузеи, исыдҵаны исымоу адгьылқәа аҽаӡәы дықәнымхар ҟамло. Адгьыл зыҟоу
ауаа ықәынхарц азоуп. Ирысҭоит смаҵуҩцәа ишаны. Рыбӷа
ӷәӷәахааит анхаҩы жәлар. Усҟан Аԥсадгьылгьы абӷа ӷәӷәахоит.
«Иа, анцәа, сахьумырхәын сгәы иҭаскыз».
Ачба Хабыгә иԥсҭазаара аиҭеира иаҿын. Аамҭа дҭанаргылеит
дызнысхьаз амҩахь дхьамԥшыр ҟамло. Иагьеиликааит ажәлар абӷа рымамкәа, Аԥсадгьыл амчра аман ишзыҟамло.
Жәытәнатә аахыс ақәылацәа рыла ишьаҟьаз аԥсуа жәлар, зегь
реиҳа ибӷаԥҵәагаханы ирзыҟалоз аҩныҵҟатәи реиқәымшәарақәа
ракәын. Анхаҩы жәлар рхы шьҭырхыртәы абӷа ахьрымамыз
иахҟьаны иаснагь ишьҭахан.
Хабыгә Аԥсны аҭоурых бзианы идыруан. Иара иаԥшьигаз,
анхацәа ахақәиҭра рыҭара, уи аҟама аҿы аҿагылара акәын
иаанагоз. Ҭауади-аамсҭеи уи имҩа иқәлар акәхон уи иаамышьҭахь.
Ҳәара аҭахума, Хабыгә Ачба Абжьуаа знапаҵаҟа
иҟаз, дызҭахымыз рацәаҩӡан, аха игәаӷьны, иаартны изиҿагыломызт,
ицәшәон. Ирыҵымҵуа маӡала ацәгьа изуразы
рхы иеигӡомызт. Убри аҟынтә иаснагь иаартны ижәырҵоз иаб
иашьа Зосҳан иакәын. Анхацәа рызҵааразы иԥсыр еибамҵәыуо
аҟынӡа инеихьан. Аха Хабыгә игәаанагареи иажәеи
рҽырыԥсахуамызт. Иҟазшьа акәын зҽызыԥсахуаз. Иҳәалон
иара: – «Иаамҭоуп уажәшьҭа аиҭеира!» Хабыгә ихәыцрақәа
даарылҵын, иҽанҩышьҭих, иаԥхьа игылаз амаҵуҩцәа днарылаԥшит.
– Иҟоу убри ауп, дадраа, – иҳәан, даагылан иажәа
дналагеит иара. – Сара исыӡбеит хырԥашьа змам аус. Шәара
шәџьабаа сыдуп ирацәаӡаны. Убри зласшәо ҳәа мал дукгьы
сымам. Шәыԥхӡаша сыдымхаларц аҟынтә, сара ишәысҭоит
ахақәиҭра.
Убри еиԥш аҭынчра ҟалеит, ашьха иаавҵыҵыз амра шәахәақәа
рыкәша-мыкәша иахькаԥсоз, ашьҭыбжь уаҳартә еиԥш.
Рызегьы иаразнак амра ицәгылан ирашәозшәа, аԥхӡы
нарықәнаҭәеит.
Ираҳаз ажәа дыдразшәа рлымҳақәа иаҭаауан.
– Аҭауад лаша, ухаҵкы, – иҳәеит дызлагылаз даарылҵны
Мез. – Ҳара зегь ҳхы ҳақәиҭутәуеит, аха…
– Уаамыццакын, Мез, – Мез иажәа анагӡаха имҭакәа иааҿахиҵәеит
Хабыгә. – Сажәа салымгац макьана. Ишәысҭаз
ахақәиҭра иацысҵоит сыдгьылқәагьы. Иара убас шәыцыԥхьаӡа
жәхьаки, цәуӷәки, ҽыки, – иажәа уа иаанкылан, имаҵуҩцәа,
уажәшьҭа имаҵуҩцәамыз днарылаԥшит.
Хабыгә дгылан ихаҿы алашара ықәҳәҳәы, ашьыжьтәи
ашәахәа
иҿахәмаруа. Иоуразоуроу хақәиҭрала дҭәын. Уи иҩныҵҟала
иԥсеивгара зныԥшуаз, ибла ҭбаа ԥшӡақәа ирхылҵуаз
ашәахәақәа, иаԥхьа игылаз ауаа аԥхара рнаҭон. Наҟ-ааҟ
рхы-рҿқәа неиҿаԥшит. Иара убасҟан иаалашеит аԥсабара.
Уажәраанӡа рҽыҵәахны амахәқәа ирықәтәаз аҵарақәа
ашәаҳәара
иалагеит.
– Убри анаҩсан, – икәша-мыкәша ашәа зҳәоз аԥсаатә
ибжьы нарылҩит Хабыгә. – Доусы шәахьынхаша сара ишәсырбоит.
Бзиа еибабо, шәеибага. Шәыҿиа, аҵеира шәааӡа.
Адгьыли аԥҳәыси пату рықәшәҵала иаснагьгьы. Аидгылара
шәымаз, абзиа ус азыҳәан. Амаҷазгьы адуазгьы шәлеибамырҟәын.
Уи Аԥсны аимҳәаршәаа азырхьыз акоуп. Шәҵеира
шәырхылаԥшла, аԥсуара иацәшәмырҟьалан. Абӷа ишәымҭан
амаҳагьа. Аԥсахҩы шәиқәшәила. Еиԥшәмырҟьан шәхәышҭаараҿы
амца. Ашыла еиҭнышәыԥсахла, еимыжәдала акәазҭӷа.
Сара сыԥсы ҭанаҵы, абык иеиԥш сышәхылаԥшуеит.
– Уара ишԥауԥсыхәо, ухаҵкы аҭауад лаша? – дҵааит Мез.
– Уара, Мез, уаанхоит сара сҿы.
– Сара схала исылшома аҳҭынра дуӡӡа амаҵ аура?
– Иулшоит, аҳҭынра уажәшьҭа уиаҟара абеиара аҭахым.
Доусы ҳхы ҳахәароуп. Иреиӷьу шьтәак шәшьы. Исҭахуп шәныҳәан
амҩа шәықәсҵарц.
Амаҵуҩцәа ԥыҭраамҭак уа игылан рлымҳа иаҳаз агәра
рзымго. «Изырҵысызеи абас аҳҭынра? Ихьзеи Хабыгә Ачба,
имал мап ацәикыртәы» ҳәа, ихәыцуан рызынтәык ахьгылаз.
Аха урҭ иалырдыраауаз Хабыгә ҩныҵҟала иӷрыхоз аиҭакрақәа
шаҟа еиҿагылоз. Анхаҩы иԥхӡы шәзымычҳауазар, иааирыхуагьы шәымфан ҳәа, дацәымшәа-дацәыԥхамшьа ажәлар
дрылагылан иҳәауан.
«Уԥхӡаша здымкәа уҿы иҭоуҵо, амҟәыба аҵкьысгьы иашоуп», – иҳәалон Баалоу Шәарах.
Хымш ааҵхьан деишәара-еидараха Хабыгә иашҭа дааҭалеит
Зосҳан.
– Анцәа дыҟазар уара уажәшьҭа ухагәҭа еиҟәижәахьазаарын,
– иҳәан, иҽы дынҽыжәҵын Хабыгә иахь иҿааихеит.
– Анцәа уимыҳәаӡан уи азы. Хар умаӡам, уаргьы акыр
сыҵа уҿаҟәахьеит. Нас уажәы иуҭахузеи уаазцазеи аҟаҿыҳәа
уцҳауа?
– Сааит, сашьа иԥсхьоу уаб дысҵәыуарц, сгәы сааҭасуа.
Абар, ҩынтәуп дысҵәыуоижьҭеи. Зны иԥсҭазаара даналҵ,
уажәы, даныԥсыҵәҟьа.
– Саб иԥсы анҭазгьы уиӷрыхон, уажәы дабаугәалашәеи?
– Ԥхыӡла дызбеит, ихы-игәы дҭасуа абри ашҭа дықәызшәа.
Сара усазымҵаакәа изуҭизеи ҳадгьылқәа?
– Ҳадгьылқәа ҭины шьоукы-шьоукы реиԥш, рыхә ыҵсымхӡеит.
Урҭ изыхәҭаз ирысҭеит.
– Абџьар аныҟәгара сахьаҟәыҵхьоу анцәа иџьшьоуп
акәымзар, зашьа иԥа дызшьыз ҳәа, ахьӡ еиқәаҵәа схылон иахьа.
Дарбан Ачаа дуқәа ҳадгьыл зыхәҭаны иубаз уара?!
– Уи иқәынхараны иҟоу ирысҭеит, «алацәгьа егьафом,
иагьажәуам» ҳәа, иаҳгәыҵаҳәҳәан ҳтәоуп. Нас азин сымаӡами
саб хәҭаа сара исҭаху иҭара? Егьырҭ шәаб хәҭаақәа срыламкьысит ишыжәбо. Рылакьысра азин шсымоугьы. Сара исҭахым
адгьыл мыцхәны. Иара убас амаҵуҩцәагьы.
– Нас ҳаргьы ҳадгьылқәа анхацәа ираҳҭар аума?! Еимҳарпыма
ҳмаҵуцәа?
– Уныҟәызгаша адгьыл уҩны ашьҭахь ишьҭоуп. Укәша-мыкәша иҟоу ақәаҵара уара иузхоит. Ирзууазеи Мықә арха
иқәу ууахьад? Ирыҭнухуа аԥара зуҭода? Аҳаԥшьақәа ирҭаҵаны
анышә иаҭан аҵәахра малуп ҳәа иуԥхьаӡома. Уи аҵкыс
анхацәа ишаны ируҭар, иҭабуп ҳәа уарымҳәари. Даргьы рыбӷа
еиҵырымхрызи. Унышәынҭрагьы агәы дымрыцқьарызи.
– Нас уара унышәынҭра агәы дрыцқьаларц аума, уаб
иҵәҩан зыҵухыз, Ачаа рышьҭамҭа аҵәы захьушьыз?!
– Сара иҟасҵаз ҳашьҭамҭа еиҳагьы пату ақәнаҵап ҳәа сгәы
иаанагоит. Анхаҩыжәлар ҳазларгәалашәо ҳәа бзиара дукгьы
ҳзыҟамҵац. Иахьынӡаҳалшо рхырҵәара ауп ҳазҿу. Дәныҟала
иаҳзыруа азмырхакәа, ҩныҵҟалагьы ҳақәибахуеит. Ҳажәлар
рыбжеиҳараҩык гәеи-гәеиуа рхы кыдкыларҭа рымаӡамкәа
адунеи иԥсаҟьаны иқәуп. Амҳаџьырра еиԥш, ҳмилаҭ хызшьааз акгьы ҟамлац ажәытәӡа инаркны иахьа уажәраанӡа, –
иаҳа-иаҳа далашыҩкны ацәажәара даҿын Хабыгә. – Иҭацәыз
адгьылқәа абна рхырҵәара иаҿуп. Ахәышҭаарақәа ргәы
аҭырас ықәиаауеит. Архнышьнақәа ирхьынҳалоит аҟарма.
Угәы ҭӡыӡаауеит ақьаԥҭажәқәа уанрыхәаԥшлак. Нас иаанхаз
анхацәа ақәынхара азин раҳамҭар, зынӡаск иқьаԥҭажәхоит
Аԥсынра.
– Аԥсуаа мҳаџьырра рцара уара уеиԥш саргьы сгәы иалоуп. Шәара ԥыҭҩык шәакәӡам Аԥсны бзиа избауа ҳәа
иҟоу. Ҳаргьы иаабоит шәаҵкьысгьы еицәамкәа, амала ҳара
ҳтәала.
– Шәара шәтәала, шԥа?
– Ҳара ҳтәала умбои, Анцәа Аԥсны заҭәеишьаз Ачааи, Чачааи роуп. Егьырҭ зегьы маҵуҩцәас…
– Анцәа Аԥсны аԥсуаа ириҭеит еилых дамамкәа. Зыԥсы
ҭоу адгьылгьы имазароуп. Иԥсхьоу иоуп адгьыл иарҭауа, –
арҭ ажәақәа иаб иашьа игәы шԥыржәоз шидыруазгьы, иҽаанымкылакәа,
иҵегьы нациҵеит: – Сыԥсы ҭанаҵы, сыдгьыл
иқәынсырхаз, аӡәы данрылакьыс, абжьыуаа рҿы ԥсҭазаара
исҭауам. Убри жәдыруазааит. – Иажәақәа днарықәӷәӷәаны,
Зосҳан днеиԥырҵны зымҩа днавалеит Хабыгә.
– Аԥсҭазаара уаргьы иуаҳҭарым ҳара ҳаибгазар. Иахьарнахыс ҳажәла зыжәлоу аӡәы уашҭа дҭалартә иҟасҵарым.
Угәара анхацәа ишԥаршьагьырҭахеи, адамра хыла иасыз сашьа, – дшәи-ԥшьиуа ашҭа дынҭыҵны дцеит Зосҳан.
Марҭа мчыла аҟарач дирҭеижьҭеи, иқәацә хәыҷы ддәылҵны
џьаргьы днеиуамызт Наҩеи. Иблақәа ҭаа зыԥсадгьыл иахганы иҟоу иеиԥш акәын амшқәа шихигоз. Ихцәы еиқәаҵәа
иаразнак ашлара иалагеит, уи аамҭа кьаҿла убас ишлеит,
ҽаҩраҭагалан иаалырҟьан ашәаԥыџьаԥ асы шрықәҳауа еиԥш.
Хәылбыҽхак Наҩеи иҩны аԥхьа дыштәаз, игәыла Сунари уи
иҷкәын жәаф шықәса зхыҵуа Махьали ааит.
– Наҩеи, аказы суацәажәарц сҭахуп, – иҳәеит Сунар, Наҩеи
ихы наиқәкны. – Избоит уҭагылазаашьа. Уи атәы салацәажәар
сҭахым. Уара макьана уҷкәыноуп. Уԥсҭазаара баша иниасны
ицар ииашам. Убри аҟынтә иаамҭоуп угәыраҩақәа наухҳәаны,
аҭаацәара уалаларцы. Абри адунеиажә цәгьеи бзиеи
амҵәаӡом. Уара ухы залаурӡрызеи. Аԥсҭазаара инапы иадыхҵәалан
иҳаиҭеит анцәа ҳазшаз.
– Абзиара ианиаша, Сунар, уҭаацәагьы уаргьы. Шәара
шәылоуп сыԥсы злаҭоу. Уи хашҭра ақәым адамра сҭалаанӡа.
Иахьатәи сыԥсҭазаара лашьца аҽаԥсахырц ануҭахха, уи иаанаго сара суҭахуп ауп. Аха ара иҟоуп даҽакы. Ауаҩытәыҩса
акы мап анацәикуа, заанаҵ уи дазыҟанаҵоит аԥсҭазаара.
Сара сышьҭамҭа мап ацәкра, мышкала исмыӡбеит. Схы здыруа сааҟалеижьҭеи, сыбла иабози, сгәы еилнакаауази хәыҷы-хәыҷла еицыло, ишубо еиԥш, аҵыхәтәаны итҟәацит. Уи
атҟәацра
зеицәахеит, ҭауадк иаҳасаб ала, аха уаҩык ила,
ҩнуҵҟала ахақәиҭра снаҭеит. Уажәшьҭа абри еиӷьу ԥсҭазаарак
ыҟоуп ҳәа сыҟам. Ҭауади-аамсҭеи сара ԥсык иеиԥш сыршьоит. Дара иашоуп ганкахьала, аха даҽа ганкахьала саргьы
сиашоуп урҭ сахьрыцрыҵыз. Қәыџьмақәак урылҵны даҽа
қәыџьмақәак рахь уцар, усҟан ушқәыџьмоу уаанхоит. Аха
ақәыџьмақәа урылҵны ауаа рахь узцар – аԥсҭазаараҿы џьара
гәнаҳа умазар, иуанаижьроуп анцәа. Сара ауаа рахь схы
сырхеит, уажәшьҭа снызкыло ҳәа мчы ыҟам, – иҳәан, иҽааникылеит
Наҩеи, уаҳа иажәа еиҵымхцәакәа, иҵегь иҳәарц
шиҭахызгьы.
Сунар ихы иқәыжь дтәан. Наҩеи иажәақәа дрызхәыцуа.
Абыржәоуп еиҳагьы дрыцҳаишьо даналага. Аха ибон Наҩеи
ҩныҵҟала дызхымԥашаз аус ӡбаны ишимаз. Ишыԥиртлаз
иҿаҳәаз
иԥсҭазаара.
– Нас угәы иҭоузеи? – дҵааит Сунар.
– Сара сызҭахыда уажәшьҭа. Аҽыҩ, зшьамхқәа кәадаханы,
неихыркәа змамкәа аӡмах илахо саҩызоуп. Абри саԥхьа
игылоу
ахра ҳарак ала сыԥсы ҭоуп. Шаҟа исҭахузеи, убри ахалара.
– Уа макьаназы аӡәгьы дызхамлац, Наҩеи.
– Уи ауп-тәа иҟалаз, – иҳәеит Наҩеи зымч мхакәа ахра
иалҟьаз иеиԥш ихы баны. – Уи ахалара ус имариандаз, саб
ацәқәан ақәыц еиҭеиҳахьазаарын. Еҳ, Сунар, ауаҩы бааԥсра
амгәарҭа иҭыргоз џьысшьон сангаӡаз. Саб иашьцәа уаа бзиақәан.
Нас урҭгьы иаргьы ран аӡә лакәымзи. Ауаҩытәыҩса
илоу ашьа, дак абзиарахьы икшоит, егьи ада – ацәгьарахь.
Ацәгьарахь икшоз ашьа датәуп саб. Иашьцәа дышрыцрыхоз, иааигәыҵихит. Сара стәы усгьы иҳәатәым, аха иԥҳа заҵәы
длылгеит. Иаанхаз сашьцәа аҩыџьагьы ҟазшьала иара
иеиԥшуп. Уи акәхап, иагьзеибачҳауа. Ҳаԥхьаҟа ҳахькылсуа
атәы ҳәа акгьы сызуаҳәауам…
– Иуҳәо саҳауеит, – иҳәеит Сунар. Наҩеи идигалаз шидимкылаз анеиликаа. – Ас мацара аԥсҭазаара уахәом ҳәа ауп
аԥҳәысаагара зудызгалаз. Аха уара убри угәы амыҳәо уҟазар,
анцәа ду духылаԥшааит. Ҳара ҳаҩнаҭа шузыҟац иҟоуп, ушаабац уаабоит.
«Ушаабац уаабоит» – ҳәа, Сунар ииҳәаз игәы ааҟанаҵеит
Наҩеи. Ихы ҩышьҭыхны еснагь дызгәыдыԥшылоз ахрахь
днаԥшит. Аҭашәара иаҿыз амра ашәахәақәа уи ахы иақәԥсан.
Урҭ илаԥш нарыхганы, Сунар иахь дынхьаԥшит Наҩеи:
– Шәгәы ԥысҵәеит, Сунар. Сшәыдхалеит сыԥсымкәа-сыбзамкәа.
– Ус ахьԥоуҳәо, Наҩеихеит. Иҳалымшо ауп ҳгәы иалоу
акәымзар, уара узыҳәан акыр ҳаигӡома. Аԥсҭазаараҿы ауаҩы
дызқәымшәо иҟоузеи, аха ихы аҵаимырхароуп. Аамҭақәа
асҵәҟьа ицарым. Аԥсабареиԥш убрыгь аҽаԥсахуеит. Ибзиоуп,
нас, уара иуҳәо сзаԥыҩлом, убас акәзааит. Унеи уаха аҩныҟа,
шьтәак сшьит, ҳааидтәалап, – иҳәан, даагылан агәашә шыҟаз
иҿынеихеит Сунар.
Махьал, нхаҩ ҷкәынак иаҳасаб ала, ааӡара бзиа иман.
Аиҳабы-аиҵбы ишрызныҟәатәыз, урҭ пату шрықәҵатәыз имаҟа
ихала иҿеиҳәо даныҟала нахыс идырҵахьан иани иаби.
Ҭакәи иҩызцәеи иареи иҟарҵаз дхыхны даман. Уахи-ҽни урҭ
ракәын дзызхәыцуаз. Иахьыҟоу реилкаара дашьҭан маӡала.
Аха игәаӷьны аӡәгьы изиаҳәомызт.
– Махьал, – ибжьы наиргеит Наҩеи, – иуаҳахьоума Ҭакәи
иҩызцәеи иареи шыхынҳәыз?
– Ианба?
– Аакьыскьа. Аказак рыкәшазаап.
– Аӡәыр акыр ихьма? – игәы ааҭӡыӡааит Махьал.
– Мап, еибгоуп рыхҩыкгьы. Аха ҭыԥ рырҭарангьы иҟоума.
Уажәы убриаҟара ацәгьаҳәаҩцәа рацәахеит. Узҭиуа дуздыруам. Арахь џьара имнеир ҟалом… Анкьа аԥсуаа ацәгьаҳәара
хьымӡӷыс иршьон. Уажәы уи ахьӡ аларгоит. Нас уара иахуҳәаауазеи
Ҭакәи иҩызцәеи иареи рхаҵара?
– Знык рыбла сынҭаԥшындаз ҳәа сыҟоуп, – иҳәеит Махьал
иоуразоуроу амца ҩеихылҟьаны.
– Уара иудыруама урҭ реиԥш иҟоу ахацәа рыцныҟәашьа
шуадаҩу?
– Издыруеит, – иҳәеит Махьал, деиҵамхаӡакәа. – Ахаҵа
уицныҟәарц азыҳәан, уаргьы ухаҵазароуп.
Наҩеи игәы иахәеит Махьал ицәажәашьа. Ҭакәираа рхала
абри аамҭа цәгьа иаҿамхарц, ирываагылаша рҩызцәа азыҟаҵатәын. Убри аҟынтә Махьал иеиԥш иҟаз аҷкәынцәа агәра
дыргатәын Ҭакәи дышуаҩшьҩымыз. Ауаҩшьы иҟынтә ихы ихьчарц шакәыз абна дзылалаз.
– Махьал, уара иудыруазаарц сҭахуп, ажәлар рыхьчара
зегьы ишрылымшо. Уи згәы иҭазкуа, ихы аҵкыс иуаажәлар
бзиа ибозароуп. Ршьа ацымхәрас икаҭәароуп ишьа. Убри
еиԥш иҟоу ауаҩы иоуп аԥсуаа рҿы ахаҵа-ихаҵа ҳәа, ашәа
ззырҳәо.
Наҩеи иажәақәа мҵәыжәҩада ажәҩан ахь ддырԥыруан Махьал. Иахьа уажәраанӡа иҵәахны имаз амаӡагьы цәыригеит.
– Сара срышьҭалахьан урҭ, аха исзымԥшааит…
– Ишԥа, срышьҭалахьан?! – иааџьеишьеит Наҩеи.
– Срышьҭалеит иахьыҟоу сзыԥшаар, срыҳәарц срыдыркыларазы.
– Уи угәы иахьҭоукыз даара ибзиоуп. Аха Ҭакәи иаразнак
уидимкылар ҟалоит, даара игәиҽануп. Насгьы уеиликаанӡа
аамҭагьы цашт.
– Изаҭахузеи сеилкаара. Сара урҭ рзы гәык-ԥсыкала
сыҟоуп.
– Абрагьҩы аҵасқәа рацәаны имоуп, Махьал. Уара гәык-ԥсыкала ушырзыҟоу агәра шигогьы уԥишәоит.
– Сԥишәааит шаҟа иҭаху. Иахьыҟоу здыруазар, уахаҵәҟьагьы
амҩа сықәлон.
– Уаамыццакын Махьал. Уи амҩа уара узы макьана иуадаҩу
мҩоуп. Урҭ абарҭ амшқәа рыла сара сҟны имаар ҟалом. Ҳәара
аҭахума, уахынла. Иубарц уҭахызар, сыҩны уахаҩала аҵх
акыр инеиаанӡа. Аҳаҳаи, ухы думырбан. Урышьклаԥшуа џьышьаны
машәыр узырур ҟалоит. Нас уааи акы уҭахушәа, усҟан
шәеибасырдырп.
– Ҵхыбжьонынӡа акәым, исмыршалои. Урҭ рыбла аҭаԥшразы
уаха шаанӡа аӡгьы сӡаагылоит, – иҳәеит Махьал, игәыцқьара
Наҩеи иирдырырц иҭахны.
Иара Наҩеи, дшыҷкәыназ зхы згәы ахдыршәахьаз, еиҭа
изаанханы дыҟан зны-зынла иԥҵәалоз аиаша, аиԥшьраз амч.
Убри аиаша зеиԥишьуазгьы Ҭакәи иҩызцәеи, нас урҭ ирывагылоз ауааи рзакәын. Иара убри аиаша акәын, анхаҩы жәлар
реиқәырхаразы мчыс ҳәа иҟаӡоугьы.
Марҭа мчыла хаҵа лышьҭра Гыџь изыҳәан гәырҩа дуны
иҟалеит. Ихы ихашҭуан. Игәы еилашәон. Ибон иара иҵыхәала
шакәыз Марҭа лаб дызҭаирха. «Дысшьып инеигәыдҵаны,
саргьы
наҟ схы аԥырызгап», – ҳәа иҽыназикуан, аха мчыла
ихы ааникылон. Бзиа иибоз лаб ишьра уаҩрамызт. Иаашар
хәлаанӡа, иаахәлар ишаанӡа дгәырҩон. Илахҿыхра ныҵаба
ицеит. Иара убас ицәажәарагьы.
Ҭакәии Асҭанеи ирбон рҩыза дызҭагылаз. Уи ихьаа даргьы
ирхьаан. Убри аҟынтә иахьынӡарылшоз игәы аҟаҵара иаҿын.
– Ухы унапаҿы иааг, Гыџь. Уҩызцәагьы ҳгәы иалоуп иҟалаз.
Урҭи ҳареи еинаалашьа ҳамаӡам,– иҳәеит Ҭакәи, Гыџь ихала
дгәырҩо дахьтәаз днаидтәаланы.
– Сара исымбо џьушьома аҭагылазаашьа зеиԥшроу, аха
иауам. Даҽакала шәгәы иаанамган. Исзычҳауам уаҳа абри.
Азин сышәҭозар, сцоит Ҟарачыҟа. Сналҿаԥшыр, сналацәажәар
сҭахуп.
Ҭакәи иааигәамԥхеит иҩыза ииҳәаз, аха иаҳаҭыр баны
днаиацәажәеит.
– Иуҳәаз саҳаит, Гыџь. Ухала уахь ушьҭра сақәшаҳаҭым.
Насгьы аӡынра ааигәахара иалагеит. Акаҵәарақәа уаҩы изхымго асы рықәнаухьеит. Иҟалап уажәы ҳхыҵыргьы, аха нас
ҳашьҭахьҟа ҳзыгьежьраны ҳаҟаӡам. Убри аҟнытә, ҳааԥшыр
акәхоит ԥхынранӡа.
Ԥхынранӡа аԥшра Гыџь изыҳәан ихьанҭаран, аха уаҳа
ԥсыхәа ыҟамызт.
– Уара иуҳәо сзахыԥом, Ҭакәи. Исычҳап нас уанӡагьы. Усгьы акәыџьмақәа дырфеит Марҭа.
– Ақәыџьмақәа ҳаргьы ҳафара ргәы иҭоуп, Гыџь. Аполковник Маевски Абжьуаа рҿы уиаҟара даанымгылар, насгьы иҽимырӷәӷәар ҟаларын, ҳара ҳтәқәа рхы ихҭынҵаны
даарымхәар. Иара инапала дара русқәа ҟарҵар рҭахуп. Убри
ауп Ҟазылбеи Аимхаагьы ҽыхьшьырҭас дзикызгьы.
– Уи уа имч еиҳа иӷәӷәахоит азакәхап рыҽзрыдикылогьы,
– иҳәан, иаӷәра аашьҭыхны, аҽқәа ҳәуа адәы иахьықәыз
ашҟа иҿынеихеит Гыџь.
– Исыздыруам имч ахьыӷәӷәахо, аха схы хҵәаны игаанӡа
дсыцрыҵуам, – иҳәеит Ҭакәи даахлафааны.
– Уара ухы ахҵәара ус имариахашам, башаӡа аџьабаа
ибоит, – ибжьы ааиргеит даахьаҳәны Гыџь.
– Имариахоит, Гыџь, ҳара ҳҳәатәы еиқәымшәо иҟалар, –
иҳәеит Ҭакәи.
Аӡынра анааигәахо аҵиаа рыбӷьқәа хаз-хазы ишыканӡоз
еиԥш акәмызт ишыҟаз арҭ аҷкәынцәа рыԥсҭазаара. Аԥсҭазаараҿ
изыниаз ирыднаҵон, рҽеиларҵәан аҟазаара. Урҭ рхы
абырҵкал икылхны имҩаԥырымгар, рымҩақәа рҿы иҳаз
ацәҟьақәа ирҿамшәар ҟаломызт.
Асҭана ҽырххыла ахәы дшаахшәаҵәҟьаз дгәарҭеит иҩызцәа.
Уи иаашьа ргәамԥхакәа уахь инеиԥылеит Ҭакәии Гыџьи.
– Иҟалазеи, Асҭана? – ибжьы наиргеит Ҭакәи.
Асҭана иҩызцәа данаарыдыххыла, иҽы дынҽыжәԥеит.
– Аказак ақыҭа иалалеит. Исыԥхьаӡартә еиԥш аҭагылазаашьа
смоуит, аха хыԥхьаӡарала ирацәаҩуп.
– Ҳара ҳтәқәа ҳәа ирылада?
– Ҳара ҳтәқәа ҳәа узҿу дарбану?! – иааџьеишьеит Гыџь
изҵаара Асҭана.
– Аԥсуаа, уаҳа дарбан.
– Ҟазылбеи Аимхаа иоуп избаз, егьырҭ наҟ хара иҟан.
– Аԥсуаа рылазар иҽеим, – иҳәеит Ҭакәи, – ацарҭа-аарҭақәа
бзианы ирдыруеит. Иаарласны ҳҭыԥ ҳаԥсахароуп.
– Ихәлаанӡоу? – дҵааит Асҭана.
– Ахәлаха ҳарҭом урҭ. Иҳачхысны ҳамҩакәа ркыр ҟалоит.
Ирласны ҳдәықәлароуп.
Амра нҭашәон еиԥш, урҭ рыхҩыкгьы ишәарҭамхартә еиԥш,
аҿаҩа иазцахьан.
Гәашьа Баалоу-ԥҳа, Баалоуаа дуқәа раҳәшьа, згәы камҳауаз
аԥҳәыс еиҿамс лакәын. Аха лыԥҳа лгәырҩа ларгьы илгәырҩан
илӡон акәымзар, Хьыма зынӡак лгәы камҳарц азыҳәан.
– Бымгәырҩан, Хьыма, ахаҵа дзиуа, џьара хаҵарак ихҟьарц
азыҳәан ауп. Ахәышҭаара изыҽҳәымҵуа ахаҵа дызҭахыда.
Бара ибуалуп уи изыԥшра. Аамҭа ус ицарым «аҟәџьал
шбылгьо ахҩа ахашәоит» – рҳәоит ауаа ҟәышқәа. Бара бхы
бнапаҿы иааг, инаԥшуа акы рымҳәарц азыҳәан. Иагьаҩгьы
залымдарыла абна илалахьеит, аха ашьҭахь ҭынч анхара
иақәиҭны иҟалахьеит.
Хьыма лан илҳәаз лыԥсы ааивнаган, лқьышә ачча аақәххын
ус лҳәеит:
– Уи усоуп, аха Аимхаа рыԥсы ҭанаҵы ԥсҭазаара ирҭом.
– Аимхаа аанызкылашагьы мчык ҟалап. Абри адунеи римҭеит
хәмаргас шҳамла иҭәу ауаа. Бара бхы шьҭыхны икыз.
Бҩызцәа рахь бцәырҵ, – аӡӷаб лгәы ашьҭыхра даҿын Гәашьа.
– Ма иахьыҟоу здыруандаз иҩызцәеи иареи. Узызҵаалак
еилырганы аӡәгьы акагь уеиҳәом. Быжьра-быжьҵәа ицама
иныҵапҟа, – лҳәан, даақәыԥсычҳаит Хьыма, лаԥхьаҟа лхы
зқәылкра ҳәа акгьы лзымдыруа.
Ани аԥҳаи реицәажәара даԥырхагахеит Баалоу Ҷӷьыц. Уи
агәашә аҟынтәи ибжьы ааиргеит.
– Саҳәшьа, ала ҿаҳәоума?
– Ааит, – лыбжьы неиҵыхны иналыргеит. Гәашьа, – рацәа
Баалоуаа ҳажәла урԥхашьеит. Ишԥыкәу лажәк уацәшәаны
ҳашҭа
ушзымҭало!
– Алақәа зегьы еиԥшым. Бара бла аҩыза сара исымбац, –
агәашә дҭамлакәа уа дахьгылаз ибжьы наиргеит еиҭа.
– Умшәан, ала ныҟәара иҟоуп. Уара иуеиԥшуп, аҩны изтәом, –
лыжәлантә аҵәы наилаҵо, лҿыналхеит агәашә ахь днеиԥыларц.
– Ныҟәара иҟамкәа, хьыӡрацара ицазар акәхап, – иҳәеит
аанда иалижәаз аҵәҩан нкыдыргыло, ала шыҟаҵәҟьамыз
агәра анига Ҷӷьыц.
– Уара Ҷӷьыц, – лҳәеит Гәашьа, еиҭа аҵәы наилаҵо, – сыҩны
уааицыԥхьаӡа, сгәара ҵәҩанк-ҵәҩанк алухуа уалагар, усҟан
саандақәа зегьы еилаҳауеит.
– Бла анысгәалашәо, быҵәҩан акәым, быҩны иаҵоу ақьырысҭа
аҵхны салакшандаз сҳәо аҟынӡа сааҟалоит, – иҳәан,
агәаҽанызаара иман агәашә дааҭалеит Ҷӷьыц. – Бышԥаҟоу
бымҳәои, саҳәшьаԥҳа? Ашәҭыц еиԥш адәы бықәуп акәу? –
ҳәа, ибжьы наиргеит Хьыма дахьгылаз ашҟа.
Хьыма уи аҭак иҭара ацымхәрас лхы лалырҟәит.
– Сҿажәкуеит, ӡыршлак сыбҭондаз, – иҳәан, аҩныҟа аҩналара
иҽазымккәа, адәаҿы игылаз армыӡ агәҭа иахьазеиҟараз
днықәтәеит. Ихылԥарч қәацә, аҩ, икылыжәжәаны ирфахьаз ааихыхны, ихы инапсыргәыҵа нықәишьит, ачабра
ацынхәрас. Хьыма алеи-аԥси рыбжьара, ачаҟәа ала аӡыршла
ааган инаилыркит. Иаргьы иԥсы мшьаӡакәа инҭыркәкәаны
инықәиргылеит.
– Амла уакуазар акәхап, уажәыҵәҟьа ахьурӡы нахысшьып,
– амаҵурҭахь лҿыналхеит Гәашьа.
– Ачаӷьа сфахьоума иацы аахыс…
– Иҟалазеи, узыниазеи?! – лҳәан, даагьежьит Гәашьа.
– Схала сакәындаз игәамҵуа, саҳәшьа, уи схы иқәскрын.
Абжьуаа амитә ҳзыҟаланы ҳаҟоуп.
– Иҟалазеи умҳәои? – дҵааит Гәашьа, ииҳәарц ииҭахыз
заанаҵ ишылдыруазгьы.
– Амыждаразы, Ҵәыџь Маҭеи ихшаз Ҭакәи. Дкылаӡны
дыҟан арахь дыхнымҳәыртәы. Хымш раԥхьа игьежьит, рҳәеит,
иҩызцәеи иареи. Аказак рыкәшазаап, ирзымккәа ирыцәцеит,
– иҳәеит ибла дцәыҵԥшны Хьыма длыхәаԥшуа.
– Нас шәызҿузеи уажәы? – дҵааит Гәашьа.
– Ҳазҿу бымбои, саҳәшьа, хылагәыла ҳаилоуп. Аначальник иказак иман ҳқыҭаҿы иҽааникылоит.
– Игәы иҭоузеи? – дҵааит еиҭа Гәашьа, асҭаршын иидыруа
зегьы исырҳәоит ҳәа.
– Аначальник игәы иҭоу здырхуада, – иԥсахы ԥыжәжәон
асҭаршын. – Иҳабаргәыз, уара, ҳҭынчӡа ҳаҟамзи. Убри дҩагылеижьҭеи, амахә ҩа иқәгылоу ҳаиҩызоуп. Макьанагьы
ҳахькылигаша
анцәа иоуп издыруа.
– Анцәа уиҟәаҵ, уара, – аӷьеҩ ааҭлыргеит, Ҷӷьыц иажәа
анагӡаха имҭакәа Гәашьа. – Ииҳәозеи аначальник?
– Аначальник иимҳәо ҳәа иҟоузеи? Иажәа дақәиҭуп,
дыцәҳауеит, дышҳауеит. Уаӷеимшхара, изаигәа инеиз аҟамч
ԥҵаҵа дыҵихуеит.
– Уара, сара сызуазҵаауа, абарҭ аҷкәынцәа рзыҳәан
ииҳәозеи ҳәа ауп.
– Аҷкәынцәа зҵәахыз, иҳәеит, рыҩны-ргәара ықәсыблаауеит,
иҳәеит. Ақыҭа азакәациа азыҟасҵоит, иҳәеит. Ажәакала,
саҳәшьа, Ҭакәи иҵыхәала ҳцәа ҳҭырцарц ҳаҟоуп.
– Ишәыхәҭами шәцәа шәҭырцар, – асҭаршын днаиқәцәҟьеит
Гәашьа. – Уажәраанӡа шәабаҟаз? Баша иахазаап ани
ухәда
иахоу адаҷ. Уи аҳәынҭқар угәра ганы иуиҭеит.
– Аиаша бҳәеит, саҳәшьа. Аус бааԥсны иаауеит, изааӡарызеи,
– дналықәшаҳаҭхеит асҭаршын Гәашьа. – Ҳаи, стәанхалацәеит,
– дҩаҵҟьеит дахьтәаз Ҷӷьыц. – Сыштәоу аказак
иреиуоу
аӡәы сибар, схы ақды инықәкны ихырҵәоит.
– Иара шәхымыждагь иаснагь ақды иқәҵан ишәкума
ишаахырҵәара.
– Иқәбымҵан бхаҵазар… Бымш аабзиахааит, саҳәшьа.
Амла сакуеит, аха аангылашьа сымам. Амарџьа, уи абрахь дааиуазар, дшәыдшәымкылан, – иҳәан, ашҭа дынҭыҵны дцеит.
Хьымеи лани ираҳаз агәра рзымго, уа игылан иадырсызшәа.
– Сшәоит, сан, ари аҵыхәа ҽеик ахь икылсуам излазбо ала.
– Бымшәан, Хьыма. Урҭ шхынҳәыз еиҳа еиӷьуп. Абрагьҩы
иҩны дшахьчо, даҽаџьара дазыхьчом. Лаԥықәшәа соуит, урҭ
уаха иаауеит хымԥада.
– Лаԥықәшәа акрадыруандаз, сара саҟара изауада.
– Сара слаԥықәшәа ԥышәоуп, нан. Баша ҳгылоуп. Ашәашәиқәа
иреиҳау акы бамҵас. Рхәи рымҩаныфеи ҳархиароуп.
Бысҭаԥхак рымфеижьҭеи иҵуа здырхуада, – лҳәан аҩныҟа
дныҩналеит.
Аамҭа аҭаацәара ду рышьҭаларахьы инеихьан. Аҩны ианазааигәаха,
рыҽқәа инарҽыжәҵын, ԥыҭк аҵх иалаӡырҩуа
игылан Ҭакәи иҩызцәеи иареи. Ааигәа-сигәа аҩнқәа рҿы
алашара дырцәахьан. Зехьынџьара ҭынчран.
– Ала ыҟамзар акәхап, акәымзар, уажәшьҭа ҳгәанаҭахьазаарын,
– иҳәеит Ҭакәи.
– Сара сцоит, ӡәыр дыҟоу-дыҟаму еилыскаауеит, – иҳәеит
Асҭана.
– Мап, уара аҽқәа рҿы уаанхоит.
– Саҭамзааит, аха абри сара ҽыхьчас сшәымоума? – игәы
намӡо Ҭакәи иахь дҵааит Асҭана.
Алафҳәара иаамҭам, Асҭана, уажәы. Аҽқәа роуп ҳаԥсы
зку. Урҭ еиҳа ихьчатәуп, ҳара ҳахқәа раасҭа, – иҳәан, Ҭакәи
днаишьҭалеит Гыџь.
Ҭакәи аԥхьа днеиуан. Жәабаҟа шьаҿа ишьҭахь дгылан
Гыџьгьы. Аҩыџьагьы ртапанчақәа ҭыхны иркын. Аԥхьа инеиуаз икәшар, ишьҭахьтәи деиқәирхар акәын. Ма ашьтахьтәи
деилыршьыр, аԥхьатәи иаразнак уи дицхраауан. Гыџьи Ҭакәии
уи ԥыршәахьан, зныкымкәан рхы иадырхәахьан уи
аҩыза
амаана. Ҭакәи Хьыма дибаларц шиҭахыз здыруаз рацәаҩын.
Аиҳараӡак аказак ирылаз аԥсуаа. Убри аҟынтә днеип ахьыргәахәуаз заанаҵы инеины иахаҩон. Аха урҭ уаха
ара иҟамызт.
Аҩны ианазааигәаха, иҽаанкылан Гыџь дааихьыкӡаны ибжьы ныҵакны ус иҳәеит:
– Излазбо ала, ара уаха аӡәгьы дыҟам, ҳаҩналап.
– Уара унеи, Ҭакәи. Сара ҳамҭак ара саангылоит.
– Ара иҟазар, уажәшьҭа иҳакәшахьазаарын.
– Иухоумыршҭын, уԥсы шҭоу ушиҭаху аполковник. Ҳара
ҳауп ирыцҳахо акәымзар, уара ма Петербург удмырбои.
– Аҳәынҭқар ҳамҭас изызгашоуп исымам акәымзар, уи
иҟынӡа ацара хьаамызт, – иҳәан, Гыџь ижәҩахыр днахьысын,
«сара сыҩналоит» ҳәа, аанарго уахь иҿынеихеит.
Ашьҭахьтәи ашә ала амаҵурҭа дныҩналеит Ҭакәи.
– Хәлыбзиа!
– Бзиа збаша, нан! – лҳәан, Гәашьа дҩагылан Ҭакәи ишҟа
шьаҿақәак ныҟалҵан, ус даанхеит.
– Ианаамҭамыз ҳшәыхҭыгәылеит, аха уаҳа ԥсыхәа ҳамамызт.
Ҳанхынҳәыхгьы, шәымбакәа џьара еиҭацара ҳақәшәар
ҳҳәан… – ихырқьаиара даҿын Ҭакәи.
– Уҩызцәа абаҟоу, нан? Ишәыԥсҭазаашьоузеи? – азҵаарақәа
неишьҭалыԥсеит Гәашьа.
– Сҩызцәа хар рымам, абра ааигәа иҟоуп. Иҳаԥсҭазаашьоу
атәы аҳәара иаԥсам уажәы.
– Уҩызцәа урыԥхь арахь. Уаха шәшаауаз лдыруазшәа,
Хьыма шәхәы рхианы дыԥшуп.
Ҭакәи адәахьы дындәылҵит. Гәашьа аирыӡ аашьҭыхны
аҩцарахьы
дцеит аҩы аалгарц. Хьыма аишәа ахьыманшәалахаша
инаргылан, афатәқәа рықәргылара далагеит. Лшьамхқәа
ҵысуан лара. Макьанагьы цқьа агәра лызгомызт Ҭакәи
деибга-дызҩыда лыҩны дааит ҳәа.
– Уа хәлыбзиақәа! – ибжьы наиргеит Гыџь, Асҭанеи иареи
ашә ианаахыҵ.
Хьыма дааҭрысын, илкыз афырџьан налымпыҵҟьан, иахьынкаҳаз
иԥыххааса ицеит.
– Унан, саҭамзааит, бзеила шәаабеит! – лҳәан, афырџьан
ԥҽыхақәа реизгара далагеит, уаҳа иҟалҵарыз данақәмшәа.
– Афырџьан аԥҽра абзиа иазҳәоуп, – иҳәан, аԥҽыхақәа
илкыз аалымхны амца инақәиԥсеит Гыџь.
– Нан, Ҭакәи дабаҟоу? – ҳәа дҵааит аирыӡ ала аҩы лыман
дшааҩналаҵәҟьаз Гәашьа.
– Ҭакәи аҵәы иқәшәеит уаха, – дгәырӷьаҵәа ҿааиҭит
Асҭана дахьгылаз.
– Уи иаанагозеи, нан?
– Уи иаанаго убри ауп, ди бхаҵкы, – иҳәеит Гыџь, ишәақь
ааигәа аҭӡамц инадыргылан. – Ҳара ҩныкаҿы ҳаннеиуа,
ҳуаӡәк адәахьы дыҟазароуп. Аҽқәа рхала ааныжьшьа ҳамаӡам.
Убри аҟынтә уаха аҵәы Ҭакәи иқәшәеит.
– Шәыгәнаҳа рзымгааит шәара аԥсҭазаара шәымҭакәа шәымҩахызҟьаз,
– даагәынқьит Гәашьа, аҷкәынцәа рыцҳашьаны.
– Ҳара акгьы ҳхарам, анцәа ибоит. Ҳарцәымыӷхан, иаҳцәымыӷхеит.
Иҳасын, ҳрысит. Ҳаршьыр, рразҟы иакит. Ҳарзымшьыр,
ҳразҟы иакит. Иаҳнаалар, ҳарнаалап. Уаас ҳаршьар,
даргьы убас иаҳшьап. Ӡәыр иҭахума абна алалара.
Уҩыза
адәы дықәргылан, уара ажәжәаҳәа акруфо. Нас уара
уаха шаанӡа умыцәаӡакәа иара иԥсы иуршьо, – дагьцәажәон,
акрыфарагьы даҿын Асҭана.
– Анцәа иныҳәааит абри аҩнаҭа, – афырџьан аашьҭыхны
дҩагылеит Гыџь. – Аҳаҳаи, шәгәы кашәмыжьын. Абасҵәҟьа
аамҭа царым. Ҳхы-ҳаԥсы ҳацәымшәо ҳаибабахрагьы ҳаҟоуп
зны, – афырџьан дҩаҿыхәан инықәиргылеит.
– Нан, иамухындаз уи уфырџьан.
– Иаажәӡом, ди, арыжәтә. Уи ҳҽацәыҳахьчоит. Игызмалуп,
амыцхә уаланагалар ҟалоит. Убри аҟынтә ҳқәит ҳахҩыкгьы,
ахақәиҭра ҳауаанӡа ишаҳамжәуа ала.
Гәашьа ирыцҳашьаны дрыхәаԥшуан, ирласны акрыфара
иаҿыз арԥарцәа. Илбон урҭ ргәы шҭынчмыз, адәахьы иҟаз
рҩыза иахь ишрыхоз.
– Шәчеиџьыка иазҳааит, – иҳәан, даагылеит Гыџь.
– Арҭ акрыфара акәым, аԥсыхаҵәҟьагьы урҭом, – иҳәан,
аҵыхәтәантәи иҿаҵа налбааданы дҩагылеит Асҭанагьы.
Гыџьи Асҭанеи адәахьы индәылҵит.
– Уажәшьҭа сара шәсыргәамҵыр акәхеит, – иҳәеит Ҭакәи
аԥхьатәи ашә ала данааҩнала.
– Хаи, нан, ҳара ҳаргәамҵра аума усс иҟоу. Шәара шәгәаҟра
ауп исызхымго. Аха абас шәахьеибахьчо уи бзиоуп.
– Ус ҳаибамыхьчар, уаҵәы ҳахҩыкгьы ҳҟалом, – иҳәан,
ишәақь нкыдыргылан, Хьима алагьани аирыӡи рхианы иахьылкыз днеины, инапы ааӡәӡәаны аишәа дааины днахатәеит.
– Нан, акы унацҳа умыццакыкәа. Сара адәахьы иҟоу аҷкәынцәа
снарацәажәалап, – лҳәан, аҽыҵга ныҟаҵаны адәахьы
дцеит Гәашьа.
Ҭакәи ихәы инапы амыркыкәа, ихы иқәжьны, дтәан. Нас
Хьыма дналҿаԥшын, ацәажәара дналагеит.
– Избоит беиҵаӷәӷәа бышгыло. Ҳазқәымгәыӷуаз ҳақәшәеит,
баргьы саргьы. Аха уажәшьҭа хьаҵшьа ҳамам. Убарҭ
алақәеи ҳареи ҳшеилгаша анцәа иоуп издыруа.
– Уара уоуп сзыцәшәо, акы ухьыр ҳәа. Иасуаха анцәа
сиҳәоит сшьамхнышланы.
– Сара схала сакәым, ҳахҩыкгьы ҳзыҳәан анцәа биҳәала.
Сара сҵыхәала рыҩны-ргәара кажьны абна илоуп.
– Мап, сара сҵыхәала ауп абри зегьы зыҟалаз, – Ҭакәи
днеиԥыҩлеит
Хьыма.
– Мап, Хьыма, уи зегь зыхҟьаз, анцәа ҳаиҟараны ҳахьимшаз
ауп, – иҳәан, афырџьан аашьҭыхны днаҿыхәан инықәиргылеит.
– Сгәы иаанагон шырԥазынӡа шәаангылоит ҳәа, – лҳәеит
Хьыма, Ҭакәи дахьыҩагылаз лгәамԥхакәа.
– Изҭахымда ҭынч абри ахәышҭаара аҽҳәатәара, аха иауам. Аҳәынҭқар инымаалаз ауаҩы иразҟы абас ауп ишыҟоу.
Бара акы бацәымшәан, сылаԥш бхуп. Уажәшьҭа бааигәа сыҟоуп:
Ишыдыдуа ақәа ауам. Иԥшӡам сҩызцәа адәахьы иргыланы… Быҵх аабзиахааит!.. – иҳәан, блахаала Хьыма дааимданы адәахьы дындәылҵит Ҭакәи.
Уи ашьҭахь акыр аамҭа Хьымеи лани амца иҽҳәатәаны
ихәыцуан. Ахьаца мҿы еиқәыз, иаҳа-иаҳа аҿыцәаара иаҿын.
Мура, – рлаԥшь аҩны ихьыҟамыз ианыԥшуан рашҭа. Уи абжьы
гәаҩа ангалак, ани аԥҳаи рыԥсы ҭалон. Рыгәгьы ааӷәӷәахон.
– Нан, амца ҿасҳәоит, аишәа шьҭых, – лҳәан, кәызҭӷала
аԥырӷқәа реизыҳәҳәара далагеит Гәашьа,
– Аԥсуаа уахынла амца ҿарҳәоит, уаҵәы иԥдыртларц
азыҳәан…
Уаҵәы ахәышҭаараҿы еиҭа аԥхарра ҟанаҵарц азыҳәан…
Лҩаҵәк зхылымҵуа аҩнаҭа, ақьаԥҭажәрахь ахы хоуп.
Амра амшын инӡаашәалазшәа, инхәыҵапҟа ицеит. Аԥсабара
алашьцара ахаԥара иаҿын. Аԥҭақәа ргәышҵақәа ҵылашьцаахьан. Аҩнқәа ирхылҵуаз алҩаҵәқәа ана-ара, ихәхәа-хәхәаӡа ашьаҟақәа реиԥш ажәҩан иалакнаҳан. Џьарак-ҩыџьарак алашарақәа адыркхьан. Зны-зынла шьоукгьы
неиқәҿырҭлон.
Игон лашыбжьқәакгьы, иара убас арахә рыҟаабжьқәагьы.
Аԥсы ахан аԥсҭазаара. Ауаатәыҩсагьы уи рҽақәыршәаны
ицон.
Убри аамҭазы, наҟ харакы акаҵәара шыҟаз игеит аҽшьапышьҭыбжьқәа.
Наҩеии Махьали ргәырҽанырҵеит.
– Иуаҳама зыбжьы газ? – иҳәан, даагылеит Наҩеи илымҳа
кыдҵаны акаҵәарахь дӡырҩуа.
– Ҽышьҭыбжьуп, сымҩашьозар, – дахьтәаз дҩаҵҟьеит Махьалгьы.
Еиҭагеит аҽышьҭыбжьқәа, уажәы еиҳа иааигәаны.
– Дара роуп, урҭ рыдагьы ари амҩа аӡәы дзылбаараны
иҟаӡам, – иҳәеит Наҩеи.
– Уа шьаҟамҩоуп, аҽқәа злахыҵзеи? – уи амҩа бзиан идыруан Махьал, иџьеишьеит устәи ала аҽышьҭыбжьы ахьгаз.
– Акаршәраҿы аныҟәара азин урымҭар, ашьхараҿы умҩа
уԥшаар ами, Махьал. Ус ауп абри аԥсҭазаара шыҟоу. Аҩнытә
рбаӷь, атәым рбаӷь амч анақәымхалак, иҩаԥырны амахә иқәтәоит.
Убрагь ҭыԥ анамоулак, нас ахы ахьынахо иқәҵны ицоит. Зыҩны иахырцаз ԥсҭазаарас иоураны иҟоузеи?
Аҽышьҭыбжьқәа игоз уаҳа ирмаҳаит. Акыраамҭа аҵх лашьца
иалаӡырҩуа игылан Махьали Наҩеии.
– Аԥшәма, уҟоума? – ҳәа, ақәацә ашьҭахьҟа шыҟаз игеит
бжьык.
– Сыҟоуп, – аҭак ныҟаиҵеит Наҩеигьы.
– Нас аԥшәма дыҟазар, алашара заркымзеи? – еиҭагеит
уахьынтәи уи абжьы, уажәы еиҳа иааигәаны.
– Ари аԥшәма илашара ыцәеижьҭеи акыр ҵуеит, – иҳәан,
ибжьы ахьгаз ашҟа шьаҿақәак ныҟаиҵеит Наҩеи.
– Уи иашам. Ӡаԥшь-иԥа Наҩеи илашара акызароуп иаснагь. Иара ирцәарц далагаргьы, сара исураны сыҟаӡам ҳәа,
– еиҭагахит абжьы.
Алашьцара даалырбааит рышҟа иааиуаз ауаҩы. Уи иааикәыршан
ҟанҭаруазла дчаԥан. Иара убарҭ аҟанҭаруазқәа ирҭаз
аџьаԥҳаны акәын, аҵхгьы иалҷҷаауаз.
– Хәлыбзиа, Наҩеи! – ааигәа данааи иҽаанкылан ҿааиҭит
Ҭакәи.
– Бзиара збаша, бзиала уаабеит! – иҳәан, Такәи днеигәыдхахалеит
Наҩеи.
– Ари дызусҭада? – насҭха адашьцара иалагылаз Махьал
ишҟа илаԥш наиршәит Такәи,
– Сара дысгәылоуп, дқәыԥшуп макьана, аха шәара шәзыҳәан
гәык ала иҟоу уаҩуп.
– Гәык ала дыҟазар, иҭабуп ҳәа иаҳҳәоит ҳаргьы. Ус анакәха,
амца ҳзеиқәиҵааит, ашәарах жьы ҳамоуп, – иҳәеит Такәи,
Наҩеи иҟынтә иаҳаз игәы иахәаны.
– Уажәыҵәҟьа! – ибжьы изаанымкылеит Махьал игәырӷьара
аҟынтә. Нас дааиҭаԥан аҩны дныҩналеит. Уи акәхеит, иаразнак алашара ныҩнаҷҷеит аҩныҵҟа.
Ҭакәи уи гәеиҭан, ус иҳәеит:
– Ари арԥыс еилҟьак иакәзаап. Рацәа ирласны амца
еиқәиҵеит.
– Ахыҭҟьа дацнеиуеит. Агәаӷь зызҭоу ҷкәыноуп, – иҳәеит
Наҩеи, Ҭакәи Махьал дахьигәаԥхаз игәы иахәаны.
Ҭакәи иныҵакны ҩынтә атрышә дасит. Уи иаанагоз, ҭынчроуп,
арахь шәааи ҳәа акәын. Наҩеии Ҭакәии ақәацә ианыҩнала,
ахьурӡы амца иахакнеиҳахьан Махьал.
– Акәац злаажәуа ауп иҳамам, – иҳәеит Наҩеи.
– Уажәыҵәҟьа, аҩны сцаны иаазгоит, – иҳәан, иаразнак
дындәылҟьеит Махьал.
Асҭанеи Гыџьи еимакы-еиҿакны ирыман иааҩналеит
абӷаџьма.
– Исаҳаит, Наҩеи. Даараӡа сгәы иалоуп, Марҭа Ҟарачыҟа
лгара сара исхароушәа збоит. Избоит акәым, иагьысхараҵәҟьоуп.
– Зегьы зхароу саб иоуп. Уи дқәыџьмахеит, ҳгәаӷ икит ихшаз. Ишубо ҳаимирпит. Сара исыбаргыузеи сшыҟазаалакгьы,
Аԥсны сыҟоуп. Аха Марҭа лоуп ирыцҳахаз. Уи даҳцәыӡит наӡаӡа,
– илаӷырӡқәа аахаҟәҟәалеит згәы кыдгылахьаз Наҩеи.
– Мап, Наҩеи, сара Марҭа дынсыжьӡом. Аӡынра шниасыҵәҟьаз
амҩа сықәлоит.
– Илымада Марҭа уа? Ҳауа дыҟам, ҳҭынха дыҟам. Дхәыҽны
димазар збада? Амалагьы иара уаҩ ҽеик иакәым, рҳәоит.
Издыруан иҟаҵатәу, аха арахь сара сымч хом. Ишыжәбо зынӡаск
сеилаҳаит.
Гыџь игәы дрыцҳанашьон Наҩеи. Аџьҵла амацәыс зыгәҭа
еиҟәнажәаз еиԥш, дҟәыбаса, деилаԥыххаа акәын дшыҟаз.
– Уҽырҭынч, Наҩеи. Амч ҳара ҳаҟара измада. Аха ҳхы
ишаҳархәаша, убри ауп аус злоу. Ажәа уаҳҭоит Марҭа уа Ҟарачы
дшаанҳмыжьуа ала. Ари аӡынразы усгьы уахь амҩа
ақәлара
иаԥсам – иҳәеит Ҭакәи, абӷаџьма еиҿызхуаз Асҭана
дицхраауа дахьгылаз.
Ақәаб ала аӡы иман дааҩналан, ахьурӡы инадкнеиҳалеит
Махьал.
– Абри арԥыс ижәбо, шәара дшәышьҭаларц шаҟантә иақәикхьааз,
аха сара дааныскылон, – иҳәеит Наҩеи, Махьал
игәы иҭыхоз Ҭакәи илымҳа аҟынӡа инеигарацы.
– Изуҭахымзеи ҭынч уҩны уҟазарц, арԥыс? – дҵааит Ҭакәи.
– Сымч хом, аха сыбла иабоит ҭынч нхашьа ҳаураны ҳшыҟам.
Алмахсиҭ саб ауаҩы дизааишьҭхьеит маҵуҩыс сигарц
азыҳәан. Уи иахь сцараны сыҟам. Шәара сшәыдшәымкыларгьы,
зегьакоуп схала абна сылалоит, – иҳәеит Махьал, иоуразоуроу деицрашәаны.
– Угәы ишԥаанаго, иулшару, ҳара ҳавагылара? – дҵааит
Гыџь.
– Иахьа исылымшар, уаҵәы исылшап. Агәра шәсыргап,
сара гәык-ԥсык ала шәарә шәзы иҟоу аӡә шсакәу, – иҳәеит
Махьал, аҭак исарҳәарызеишь ҳәа агәҭҟьара иманы.
– Уанаҳҭаххо ҳара иуаҳҳәоит. Сгәы иаанагоит уи уара
уаԥсоуп ҳәа, – иҳәеит Ҭакәи, Махьал игәы ирҭынчырц.
Махьал игәырӷьара ҳәаа амамызт. Аҩны дыҩны дцан, аԥш
ааганы, аҽқәа ирымҵаиргылеит. Акәадырқәа рықәхны рыԥсы
диршьеит. Аџьыка риҭеит. Аӡы диржәит. Нас аԥҳал азна аҩы
ааигеит. Абарҭ зегьы џьабаада еихышәшәо акәын ишыҟаиҵоз
иара. Уи гәарҭон Ҭакәи иҩызцәеи иареи. Ргәы дахәон, аха
гәаныла дрыцҳаршьон. Абри иеиԥш амаалықь, иԥсҭазаара
дақәҟьаны, дрыман абна алалара гәнаҳаршьон.
Аҵх акыр инеихьан. Наҩеи иқәацәаҿ ргәы рҭынчны аишәа
иахатәан хҩык аиҩызцәа. Уажәы руаӡәк адәахьы аҽқәа рҿы
дгыламызт. Урҭ ихьчон Махьал.
Игеит раԥхьатәи арбаӷь абжьы, аҳабла аҵыхәахьшәа
џьара.
– Иаамҭоуп уажәшьҭа ҳцара, – иҳәан, дҩагылеит Ҭакәи.
Агәырӷьара изааргон ианаауаз, агәырҩа еиҭа неихаԥон
ианцоз Наҩеи. Азаҵәреи иареи аиқәԥара иалагахуан.
Згәырӷьара ҳәаа амамыз Махьал иакәын. Уи дгәыӷуан,
мышкызны
сышԥарыдрымкылари ҳәа…
Сакәыт! алаҳәа аҭреиԥш, ҩыҵак дцәыҵанхон. Зхала иахыз уаҩын иара. Иԥҳәыси иҷкәыни-иԥырҵны ицеижьҭеи
акырҵуан, иуаҩышҳамра иахҟьаны. Иахьахәлаанӡа цәгьарак
абазури ҳәа дкылыԥш-кылӡырҩуан, џьара акы рҳәозар саҳауеит
ҳәа.
Асҭаршын Ҷыӷьыц уи ибзиан дидыруан. Дагьиацәажәахьан,
Ҭакәи џьара дибозар адырра ииҭарц.
– Ҭакәи сара сҿы дыҟан аакьыскьа, – иҳәеит Сакәыт, Ҷӷьыци
Ҟазылбеи аусҳәарҭаҿы данрықәшәа.
– Уи шԥа! – иџьымшьқәа ихагәҭахь иахалеит Ҟазылбеи.
– Ишԥа умбои, ухаҵкы, дыҟан иҩызцәа ицны. Ауха сышьтәақәа
иреиӷьыз рзысшьит, анцәа ирҿоумҵартә. Ухаҵоуп
ирзумшьын, ашәақь ахы уҭаирԥшып Ҭакәи, – иҳәеит Сакәыт,
асҭаршыни Ҟазылбеи мыцла еиқәжьо.
Ашьтәа ашьра акәым ахьурӡыҵәҟьа кнеимҳаит Сакәыт
Ҭакәираа аннеи.
– Еи, дад, ҭаҳмадак схала сахуп, шәхәы ицәырызгашагьы
сымам, – иҳәеит Сакәыт, днапырҟәыҷы-шьапырҟәыҷуа.
Ҭакәи диздыруамызт Сакәыт. Урҭ қыҭала акыр инеицәыхаран.
Иӡбахәгьы имаҳацызт. Убри аҟынтә игәра игеит.
– Аџьабаа уҳарбом, аԥшәма. Ҳара ҳныҟәаҩцәоуп. Афатәгьы
ҳара иҳамоуп. Ҳнеидтәалан акы ҳнацҳап, – иҳәан, ахьаҭра
иҭаз ажьҵаа ааҭыганы инықәиҵеит Ҭакәи.
Исасцәа акыррыцифеит Сакәыт, ихы дахашшаауа, иара
итәык аишәа иахьықәмыз игәы иалоушәа ҟаиҵон.
Ҭакәи иҭаххеит изҭаз аԥшәма идыруоу имдыруоу аилкаара. Нас диазҵааит:
– Ҷкәынцәақәак Емхаак дышьны абна илоуп, рҳәеит. Урҭ
рыӡбахә ҳәа акыр уаҳахьоума?
– Ааи, дад, ирҳәоит акәымзар, издыруазеи сара ҭаҳмадак.
Анцәа илԥха шәоуааит шәара, саашәыргәырӷьеит акәымзар,
мызкы аахыс уаҩы ибла сҭамԥшыцызт абра, – иҳәеит Сакәыт
иҽрыцҳатәны.
Сакәыт идырит изусҭцәақәаз уаха иҭаз. Уи еизарак аҿы
Ҭакәи дибахьан, аха иԥсы иахимырзааит.
– Дзыхдырҟьазеишь уи Аимхаа? – дҵааит Гыџьгьы.
– Аимхаа иқәнагоз дақәшәеит ҳәа рҳәо саҳаит, дад, уаҳа
акгьы, – иҳәеит исасцәа рыжьҵаа дацрыхо Сакәыт.
Амҩа иаркаран иҟаз арԥарцәа аԥсшьара рҭахын.
Ҭакәи ишәақь аашьҭыхны аҽқәа рахь дындәылҵит.
– Ари арԥыс адәахьы дызцазеи? – ҳәа дҵааит Сакәыт.
– Убас аҭахуп. Ҳуаӡәк аҽқәа рҿы дыҟазароуп, – иҳәан,
ишәақь наиваҵаны ацәарҭаӷәы днықәиеит Гыџь.
– Сара сыҩны шәгәы рҭынчны шәыҟаз, дадраа. Ара аҩысҭаагьы
иҿырхасырҭам. Анцәа дышәхылаԥшааит, сыҷкәынцәа,
– иҳәан, иҭааз дара шракәҵәҟьоу агәра ганы, аҿаԥарахь
дныҩналеит.
Акыраамҭа ус игәы ҩарханы дышьҭан Гыџь. Дызмыцәошәа
аниба, дҩагылан, Ҭакәи аҽқәа рҿы дахьтәаз ашҟа дцеит.
– Узмырцәозеи, Гыџь?
Ҭакәи изҵаара иаразнак аҭак ҟамҵакәа, ишәақь наиҵаргәаны
иааигәа днатәеит Гыџь.
– Изакәу сыздыруам, аха сзыцәом. Аиаша уасҳәап, ҳазҭоу
аԥшәма дысгәаԥхом. Уи ибла ақәыџьмеиԥш ауп ишыкәеицеиуа.
– Ауаҩы дажәуа даналагалак иблақәа кәеицеиуеит. Усоуп ишыҟоу. Егьи иуҳәаз сақәшаҳаҭым. Абри иеиԥш абна
иланхо аҭаҳмада, анцәа дитәуп. Анцәа игәы иамыхәо ҟаиҵараны
дыҟаӡам. Насгьы, ҳауаажәлар зегьы рыгәра ҳамго
ҳалагар, усҟан Аԥсны ҳалҵны ҳцар акәхоит, – иҳәан, ижәаҩа
днықәиашәа ажәҩан днаҵаԥшит Ҭакәи.
– Уара иуҭаху ҳәа, сара сгәы ҭынчым, – Ҭакуи инаиҿаирхьит
Гыџь.
– Асҭаршын аусҳәарҭаҿы анхаҩы ҟамчыла исуа анызба
инаркны саргьы сгәы ҭынчым, аха ҳазшаз ҳахәда иқәиҵаз
ауӷә ҳахалароуп ҳаԥсы ҭанаҵы.
Урҭ аҩыџьагьы уаҳа имеицәажәакәа рыбӷа идҵаны итәан,
рааигәа илеиуаз арҩаш абжьы азыӡырҩуа. Ажәҩан агәы
цқьан, аха ахьҭа аҿан. Иуадаҩыз ҵхын Гыџь изыҳәан уахатәи
аҵх. Ахьшәашәара иҟазгьы изгәамҭаӡакәа дзызхәыцуаз раԥхьаҟатәи
амҩа акәын. Гәрамгарыда абас аԥсҭазаара иара изы
ишуадаҩызгьы, ихы анираалар акәын.
Адырҩаҽны ишаашаҵәҟьаз рыҽқәа инарҽыжәлан, рымҩахь
ицеит Ҭакәи иҩызцәеи иареи. Убарҭ шнықәҵыҵәҟьаз
ахылаӷьара иҽнеиҭеит Сакәыт.
Иҭаз рыӡбахә асҭаршын иҟынӡа инеигарц азы. Уа диқәшәеит
Ҟазылбеигьы.
– Сакәыт, – иҳәеит Ҟазылбеи инақәрӷәӷәаны. – Уара уаԥхьаҟа
уԥсҭазаара еиӷьхарц уҭахызар, ҳурманшәалароуп.
Сакәыт иаразнак илымҳақәа кьакьахеит. Иара итәы иакит.
Игәгьы нҭгәырӷьаан ус нареиҳәеит:
– Ишәҭаху аказы схы сеигӡом.
– Ҭакәи уара уҿы даннеиуа, иаразнак адырра ҳауҭоит, –
иҳәеит асҭаршын.
– Уи шԥа, – игәиҽаниҵеит Сакәыт. – Сара абри ашьха сылбааны адырра шәысҭаанӡа дара уа итәарым.
– Адырра ҳара иҳазҭаша уара дуцаҳҵоит, – иҳәеит Ҟазылбеи.
– Ибзиоуп, аха дышәзымккәа дшәыцәцар, ишԥа сыԥсыхәо
сара усҟан.
– Уи хьаас иҟоумҵан, уара узы ҳара ҳхәыцуеит, – иҳәеит
Ҷӷьыц ибла гызмалқәа рыла Ҟазылбеи иахь дынцәыҵыԥшны.
– Дысшьыр шԥаҟалари? – дқьақьаӡаны дҵааит Сакәыт.
– Ишьра ҟалозар, уара ауадаҩ уалаҳҵозма. Иԥсы шҭоу
дыктәуп. Ҳазкәыхшоу аҳәынҭқар убас иҳәеит. Изиҭаху сыздырам ауаацәгьақәа Петербург иганы дрыламцәаӷәозар, –
исаса ду неихҳәаны ибжьы неиҵыхны дааччеит Ҷӷьыц.
Сакәыт, аҳәынаԥ акылҳара икылԥшуа еиԥш, иқьышәқәа
қәац-қәацо дтәан. Убысҟан ашьҭахьтәи ашә ала дааҩналеит
уаҩы цыркьык, ихаҿы еиқәаҵәа еилаҩаӡа, иџьымшьқәа
илахь иҭассы, шықәсы ҩажәижәохә раҟара зхыҵуаз.
– Абри Қьаламаҭ ихьӡуп. Абыржәы дубеит, уаҳагьы дуздыруам. Иара иуеиҳәоит иҟоуҵаша урҭ уҩны ианнеиуа.
Ахәымш рыҽны Ҭакәи иҩызцәеи иареи абри аҳабла ианналалоз алашьцара рықәшәеит. Убри аамҭазы ақәаршаҩы
аҿыланахеит, уахьынҳалан ажәҩан ухаларатәы еиԥш.
– Сакәыт иахь, уаҳа ԥсыхәа ҳамам, – иҩызцәа ибжьы нарықәиргеит
Ҭакәи.
Гыџь уахь ацара игәамԥхакәа, иҽы ахы даахан Ҭакәи
инаиқәҿиҭит:
– Ҭакәи, иаҭахым уахь ацара, ҳаԥхьап абри абнаҿы.
– Амш иаҳа-иаҳа еицәахоит. Ишԥаҳхааго абнараҿы, –
иҳәан, иҽы ахы аарҵәины аҩада дыҩкыдлеит Ҭакәи.
– Ҳаи, шәаазгаз шәшьапқәа срыкәхшоуп, – иҳәан, дрыцәнымхо
дырԥылт агәашә иахьааҭалазҵәҟьа Сакәыт.
– Уҳаргәамҵуеит еиҭа, аха уаҳа ԥсыхәа ҳмоуит. Амшцәгьа
ҳамҩа иаԥгылеит, – Сакәыт инапы ааникылеит Ҭакәи.
– Ҳаи, ишәҳәо закәызеи! Шәхы шԥахыжәбаауеи. Усҟан
ишәфаша ахьсымамыз сгәы иалоуп. Ианаамҭаҵәҟьаз шәсықәшәеит.
Иахьа шьтәак сшьит. Акәац жәуа иҭоуп. Атәан цаҳәцаҳәуа
ишәсыржәып. Уажәыҵәҟьа ахьурӡы нахакнасҳауеит.
Амца ашыра згәыҵаш итәаз арԥарцәа, рымаҭәақәа абара иахьаҿыз ахылҩа-ԥсылҩа рхылҵуан. Даргьы, рааԥсара
рыхьӡаны ацәа рықәҳаны ихырсасиуан. Сакәыт иблақәа
днарцәыҵыԥшны, ршәақьқәа ахькыдгылаз днарыхәаԥшит.
Игәы иҭеикит идҵа анагӡара. Ацәашьы аашьҭыхны дындәылҵит
адәахьы. Ашҭа агәҭаны даннеи, даагылан ихы иаацәхыкны
иҩышьҭыхны иааҟьаны ҵаҟа илеигеит. Нас ирцәеит
даҭәҳәаны.
– Аԥша сцәашьы арцәеит, – иҳәеит данааҩнала, акәазҭӷа
аашьҭыхны деиҭандәылҵит адәахьы. Уи акәазҭӷа акыраамҭа
иҟьо, ацеи аҩцареи дрыбжьан.
Уи акәхеит. Қьаламаҭ еиликааит Ҭакәи Сакәыт дшиҭааз.
Аҩны иазымариашаны нырцә ахәаҿы ақьала дызҵатәаз
дныҵҟьан, аҵла ашьапы иадҳәалаз иҽы дҩақәтәан, ддәықәлеит
ахы даамыхаӡакәа аказак адырра риҭарц.
Уаха заҵәык абри еиԥш амца иҽҳәатәаны рыԥсы ахьыршьоз дара рзы акыр иаԥсан. Акранырфа ашьҭахь Гыџьи Асҭанеи,
ршәақьқәа аашьҭыхны аҽқәа рахь ицеит. Аҽқәа ацаҵаҟа
иҿаҳәан ауапақәа рықәыршәны.
Ҭакәи армыӡ днықәиеит иарӷьа напала ишәақь аҵӷа
кны. Амца ашыра игәыҵашыз дарԥсин, иаразнак ацәа дынҭанагалеит.
Сакәыт гызмал, ԥыҭраамҭак агҿыҩра дыгҿан, ак
ҟаиҵошәа,
ак иуазшәа. Нас ашьҭахьтәи ашә дындәылҵын,
ахылаӷьара иҽлаҭан дцеит.
Амш аҵәцара иаҿын. Қьаламаҭ аказак раԥхьа дгыланы
дҩеиуан. Еицыз реиҳараҩык ԥсацәан. Ари еиԥш адгьыл аҿы
даҽаӡәы имч мхар ҟалон. Абарҭқәа реиԥш иҟоу азыҳәан
акәын аполковник аԥсацәа идкылан изимаз, рыгәра шимгозгьы. Ауалафахәы еиҳаны изриҭозгьы, ихихырц азы акәын.
Аҩны ианазааигәаха, Қьаламаҭ даангылан ус нареиҳәеит:
– Иара ида иҩызцәа иаразнак иаԥырышәх. Данышәклак,
шахала иаразнак дԥахны аполковник иахь шәдәықәла. Сара схы исырбар сҭахым. Убри аҟынтә хара-хара сшәышьҭазаауеит.
Аҩны ишакәшазҵәҟьа, Қьаламаҭ идҵала ихысит рызынтәык.
Гыџьи Асҭанеи ахысбыжьқәа ахьгаз ашҟа иаразнак
даргьы аҭак ныҟарҵеит аҵлақәа рҽынарывакны, аха алашьцараҿы
акгьы убарҭамызт. Ҭакәи адәахьы адәылҵха имҭакәа,
хәҩык аказак лыҩналан, иҟама имырхаанӡа ҩыџьа
иара
уаҵәҟьа илаишьҭит. Уи нахыс уаҳа имч дмырхакәа
дҿарҳәеит.
– Сҩызцәа, шәца, шәхы шәахә, – дыҳәҳәеит Ҭакәи, – сҽы
нышәмыжьын,
ижәга.
Асҭанеи Гыџьи, рҩыза еиқәырхара шамуаз анырба; ахыбра иааҟәыҵын, рыҽқәа иҩарықәтәан, Ҭакии и-Раԥка аарывакны ахылаӷьара илҭалеит. Урҭ ахқәа шырхашәышәуазгьы,
аҭак ҟарҵомызт. Уажәазы рышьҭа ырӡны ацара акәын
гәҭакыс ирымаз. Аԥсҭаҿы ианылбаа, аӡыгәҭа иҭаршәны, ашьхарахь рхы рханы идәықәлеит. Урҭ аангылашьа рымамызт,
ргәи рылаӷырӡи шеилаҵәозгьы, рҩыза бзиа дааныжьны ишцозгьы. Избанзар, ишакәхалакгьы Ҭакәи деиқәрхатәын даҽа
мҩак ала.
Хабыгә иаҳҭынра ашҭа ду аӡәгьы дықәмызт. Иарцахә
ашьха агәышԥ ҟьаҟьара днадыԥшыло, ара ду ашьапы ибӷа
надҵан днатәеит. Зхыцәқәақәа сыла иҭаҳәҳәаз ахрақәа,
ршьапахьы иаҳа-иаҳа аӡынра албаара иаҿын. Урҭ ирхылҵуаз
аԥша хьшәашәа асуан агаҿахь. Ҽаҩраҭагалара даҽа аамҭак
изадкыломызт Хабыгә. Бзиа ибон, аҽаҩра анҭаргалоз, игәыжь
дақәтәан ақыҭақәа дрылан, «ԥшӡала ишәфааит шәаарыхра»
ҳәа, анхацәа нарықәҿыҭуа. Хабыгә ӷас ишьҭихуаз, анымха-хымҵәа иакәын.
Ԥыхьа зны ишькылкыҩцәа раԥхьа дгылан дышнеиуаз,
нхаҩык имхы аџьалакьат иаганы, ирашәаӡамкәа, иара иҽага
амаҭа ахы ахьикыз иргылан, ашәшьыра дшыҵатәаз днаивалеит. Хабыгә анхаҩ иахь дхьаԥшит, аха бзиа ууит ҳәа
иамҳәаӡакәа, днаивсны иҿынеихеит. Хабыгә анхаҩ бзиа ууит
ҳәа иамҳәакәа дахьцаз, дгәаимҭазар акәхап ҳәа ргәы иаанаган, ишьҭахь инеиуаз ишькылкцәа неицҿакны «бзиа ууит»
ҳәа рыбжьы надыргеит.
– Бзиа шәымбааит!.. ҳәа, днарықәҟааит Хабыгә ишькылкцәа,
ишьҭахьҟа даахьаҳәын.
Ашькылкҩцәа рҽқәа рхы иаахан, ирҳәо рҿамшәо иааилахеит.
– Иҟалазеи, аҭауад лаша ухаҵкы, анхаҩы бзиа ууит ҳәа
иаҳҳәазар, иакәым акыр ҟаҳҵама? – иҳәеит аҩызцәа раԥхьа
игылан инеиуаз Ԥшьҟан зыхьӡыз ауаҩ ау.
– Абри бзиа ууит ҳәа иаҳәара даԥсоу-даԥсаму шәымбаӡои
шәара? – ҳәа анхаҩы иаҳартә ҿааиҭит Хабыгә. – Аџьалакьат
иҟырҟы иҭиаарц акгьы игым. Шәахәаԥш, ица еицаҟьаӡа
изеиԥшроу. Уа ԥшлапҟьакгьы ҭеимԥсац абра анхара далагеижьҭеи. Иаандақәа ракәзар, икаҳахьеит. Игәашә
ашьаҭа ҿыҩрны илажьуп. Арахь иара ихәда хаззала дыҵажьуп
ашәшьыра. Иабаҭаху инымха-хымҵәа бзиа ууит ҳәа иаҳәара,
унымхан ҳәа дкыдцалан дсымоушәа. Мамзаргьы аҳҭынраҿы
крисыруама сара сзыҳәаны. Анымха-хымҵәа дсымбароуп абжьуаа рҿы, – Хабыгә ицыз рацәҳара даҿын. Даргьы иакәым
шыҟарҵаз дырны, рхы ларҟәны рҽқәа ирықәтәан, ибла изхымԥшыло.
– Ара уааишь, уара! – Ибжьы наиргеит анхаҩ
ишҟа Хабыгә.
Анхаҩы аанда дынхыԥан, дыҩны Хабыгә дааидыххылеит.
– Бзиала уаабеит, аҭауад лаша ухаҵкы, – иҳәеит анхаҩы
ҿабызшәа хаала.
– Шаҟа шықәса ухыҵуазеи? – дҵааит иааиз анхаҩы иблақәа
дырхыԥшыло Хабыгә.
– Ҩынҩажәи хәба, – иҳәеит шаҟа ихыҵуаз иашан иахьидыруаз дааигәырӷьаны.
– Учмазаҩума?
– Мап, хар сымаӡам.
– Акрыфаразы ушԥаҟоу?
– Акрыфароу… Ишԥа уасҳәари, бысҭа еиқәҵак азыҳәан
снапы асыркуам, – далаҽхәаны аҭак ныҟаиҵеит анхаҩы.
– Ишәаҳама, бзиа ууит ҳәа зашәҳәаз ииҳәауа? – ишькылкцәа
ибжьы нарықәиргеит, днарықәӷәӷәаны. – Акрыфаразы деиҵахом, арахь имхы дышҭагылоу жәбоит. Иҟоу уасҳәап,
уара иӡыӷраԥшьӡа саԥхьа игылоу. Хымш аҿҳәара усҭоит,
абарҭ амшқәа рыла умхы рашәаны, уаандақәа шьҭыхны,
угәашә ҿаҵаны уанысымба, иудыруазааит уҟәаҟәа шкыдсыршаауа, – иҳәан, игәыжь аақәыргьежьааны дцеит.
Сынтәатәи ашықәсазгьы анхацәа иҭаргалаз гәаҭо дрылсхьан. Ишәфашеи, ижәжәышеи азы аӡәы шәимыҳәо шәара
иаашәрых. «Амаҷ ҟәнышәымшьан, аду рацәашәымшьан», ҳәа
раҳәо дрылан иуаажәлар. Абри абжьарак иԥҳа лгәамбзиара,
игәы канажьны акәын дшыҟаз. Иахьа аиарҭа дылҵратәы лхы
анылба, дҩагылан лҽааилаҳәан, амардуан дналбаан иара
ишҟа лҿаалхеит.
– Уажәы бышԥаҟоу, дад?
– Хар сымам, еиҳа сеиӷьуп. Иахьа лажәақәа игәы ҩышьҭнахит
Хабыгә. Нас ивараҿы днартәаны дналазҵааит:
– Бгәы ишԥаанаго, сыԥҳа, аԥахьа ҳшыҟази, уажәы ҳшыҟоуи
еиҳа иреиӷьузеи?
– Агәабзиара ҳамазар, абыржәы ҳшыҟоу еиҳа иӷьуп, –
лҳәеит Кама, лаб иаҳарц ииҭахыз дырны.
– Агәабзиарагьы ҟалоит, аԥсҭазаарагьы бзиахоит, анцәа
иҿаԥхьа ауаҩы дыцқьахар, сыԥҳа.
– «Ууаажәлар рҿаԥхьа» уҳәарц уҭахызар акәхарын, саб?
– Уи шаҟа мчы аҭаху бдыруама, Кама…
– Сшәоит, саб. Аԥхыӡ бааԥсқәа збоит. Аӡыхәашь хышхыҵәаны
ҳашҭа иқәлахит. Ҳахнаҵахит уаргьы саргьы. Ҳзеицымҳраауа
хаз-хазы ҳагахит.
– Уи лабҿабоуп, сыԥҳа. Аӡыхәашь ихыми ҳауаажәлар.
Ҳаидымгылара
иахҟьаны, хаз-хазы ҳаман ицоит. Ех, сабиц,
аԥхьаҟа иаҳԥеиԥшу здырхуада? Анцәа ҳхы имаадан, аӡыхәашь
ҳхиҵеит. Ибымбои, саб иашьа иаҳзааиго. Абжьуаа
рыдгьылқәа
дырхыбаауеит, арахь иара х-аршьынк рыда
иҭаххараны дыҟаӡам. Мчыла еиҵоу ржьы ҭыжәжәаны ифоит.
Еиҳау рҿаԥхьа дшьамхнышгылоит. Ҳазшәида абас Ачаа дуқәа,
уаҩы ҳаизеидымкыло? Уи аҵкьыс чамгәырк насзарҳәеишь,–
сгәы исыхьуагьы насхашҭып.
– Мез, ачамгәыр сзаагишь, – ҳәа лыбжьы налыргеит Кама.
Мез уи лыбжьы анго ҳәа дыхианы дыԥшызшәа, ахьуҳәа
акәасқьа дыҩхалан, ачамгәыр иман дааины иналиркит. Кама
лнацәкьарақәа ачамгәыр арахәыцқәа ианырхьыс, ихаакәакәараӡа
рыбжьы аагеит, ларгьы инацылҳәеит:
«Нарҭаа дуқәа ирԥацәамзи,
Адауаԥшьқәа урҭ зхылҵыз,
Ирҿагылан имықәԥози,
Раӷацәа амшын иӡхыҵыз.
Афрангь аҳәа дара ианырҟьоз,
Аԥсынтәыла амырлашози.
Дабаҟахыз ираԥызгоз,
Раӷацәа зегьы мӡыӡози.
Қәаршаҩ шәахҵас иниасит,
Уажәшьҭа иҟам урҭ еицнеиуа.
Чмазара бааԥсык нарыласит,
Аӡыхәашь ихуп иԥеиԥеиуа».
Иԥҳа лыбжьы хаа дахьазыӡырҩуаз иаҟара ицнаҵон Хабыгә.
Иҭацәыз иаҳҭынра ашҭа ҭбаа ду, анкьа ианаамҭаз
ишҭәыз еиԥш акәын уажәы иблақәа ишрыхгылаз. Ачамгәыр
арахәыцқәеи Кама лнацәкьаракәеи еилаҵәан акәын ишыхәмаруаз.
Ашәа лҳәон, аха лылахь еиқәын. Убас акәын, ашәа
дазыӡырҩуа илахь шеиқәыз Хабыгәгьы. Урҭ рҭагылазаашьа
аман аҳҭынрагьы. Дара реиԥш, иаргьы ҵыкәкәаны ацара
иаҿын, Уажәшьҭа дара рымч зқәымхоз ҳәа акгьы ыҟамызт.
Ахра иаҿҟьаз ацаҟьа инапы аларԥаны ишикуа еиԥш, иркын
аҩыџьагьы, аха ашьшьыҳәа ихьыҩрны ҵаҟа ицон.
– Аԥсҭазаара ссиршәа ауп ишыҟоу, – иҳәеит Хабыгә, Кама
ачамгәыр арҳәара данаалга ашьҭахь. – Зны ушьҭнахуеит, зны
уланарҟәуеит, уара уаҵшьаауа, иара қьаф ауеит.
– Нас уи иаиааихьоу ҳәа аӡәыр дыҟоума, саб?
– Исыздырам… иаиааихьоу ҳәа аӡәгьы дсымбац. Амала,
иаҿагылоу аӡәырҩы збахьеит.
– Ҭакәи иаб Маҭеи ҳашҟа даауеит, саб, – лҳәан, ачамгәыр
лыман акәасқьахь дыҩхалеит Кама, ачамгәыр арҳәарада
уаҳа ргәы ак алаӡами ҳәа имҳәарц азыҳәан.
– Машәыр ҟалеит, иаашьа зеиԥшроу ала, – иҳәан, дҩагылан
уахь иҿынеихеит Хабыгә.
– Уа уҟаз, Хабыгә, ухаҵкы сцеит, ушԥасԥылаӡои, – ибжьы
наиргеит Маҭеи.
– Иуҳәо закәызеи, Маҭеихеит. Ишԥыкәу уара сшуԥымло.
– Мшыбзиа, аҭауад лаша ухаҵкы, – иҳәеит ааигәа данааи
Маҭеи.
– Бзиа убааит, бзиала уаабеит, – Маҭеи инапы ааникылеит
Хабыгә. – Уҿаԥшылара сгәаԥхом, Маҭеи? Иҟалазеи, уаазцазеи абас угәамҵны сара сҿы?
– Хабыгә, ухаҵкы сцеит, сара сыҩнаҭа иахҟьаны уара
иакәымыз уақәшәеит. Ҷкәына гаӡажәк импыҵҟьаз убоит. Схы
ԥхасшьоит уара уҿы ааира, аха… – иажәа ииҳәарц ииҭахыз
уа иааҿахиҵәеит Маҭеи.
– Уҷкәын иҟаиҵаз ахәҭаны иҟаиҵеит Маҭеи. Ажәытә ҳара
ҳабацәа, ауаҩ иакәым, арахәҵәҟьагьы ус иладырҟәуамызт,
ҳаҭыр ақәҵаны иазныҟәон. Иҳәа иҟалаз. Ҭакәи иӡбахә ҳәа
акыр уаҳахьоума? Уахынла акәзаргьы аҩныҟа даакыдгылахьазар?
– Икыдгыло дабаҟоу, ухаҵкы сцеит иаха аказак даарылашәан
дыкны дыргеит, – иҳәеит Маҭеи, ихы игәы акәмаҷханы.
– Дабарки?
– Арнаа ахәҵа, Сакәыт ҳәа нхаҩык иҩнаҭаҿы.
– Аԥсымҭәқәа, цәгьарамзар бзиарак ҟазымҵо. Ацәгьаҳәаҩы,
аӷьычҩы, иабаиднагалеи ауаҩы ҟьашь? Иҩызцәа ахьыҟоу
ҳәа акыр удыруама?
– Иҩызцәа иаха ашамҭаз иааины инасаҳәан ицеит. Исыздыруам уажәшьҭа схы ахьызго ҳәа. Сгәы иамуит ауп, Хабыгә
ухаҵкы, узсыргәамҵыз акәымзар, уажәшьҭа ишалымҵуа збоит. Дҭахозар акәхап абахҭаҿы.
– Сара исылшо азы схы сеигӡом. Сажәа ахьылнадо ҭыԥк аанхазар инасҳәап. Иуцәызӡом, даара иуадаҩхашт уи иҿыхра.
– Сыҵәҩан заҵәы ныҵахжәеит, дад Хабыгә. Гәаҟрыла
акәтаӷьцәа илкәкәааны иҩаӡаз сыҷкәын дсаҭәеимшьеит анцәа
ду. Егьызқәым иқәым, иҟаҳҵарызеи. Абри адунеи ҳара
анхацәа ҳзыҳәан ихьшәашәан ишеит.
– Шәара шәхала шәакәзар, усҟан акы уҳәарын, – иҳәеит
Хабыгә, – Маҭеи игәаҟра ихы налархәны. – Згәы еилгоу ауаҩы
изы, абри адунеи аҿы еснагь иҭшәароуп. Зегь реиҳа
сара соуп уажәы изцәыхьамҭоу. Анхацәа рышҟа ихааны
сцәажәап,
сҳәан, сашьцәа сыцрасит. Абз хәымга саргара
иаҿуп.
Смаҵуцәа рхы иахьақәиҭыстәыз азыҳәан, сыжәла
схырхырц
акгьы рыгым. Схала сҽысшьыр цәгьа ирбом, аха
саргьы изуам. Абзиара аҟаҵара пату ахьақәым атәылаҿы,
адәыԥшӡақәа
ҭабганы, папанҵҟәыррҭаны иахьыҟоу, нас уаҳа
иҟалап зугәахәуазеи. Аха егьа ус акәзаргьы, ҳшьапы ҳаҵаҳхыр
ҟалом. Ҳашьҭибахыроуп ҭауади-аамсҭеи нхаҩи.
Амилаҭ
рзыҳәан ҳзеицымхәыцит азоуп, ҳаԥсадгьыл еиӷрыжәжәа
иқьаԥҭарацәаханы изыҟоу иахьа. Жәытәнатә аахыс
иашьагәыҭны инхоз аԥсуаа, рашҭақәа амаӷ ақәиаара иаҿуп.
Кавказ хьӡи-ԥшеи змаз ауаа иахьа зегь рыла шьҭахьҟа ҳхьаҵит.
Ех, сабиц, амилаҭ рлаӡа дузаап акәымзар, гәы ҳәа ҳаӷраӡамкәа
уажәшьҭа итҟәацхьазаарын.
– Ҳаи, иабахәа, уара ухьаа азмырхакәа саргьы сузацлеит. Умш аабзиахааит. Уара уҳамамзар иҳаԥсыхәаз анхаҩы
жәлар, – иҳәан, иҿынеихеит Маҭеи.
– Аҳаҳаи, Маҭеи, акы уацәымшәан. Исылшо аказы схы
сеигӡом, – Маҭеи инаишьҭеиҳәеит Хабыгә. Аха Маҭеи Хабыгә
ибжьы имаҳаит. Ихы иҭагьыжьуа иҭаз иҷкәын иакәын.
– Иҟалазеи, Маҭеи дзырццакзеи? – ҳәа лаб днаидыххылеит Кама.
– Маҭеи ихацәеит, сыԥҳа. Ҭакәи иаха аказак дыкны дыргеит.
– Дҭахеит ҷкәын ҟадыџь. Иулшо аказы ухы уамеигӡан, саб
сызкәыхшоу.
– Уи иҿыхра ԥсыхәак аманы иҟалозар схы сеигӡом, аха
снапқәеи сшьапқәеи ҿаҳәоуп. Саргьы сыҭҟәоуп, сыжәла мацара ауп исзаанхаз бымҳәозар, – иҳәан, иԥҳа дналԥырҵны,
ашҭа аҵыхәахь шыҟаз иҿынеихеит Хабыгә.
Амш ахәлара иаҿын. Хабыгә аҩны дзыҩналомызт. Агәашә
аартны иашҭа аԥхьа ишьҭаз адәахьы иҿынеихеит. Абрагь
аҳауа изхомызт. Иԥсы алагаҩагара ицәуадаҩын. Абри адәаҿы
акәын иара инапала амархәацқәа ахьибжьалоз. Дыԥан
данақәтәалак, Нарҭ Сасрыҟәа ирашь еиԥш, хынкылашьа змамыз
аурақәа рцәа иҭаӡыӡо, иҵгьыжьаауа иааиҵахон. Ацә
тәыҩа дуқәа дыҩны дрыхьӡаны, атәыҩа дамҵасны, ахәда
ырҵәины ишьҭеиҵон. Изнапык ала хәынхьаа ашьтәа
шьҭикәыцәаауан.
Акәтаӷь ажәҩан ахь иршәны днаҵаххны,
деихсны
иԥыххааса илҭеиҵауан. Анхацәа рчара ианакәзаалакгьы
агәҭа днеины дахатәомызт. Амаҵ иуан. Акәац инапала
ишон, иахьахәҭоу ишәцәагхоит ҳәа. Хабыгә акәац шо заԥхьа
днеиуаз, дынхаҩы дҭауад зегьы гылауан. Имгылар рыламыс иауазма, Хабыгә ду рымаҵ аниуаз. «Лахь уаԥшны акәац
ша» – ҳәа, ирҳәоз ицәымӷын. Убри акәын бзиа дзырбозгьы,
дагьзырцәымӷызгьы.
Абри иеиԥш иҟаз аҭауад лаша, аҵыс мҩас абла ҭызхуаз,
Ерцахә ашәарах ираԥхныҩлауаз, уажәы аарла ишьапы еихго акәын дышныҟәауаз. Уи қәрала дажәымызт. Аԥсҭазаара
иқәыӷәӷәоз акәын дызражәуаз. Хықәкык ҳәа имаӡамкәа дцон
адәы аҵыхәахь ихы рханы. Дзызхәцуазгьы Ҭакәи иеиқәырхара
акәын. Аха еиқәырхашьас ҳәа иҟаиҵарыз амҩа дақәшәомызт.
Адгьыл иааҵыҵызшәа иаԥхьа иаагылеит ҩыџьа аҷкәынцәа.
Урҭ рхы-рҿқәа хҭырԥала иҭаҳәҳәан. Роупақәа рыкәыршан.
Рҽқәа рҿы ианкны иркын.
– Хәлыбзиа, аҭауад лаша ухаҵкы! – ибжьы наиргеит, арыӷьарахь
ала игылаз, маҷк Хабыгә иахь дааскьаны.
– Бзиа збаша! Шәызусҭцәада?
– Асҭанеи Гыџьи ҳауп, – ихаҿы злаҭаҳәҳәаз ахҭырԥа
ааԥиртлеит Гыџь.
– Ҭакәи даҳцәыргеит, ухаҵкы, – иҳәеит Асҭанагьы ихҭырԥа
ааихыхуа.
– Издыруеит, – иҳәеит Хабыгә.
– Деиқәырхатәуп Такәи, – алашьцара ибжьы налҩит Гыџь,
Хабыгә иахиҳәаарызеи ҳәа игәиҽанҵаны.
– Уи шԥа? – хырҩа амҭацәакәа дҵааит Хабыгә.
Аҭак ацымхәрас аҩыџьагьы руапақәа ааимдырҟьеит. Урҭ
казак маҭәала еилаҳәан. Азныказы уи иаанагоз изеилымкааит Хабыгә.
– Учын маҭәа наушәҵаны ҳаԥхьа унагыла. Аҭауад лаша
Ачба Хабыгә, аполковник иҟынӡа ҩыџьа аказакцәа днаскьаргоит ргәахәып, – иҳәеит Гыџь.
Хабыгә еиликааит арԥарцәа ирҭахыз. Игәы ааҭгәырӷьаан,
ус нареиҳәеит:
– Ишәџьысшьоит, сыҷкәынцәа, шәыгәаӷьреи шәхаҵареи.
Уажәыҵәҟьа ачын зқәу скәымжәы сшәысҵоит, – иҳәан, аҩныҵҟа
иҿынеихеит.
Уи днеиуан ишьамхқәа иҵԥраауа. Уажәы иоуит даҽа мчык.
Аусура иалагеит ишьа-ида. Ишьҭахь игылаз арԥарцәа рыла
игәы дуун. Ажәла аҽаҩра бзиа зхылҵуа иаҩызаз, амилаҭ
ргәаӷь, амилаҭ ршьоуцәа.
Аполковник Маевски игәахы еилашәон, аха иҽааникылон.
Абаандаҩы иирбарц иҭахымызт иҭагылазаашьа.
– Сеиҭауазҵаауеит, иабаҟоу уҩызцәа?
– Абна илоуп, абна иахьчоит, – иҳәеит еиқәԥах иҿаҳәаз
Ҭакәи.
– Макьана уабаҟоу, сҟамч ԥҵаҵа уаркәашарц уҟоуп.
– Сара акәашара сыздырӡом, – еиҭа аҵәы наилихит Маевски еиҳәаз Ҭакәи.
– Дзушьзеи Аимхаа? – дыҳәҳәеит Маевски дызхыҳәҳәаз
иаргьы изымдыруа.
– Иқәнагон, – деицрашәаны дҩаҵҟьеит Ҭакәи. Ишьҭахь
игылаз ҩыџьа аказакцәа мчыла дҳартәоит ҳәа иалагеит, аха
ишьамхгьы рызмырҟәит. Аполковник уи хьымӡӷишьан, Аслан
ишҟа ибжьы наиргеит.
– Утәа ҳәа иаҳәа, уара, абри шәқәыџьма. Аслан агҿыҩра
дахьыгҿагылаз аҟынтәи илаԥш ааихмырсыӷьӡакәа Ҭакәи дихәаԥшуан.
Уи иҭахын Ҭакәии иареи рылаԥш ааиқәшәарц, аха
Ҭакәи уи иахь дхьаԥшуамызт.
– Наҟ шәиԥырҵ ҳәа, ибжьы наиргеит Аслан. – Утәа Ҭакәи.
Ҭакәи днеиҿаԥшит Аслан. Иаԥхьа дгылан зыблақәа рыла
акы зҳәарц зҭахыз ауаҩы. Уи иҿымҭра зегьы иблақәа
ирхибаалон. Аҩыџьагьы аҵанӡа ргәы аахьу-хьуит. Ҭагылазаашьала
еиӷацәаз, рыблақәа рыла рыгәқәа неидырҳәалеит.
Уи аилибакаара иҟалаз дарҭаслымын, ашьшьыҳәа
днатәеит
Ҭакәи.
– Уара иушьит ҩыџьа аказакцәа, – иҳәеит аполковник,
уажәраанӡа
иказакцәа мчыла дахьрызмыртәаз игәы иаланы.
– Нас убрыгь уанасыжьып ҳәа угәы иаанагоума?
– Исгәалашәом, исшьызар акәхап. Иҭабуп шәҳәа ахысра
сахьахьымӡаз. Избан, аполковник абри сара сзышәымшьуа?
– Ушьра азин сымам убриоуп рыцҳарас иҟалазгьы, мамзар
аӡәыр дуеигӡозма. Уаҵәыҵәҟьа Петербургҟа удәықәсҵоит.
– Аҳәынҭқар сыҩнеидарц иҭахызар акәхап, – дааччеит
Ҭакәи аполковник ииҳәаз ихахьы иаамго.
– Укнеиҳауеит, – деилашәеит Иван Иван-иԥа.
– Уанӡа сшәымгар, ара махәык шәзымԥшааӡои сахькнашәҳаша?
– Сара исуалыз укны уахь удәықәҵара ауп, – Аслан иахь
ихы ааҟьаны ашьҭахьтәи ашә ахь ала дындәылҵит.
Аслан еиликааит аполковник идиҵаз. Уи иҩызцәа ахьыҟоу
ирҳәара акәын.
– Шәдәылҵ, сара сшәыԥхьаанӡа, – иҳәеит аказакцәа рышҟа
Аслан.
Аказакцәа иаразнак индәылҵит. Ҭакәи ихы ларҟәны дтәан.
Аслан иҟаиҵарц ииҭахыз издырамызт.
– Ашаха узлаҿаҳәоу уахәыруама? – дҵааит Аслан, Ҭакәи
иаԥхьа днатәаны.
– Уи азы уара угәы ухьуама?
– Уара угәы ишԥаанаго?
– Сара уажәы сгәы иаанагои исхәыцуеи, шәара шәҟнытә
сшыбналара ауп.
– Уи ара ҟалашьа амаӡам. Абаа иакәшаны аказакцәа гылоуп. Сара исҳәо хаҵа. Аҟәаҟа амҩа уанықәыргало, убналартә
иҟасҵоит.
– Схухырц уҭахуп, ус акәу? Уа уҩашьеит. Сара ус аламала
анапаҿы иааиуа сакәӡам. Насгьы уара угәра сызгом.
– Избан?
– Ууаажәлар ураӷоуп, уара. Убри азоуп уара абџьар уаҵаланы
Урыстәылантәи узаазгьы. Иуҭахузеи сара сҟынтә?
– Уара ухақәиҭра… Сыԥсадгьыл ахақәиҭра.
– Нас схақәиҭра уҭахызар, иԥыртла снапқәа.
– Уара ушхәыцуа иҟам ара аусқәа, Ҭакәи. Гәышԥыла акгьы
ҳалшом. Хшыҩла иныҟәатәуп, аиааира азыҳәан.
– Убрыгь агәра сызгом. Исмаҳац сара ашәақь мкӡакәа,
хшыҩла ауаа аиааира ргоит ҳәа.
– Хшыҩда абџьар аус азуам, Ҭакәи. Сара еиҭауасҳәахуеит,
сыгәра угарц азыҳәан. Абнаҿ ианшәыкәшазгьы сара соуп
аказак зырбрыз. Мамзар шәцара уадаҩхар ҟалон.
– Уа ҳара аӡәы дҳацхраан ҳцеит ҳәа сгәы иаанагом.
– Ибзиоуп нас, уара сыгәра угом, излазбо ала. Ус анакәха,
уаҵәы аполковник сиҳәоит Аҟәаҟа угара азин сиҭаразы. Сара
сҭаркуазаргьы, уара убнасҵоит. Аҟарул ҳәа ибжьы ҩышьҭыхны
инаиргеит. Даргьы уи иазыԥшызшәа, иааҩнеибаҳәеит. –
Дыжәга.
Ашәқәа ӷәӷәаны иашәыркы. Даншәыцәца акнаҳара
шәықәшәоит.
Ҭакәи еиҭа лаԥшыла Аслан дааимидан, аказакцәа днарыбжьагылан дындәылҵит.
– Улахь зеиқәузеи, акапитан? – дҵааит аполковник дшааҩналазҵәҟьа.
– Сааԥсеит, Иван Иван-иԥа. Абри аӡәк ҳихәом, нас ашьха
уаа рҽеидыркылар, аанкылашьас ирымоузеи, – иҳәеит Маевски игәы иҭоу еиликаарц Аслан.
– Ашьха уаа зеидгылондаз, Шамил идымгылози Кавказаа
зегьы. Аха ус сҳәеит ҳәа, еидызкыло дҟалар… Уца, акапитан,
уԥсы шьа. Уҽазырхиа амҩа ақәлара, атҟәа думаны.
– Шаҟаҩы аказакцәа сыцуҵозеи? – дҵааит Аслан, заанаҵ
еиликаарц уаҵәы шаҟаҩы иԥыригараны иҟаз?
– Ҩыџьа азхоит. Абаандаҩы инапқәагьы ишьапқәагьы
ашьамҭлаҳәқәа рхалоит. Доуужьыргьы шьаҿак изыҟамҵо
дҳархьамҭароуп.
– Уҵх аабзиахааит, – иҳәан, адәахьы дындәылҵит Аслан.
Аполковник дзыцәомызт. Абжьуаа рҿы ишәарҭаз ауаҩы
ивараҿы дахьҭакыз еиҳагьы даргәаҭеиуан. «Баша имышьҭит
уи иҩызцәа, – дхәыцуан дахьтәаз. – Урҭ рҩыза абахҭа дҭакны
иаангылашам. Убри аҟынтә ԥшра ҳәа ҟамҵакәа уаҵәыцәҟьа
ддәықәҵатәуп. Иуаажәларгьы убриала иҭынчхап».
– Хәлыбзиа, – ашә дшааҩналаз ибжьы наиргеит Ҟазылбеи.
– Уаазцазеи аҵхыбжьон?
– Аполковник ухаҵкы. Иарбанзаалак аказы усмеигӡан.
Уара иаауҳәо зегь ҟасҵоит.
– Иуҭаху ҳәа иааркьаҿны?
– Дыкны даажәгеит ҳәа саҳаит уи алаԥынҵа икылҟьаз.
Сшьа сыруы.
– Сара исымам азин, иҭаку ауаҩы ишьра?
– Иузымҭода азин. Азакәан зку уара унапы ами. Сыхьымӡӷ
схых. Суаажәлар рҟны схы шьҭыхны сныҟәартә сҟаҵа.
– Иуасҳәеит азин сымам ҳәа.
– Даҽазынгьы суҭаххара уҟоуп, аполковник, – иҳәан,
иԥсахы ԥжәо иҿынеихеит Ҟазылбеи.
– Усҭаххар уаасыԥхьап, уажәазы уцар ҟалоит, – иҳәеит
имырхьаакәа.
Ҟазылбеи ашә нкыджьылан дцеит. Маевски уа дгылан
акыраамҭа дхәыцуа. Игәы иҭеикит, уаҵәынӡа акәымкәа, уахаҵәҟьа
ддәықәиҵарц абаандаҩы. Акарул диԥхьарц иҿы
анааихихуаз, иара акарул ашә даалагылеит.
– Аҭауад лаша Ачба Хабыгә.
– Уиԥхьа, – имаҭәақәа ааирҽеин иҽыриашан даагылеит
аполковник.
Ашә даалагылеит Хабыгә деиҩаҳаҳа, иаԥсуа маҭәа даҵаҽырбо,
аинрал чын ижәҩа иқәҵаны.
– Хәлыбзиа, аполковник!
– Бзиа убааит, аинрал ухаҵкы! – иҳәан, иҽааидиԥсалеит,
Хабыгә абас ҵхыбжьон иааира зыхҟьаз изымдыруа.
Аҵәыџьба ишәкыз сара сыҩны ауп ауаҩы дахьишьыз, –
иҳәеит Хабыгә, атәара макьана иҽазымкуа.
– Издыруеит, – аҭауад лаша ухаҵкы.
– Ма дуцәцар, мамзаргьы анхацәажәқәа рмал еилаԥсаны
ухырхыр, усҟан…
– Уи уажәшьҭа цашьа имаӡам, – Хабыгә иажәа днаԥыххылеит
Маевски. – Сгәы иҭоуп уахаҵәҟьа аказак дрыҭан амҩа
иқәҵара.
– Иашангьы иҟоуҵоит. Ҳара ҳазмырҭынчуа Ҭакәи иеиԥш
иҟоу Аԥсны иалгатәуп.
Иааимҟьеит ашә. Акарул иҿы еихаҿаҳәан дааҩнаргалеит
Гыџьи Асҭанеи.
– Шәнапқәа шәырҩах, аҭӡамц ахь, аҭӡамц ахь! – ибжьы
хьанҭаӡа инаиргеит Гыџь.
Аполковник итананча аҭыхха имҭакәа, днеиҟәнысын аҭра
ишҭаз илҿижәеит Асҭана. Хабыгә иамамкыкәа, инапы даахан
аҭӡамц ахь иҿынеихеит.
– Аҭӡамц ахь ҳәа уасҳәеит, аполковник! – итапанча ахы
ҩышьҭихит Гыџь.
Маевски ишамуаз аниба, аҭӡамц ахь иҿынеихеит.
– Ҭакәи дабаҟоу? – акарул иҿы злаҿаҳәаз неиҿжәаны,
итапанча иқьышә инықәикит Асҭана.
– Абра аҟарса дҭакуп, – аарла иҿы ааихихит аҟарул.
– Уцала, аҟарул днеигәҭасит уахь Асҭана. Асҭана Ҭакәи данааига, Гыџь аполковник иахь инақәырӷәӷәаны ҿааиҭит:
– Абахҭа ҳаҭганы ҳаужь!..
– Уаҳа акгьы шәҭахӡами?! – даахыччашәа ҿааиҭит Маевски.
– Ашьа каумҭәан, аполковник. Иубоит уажәшьҭа хаала
ҳшзеилымго. Уҽумырманшәалар, убжьы аагар раԥхьа уара
уҭахоит, нас ҳаршьаанӡа егьырҭ иааҳамԥыхьашәо зегьы.
– Уласы, аполковник, аамҭа ҳамам, – иҳәеит Асҭана, акарул
иҿы еихаҿаҳәо.
Хабыгә аҭӡамц ахь иҿы рханы дгылан. Гәаныла иҳәон,
«шәқәақәра згааит». Нас аполковник иахь даахьаҳәын, ус
иҳәеит:
– Абри акәын иуасҳәоз, аполковник. Уажәшьҭа башоуп зегьы. Ала лоуп иахьугалакгьы. Уаргьы саргьы макьана ҳаԥхьаҟа
аус дуқәа ҳамоуп, абжьуаа рҿы. Наҟ иоужь абрагьцәа.
Аполковник уаҳа ԥсыхәа имамызт. Аибашьраҿы аԥышәа
ду змаз ауаҩы, абри еиԥш акырынтә иаргьы иҭаиргылахьан
иаӷацәа. Убри аҟынтә уажәы иара дызҭагылоу иҽанираалар
акәын.
– Алақәа, – ибла ашьа рхылан днарҿаԥшит Маевски.
– Ҳауа илоу анцәа идыруеит. Алацәгьа аԥсышьа уоуп, анцәа
иҳәозар. Уажәы уцала, ҳаԥхьа уҩагылан, убжьы аҵкьыс ахы
шыласу ухамышҭын, – иҳәан, итапанча аахаиршалеит Гыџь.
Аполковник иҿынеихеит аԥхьа дгылан. Уи инаишьҭалеит
егьырҭгьы.
– Ҳаҭоумҵан, аҭауад лаша ухаҵкы, – иҳәеит даахьаҳәны
ашә аҿы даннеиуаз Асҭана.
Хабыгә дааԥышәырччан, иҿаҳәаны ишьҭаз ҟарул илаԥш
неихганы, иаргьы ашәахь иҿынеихеит ирццакны.
Аҵх ашара акыр агын. Аҟарулцәа хрыжь-рыжь рытрышә
бжьқәа еиқәдыргон. Абаа акәша-мыкәша иахатәаз аԥсҭҳәақәа
рҽышьҭыхны ажәҩан иаҵаланы мраҭашәара шыҟаз
аԥша иаман цон. Наҟ хараӡа ажәҩан иагәылыҷҷон еҵәақәакгьы.
Ҭакәи иҩны аказак акәшаны игылан. Аполковник иакәзар,
ашҭа дықәын дԥаԥашькха. Ҟазылбеи уажәы-уажәы иабџьар
ахь инапы дәықәиҵон, аха макьаназы иҽааникылон.
Аҭаҳмада ишьра уажәшьҭа изаԥсамызт. Акапитан Аслан
Нанба дгылан деиҵаӷәӷәа. Ибон ара хаала еилгашьа шзыҟамлоз.
– Арахь даажәг, абрагьҩы иаб, – ибжьы наиргеит аполковник. – Нас, уҷкәын дылугарц уҭахым акәу? – Маҭеи диҿаҟааит
аполковник.
– Дабалызго дахьыҟоу сзымдыруазар.
– Амц уҳәоит! – дыҳәҳәеит аполковник. – Ибзиаҵәҟьан
иудыруеит уҷкәын дахьыҟоу. Ухшыҩ кәаԥӡа иаазгап ухаҿы.
Акапитан, аҩнқәа амца рыцраҵа.
Аслан дахьгылаз днышьхныԥсылеит. Азныказ иаҳаз агәра
изымгеит. Иагьа ус акәзаргьы, иара иԥсадгьыл ахь дзааз,
иуаажәлар
рыҩнқәа рыбылра азыҳәан акәмызт. Ршьапы рықәыргылара
ауп ҳәа акәын ишеиликаауаз. Уажәы аҩны амца
ацраҵа ҳәа аполковник идиҵаз, иара еиликааит, «агаӡа инапала амаҭ идыркуеит» акәын.
– Узыԥшузеи, акапитан, адҵа зынаумыгӡозеи? Уаргьы
абарҭ урыдгылома?
– Мап ухаҵкы, сара арҭ срыдгылаӡом, аха аҩны абылра
закәануп ҳәа сгәы иаанагом сара, – иҳәеит Аслан итапанча
аҭра аҷак аҿыршәо.
– Акапитан деилышәшь! – адҵа ныҟаиҵеит аполковник.
– Гуԥҩык аказакцәа акапитан ишҟа инаҭрысит.
– Шәаангыл акәымзар, зегьы абраҵәҟьа шәышьҭасҵоит! –
арҵәааҳәа ибжьы неиргеит Аслан итапанча ҩҭкәыцәааны.
Акапитан итапанча ахы иҭаԥшыз аказак, ԥхьаҟа изеиҭамҵкәа
уа иаанхеит. Аполковник ибла иабази иаҳази рыгәра
изгомызт. Дшанханы дгылан. Ари аиҵахара иҟалаз, амца
ҩеицранаҵан, дахьгылаз дыҳәҳәеит Ҟазылбеи.
– Ааит, шәара ашәаргәындақәа, ҳаӷоу дшәықәгәыӷааит.
Шәара ишәылымшозар, аҩны сара избылуеит. Иаажәг арахь
агази асԥычкеи.
– Уҽумырҵысын акәымзар, угәы кылблааны икасыжьуеит,
– ибжьы ҩышьҭымхцәакәа инаиргеит Аслан.
Иаразнак иааҭынчрахеит. Иҟаларызеишь ҳәа, егьы шанханы игылан.
– Аиҿахысрахь суԥхьоит. Уаҵәы асааҭ жәаҩа азы аӡыжь
ахықәан сузыԥшуп. Даабап уаҟа ҳауа ихаҵоу, – иҳәеит Ҟазылбеи,
Аслан днаидгылан.
– Сара сыхиоуп, – иҳәан, иҽы дҩақәтәан ашҭа дынҭыҵны
дцеит Аслан.
Аполковник ихаԥыц аҿҿа ыҵго дгылан. Нас ибжьы ашҭа
инықәҩит:
– Аҩнқәа амца рыцрашәҵа!
– Уҽрыӷәӷәа, Маҭеи, – иҳәан, Маҭеи ижәҩа ааникылеит
Баалоу Мадлеи. – Ари аҩыза зегьы иаҳԥеиԥшуп.
– Сыҷкәын уаҳа дрымԥыхьамшәааит, аҩнқәа усс измада.
Сара уажәшьҭа аҵла аҵаҟа сыԥхьаргьы акымзарак сыхьуам.
Маҭеи дынхьаԥшит абылра иаҿыз иҩнқәа рышҟа. Амца зкәыҵәаашоз
ахаҳә-ҵәаҳәқәа хыжәжәаны аилаҳара иаҿын. Зегьы
реиҳа игәы изырхьуаз, иԥҳәыс лпатреҭ ахьалаблыз акәын.
– Шәаала уажәшьҭа, – ибжьы наиргеит Маевски.
Убри аамҭазы игәыжь дақәтәаны ашҭа дааҭалеит Хабыгә.
Ихаҿы цәышӡа, иқьышә шьакәарак ықәымкәа, иблақәа ҭыҵны
ицо.
– Азин узҭада суаажәлар рыҩнқәа рыбылра?! – аполковник днаиқәхәааит Хабыгә.
– Иуазҳәада сара азин сымам ҳәа. Иара уара уҩнгьы абылра сақәиҭуп, – аҭак ныҟаиҵеит аполковник иҽырԥагьаны.
– Унапы еиҵухцәоит, аполковник, – мчыла иҽааникылон
Хабыгә.
– Азин ахьынӡасымоу еиҵысхуеит. Иара иаҳаракыра
аҳәынҭқар имч ала сара сақәиҭуп шәыҩнқәа рыбылра акәым,
шәыжәлар зегьы рахгара.
– Ахгареи ахҵәареи уажәы иҳамбеит. Уара уеиԥш иҟоу
рҵыхәала агәаҟрақәа ҳрыниахьеит. Нас абри ашьҭахь излауқәырҵарызеи
ажәлар пату! Шәара ҳашәҿагылартә амч
ҳамам, аха аҭоурых ишәананыжьрым ҳмилаҭ ирзыжәуа.
– Амч змоу иахьиҭаху иргьежьуеит аҭоурых. Сара аимпериа амаҵ зуеит, – иҳәан, Хабыгә днаивсны агәашә шыҟаз
иҽынеихеит Маевски.
– Угәы ԥумжәан, ухаҵкы, – иҳәеит Хабыгә днаидгылан Маҭеи.
– Абри аҩны абылра уиҟара хьаас исымам, сыҷкәын деибгазааит.
– Сара хьаас исымоу, ҳахьатәарымбо, ҳахьыладырҟәуа
ауп, – иҳәан, зхы зыкәаҽ игылаз ауаа днарылаԥшит. – Суаажәлар,
аҽыԥныҳәа шәысҭар сҭахым, аха ҳаидгылап, уи ада
нхашьа ҳамам ҳәа аншәасҳәоз шәысзыӡырҩызҭгьы, уажәы
абас еиԥш аццышә ҳаламтәар ҟалон. Макьанагьы ҳабаҟоу.
Анцәа игәамԥхо ҳзеибауанаҵы, бӷа еиҵыхра ҳаурангьы
ҳаҟаӡам.
Ажәҩан иаҵакнаҳаз аԥҭа еиқәаҵәақәа налыҩрны, аԥҳал
хышәҭызшәа ақәа алеира иалагеит. Аҵыхәтәантәи ақьырсҭакәа
амца зкыз арцәара иаҿын. Ақәаршҩы илеиуаз иархьшәашәауан
еилаҳахьаз аҩны акәызҭӷа дуқәа.
Хабыгә игәы ааҭӡыӡааит, уи даннахәаԥш. Ибла иаахгылеит иԥсадгьыл зегьы. Уи шаҟантә абас ибылхьааз. Шаҟантә
ашьапы иқәҟьахьааз.
«Анцәа, срыцҳашьа, – гәаныла иҳәон дахьгылаз Хабыгә,
– кәазҭӷа нымхакәа иблызар ҳаԥсадгьыл, нас амца ахы
злеилаҳҵарызеи? Анцәа, уара гәыбӷан ахьусҭақәо рацәоуп.
Адгьыл ҳанықәуҵах, ҳхы ҳахәаратәы амчгьы ҳауҭар акәын».
Аԥшатлакә еиԥш инеихгеит ақәаршҩы. Уи злыҵыз аԥҭа
еиқәаҵәақәа, рыцәгьа-мыцәгьа адгьыл ахь иларышьҭын, дара
рхы ианақәиҭха, рыԥшшәы рхыгга ажәҩан ахь рҽышьҭыхны,
ақәылара ашьҭахь иаҵахаз ар еиԥхьытта рышьҭахьҟа ишцо
еиԥш, хаз-хазы рҿынархеит. Урҭ инарыбжьалаз амра шәахәақәа,
адгьыл рҽықәрыԥсеит. Иара адгьылгьы ахылҩа-ԥсылҩак нахылҵит амца иахакнаҳазшәа.
Зегь реиҳа иуадаҩуп ауаҩ изы ибла ианабо, игәы ианеилнакаауа,
арахь имч анымхо. Аха уи аҵкыс еицәоуп, ухәышҭаараҿы
амца уаналарбылуа…
Ашҭа иаақәххит Ҭакәи иҩызцәеи иареи. Урҭ рхырҿқәа
узырҿаԥшуамызт. Рыблақәа ашьа рхылан, рхаԥыцқәа аҿҿа
ыҵго, рыҽқәа инарҽыжәԥеит.
– Ҳарблит акәу арҭ алақәа? Уара ушыҟаз аума абас шыргәаӷьыз,
аҭауад лаша ухаҵкы.
– Уҭауад лаша аиаӡаара даҿуп, Ҭакәи, уи уажәшьҭа ииҳәо
акгьы ылнадом.
– Излацазеи? – дҵааит Ҭакәи, иаб ишҟа.
– Дад, Ҭакәи, урышьҭамлан урҭ. Сыԥсы шҭоу сумжын, –
дааӷызы-ӷызит Маҭеи.
Ҭакәи, Хабыгә иахь дынхьаԥшит. Иааиқәшәеит урҭ рыблақәа.
Урышьҭал ҳәа акәын иаанагоз Хабыгә ихаҿы.
– Аҽқәа рахь, – игеит Ҭакәи ибжьы.
Уи акәхеит, рыхҩыкгьы аҳауахь иҩышьҭыԥан, рыҽқәа инарықәтәан,
агәарабжьара иныбжьҟьаны ицеит.
Аԥсҭа иҭажьыз аԥсҭҳәақәа, ашьхарахь ианзымхала, агаҿахь
еихеит. Урҭ аауан алаҳәа еиԥш, рымҵәыжәҩақәа еиҵҳәаны,
адыд рылагәыргәыруа.
– Ахьымӡӷ, еиҭа ахьымӡӷ… Хҩык ақәыԥшцәа цәгьаԥсышьала
ҳхы рцәаагеит. Хҩык даҽа хҩык рыцлар, иҟалараны иҟоу
шәазхәыцхьоу? Нас ҳзыҟоузеи Аԥсны ҳара? Ишәыдысҵоит
ишәҵарц ахысшьа, Ҭакәи иҩызцәеи иареи шхысуа еиԥш, –
иаԥхьа игылаз аӡәаӡәала днарҿаԥшит Иван Иван-иԥа. – Сгәы
иалоуп аԥсуаа зегьы ахьҳадымгыло. – Иажәа деиҭаналагеит.
– Гәык-ԥсыкала иаҳзыҟоушәа рхы удырбоит, арахь аиҿахысрақәа
раан, ршәақь ахы ахьдырхо анцәа иоуп издыруа.
Убри аганахь ала шәыблақәа ҵарызароуп шәаргьы.
Аԥхӡы рылахь иадшылон афицарцәа. Урҭ ахьаҵахаз дара
рхала мацара ишырхарам шырдыруазгьы, ҳәашьа рымамызт. Ирҳәаргьы иалырхуааз, усгьы иҟалаша ҟалахьан. Уи
шыҟалазгьы абас ауп.
Ҭакәираа рыхьӡаны, хыџьара ирывагьыжьны ахысра ианалага, аказак азныказы иҟарҵара иақәымшәо иааилахеит.
Раԥхьатәи ахысра аан хҩык рыҽқәа инарҽыжәҟьҟьеит. Усҟан
ауп егьырҭ рыхҩык рхаҿы ианааи. Рыҽқәа ааныжьны, афасара рҽылаԥсан аҭак ҟарҵеит даргьы. Изеихсуаз ҳәа аӡәгьы
дырбомызт. Иара аполковник дахьцаз ҳәа рызгәамҭеит азныказы. Уи ахысбжьқәа шгазҵәҟьа, иаҳа иахьшәарҭамыз аҭыԥ
алихит.
Ҭакәи иҩызцәеи иареи уаҳа имхысит. Урҭ ирҭахымызт
ауаа ршьра. Убри аҟынтә, наҟ-ааҟ акыраамҭа иҭынчран. Ҭакәи
аказак злацоз амҩахь ала раԥхьаҟа диасны, ахәаҿы иқәгылаз
арашҵла ашьапы дадгылан. Уи инапсыргәыҵа даныԥшылозшәа
ибон аказак ахьтәақәаз. Дибарҭан иара убас аполковник. Амала, иимбоз Ҟазылбеи иакәын.
Ахысра ишналагаҵәҟьаз Ҟазылбеи иҽы дласны ахшьыра
дылҭахәаша дцеит. Уи ҵаҟа лбаа акәара дҭагылан иҽыԥхьакны.
Гыџь рышьҭахьала аҭшәарраҿы иҽааникылеит. Уи уиаҟара
ибарҭамызт аказак ахьтәаз. Ибзиан иибоз Ҭакәии Аслани ахьгылаз акәын. Асҭана аҽқәа ахьҿарҳәаз ааигәара дыҟан. Уи
дибарҭан Ҟазылбеи ҵаҟа иҽӡаны акәара дахьҭагылаз.
– Аполковник, избоит уахьыҟоу. Исылшоит усшьыргьы
сыҩны-сгәара ахьублыз азы. Аха иазхоит, ашьа акаҭәара.
Усышьҭыҵ,
сара аӡәгьы сиԥырхагам. Аццышә ҳазлауртәаз
ҳазхоит,
– ҳәа ибжьы неиҵыхны инаиргеит Ҭакәи.
– Ҭакәи иажәа далагаанӡа игеит ахысбжьқәа, ибжьы ахьгоз ашҟа.
– Шәҽаанышәкыл, – ҳәа дыҳәҳәаны, аҵла даавҟьан адәы
даақәгылт Маевски. – Дарбанзаалакгьы аӡәы унацәа умырҵысыроуп.
Уи дысҭахуп иԥсы шҭоу, – аказак ибжьы нарылаиргеит.
Маевски, Ҟазылбеи дхысыр ҳәа дацәшәаны днԥшы-ааԥшуан.
Аха Ҟазылбеи џьаргьы ихабар ыҟамызт.
– Аполковник Маевски, – рышьҭахь ала ибжьы иргеит Асҭана.
– Уара уеиԥш иҟоу ахаҵа изаԥсам ашәаргәында идкылара.
Ҟазылбеи Аимхаа иҽыҵәахны абра ҳаҵаҟа акәара дҭагылоуп.
Сара исылшоит ихы ихысыцҟьаарц, аха уи изыҳәан
хык сызныхуам.
Ари заҳаз Ҟазылбеи ибӷа ихьшәашәаӡа аԥхӡы нкыдлеит.
Аҭауад нага аказак данрылагылаз збақь иасуаз, блас ицәыригозеи
уажәшьҭа.
Аполковник адҵа ҟаиҵеит аказак иман ддәықәларцы.
– Аҽқәа рахь!
Аказак иаразнак рыҽқәа ԥхьакны иахьыҟаз ашҟа иҩны
рҿынархеит.
Ақыҭа иалсны акыр инасҟьаанӡа, Ҭакәии, Гыџьи,
Асҭанеи хара-хара ирышьҭаланы инеиуан…
– Зегьы акоуп шәыгәра сызгом аԥсуаа, – иҳәеит аполковник
иаԥхьа зҽеидыԥсаланы игылаз афицарцәа андәылҵ, Ҟазылбеи
иахь даахьаҳәны.
– Ааи, ус уҳәаратәы иҟалеит, – иҳәеит Ҟазылбеи, ахара
идыз иршшарц.
– Исҳәартә иҟашәҵеит азы иҟалеит. Зыгәра згода уажәшьҭа
сара. Сарӷьа жәҩа ҳәа сзықәгәыӷуаз акапитан Нанба иҟаиҵаз
убоит. Уара уакәзар, хык ухҟьаны иахьцаз азы, акәараҿы улбааны уҽуҵәахит. Сара сгаӡоу џьышәшьоума шәара. Саб акыр
шықәса Кавказ еибашьуаз, Ших-Шамил дзытҟәаз исеиҳәалон:
«Ашьха уаа рыџьбарара адагьы, агызмалра рылоуп» – ҳәа.
Абас ала шәареи сареи ҳмааибыр ҟалап.
Маевски иажәақәа аӡаӡ еиԥш игәы иаланаҵон Ҟазылбеи.
«Ахы сықәшәарауааз абри аҩыза смаҳакәа» ҳәа, ихы гәыбӷан
аҭо дгылан.
– Апоручик, – ибжьы иргеит Маевски.
– Ара сыҟоуп, ухаҵкы, – ашә ашьҭахь дгылазшәа иаразнак
дааҩналеит.
– Акапитан Нанба дшәыԥшаама?
– Мап, ухаҵкы. Ааигәа-сигәа џьаргьы дыҟам.
– Ала ԥынҵа икылҟьаз, џьара акы иҵагалатәуп.
– Уи иахьа дҭахоит, ухаҵкы, – иҳәеит Ҟазылбеи, аполковник ишҟа даахьаҳәны.
– Дҭахоит, шԥа?
– Аиҿахысрахь сиԥхьеит, аӡыжь ахықә аҿы дысзыԥшуп.
Аполковник иусқәа маншәалахеит. Ҩыџьа аԥсуаа дара
рхала иқәибагоит. Аԥсны аӷацәа жәытәнатә аахыс рхы иадырхәоз
амаана. Аԥсуаа дара-дара реичырчара.
– Сара суцәшәоит, Ҟазылбеи, иагьа умҳәан, уи дфицаруп,
ахысшьа бзианы идыруеит, – иҳәеит аполковник, Ҟазылбеи
аиҿахысрахь
дахьцо игәы иалсӡазшәа иҽыҟаҵаны.
– Афицарра аҭахӡам ибзианы акылԥшра, – иҳәеит Ҟазылбеи
далаҽхәашәа, «уи ибзианы дхысуеит» ҳәа, аполковник
ииҳәаз дааиҵанарӷәӷәаны.
– Ақәҿиарақәа узеиӷьасшьоит, Ҟазылбеи, – ҳәан, Ҟазылбеи
ижәҩахырқәа ӷәӷәаны иааникылеит Маевски.
Ҟазылбеи имаузер ду идҳало ашәаҿ даннеи, аахьаҳәын
ус иҳәеит:
– Угәы иаанамгааит иацы сҽзысҵәахыз сшәаны ауп ҳәа…
– Уигь акы, – иҳәеит Ҟазылбеи дшындәылҵҵәҟьаз Маевски. Нас иара уажәгьы зҽеидыԥсалан игылаз апоручик ишҟа
ҿааиҭит: – Қьаламаҭ уиԥхьа.
– Уажәыҵәҟьа, – ашә дындәылҟьеит апоручик.
– Сара сыԥсыр акәын, аполковник ухаҵкы, – дшаахыҵҵәҟьаз
уа даангылан ҿааиҭит Қьаламаҭ, – абри аҩыза ҳмыхькәа. Уи иԥсы
шҭоу дыктәуп ҳәа адҵа ҟазҵаз агха ду имоуп. Макьана ҳабаҟоу,
уи иԥсы шҭоу икразы акыр амыҟәмабарақәа ҳрыниашт.
– Избоит, Қьаламаҭ, угәы ишалоу, иахьа уажәраанӡагьы
ҳаиқәымшәарақәа. Уара аурыс ҳәынҭкар иҿаԥхьа гәык ала
иҟоу уаҩуп. Аамысҭара узышьҭоугьы иаарласны иуоуратәы
уҟасҵоит. Агубернатор иахь ашәҟәы зыҩхьеит. Аха иабаҟоу
Аҵәыџьба
иҩызцәеи иареи рҭыԥ иқәаҳҵаанӡа, уаргьы аамсҭара
уоуам, саргьы аенралра.
– Иҟаҵатәу азы схы сеигӡом, ахылаԥшҩы ухаҵкы, – иблақәа
ҭырхаха Маевски днеиҿаԥшит, даҽа хәымгарак аҟаҵаразы
дыхианы.
– Ҭакәи иахь уиасыроуп.
– Ҭакәи иахь уиасыроуп уҳәама, ухаҵкы? – иаԥхьаҟа шьаҿақәак
ныҟаиҵеит Қьаламаҭ, ицәа дааҭӡыӡааны, илымҳа
иаҳаз агәра изымго.
– Ааи, Ҭакәи иахь ииастәуп, уаҳагьы ԥсыхәа ыҟам.
– Уи ҟалашьас иамоузеи?
– Иамоуп ҟалашьа.
Қьаламаҭ иблақәа аалашьцеит. Дышьны Ҭакәи иаԥҳьа
дышьҭазшәа
ибеит иара уажәы.
– Ҭакәи игуԥ алаларазы ҿарԥа дук аҭахуп, мап анакәха… –
уаҳа изымҳәеит Қьаламаҭ,
– Иҟалоит аҿарԥа. Иаарласны ҳзыргәырӷьаша ҳаҳараны
ҳаҟоуп. Аиҿахысрахь иҟоуп Ҟазылбеии акапитани. Урҭ руаӡәк
дҭахоит, ҳәарада. Иҭахо уара душьызшәа аҽыҵга ҟаҵаны
Ҭакәи иахь уиасуеит.
– Агәра игару?
– Игоит, урҭ аҩыџьагьы иаӷацәоуп иара. Аӡәы зашьа дызшьыз, егьи аҳәынҭқар ифицар.
Қьаламаҭ агәы изҭамызт ҳәа узҳәомызт, аха Ҭакәи дицәшәон.
Уажәы дызҿашәаз ацәҟьа ацәцашьа ҳәа имамызт. Ажәа
ԥсраҽнынӡа ҳәа изиҭахьаз аполковник иҳәатәы неигӡар
акәын.
– Иаҳҳәап, аҩыџьагьы ахьеиҿахысуа еибарԥсыр, усҟан
иҟаҵатәузеи? – дҵааит Қьаламаҭ, еиҭа уахь ацара изахгозар
ҳәа агәыӷра иманы.
– Усҟан даҽакы ҳаӡбап, – иҳәеит аполковник изҵаара ааигәамԥхакәа.
– Ҳара ҳманшәалахарц ҳаҟаӡам, уи дызланыҟәо
имҩақәеи уахынла дахьыцәоуи ҳамдыркәа. Уара агәра иургароуп, гәык ала ушизыҟоу.
– Гәык ала сшизыҟоу агәра исыргарц азыҳәан… – игәы
иҭеикыз мҳәакәа иҽааникылеит Қьаламаҭ.
– Издыруеит, – иҳәеит аполковник. – Сказакцәа уиршьырц
далагоит. Иҟаҳҵарызеи, нас. Аҳәынҭқар идҵа еиҳауп аказакцәа
раасҭа. Иаҭаххозар, иара саргьы усмеигӡан.
Адәахьы инахаран игеит ахысбжьы. Қьаламаҭ аԥенџьыр
ашҟа днаҭрысит. Маевски иҭыԥ аҿы днатәаны ибжьы наиргеит.
– Руа иаауада?
– Нанба.
– Уи еиҳагьы еиӷьуп. Акапитан арратә трибунал даҭан дахызгап Сибраҟа. Ҟазылбеи дшушьыз атәы уашьҭан ҳазхәыцып.
Уажәазы уҽынаԥхьак.
Қьаламаҭ иарӷьа шьацәкьыс дықәкәылԥаауа егьи ауадахь
дцеит.
Акапитан Аслан Нанба дааҩналеит, итапанча кны.
– Аполковник, сдәықәҵа арратә трибунал ахь, ауаҩы
дысшьит.
– Сгәы уалоуп, фицар бзиак уакәын, башаӡа ухы ҭаурхеит.
– Саргьы сгәы уалоуп, аполковник. Угәҭакы узынамыгӡар
ҟалап абри атәылаҿы.
– Абри атәыла сшазныҟәаша уи сара исусуп.
– Абри атәыла ишазныҟәаша зусу, абра иаԥшәымоу ауаа
роуп, – ибжьы ҩҭицеит акапитан дахьгылаз.
– Уара дуԥсахит иара иаҳаракыра аҳәынҭқар, – иҳәан,
акапитан итапанча иикыз ааимхны, ичынқәа ижәҩа инықәижәжәеит.
– Шәара анцәа ишәанаижьрым, жәытә жәларык рыдгьыл
аҿы иахьтәышәтәуа. Ҳара-ҳара ҳахәдақәа ԥибажәжәозаргьы,
усс ишәымам. Аха ус аамҭа зцарым. Аҭоурых иазычҳарым.
Ихыҵышт зны икашәҭәахьоу ҳшьа.
– Апоручик, – дыҳәҳәеит аполковник. Апоручик дааҩналеит.
– Исыдуҵозеи, уара уаҳаракыра?
– Абри аҟарса дҭажь.
Рылаԥш ааиқәшәеит Аслани Маевскии. Аслан ирашаны
дааԥышәырччан, нас ихаҿы аҽааԥсахын, ишьҭахь инапқәа
ҟаҵаны
дындәылҵит.
Маевски дгылан акыраамҭа уа деиҵаӷәӷәа. Уи гәаныла
дхәыцуан: «Иашамкәа хымҩаԥгашьак ҟаҵаны, абарҭ ауаажәлар
рыԥсадгьылаҿ иҳарбыжкыр, ҳәарада рымч ҳархарым,
аха аҭоурых ҳашԥаныло ҳаԥхьаҟа? Ишԥаҳахәаԥшуеи адунеи
ауаатәыҩса? Европаа Америкатәи аиндееццәа шахыршьааз
ҳәа ҳгазеҭқәа – ықәгылан иҳәҳәон усҟан. Уи
ашьҭахь ҳаргьы Кавказ ахшьаара ҳалагеит. Арахь, аурыс
интеллигентцәа аҿагылоуп аколониақәа рыҟаҵара. Аԥсны
аҳ итәыла ҳадиҵеит
ихатәгәаԥхарала. Ацхыраара азыҳәан
ҳааит ҳара ара, ршьапы иқәҳаргыларц аԥсуаа, дара
ртәқәа ирԥырхагоу рылаагарц. Нас изаҳҿагылоузеи рыбжеиҳараҩык?
»
Амра ԥхарц аҭахын, аха аԥҭақәа ируамызт. Зны-зынла
шәалҟьа цыԥхьқәак Маевски дзыдгылаз аԥенџьыр инагәыдыԥсалон,
аха уи наӡара амамызт. Аԥҭақәа аԥша иԥхаҵо
иамаз наҿаҳауан. Ҵаҟа адгьылаҿ еиҭанкаҳауан ашәшьыра.
Аԥенџьыр далԥшны ибон, алҩаҵә зхылҵуаз аҭыӡҭыԥқәа. Урҭ
инархыкны илаԥш нархигеит аԥсҭа ҭбаақәеи урҭ ирхагылаз
ашьхақәеи. Илаԥш наӡеит Ерцахә ашьха ацәқәа аҟынӡа. Уи
аҳаракыра игәы ааҭнарӡыӡааит иара.
Аӡыхь ихықәгылоу аҵәахаҳа ҿшәаны ианӡаашәало еиԥш,
амра амшын инӡаакәкәалеит. Ахьшәашәара зҿаз аԥсабара
иарааԥсахьаз абӷьқәа ҿышәшәаны иахьлеиуаз ахьхьаҳәа
игон рыбжьқәа. Адгьыл ду аԥсы ашьарц ахы нықәнаҵазшәа,
захьынџьара ҭынчран. Асҭана дтәан ахаҳә иҽадҵаны дара
рышҟа иаагаз амҩахәасҭахь дыԥшуа. Абрахьынтәи зегьы
ибарҭан.
Дәҳәыԥшк аҿы џьара жьак нықәԥаларгьы, илаԥш
иҵамшәар
ҟаломызт. Ахра ашьапаҿы дара ахьтәаз ашҟа
инеиуаз мҩа заҵәык акәын. Егьырахьҟа иаарыкәыршаны бахәран.
Асҭана игәеиҭеит ҽуаҩык дышзахәоз рышҟа дшаауаз. Аҽыуаҩ иҽы уаҳа аналымша, дыԥан даахыԥан, ишьапы
иҵшьуа аҩадара дҩаҿалеит.
– Ҳаи, ара шәыҟоума, шәара анцәа ииныҳәаша, – иҳәан,
дахьыҩналаҵәҟьаз
шьамхыла иҽынкаижьит Қьаламаҭ.
– Уҩагылан узусҭоу ҳәа. Насгьы иуҭахузеи, ҳара ҳҿы? –
Ҭакәи иаԥхьа ишьамхнышгылаз ауаҩ даагыларц наидиҵеит.
– Судкыл, Ҭакәи.
– Узхасыдыскыларызеи?
– Ауаҩы дышьны саауеит.
– Иушьда?
– Аимхаа Қазылбеи.
– Дызхушьаазеи?
– Уи уажәшьҭан, уажәы исаҳә судукыло судумкыло?
– Адкылара азҵаара макьана ҳалацәажәарым. Узусҭада
уара?
– Қьаламаҭ сыхьӡуп, Скархалаауп. Уи ала цәгьаҳәаҩыс
сҟаиҵар иҭаххеит. Аполковник иҿы дсыԥхьан исыдиҵеит,
уара угәыԥ салаҵан усиршьырц азыҳәан. Уи мап анацәыск,
аказак срыларгылан даасысуа ҟамчыла сипҟеит. Мчыбжьык
сышьҭан схы самыхәо. Иахьа ашьжьымҭан имаршә ԥшааны
снеиԥылан, инеигәыдҵаны дысшьит, – иҳәан, ишәақьи итапанчеи ааиҟәныхны Ҭакәи иаԥхьа инышьҭеиҵеит Қьаламаҭ.
– Сыгәра угаанӡа исумҭан абџьар. Уи азыҳәан сгәаауа ҳәа
сыҟаӡам. Агәра усыргоит, уара суарӷьажәҩан сшыҟало.
– Шәгәы ишԥаанаго? – ҳәа иҩызцәа дразҵааит Ҭакәи.
– Уара иудыруеит ҳәа сгәы иаанагоит ҳара абна ҳзылоу,
– иҳәеит Гыџь дааскьаны Қьаламаҭ иблақәа дырхыԥшыло. –
Абри узааиз мцны иаауҵыҵыр, усҟан иудыруазааит, шәԥсык
ухазаргьы ак шузнымхо. Сара снапала укнасҳауеит, абра
уахьҳадаҳкылаз аҭыԥ аҟны.
– Усҟан, – иҳәеит Қьаламаҭ, – амацәыс саблааит. Ҿааҳәыра
сықәымкәа амшын схырыҭәҳәалааит. Смаҳагьахааит исзааигәоу
рҟны. Жәлар рышәиԥхьыӡ сыгымхааит. Сызқәа ҭыԥ ҟамлааит
абри адгьыл аҿы.
– Убри зегьы иашазааит, аха излоуԥшаазеи абра ҳахьыҟаз?
– дҵааит Асҭана, иааиз ауаҩы игәрагара ицәуадаҩны.
– Анцәа сирманшәалеит. Сара исыздырамызт ара шәшыҟаз.
Уаха џьара схы ԥхьаскып, уаҵәы шәыԥшаара сдәықәлап
ҳәа акәын.
Аҵыхәтәантәи иажәа агәра угартә ишыҟамызгьы, дидикылар акәхеит Ҭакәи. Усыцхраа, сҵәахы ҳәа иаԥхьа иматанеиуаз ауаҩы дзигәҭасуамызт.
– Уабџьар шьҭых, Қьаламаҭ. Абрагьҩы иҵасла, сара азин
сымам уабџьар уҟәныхра.
Гыџьи Асҭанеи иргәамԥхеит Ҭакәи ииҳәаз, аха иҿамԥакәа
рҽааныркылеит.
– Сара сыԥсы ҭанаҵы уара узы сыҟазаауеит, – иҳәеит
Қьаламаҭ, ишәақьи итапанчеи аашьҭыхуа.
Ҭакәи Асҭана идиҵеит, шьапыла ақыҭахь дылбааны Аимхаа дызшьыз ӡәыр акридыруазар еиликаарц азыҳәан. Аҵх
акыр инеихьан Асҭана даныгьежь.
– Иашоуп, Қьаламаҭ ҳәа Кархалаак Аимхаа дишьит ҳәа
ақыҭаҿы ирҳәоит, – иҳәеит дшааиҵәҟьаз Асҭана.
Қьаламаҭ иԥсы ааивигеит. «Анцәа сирманшәалт» иҳәеит
гәаныла дахьтәаз. Аха уажә дахьманшәалахаз мацара азхомызт, ихы дахәар акәын иаԥхьаҟа, аус хәымга инапы ианыз
анагӡара азыҳәан.
Аҟарач Муса Баҭчы, иара иаҵкыс акырӡа еиҵбыз Ӡаԥшь-ԥҳа Марҭа лыхцәы дашьаҳауа иҩнаҭа дыҩнагылан.
– Иа аллаҳ, илла-лааҳ, – иҳәеит Муса иаб, иҭаца даныналҿаԥшы.
– Анцәахша дысзааигеит сыҷкәын. Ҳҿы дҭаргыланы
даҳбалар ами абри леиԥш аҭаца.
Абдул Баҭчы, Муса иаб, инагаз уаҩын аҟарачқәа рҿы ԥа
заҵәык имаз иара иаҟара ауаҩра шиламызгьы, алаба наивак-ааивакуа дааигон. Аԥсуа ҭыԥҳа дааигоит ҳәа аниаҳа, деигәырӷьеит
аб, аха дагьшәеит, иҷкәын ицәаҩа закәыз идыруан.
Иԥҳәыс ишлыхәҭамыз ала длызныҟәар, аԥсуаа ианарыжьуамызт. Убри аҟынтә, ҽнак шьыбжьон ашәшьыраҿ дыштәаз,
иҷкәын ишҟа дааиԥхьан диазҵааит:
– Иаха уабаҟаз, Муса?
– Сасра сахьыҟаз саанхеит, – иаб иҵаашьа ааигәамԥхакәа
аҭак ныҟаиҵеит Муса.
– Иаанагозеи саанхеит?! Аӡы урнакыма. Асыҭәҳәа уҭанасыма?
Мамзаргьы аллаҳ дуҿагылама умцан ҳәа?!
– Аӡгьы сырнамкит, асыҭәҳәагьы сҭанамсит, аллаҳгьы
дысҿамгылеит, аха сзымааит. Убас аҭахын.
– Уара узымааит, иаҳҳәап, убас аҭахын, аха уԥҳәыс улзымхәыцӡеи?
– Илыхьзеи слызхәцыртәы!
– Сара усазҵаауама илыхьзеи ҳәа? Уҟазшьақәа сгәаԥхом,
сыҷкәын. Иахантәарак аҵәыуара даҿын.
– Дзырҵәыуозеи, ашәаџьҳәаҩ дылзаама баб дыԥсит ҳәа?!
Мамзаргьы аԥсуаа ахыргеит ҳәа лаҳау?
– Убз уацҳа, – иҷкәын диқәҳәҳәеит Абдул. Уара иухашҭма
уи дызҭыԥҳау?
– …Нас, ируазеи урҭ?
– Урҭ ируа атәы уажәы ҳалацәажәарым. Иахьарнахыс
исымбароуп уаҳа улахо адәныҟа.
– Сылаханы сара срахәума, сҩызцәеи сареи ҳаицын.
– Ҿумҭын. Сара ибзиан издыруеит уахьыҟаз. Улҟәаҵ наҟ
убри аԥҳәыс еиба.
Муса ахы иқәшәазшәа, иоуразоуроу ицәа дынҭрыхьҭшьааит.
Иагьа иҳәаргьы иаб идыруеит ҳәа дыҟамызт абри аус.
– Уара аӡәы уижьоит, саб.
– Аллаҳ уицәшәа. Уи зегьы ибоит, зегьы иаҳауеит. Агәнаҳа
уаҵамлан. Иумыреиқәаҵәан саргьы сажәымҭа. Мап анакәха,
уаӷеимшхара азыҟалараны иҟоуп абри аҩнаҭа, – иҳәан,
дҩагылан дцеит.
Муса ихы икәаҽ дгылан уа. Иаб игәыдиҵаз ахҿақәа игәы
иалаҟаца ишалазгьы, ихәыцрақәа ахьыҟаз, аԥҳәыс еиба Назир лҿы акәын. Улаԥш дааҵашәартә дыԥшӡан Назир. Лыхцәы
еиқәаҵәа агәҭа шаны, иҩбаны илықәын. Лԥынҵа агәы маҷк
иҩылган, лыбла еиқәарақәа зҵыԥхаауаз лыџьымшь амзаҿеиԥш
икыдыхәхәа икыдын. Лқьышә ҟаԥшьқәеи лӡамҩа ҭыԥхаақәеи
лхаҿы еиҿыркаауан. Лоура наӡан. Лӡара ҭкәыцәаа,
згәызҽанҵаны ахра иаҿагылоу ашәарах еиԥш, акәын дшыҟаз.
Ԥҳәыс данааига ашьҭахь, Муса иҭахымызт Назир лықәшәара.
Аха иара дахьцалакгьы ибла дыхгылон лара.
– Уаха сузыԥшуп, мап анакәха даҽаӡәы сшитәхо удыруазааит, – лҳәеит имаршә ԥшааны, қыҭа чарак аҿы Назир.
– Ишысҭахымгьы бышҟа анеира, зегьакоуп: сгәы сыхоит
уахь, – иҳәеит иаргьы иоуразоуроу дҩеилашны.
– Уаҳа ԥсыхәа умам азыҳәан. Лышьҭахьҟа дыргьежь
аԥсуа ҭыԥҳа иааугаз. Мап анакәха, ԥсҭазаара усҭаӡом, уԥсы
уҿасҵалоит, – лҳәан, амца наижәҵан днеиԥырҟьан дцеит.
Убри нахыс Муса, Назир лышҟа аныҟәара далагеит. Зны-зынла уахынла уа данаанхалозгьы ыҟан.
Марҭа илҭахымкәа лхаҵацара шыҟалазгьы, дзықәшәаз
лхы анлырнааларц далагеит, аха иамуит. Шьыжьы инаркны
хәлаанӡа абарҵа дыҵатәаны, лҿаԥхьа игылаз ашьха дуқәа
дырҿаԥшуан.
Убырҭ рынхыҵ акәын лыԥсадгьыл ахьыҟаз. Акырынтәгьы
лгәы иҭалкхьан дыбналарц, аха илзеиҿкаауамызт. Арахь чҳашьа
амамызт лхаҵа ихымҩаԥгашьа. Дыздашшылара, дзыдҵәуара
длымамкәа, дҭынхадаханы дыҟан.
– Иҟоу уасҳәап, аҟарач хаҵа, – лылаӷырӡқәа аарыцқьан
ацәажәара дналагеит лара. – Уара ибзиаҵәҟьаны иудыруеит,
сара исҭахымкәа сышурҭаз. Мчыла сақәдыршәеит абри аус.
Убыс шакәызгьы сзықәшәаз аҽы схы ансрааларц салагеит,
аха уара иумуит. Сара избоит, убри аԥҳәыс улзыцрыҵраны
уҟаӡам. Ухаҵазар, абарҭ ашьхақәа сырхыган соужь. Сцоит
Аԥсныҟа.
Уа сызҭаху уажәшьҭа аӡәгьы дыҟам, аха ма сызқәа
ҭыԥ сыԥшаап.
Муса ҿымҭ дгылан акыраамҭа. Абри аҩыза азҵаара ықәлыргылап
хәа дыҟамызт. Уажәшьҭа иаахтны дымцәажәар ада
ԥсыхәа имамызт иаргьы.
– Сара сыԥсылмануп. Убри аҟынтә азин сымоуп быжьҩык
аҳәсақәа аазгар, аха сара ҩыџьа рҟны саангылоит, иџьабымшьаӡан,
убас аҳәоит аҟәыран.
– Сара сқьырсиануп, – лҳәеит лара уажәы еиҳа лхы ҩышьҭыхны.
– Ҳара ҳҵас ала хаҵак дсымазароуп. Гәык-ԥсыкала
сара
дыстәны. Мап анакәха, иареи сареи ҳаицнымхозароуп.
– Џьарак ҳаицынхо ҳаицнымхо уи сара исусуп. Бара ибу/-алу, сымаҵ ауреи сшьапқәа рыӡәӡәареи роуп, – иҳәан, ашә
нкыджьылан адәахьы дыҩдәылҵит Муса.
Иааит ааԥынра. Ашьха иқәжьыз асы зегьы ҵыкәкәаны ицеит. Аԥсабара аҽеиланаҳәеит маҭәа иаҵәала. Убысҟаноуп Марҭа
еиҳагьы агәҿыӷьра анлызҵысы. Илгәаӷьит шарԥазык абналара. Ақыҭа далсит амра гылаанӡа. Аха ирласны илыхьӡеит
амаҵуҩцәа. Дыргьежьны аҩны данаарга, Муса иӡара кны ашҭа
дықәгылан дԥышәырччо.
– Дшәыргыл абра сҿаԥхьа шьамхыла. Амаҵуцәа уи аҟаҵаха
раӡаанӡа, лара лхала днагылеит шьамхыла. Марҭа лзыҳәан
зегьы акакәын уажәшьҭа. Дишьыр еиҳагьы еиӷьылшьон. Муса
иҟама дҩахан иааҭихит. Аҭаҳмада Абдул дыҳәҳәеит, аҩны
дахьыҩнагылаз, аха ааиха иоуаанӡа, Марҭа лыхцәы ахьҿакыз
иаахиҵәеит.
– Шәиԥхьыӡ уқәзааит, сыҷкәын. Аллаҳ ухы еиҟәижәааит,
– аҭаҳмада дахьгылаз дзеиҭамҵуа, инапқәа ажәҩан ахь
ишьҭыхны дматанеиуан.
Марҭа иҟалаз лзеилымкааит азныказы. Аха лыхцәы ԥара
ду хҵәаны ианылба, дыҳәҳәеит арҵәаа ҳәа. Уи лыбжьы гәыҭшьаагаханы
ашьхақәа инарныҩит. Нас лыԥсы аамаҷхан дынхьашьшьны дынкаҳаит ҵаҟа. Убри нахыс еиҳагьы аҵыкәкәара
далагеит. Илбеит уажәшьҭа дышҭахоз. Акы заҵәык дыззыԥшыз,
Аԥснытәик мамзаргьы Аԥсныҟа ицоз аӡәы ибара
акәын. Муса аҩныҟа днеиуамызт. Иҽыԥхьакны дыҟан. Ҟарачы
зегьы иахысхьан, иԥҳәыс дахьицәыбналаз аҵыхәала лыхцәы
хиҵәеит ҳәа. Иаргьы игәнигеит иҟаиҵаз, аха уажәшьҭа рҽеишьа
имамызт. Иаб аҭаҳмада ҟарачаа еицырдыруаз, дахьиқәшәииз
акәын еиҳагьы дызшьуаз. Иҩныҟагьы неишьа имамызт. Днеиргьы дидикыломызт. «Дсымбааит, арахь сыԥсы
ҭанаҵы», – ҳәа баша ажәа изимыцҳаӡеит. Абдул ииҳәаз ҳәан.
Ԥшьҩык аҽцәа Ҟарачы иналалеит. Урҭ Ҭакәи иҩызцәеи
иареи ракәын.
– Аҽқәа карахеит, џьара ҳаԥсы ааиҭаҳкып, – ишьҭахь иааиуаз иҩызцәа ибжьы нарықәиргеит Ҭакәи.
– Иҳаԥшаап иахьыманшәалоу, насгьы аӡыхь ахьҭоу, –
иҳәан, ибжьы наиргеит Қьаламаҭ.
Нас уи иахьыманшәалоу аҭыԥ аҿы инеиаанӡа, еиҭа рҿынархеит.
Қьаламаҭ Ҭакәи изкуа дахькыдыԥшылоз иԥсахы
ԥжәон. Абри аҩыза аҭагылазаашьа иманаҵы, нагӡашьа имамызт
идҵа. Дара рыхҩык шеицрымшәоз еиԥш, иаргьы дрыцрыҵны
иҟаломызт. Аполковник идиҵаз адҵа анаҩсгьы, дахьнеиз ихы бзиан иааирԥшыр акәын. Абарҭ зегьы реидбалара
иара изыҳәан имариаз усмызт.
Ҟарачы уажәадагьы иаахьан Ҭакәи иҩызцәеи иареи. Абри
ақыҭагьы ибзианы ирдыруан. Уи анаҩсгьы аҩызцәа рыман
аҟарачқәа рҿгьы. Аха џьаргьы имҩахымҵит. Иззааз ауси дара
рымчи еиқәхартә иҟан. Иназхықәгылаз арҩаш, арыӷьарахь
ала адәҳәыԥш ишьҭаз аҿы илалбаан, рыҽқәа инарҽыжәҵит
рыԥшьҩыкгьы. Асҭана афатә аацәырганы еиҳа ицқьаз хаҳәк
аҿы ақәҵара даҿын. Ҭакәи икәша-мыкәша аҭыԥ гәаҭаны,
ишҟа дааиԥхьеит Гыџь.
– Абри ахәы анхыҵоуп урҭ ахьынхо, – иҳәеит Ҭакәи, уамак
иҳаракымыз хәыԥшӡак ашҟа Гыџь днарԥшуа.
– Издыруеит, – иҳәеит Гыџь, Ҭакәи иахь илаԥш еиҵымхӡакәа.
– Ҳара макьана иҳаздырам Марҭа илҳәо. Мап ҳцәылкуоу
мамзаргьы сыжәга аҩныҟа ҳәа даҳхьынҳало. Убасгьы-ансгьы,
аҟарачқәеи ҳареи ҳмеидыслакәа ҳашьҭахьҟа гьежьышьа ҳамаӡам.
Убри аҟынтә, ҳазхәцып иҟаҳҵаша, – иҳәеит Ҭакәи,
Гыџь игәаанагара еиликаарц.
– Сара сгәы иаанагоит, ҳазегьы ҳнеира иаԥсам ҳәа.
– Саргьы убас сгәы иаанагоит, ҩыџьа неиуеит, ҩыџьа рҽыҵәахны
иаангылоит ааигәа.
Ԥыҭрак ашьҭахь уи ахәы инхыҵит рыԥшьҩыкгьы. Уажәы
иааигәаӡаны ирбон Муса иҩны.
– Аҩнаҭа аӡәгьы дахымшәа ауп ишыҟоу, – иҳәеит Асҭана.
Гыџь иааицәымыӷхеит Асҭана ииҳәаз. «Анцәа иумҳәан, –
гәаныла иҳәон иара. – Абри аҟара амҩа хара ҳанысны ҳанаа,
лара дҳамбар, усҟан сҭахеит ауп».
Қьаламаҭ дзызхәыцуаз зынӡак даҽакӡан: аполковник
идҵа анагӡара, насгьы ишынаигӡара. Аха уажәы иара иҭахӡамкәа
дызцааз ауаа иҟарҵо ҟаимҵар ада ԥсыхәа имамызт.
Иара изыҳәа еиҳа иманшәалахон аҟарачқәеи дареи бџьарла
еиҿагылар. Аиҿахысраҿ Ҭакәи дыршьны иҟалар, адҵа идыз
аҟынтәи ихы дақәиҭхон, аполковник иҿы иоуан ииҳәашаз.
Аҟарачқәа дыршьит акәымзар, удҵа насыгӡон уеизгьы-уеизгьы
ҳәа дматанеирын. – Гыџьи сареи ҳнеиуеит аҩныҟа. Шәара
ара шәҽааԥхьашәк, – иҳәеит Ҭакәи, Асҭанеи Қьаламаҭи рышҟа.
– Ҳара ҳааиаанӡа шәцәырымҵын.
Рыԥшьҩыкгьы неикәшаҳаҭхан, Ҭакәии Гыџьи рыҽқәа рышьхәа
надырбаны, уахь рҿынархеит. – Амра лҽаҭан абарҵаҿ
дтәан Марҭа иахьа. Лыхцәы ихҵәаз ԥыртланы илԥеит.
Иахьадагьы
ицәырлымгацызт, зыҽны ихиҵәаз аахыс лхаҵа.
Иара уажәшьҭа ишазымҳауа еиԥш, лара лыԥсҭазаарагьы уаҳа
иазҳауамызт. Ус лыблақәа ааԥшуан. Акы днацҳауан, лшьапқәа
еихылгон. Еиҵыхәхәа иԥсны лаԥхьа иқәыз лыхцәы еиԥш,
ларгьы дыԥсны днықәлон зны. Уи еиҳагьы еиӷьылшьозар
ҟаларын, аха уара иануҭаху аԥараҵәҟьагьы аҽыԥхьанакуеит.
Абарҭқәа дышрызхәцуаз, лхы анҩышьҭылх, адәы аҵыхәаҿы
ҩыџьа аҽцәа шааиуаз лбеит. Иаразнак цәалашәарак лоуит
Марҭа. Ахьышәҭҳәа дҩаҵҟьан, амардуан дналбааххит. Ашҭа
агәҭаны ианааи ауп ианылдыр дара. Адгьыл дзықәгылаз
лыҵагьежьра иалагеит, ажәҩан ахь дҩаԥшит, убрыгьы лхагьежьуан. Нас лыбжьы неиҵыхны дыҳәҳәеит:
– Иа Анцәа, Гыџь, уара уршьит рымҳәази? Сыржьама нас!
– Быржьеит, Марҭа, быржьеит. Аха уи акәым усс иҟоу. Бара
бышԥаҟоу? – дҵааит Гыџь.
– Уахьсыхәаԥшуа иубоит сшыҟоу. Сара аԥсы ҳәа изышьтоу
соуп, Гыџь.
– Быхцәы иахьзеи, Марҭа? – дҵааит Ҭакәи.
– Схаҵа ихиҵәеит.
– Схаҵа ихиҵәеит, шԥа?! – днеилууааит Гыџь дахьгылаз.
– Схаҵа дысхыҵны дцеижьҭеи акыр ҵуеит. Сыҟоуп абра
схала сҭынхадаха. Арахь сиҭахым, сагьоуижьуам. Сыбналеит
игәаӷьны. Аха сабанӡацоз, исыхьӡан сдыргьежьит. Абыржәы
абра ҳахьгылоу шьамхыла сыргыланы сыхцәы хиҵәеит.
– Иажәымҭа еиқәаҵәахааит, баб, – иҳәан, дахьгылаз даауалуашаны, ихаԥыцқәа аҿҿа рыҵго даанаԥшы-ааԥшит, аҩны
иҟоу еиликаарц Гыџь.
– Ҳара ҳзааз бара бзоуп, Марҭа. Ибҭахума Аԥсныҟа ацара?
Марҭа лхаҿы аалашан, илҳәо лҿамшәо даанхеит азныказы. Нас длеиҭаҟьаны лышьҭахьҟа дыҩит.
Гыџьи Ҭакәии Марҭа лгәы иҭалкыз рзеилымкааит. Ражәа
аҭак ҟамҵаӡакәа, дыҩны аҩны дахьыҩналаз ргәырҽаннаҵеит
иаразнак.
– Сара исзеилкаауам Марҭа иҟалҵаз, – иҳәан, Гыџь ишәақь
ижәҩахыр иаахихит, дара рышҟа зҿаазхаз амаҵуцәа рахь
дыԥшуа.
– Ушәақь улах наҟ, ара макьаназы ҳара ҳзы ишәарҭоу уаҩ
дызбом.
Аҩны дыҩнамхацәеит Марҭа уиаҟара. Амардуан дналбааҟьаны
дыҩны лҿаалхеит, лыхцәы лгәыдкылан.
– Сыжәга ирласны, мамзар адырра ирҭоит схаҵа.
Убри акәхеит, рыҽқәа рыбӷаҿы иаразнак инеит Ҭакәии
Гыџьи. Ахьшьыцба акәҷышь анышьҭнакәыцәаауа еиԥш, Марҭа
даашьҭикәыцәаан, иҽы ахәда днықәиртәеит Гыџь. Уи нахыс
еиҵамхаӡакәа ашҭа инҭҟьеит.
– Даҳцәыргеит, шәеиха Муса иахь ҳәа, – дыҳәҳәеит Марҭа
илхылаԥшуаз амаҵуҩы ԥҳәызба.
Ҭакәии Гыџьи иаразнак инеит рҩызцәа ахьыҟаз. Даргьы
абна иаалҟьан инарԥыххылеит.
– Ҳашьҭахьҟа шәҽаанышәкыл, – ҳәа даанымгылакәа ибжьы наиргеит Ҭакәи, Асҭанеи Қьаламаҭи рахь.
Гыџь, Марҭа дигәыдкылан дахьнеиуаз дзызхәыцуаз, ирхьымӡакәа
рцара акәын. Лара Марҭагьы уи игәы лҽадҵан,
лнапқәа икәыршан дахьылкыз, адунеи зегьы лгәыҵыҳәҳәазшәа
лбон.
Агәырҩацәгьа хызҽуа ахәшәгьы ыҟазаап. Дызҭашәаз
аҟамҟара
дыҭганы даман инеиуан, аҵыхәтәантәиӡа дыззыԥшыз
анасыԥ шкәакәа. Аԥсҭазаараҿы ауаатәыҩса зда ихәарҭам
анасыԥ шкәакәа.
Лара лылаԥш ҩышьҭыхны Гыџь днеиҿаԥшит. Уи ибла гәиаҵәара
ажәҩан инадылбалеит. Лыԥсы ааивылгеит, имҵысӡо
амшын иху аӷба ду амазгәыҭ лкызшәа.
Ҩыџьа назгоз аҽы шааԥсаз ибеит Ҭакәи. Иаразнак Гыџь
днаиваххын, ибжьы наиргеит: – Арахь дсыҭ аԥҳәызба, уҽы
уаҳа алшом. Ҭакәи иажәа ҩбеимтәит Гыџь. Аҽқәа аанымкылаӡакәа
иҩны ишцоз, аԥҳәызба деимырдеит. Раԥка ари аҩыза
зымбацыз, азныказы ганха инеиҭаԥеит, аха «ҳаит, Раԥка, зда
ԥсыхәа ыҟам ухы анраал» ҳәа, Ҭакәи арҵәааҳәа данаҵаҳәҳәа,
аҽырманшәаланы аҿынанахеит.
Ҟәбина аԥшаҳәа илаваршәны инеиуан аҽцәа. Ашьхарахь
иҩаскьар акәын. Ҳаракырак аҿы рҽаанырымкылар, аҟарачқәа
рыхьӡар рымч дырхомызт.
– Муса ара дыҟоума? – ҳәа дыҳәҳәо ашҭа дааҭалеит
амаҵуҩы.
Иҟалаз рзеилымкаауа иаадәылибаҳәеит аҩны аҩныҵҟатәи
гәыԥҩык ауаа.
– Ара сыҟоуп, иҟалазеи? – ҽеик дшақәымшәаз ицәа иалашәаны
даадәылҟьеит Муса.
– Уеимырҵәеит, Муса, уԥҳәыс дрыман ицеит. Иԥҳәыс лцара
аҵкьыс, ахьымӡӷ хьаас икит Муса. Икәшан игылаз иҩызцәа
«алаапкқәа», ҳәа иара дзышьҭаз, ибла ихыԥшылон
ииҳәарызеишь
ҳәа. Зхы аҵыс ықәзмыртәоз аҭауад Баҭчы,
иԥҳәыс диҵхны дицәыргеит ҳәа рымҳәарц азы дыҳәҳәеит
дахьгылаз.
– Абыржәоуп шәанысҭаху, сҩызцәа!
Уи акәхеит, рызынтәыкгьы рыҽқәа ирықәтәеит.
– Усҟан быхцәы хысҵәеит. Уи азымхазар, уажәы бхы
хысҵәап. Сара шәсышьҭал ҳәа, иҩызцәа ибжьы нарықәрганы
ашҭа дынҭҟьеит.
Асҭана данаахьаԥш, игәеиҭеит гәыԥҩык аҽцәа дара зхысхьаз акаршәра аҵыхәаҿы ишаацәырҵыз. Иҽы ишьхәа нарбаны, Ҭакәи днаихьӡеит.
– Иҳашьҭоуп, Ҭакәи.
Ҭакәи иҽы ахы даахан даагылеит. Ирышьҭаз шаҟаҩы ыҟаз
уԥхьаӡартә иҟамызт. Макьаназы акыр инахаран. Нас Асҭана
адҵа наииҭеит:
– Уҽыхәда дықәк аԥхәызба. Шәаанымгылакәа шәцала.
Абни акаҵәара ҳхалароуп, аҟарачқәа даҽа мҩак ала иҳавымсыртә.
– Уара ишуҭаху, – иҳәан, Марҭа Ҭакәи иҽы ахәда аҟынтә
дааиаганы, дныҵҟьеит Асҭана.
Гыџь Асҭана днаишьҭалеит. Ҭакәи уа иҽааникылеит, Қьаламаҭ
дихьикӡарц. – Нас Қьаламаҭ, аҟарачқәа ҳарцәынхап
угәахәуоу?
– дҵааит Ҭакәи, Қьаламаҭ дшааидыххылазҵәҟьа.
– Анцәа имчала, – аҭак ныҟаиҵеит Қьаламаҭ, иҽы ықәрчаразаан
иаанкыло.
– Мап, Қьаламаҭ. Анцәа ҳиҵаԥшуа ҳазтәом ҳара абыржәы.
Ҳхы ҳахәароуп, – иҽы аақәыргьежьаан дыҩны иҩызцәа
днарышьҭалеит Ҭакәи.
Аҟарачқәа макьаназ хара иҟан, ршәақь илнадартә иҟамызт.
Қьаламаҭ урҭ рхысра дазыԥшын, Усҟан дара рхы даҿамшәар,
иара дишьып ҳәа игәы иҭеикит. Аха аҟарач ҽқәа, зшьамхы
џьбараз аԥсуа ҽқәа изрыхьӡомызт макьаназы.
Итапанча ааҭыхны ажәҩан ахь дхысит Ҭакәи.
Уи заҳаз Асҭанеи Гыџьи иаразнак иаангылеит.
– Аҽқәа уаҳа рылшом, шәҽыжәҵ зегьы.
– Аҟарачқәа ааигәахара иаҿуп, ишԥаҟаҳҵои, Ҭакәи? –
дҵааит Асҭана.
– Уара, Марҭеи аҽқәеи уман аҳарак ахь уцоит, – адҵа
ныҟаиҵеит Ҭакәи.
– Сара иаснагь смыцхәуп, – игәы иалсит Асҭана. – Ашьҭахь
ауп сахьшәыргыло.
– Уара умыцхәым, аха уеиҵбуп. Аиҵбы идыруазароуп
иҭыԥ, – иҳәеит Гыџь.
Асҭана иҩызцәа ирҳәаз дахыԥар ҟаломызт. Марҭеи аҽқәеи
иман дкыдлеит акаҵәарахь дхаларцы.
Ҭакәи иҩаҳаракны иҭыԥ ааникылеит, иааиуаз ибзиан иахьибарҭаз ахаҳә аҿы. Қьаламаҭ иҵегьы ҳаракы дтәар
иҭаххан, аха Ҭакәи дааникылеит.
– Мап, Қаламат, хыхь урбарҭоуп, еиӷьуп абни аԥсаҵла
нааҿы уца.
Қьаламаҭ уахь ацара шигәамԥхазгьы, ажәак ахымҳәаакәа
иҿынеихеит. Гыџь, Ҭакәи иарыӷьарахь ала аасра иҽаалеикит.
– Иҵегь иааскьаанӡа шәымхысын, – иҩызцәа ибжьы нарықәиргеит
Ҭакәи. – Ԥсыхәа ахьынӡамоу ашәақь аԥынҵа
ауаа ирывыжәга. Аџьаԥҳаны шәеигӡа. Арҭ аламала иҳацрымҵуазар
акәхап.
Аҩадара икыдлаанӡа, адәы аҵыхәаҿы ианааи, рхы неидкыланы акы еибырҳәеит Муса иҩызцәеи иареи. Нас иаарццакны аԥсара иҩыҵалеит.
– Еи, Муса, – ибжьы наиргеит Ҭакәи, – ухаҵазар, уҽаанкыл.
Уара ахара удуп хара иааго аԥҳәызба лҿаԥхьа.
Игеит ҵҩа змам ахысбжьқәа. Урҭ рыхқәа Ҭакәи икәша-мыкәша анышә ҩыҵдырԥԥеит. Ҭакәи иҩызцәеи иареи инарыҵхеит
ршәақьқәа. Раԥхьа иааиуаз иҽы днахууаан, хланҵы
дынҭалеит.
– Қьаламаҭ, ауаа урмеихсын ҳәа уасымҳәази! – дыҳәҳәеит
Ҭакәи.
– Уи машәырхеит, Ҭакәи, – амц иҳәеит Қьаламаҭ. – Ашәақь
аԥынҵа анузымхәыцуагьы ыҟами…
Аҟарачқәа уаҳа ԥхьаҟа ишзымцоз анырба, рыҽқәа иларҽыжәԥаны,
аԥсаҵлақәа инарывагылеит. Қьаламаҭ дхысит
еиҭа. Муса икәадыр амаха ҩахицҟьааит.
– Қьаламаҭ, узҿузеи? – ибжьы наиргеит Гыџь, Қьаламаҭ
ихымҩаԥгашьа игәамԥхакәа.
– Ашәақь ԥысшәоит, – аҭак ныҟаиҵеит Қьаламаҭ.
Муса иааицәымыӷхеит икәадыр амаха шыҩахҟьаз аниба. Убысҟан еиликааит зҿы аус имаз ауаа шымариамыз. Аха
уажәшьҭа шьҭахь цашьа имамызт. Дыршьыр еиҳа еиӷьын,
иԥҳәыс дрыман ицар аасҭа.
– Аҟарачқәа, – ибжьы ҩаиргеит Муса, иҩызцәа ргәы ирӷәӷәарц.
– Ахьымӡӷ шәымган.
Рызегьы ахьгылақәаз ршәақьқәа ажәҩан ахь ирханы
ихысит. Уи иаанагоз, абра ҳаҟоуп, ҳуарӷьажәҩоуп ҳәа акәын.
Наҟ-ааҟ ааҭынчрахеит. Муса иҽы рҳан иԥырҟьан иахьцаз ааигәамԥхеит. Иагьарааны дахҟьаны дкаҳахьан, аха
иԥырҵуамызт, дгылан дақәтәаанӡа. «Сҽы аллаҳ иҿаԥхьа сышиашам адырзар акәхап, абас зыҟанаҵо, – дхәыцуан иара,
– аха иагьа ус акәзаргьы, иара аллаҳ ихаҭагьы даниашам
ҳәа аамҭакы ыҟами. Убри аҟынтә саҭаимҵааит иахьа сара
сиашамра, сыԥҳәыс лҿаԥхьа. Ахьымӡӷ азы зегьы еилазгоит».
Иаразнак ихы иҭашәеит ԥхьаҟа дцарцы. Уи ала еиликаарц
аԥсуаа ргәы иҭаз. Деиҵас дыԥан, хәба-фба шьаҿа днеиҭаԥеит.
Қьаламаҭ зҿынаирхаз ахы Муса иаԥхьа иҩыҵасын, анышә
неиҿанаԥсеит. Иаргьы аҵла иҽнаджьылан даангылеит.
– Иҟалазеи, Қьаламаҭ? – ибжьы наиргеит Ҭакәи.
– Аҟарачқәа гәаҭеиуеит, џьарак изгылом. Убриоуп
иҟалаз…
– Сҩызцәа, – еиҭа ибжьы наиргеит Ҭакәи. – Икылкааны
шәырмеихсын,
ижәыло иалагаанӡа.
– Сара исзеилкаауам, Ҭакәи, уара узҿу? – деилашәеит Қьаламаҭ.
– Арҭ уацәас иҟаҳамҵозар, наҟ ҳрылгап.
– Мап, Қьаламаҭ, урҭгьы уаауп. Иҟарҵо шиашам еилкааны иҳацрыҵуазар аабап. Мап анакәха, усҟан ҳреибашьыр
акәхоит.
Убри аамҭазы иҩызцәа дрыҵаҳәҳәеит Муса:
– Еи, аҟарачқәа, агьааурқәа ҳамҩа иаԥгылан ҳааныркылахуа,
уи хьымӡӷуп ҳара ҳзы. Ахымца иашәырга!
Аҟарачқәа ахысра иалагеит, аха аԥсуаа аҭак ҟамҵакәа
рҽааныркылеит. Ҭакәи акаҵәарахь дҩаԥшит. Асҭанеи Марҭеи
аҽқәа рыман ихыҵхьан. Уи дааигәырӷьан иҩызцәа рахь ибжьы наиргеит:
– Урҭ хыҵит акаҵәара. Уажәшьҭа ҳара аӡәаӡәала ҳаибахьчо
ҳрышьҭалар ҟалоит. Қьаламаҭ ухы думырбкәа удәықәла.
Қьаламаҭ игәы иҭеикыз ара нагӡашьа шамамыз аниба, иаразнак Ҭакәи ииҳәаз дахымԥакәа аҩада дкыдлеит.
– Сара излазбо ала, арҭ ҳацрыҵуам, – иҳәан, иҭыԥ ԥсахны,
Ҭакәи ишҟа даасҟьеит Гыџь.
– Иҳацрымҵыр иабацои, знык Аԥсныҟа ҳазхыҵыр. Уажәшьҭа
уца уаргьы.
– Мап, Ҭакәи, уара уца сара сааԥшуеит.
– Ҳара ҳҭоуба иалаӡам аӡә ииҳәо егьи мап ацәикуа.
Гыџь уи уаҳа даҿамԥакәа, аԥсақәа рыжәпара ихы
иархәаны акаҵәарахь иҿыҩеихеит. Иԥсы ааивигеит Ҭакәи.
Уажәшьҭа агәра игеит ишрыцәцоз ала. Амҩанагьы
хаҵароуп. Ахаҵа данхаҵаха, илазароуп ахьаҵрагьы, уажәшьҭан
джәыларц азыҳәан. Аха Ҭакәираа ажәылара абарҭахыз,
Марҭа машәыр лмыхькәа Аԥсныҟа лгара акәын дара
зышьҭаз.
Уи нахыс Ӡаԥшьаа
рҿы аус роуан, аламалагьы
изеилгараны
иҟамызт.
Аҟарачқәа џьарак рҽанааизырга ауп рҩыза дшыҟамыз
ангәарҭа. Нас еимбӷьыжәаа иҩны аккара иҵалеит.
– Иа аллаҳ, аллаҳ, сҩызцәа иреиӷьыз… ашьа, ашьа… –
дыҳәҳәеит
Муса ишилшоз, иҩыза дышьны дахьышьҭаз даны-неихагыла. – Сыԥҳәыс дыргеит, сҩыза бзиагь дыршьит. Аллаҳ
схагәҭа мацәысла еиҟәижәозаргьы аангылашьа сымам, сшьа
мукәа. Ма дара, ма сара…
– Ма дара, ма ҳара ҳәа, – рызынтәыкгьы еибарыҳәҳәеит
иахьгылаз.
– Сара избоит ҳусқәа шымариам. Аԥсуаа ахьымӡӷ ҳдыргеит
лабҿаба. Абыржәы ҳашрышьҭоу ала, макьанагьы шаҟаҩы
ҳаршьраны иҟоу здырхуада, – иҳәеит қәрала иреиҳабыз
уаҩаԥшьк иҩызцәа даарылҵын.
– Нас иҳабжьоугозеи? – дҵааит арԥыс еиҿамск, ишәақь
агәҭа ҭарс икны дахьгылаз.
– Зҿы аус ҳамоу имариоу уаам. Ҳаӡәк ида аӡәгьы дахьырымшьызи насгьы ҳара ҳхысрақәа аҭак ахьыҟарымҵази, уи
иаанаго шәҳаламкьысын ҳәа ауп.
– Нас, амҩа бзиа шәықәлааит ҳәа раҳәан, ҳаԥсы ҳиҵалан
ҳгьежьыр аума иуҭаху уара? – иҩыза иажәа анагӡаха имҭакәа
дхәааит Муса.
– Умыҳәҳәан, Муса. Урҭ ҳрыцрыҵып ҳәа акәым сара исҳәарц
исҭаху. Ҳашиашоу ҳрышьҭалар, дара хаҳәк инавагылан ҳазегьы ҳандырҵәоит ҳҵыхәа ҳашьҭарҽылан, ҳаиханы
ҳцоит. Сара шәышҟа сзиасыз шәхаҵареи, шәыхьӡи-шәыԥшеи
аҳаҭыр азоуп. Уажәы ҳазҿу сзеилкаауам.
– Ара иҟалаз аилкаара дук аҭахым, Қьаламаҭ – игәы иҩыҵаххны
ҿааиҭит, Қьаламаҭ даҟәымҵуашәа аниба Ҭакәи. – Ҳара
ара еибашьра ҳмааит. Насгьы абна ҳзылалаз ауаа ҳшьуеит
ҳәа акәӡам. Ҳхы ҳахьчарц ҳҭахуп, ҳазшьуа рҟнытә.
– Сара излазбо ала, шәара абарҭ еишьцәас иҟашәҵарц
шәҭахуп, – иҳәеит Қьаламаҭ, иҩызцәа мҩахиҟьарц иаԥшьигаз
иқәымҿиошәа аниба, иҽаанкыло.
– Иуацәазар еиҳа еиӷьуп, иаӷацәазар аасҭа. Аиӷара бзиарак ахь ҳкылнагама?! Иумбаӡои, иарҭа ҳхы ылаҳамҵеижьҭеи
шаҟа шықәса ҵуа. Ҳаԥхьаҟагьы ҳхы ылаҳҵараны ҳаҟаӡам,
залымдарыла иаҳҿагылоу амчрақәа ыҟанаҵы. Харада ахара
ҳадҵаны иҳашьҭоуп Ҳаԥсадгьыл аҿы, – иҳәеит Асҭана.
Усҟан Қьаламаҭ дзызхәыцуаз даҽакын зынӡа. Ҵәыџь Ҭакәи
аполковник иаԥхьа деиқәԥах дҿаҳәаны ишьҭаҵара, иҩызцәа
ившьааны. «Ох, усҟан, – иқьышә дацҳауан иара, – сҟамчы аԥҵаҵа
ашәышәбжьы Аԥсны зегьы иахыҵәарын, ахаҵара закәу
ҳаибарбарын».
– Аамҭеи аԥсҭазаареи роуп зынӡаск икьаҿӡоу, – иҳәан,
даагылан иҽы ахьҳәуаз ашҟа иҿынеихеит Қьаламаҭ.
Қьаламаҭ ргәыԥ дналалеижьҭеи, игәы раҳаҭны дыцәомызт
Гыџь. Зыҽны дааз инаркны, уи иганахь ала агәынамӡареи
агәрамгареи иман. Шамахамзар, иҽидиҳәаломызт, џьара
зеиԥш уск аныҟам дагьиацәажәомызт.
– Аҟарачқәа адгьыл инахәлабгазшәа рцара ҽеим. Ахәлара
ҳахьӡаанӡа ҳцалароуп ҳаԥхьаҟа ииасны ҳамҩа рымкырц
азыҳәан, – иҳәан, иҽы аҿы ианкны иҿааихеит Ҭакәи.
Алеи-аԥси рыбжьара амҩа иқәлеит ирццакны, ихәлаанӡа
иаанхаз аамҭа рхы иадырхәарц азыҳәан.
Аҟарачқәа зышьҭаз рымҩа ԥырҵәарц азыҳәан, ахра цәгьа
икыдларц ргәы иҭаркит. Убри адагьы уаҳа ԥсыхәа рымамызт.
Ишиашоу ирышьҭалар, иҭадырхон зегьы.
– Ма абри аҩхаа ҳхалароуп, мап анакәха, ҳрышьҭыҵроуп,
– иҳәеит Мысҭафа, уаҩ дызхамлацыз ахра даҵаԥшуа.
Мысҭафа ииҳәаз иҩызцәа ааиҵанарӷәӷәеит. Дара ракәын
ашәарыцацәа нагақәа, аха абри аҭыԥ рҽацәырыхьчон. Акы,
ахахьы макьана иҿҵәамыз асыԥса кнаҳан. Уи анлеиуаз убас
абжьы духон, акыраамҭа Қарачы зегьы иахыҩуа. Абжьы заҳауаз
иахьыҟазаалакгьы ишьамхнышлан аллаҳ иҳәара иалагон, иахьлеиуа машәырк ҟамларц азыҳәан. Ирҳәоит, ажәытәӡа
зны аҟарачқәа раԥхьагыла хаҵа ӷәӷәак, убри асыԥса дагахьеит
ҳәа.
Иаӷацәа рымҩа ԥысҵәоит ҳәа дкыдлазаап. Абжьара дхалахьан еиԥш, идыдит иӷәӷәаны. Уиоуп изқәырҵо аҟарачқәа
акәымзар, усҟан алеира иаамҭамызт асыԥса.
Убри аахыс, дара аҟарачқәа асыԥса икнаҳау ианаҵсуаз,
рныҟәашәа аадырццакуан. Усҟан иргәаламшәарц залшомызт,
иара аллаҳ иранеимшьаша џьара акы ҟарҵахьазар. Дара убас
ргәы иаанагон, аллаҳ зегьы ибарҭоуп, зегьы игәалашәоит,
иблақәа ҵаруп ҳәа.
Ауаҩытәыҩса иԥсҭазаараҿы зегь реиҳа ирыцҳараны имоу
убри ауп, ихы шьҭыхны дызҵаныҳәо зыгәра иго, инцәахәы,
иааизиуа зегьы ахьианаижьуа. Убас иахьизныҟәо, ахәҭоуп
ҳәа игәы иахьаанаго.
…Аха уи иқәыӷәӷәо амчра данаҿагылалак, аԥсра илахьынҵахоит.
Избанзар, дызҿагылоу амчра, имчра еиҳамхар,
дахьнархәуеит иара. Усоуп, амчра амч шыҟоу абри адунеи
аҿы. Убыс шакәугьы аҿагылара лҵшәада инхом, аԥсабара
аҽарыцқьарц азыҳәан.
«Иа анцәа ду зхьышьаргәыҵа сакәхшоу, исзуулак уақәиҭуп,
уара сушеит, уара ишуҭаху усызныҟәа» ҳәа, анцәа диҵаныҳәоит
ақьырсиан, адгьыл аҿы зҭыԥ ззымԥшааз, ажәҩан
ахь ацхыраара даҳәо.
«Иа аллаҳ-илалах, уара умчра иамазкуада. Иҟоуҵо уақәиҭуп.
Сузыразуп, мацәысла схы еиҟәжәаргьы», – иҳәоит ишьапқәа
иҵаԥсаны адгьыл ахь дхырхәо аԥсылман.
Иҟам-ианым амчра ахьӡ-аԥша арҭоит ауаҩытәыҩса, дара
рхы иагырхан.
Аҟарачқәа раԥхьанагыла дахьҭахаз даргьы ҭахар рҭахымызт.
Убри азоуп азныказы изааиҵанарӷәӷәаз Мысҭафа
ииҳәаз. Иҩызцәа ишыргәамԥхаз гәеиҭеит Мусагьы. Нас ицыз
днарылаԥшын, ус иҳәеит:
– Аҟарачқәа ҳаԥхьагыла Али Мырза абра дышҭахаз еиԥш,
саргьы сҭахозаргьы сдәықәлароуп. Суцныҟәом зҳәо, сизгәаауам,
даанхар илшоит.
Ацәгьауразы ахра иаҿаз аҟарачқәа, аӡәи-аӡәи еицхыраауа, ирулакгьы асыԥса ҭакнаҳа инаҵсын, акаҵәара инхалеит.
– Аллаҳ ҳаиқәирхеит ҳәа, – иҩызцәа ибжьы нарықәиргеит
Муса. – Ус анакәха, ҳаԥхьаҟагьы дирманшәалоит. Сыхьымӡӷ
аԥсуаа ршьала исҟәсыӡәӡәаанӡа, шьҭахьҟа хьаҵшьа сымам.
Сҽи скәадыри уара иутәуп Хабыч Мысҭафа, ҳаԥхьа игылан
абра ҳхазгалаз. Уажәшьҭа урҭ рымҩа ԥҵәоуп, џьаргьы изцараны иҟаӡам.
Аҟарачқәа рыманшәалахара еигәырӷьан, ршәақьқәа ажәҩан
ахь иҩышьҭырхит. Уи иаанагоз дара ртәала, ҳара ҳахиоуп
ҳәа акәын. Нас Муса иҩаишьҭаланы рҿыҩархеит, изышьҭаз
ирхыкәшан амҩа ааныркыларц азыҳәан.
Ахәлара рыхьӡошәа анырба, иаҳа иахьыманшәалаз иаангылеит Ҭакәи иҩызцәеи иареи.
– Ара ҳавсшьа рымам, иааҳакәршаны ахрақәа ҳхагылоуп.
Ҳазлахалаз амҩа ҳаԥшлап инеиҭаныԥсахланы – иҳәан, икәша-мыкәша еиҭа блала иааимидеит Ҭакәи.
Аӡхыҵра аҟәара шкәакәа шыхнаҩо еиԥш, ашьхақәа аупа
еиқәаҵәа нарықәдыршәызшәа иаразнак иаалашьцеит.
Ажәҩан агәы иагәылаҷҷоз аиаҵәақәа, ацгәы аблақәа реиԥш,
хараӡа икәеикәеиуан. Амза ашамҭаз акәын игылараны ианыҟаз.
Ҭакәи излахалаз амҩахь ала дтәан ишәақь ижәҩахыр
иадыргылан. Ивараҿы хԥаҟа шьаҿа иуапа иҵаршәны дықәиан
Асҭана. Доусы рхәыцрақәа ирҭагалан иаман.
…Уи иԥсадгьыл шаҟа бзиа ибоз аҟара, иара Аԥсадгьыл
ицәыӡуан. Иаҳа-иаҳа имҩа акьаҿхара иаҿын. Арахь Ӡаԥшь
Алмахсиҭ уажәраанӡа атәымуаа рнапала иахьынӡаилшоз
ацәгьа рзура иашьҭаз, уажәшьҭа иԥҳа лҵыхәала иҷкәынцәеи
иареи урҭ ирышьҭыҵраны иҟамызт. Абарҭ зегьы данрызхәыцлак,
Хьымеи иареи ҵәҩанк нарсны инхартә еиԥш, аҭагылазаашьа
роуртә ибомызт. Акызаҵәык уи лышҟа игәы зырӷәӷәоз
ҳәа имаз абзиабара акәын.
Иара агәра ганы дыҟан, ԥсраҽнынӡа дшизыԥшуаз. Иара
итәы усгьы иӡбан. Дгьыли-жәҩани раԥхьа аҭоуба ишьҭеиҵахьаз
кьысшьа амамызт. Хьыма иара иԥсҭазаараҿы дыҟан
наӡаӡа.
Асҭана иан лакәын дзызхәыцуаз. Аҵеи заҵәы, иҵәҩан
шьапы ӷәӷәаны аҵаҵара ацымхәрас, иабџьар кны абна дылоуп. «Сҩызцәа рхала исзааныжьуам, аҭоуба шьҭаҳҵеит, ҳаԥсаанӡа
ҳшеицызаауа» ҳәа, заанаҵ иан иахьлеиҳәахьаз игәы
арӷәӷәон.
– Зегьакоуп, ҳара ҳтәы иагоит мышкызны, – иҳәан, дҩықәтәеит
Асҭана.
– Ҳара ҳтәы иагоит, нас ишԥа. Анхаҩыжәлар абас игәаҟлап
ҳәа уҟоума наӡаӡа. Анцәа атәы ҳәа аӡәгьы димшаӡеит. Зымч
мхаз иоуп итәхаз, – иҳәан, ишәақь аашьҭыхны дҩагылан, излахалаз амҩа ашҟа аҵх лашьцара дналаԥшит Ҭакәи.
– Қьаламаҭ ихымҩаԥгашьа сгәамԥхеит иахьа, – ҳәа ҿааиҭит
Асҭана.
Ҭакәи имаҳазшәа инаиеиҩижьит Асҭана ииҳәаз. Иҭахымызт
уажәы Қьаламаҭ иӡбахә алацәажәара. Убри аҟынтә инахигеит даҽа зҵаарак ахь.
– Угәы ишԥаанаго, Асҭана, ҳашԥеилгари абарҭ иҳашьҭоуи
ҳареи?
– Сара излазбо ала, хаала еилгашьа ҳамам. Аха зегьы раҵкыс
ишәарҭоу иаҳхыкәшан ҳамҩа ркыр ауп. Усҟан аџьаԥҳаны
ҟалоит.
– Аџьаԥҳаны ҳазхоит, аха ашьакаҭәара рацәаны иҟалоит,
убриоуп сгәы иалоу. Аҟарачқәеи ҳареи ҳаиӷацәам, анцәа ибоит. Жәытә-натә аахыс аиҭанеиааира бзиа ҳабжьан. Аха Муса
Баҭчы иҩызцәа ашьха ихыҵны ацәгьарақәа аныҟарҵақәозгьы
ыҟан. Уи аԥсуаа ирзычҳауамызт.
– Сара уажәы сзызхәыцуа, уаҵәтәи амш ауп.
Ҳаԥхьаҟа ииасны ҳамҩа ркыр? – игәҭынчымра иажәақәа
ирныԥшуа даацәажәеит Асҭана.
– Уаҵәы ишандаз, нас анцәа иаҳзиуа аабарын. Иҳаламкьыскәа
ҳаурыжьыр бзиоуп, мап анакәха, ҳамҩа ҳрыцқьар
акәхоит. Убысҟан сара исцәымӷу ашьагьы мкаҭәарц залшом,
– иҳәан, дааины днатәеит Ҭакәи.
Ерцахә ацәқәа убартә еиԥш иаалашеит. Наҟ хараӡа, амрагыларахь архышьна еиԥш еиҿарԥа-еиҿарԥа ашьхақәа ҵыхәаԥҵәара
змаӡамкәа, еихагыла-еиҵагыла инагаз иаарывҵыҵит,
згәы ҭаҳаҳа иҟаз амза. Алашьцара зхажьыз ахрақәа,
ауапа еиқәаҵәа ирықәыршәыз рыхҳәаны ҵаҟа алеира иаҿын.
Амра ажәҩан агәахьы иахалаанӡа, аҵлашәыра иҭагылоу
аҵиаа, лашараки ԥхараки рымбараны ишзыҟамло еиԥш ауп,
ауаатәыҩагьы рыԥсҭазаара шыҟоу. Шьоукы аԥхара иагәыҵаҳәҳәаны
иамоуп, иаԥса иаԥсам. Даҽа шьоукых – аҳаԥы
ихәыҵагәаны
иахәаҽуеит. Аамҭа иҟанаҵо азалымдарақәа
еинырҟьоит
ауаатәыҩса. Ашьа рацәа анақәҭәалак, адгьыл ду
агәы ардазшәа, аҽарҵысӡом. Иазырулакгьы алаӡоит.
Рҿаԥхьа игылаз ахра аҟынтә хаҳәк бӷалан хланҵы илҭалеит.
Асҭанеи Ҭакәии ахьтәаз иҩыҵеибарҟьан, адәы аҵыхәахьы
иласкьаны ахылаӷьарахь илаԥшит, аха уахь акгьы
убарҭамызт.
Ахра ашьапахьы ицоз ахаҳә, акыраамҭа абахәқәа
ирныҩуа абжьы гон.
– Ари ахаҳә ахала ибӷамлеит, – иҳәеит Асҭана.
– Саргьы убас сгәы иаанагоит. Аҩыџьагьы ргәырҽанҵаны,
аҵх лашьца иалаӡырҩуа игылан.
Згәы ҭынчмыз Қьаламаҭ иакәын. Ҭакәи даницлоз инаркны,
уаха аҟара игәахы дахаԥжәо дҟамлацызт. Ахра иаҿаршәыз
адәҳәыԥш аҟны, аҽқәа дырхылаԥшуа дахьтәаз дзыргәаҭеиуаз
акы заҵәык акәын. Ҭакәи иԥсы шҭаз икра ԥсыхәа шамамыз.
Иаамҭа цон, арахь аполковник идҵа изынагӡомызт. Ауаҩы икәа
иҭоу амаҭ даҩызан Қьаламаҭ. Ацҳаразы дыхиан, аха дзыцҳашаз
димԥыхьашәомызт. Убри азоуп аҟарачгьы дзишьыз, Ҭакәи
иусқәа маншәаламхарц азыҳәан. Ишәақь игәы инадҵаны,
ахаҳә днадиааланы ишьапқәа неиҵихит. Иԥсы ихәлачыз ааивганы, ажәҩан днаҵаԥшит. Иаҵәақәак хәыҵакәеицеиуан
уахьынтәи. Убырҭ иблақәа нарҟәигеит иаразнак. Аԥсабара
аԥшӡара деилаҳаны дахәамԥшыцызт знымзар-зны. Уи ибомызт иара. Иибоз ацәыҵлашьцарақәеи, амҩакырҭакәеи,
аҿыбгарақәеи
ракәын. Ҭакәи дахьгылаз ашҟа дынхьаԥшит.
Ашәарах
Ажәеиԥшьаа иуиҭараны иҟоу, аҽырманшәаланы
иангылоу еиԥш, ижәҩахыр ҟьаҟьақәа алашара имаҷыз иалибааит. Аԥхӡы наиқәҭәан, иаразнак ихәцәы аҟынӡа гәаӷла
дҭәит. Ишәақь инапы инықәырсны инеиҵихит. Ихысга нацәа
аҵхарҭа инаҵакны иҽааникылеит. Абар, маҷк даахеит ауп, нас
аҳарҭ иҿшәаз еиԥш, ахра далҟьан ҵаҟа дылҭалоит Ҭакәи, иаргьы игәаҟрақәа рҵыхәа уа иааԥҵәоит. Ахьымӡӷ дызҭашәаны
дыҟоу, ашаха баа еиԥш, иааимыттон иаразнак. Иаҵкыс акырӡа
еиҵбу Ҭакәи ихы иҵаҵаны дахьыҟоу иара ԥсрак еиԥш ишьон.
Абар ашәақь аԥынҵа дахькылԥшуа, ибоит аамысҭара аҟынӡа
дҩаган, апоручик ичын ижәҩа иқәҵаны, иҟамчы еиҩырҿаны
ажәлар дырхагылоушәа Қьаламаҭ дааиуеит, шәнаскьа-ааскьа
рҳәошәа, ҳуҳәоит, ҳаԥсы еиқәырха ҳәа имҵахырхәошәа.
Уажәы инацәкьыс дҩахар, убарҭқәа зегьы ҟалоит. Аха иаразнак ицәа дынҭӡыӡааит. Игәалашәеит Гыџьи Асҭанеи. Шәыԥсык
ихазаргьы акы изынхомызт. Убысҟан длахеит ишәақь аԥынҵа. Уаҵәтәи амш ихы ишаирхәаша дазхәыцуа днатәеит, аҟарачқәа
рымҩа аҟны иҟалар. Амза иаҳа-иаҳа ажәҩан агәахьы
аҩеира иаҿын. Аԥсҭақәа ирҭажьыз алашьцарақәа, амза
ашәахәа
ԥсыҽқәа аныргәылаԥха, ршьапқәа рышҟа иаалашеит. Ԥша хьшәашәакгьы насит. Марҭа лӡамҩақәа амца зқәыз,
аԥша иасуаз иазырхьшәашәомызт, Лоуразоуроу деилашуан. Лаԥхьаҟагьы-лышьҭахьҟагьы лымҩа шыԥҵәазгьы, зегьы
лхашҭит лара уажәы… Ашьха ҳаракы дагәыҵаҳәҳәан дызмаз,
илнаҭаз ахақәиҭра, иканӡахьаз лыԥсҭазаара еиҭа ашьапы
ақәгылара иаҿын. Лара илҭахымызт агәырҩақәа илхылгахьоуи ԥхьаҟа илхылгараны иҟази дрызхәцырцы. Илҭахын
лара дыԥрырц. Ауапа еиқәаҵәа дзықәтәаз ааиҵыхны аҳауа
дналаларц. Агәы ҩарханы ажәҩан иаҵаз, амза ҿаҟәара днантәаланы,
иара ахьцо даццарц. Адгьыл хьшәашәа дзықәтәаз
анаалгәалашәа, лгәы ааҭӡыӡааит. Убысҟан лаԥхьа итәаз Гыџь
иахь ҿаалҭит:
– Ишԥасыԥсыхәо сара уажәшьҭа?
– Исзеилымкааит ибҳәарц ибҭаху, Марҭа? – Марҭа илҳәаз
ааџьеишьеит Гыџь.
– Уареи уҩызцәеи сыԥсы еиқәшәырхеит, сацәыжәгеит макьаназы ақәыџьма. Аха Аԥсны сабацо сара?
– Бара бахьцо ӡбоуп, Марҭа. Сара сҿы быҟазаауеит уажәшьҭарнахыс.
Марҭа дҩыҵҟьан, Гыџь ихәда лҽынахылшьит. Иаргьы
дааигәыдирӷәӷәалеит.
Аҩыџьагьы гылан ус краамҭа рнапқәа
еикәыршаны. Марҭа лӡамҩа иадлан илеиуаз алаӷырӡқәа, Гыџь
ихәда иҭаԥсон. Аха урҭ гәырҩа лаӷырӡымызт. Ашьха дуқәа
рнапқәа лыкәыршан дыркызшәа лбон лара уажәы. Иара убас
иагьыӷәӷәан, иагьыҟәымшәышәын Гыџь инапқәагьы.
– Анцәа ду ихьышьаргәыҵа сакәыхшоит, уара аԥсҭазаара
ахьуиҭаз сара сзы ҳәа, – Гыџь илымҳа инҭалҳәеит, лажәақәа
ҟәымшәышәӡа Марҭа.
Лара лыбжьы хаа иара изыҳәан ԥсҭазааран. Иԥсы зыҿҳәараз
Марҭа игәы дахьадыз агәра изгомызт. Лыблақәа
дынхыԥшылеит.
Амза зӡааҷҷало аӡыжь иаҵәа, ӡызлан ԥшӡа
лҽанылкәабо хланҵы аҵа дшазцо еиԥш, лыблақәа дынӡаашәкәала
дцеит Гыџь. Уаҳа иҽизнымкылеит, ицаҳәцаҳәуа
инеилаҵәеит
рқьышәқәа.
Ахрақәа ргәы ҟамала икылрыжәжәазшәа акәын, арҩашқәа
ргәылҟьаны ишлеиуаз. Урҭ зегьы ццакуан ҵаҟа. Уа, аки-аки еилаҭәо, аӡ ду рылҵуан. Иара аӡ дугьы амч ду еибыҭаны,
аҿынанахон амшын ахь. Рҩашла зҽеибызҭоз аӡ ду Ҟәбина,
уахынла абрахьынтәи уи ахы ахьхаз убарҭамызт. Ашьхақәа
ршьапы инаркны, акаршәрақәа зегьы лашьцарала ихҟьан.
Ҟәбина ахьцоз ҽынла акәын ианубарҭаз. Араӡны зхьыршоу
арахәыц еиԥш, џьара илакьуа, даҽаџьара алар заарханы
ирцәуа ақьырсҭа еиԥш, ишиашоу ицон. Аха уи акаршәрахь
ус иццакуамызт, ашьхараҿы ишыласыз еиԥш. Изнылаз
адгьыл еиԥшхауан. Ацәқәырԥа еиқәаҳауан, аԥшшәгьы
аԥсахуан.
Иара убасоул ашьха уаҩгьы иԥсҭазаара шыҟоу. Уи дызну
адгьыл ацәаҩа ицәашоуп. Имч иахьазҳауа, ахақәиҭра имамзаргьы,
иоурц дахьазықәԥо. Уи иҭахым Ҟәбина аразҟы
иразҟхарц. Зны деилашуа, нас акаршәраҿы даннеиуа уи
ихашҭны
аӡмах еиԥш, дҟәызгаӡа дҟало.
Зегьы рҽырыԥсахуеит. Аки-аки еилалоит, еилаӡҩит. Зҽызымԥсахуа
наунагӡа игылоу Ерцахә заҵәык ауп. Убри иҽеиԥшитәуеит
убри иаҵанхо ауаҩы.
Аҟарачқәа ахра цәгьа иаҿысны Ҭакәираа рымҩа ркит.
– Иа аллаҳ, сирманшәалеит, сыхьымӡӷ схысхуеит уаҵәы. Урҭ
аԥсуа ҷкәынцәа, сыԥҳәыс лхы арылаҵаны аҵәы иахаҵаны зегьы ирбартә ҳқыҭа иалсып, – Муса ашьа дазӡышуа дыҽхәон.
Марҭа лҿаԥхьа ахара шидыз шидыруазгьы, амаркыџьы
еиԥш, далаԥсны игәы иҭаз ацәгьара анагӡара дазыԥшын.
Уи ааӡарала дазыҟаҵамызт, «бҿаԥхьа ахара сыдуп, саҭабымҵан
» ҳәа, лаҳәара. Уи аҩыза ҟазҵоз дреиуамызт иара.
Кавказаа рхацәа нагақәа дузрыдкыломызт. Ихы иааҭашәоз
ҟаиҵон. Макьаназы акәадыр дахызҟьашаз ҳәа аӡәгьы диқәымшәацызт.
«Ар ирнымиац дхаҵа ӷәӷәоуп» ҳәа, ззырҳәоз
иакәын.
Ашара ашьхақәа инарҿалеит. Ҭакәи иҩызцәеи иареи рҽқәа
кәадырны игылан, амҩа ишнықәлара ихианы. Аҟарачқәа
иахьца-иахьаа ахьырымбаз иаргәаҭеиуан дара.
– Исгәаԥхом аҟарачқәа рныҵабашьа, – иҳәеит Гыџь, иҩызцәа
днарылаԥшны.
– Саргьы исгәаԥхом, аха иахысҳәаара сыздырам, – нациҵеит
Ҭакәигьы.
– Сара агәра згоит урҭ шҳашьҭыҵыз ала, – иҳәеит Қьаламаҭ
ишәақь ларха-ҩархо дахьгылаз. – Акы, урҭ аԥсы дрымоуп. Уи
дныжьны ҳашьҭалашьа рымаӡам. Зынӡаск иламысдоу уааума
нас арҭ? Ҩбагьы ахы зхагылоу аӡәы дрыламкәа шԥаҟалари.
Ирымбаӡои ҳара имариоу шуаам.
Убри аамҭаз рымҩа ашҟа ахрахь ишәаз каԥ-каԥк абжьы геит.
Уи ргәырҽаннаҵеит даргьы. Акаԥ-каԥ ацәҳәыраҿ баша иҟаӡам.
Уи ашәарыцаҩ данаԥхоит, дзаҩаӡо ашәарах рҿы. Аха уажәы
шәарыцаҩымызт иабоз. Иара ахаҭа ахы ахьчон. Еиҭа абжьы
геит акаԥкаԥ. Ахра иахьылатәаз иҩылԥрааны нырцәҟа
ицеит.
– Ҳамҩа куп, аҽқәа ахшьырахь шәнарых, – адҵа ныҟаиҵеит
Ҭакәи.
Аҽқәа иаразнак иԥхьеикит Асҭана. Даргьы ахаҳәқәа инарывагылеит.
– Марҭа, абра бтәаз. Сгылоит ҳәа баламган. Гыџь, лааигәара
уҟаз. Қьаламаҭ, асыԥса авараҿы уца, – рызегьы адҵа нариҭеит
Ҭакәи.
Қьаламаҭ дцеит иаразнак уахь. Уантәи Ҭакәи дахьгылаз
бзиан ибарҭан. Дманшәалахазшәа ихы ибеит уажәазы. Аха
деиҭанынаԥш, Ҭакәи иҭыԥ аҿы дгылаӡамызт.
– Ала ура, – дааӷызит Қьаламаҭ иԥаҵа еиқәаҵәа аҵыхәа
дацҳауа. – Зегьы акоуп усыԥшаауеит уахьцалакгьы.
Ҭакәи иахьыманшәалаз ҭыԥк алихын, Асҭана ишҟа
дааиԥхьеит.
– Ара сааигәара уҟаз, Асҭана. Қьаламаҭ иахь угәуҽаныз.
Иҭыԥ иԥсахуазар сара адырра сыҭ.
Ашьабысҭа ӡыс, ашәарыцаҩ ихы зан агаз, игәыҭҟьа-ԥсыҭҟьаха
абна илахаз даҩызан Марҭа. Уи лыбла ҭбаақәа ашәара
рхылан, иҟалҵара-илура дақәымшәо дыҟан. «Сара сагааит
раԥхьа иааҭҟьо ахы, – дхәыцуан лара, – ԥсҭазаарас аԥхьаҟа
исоуа башоуп. Саб иԥсы ҭанаҵы дсыцрымҵуазар акәхап.
Гыџь машәыр изымукәа даангылашам. Сара исыхҟьаны еиҿанагалап
Ӡаԥшьааи Баҭчааи. Еиӷьуп уи аҵкыс, раԥхьа иааҭҟьо
ахы сагар. Иҭынчрахап уинахыс абри аԥсабара. Мап, ас аԥсҭазаара
иаԥсам», – лыхцәԥара лкасы илаҳәан илкыз лгәы
инадлырӷәӷәалеит Марҭа, Абжьуаа рҿы зыхьӡ камыршәкәа
ирҳәоз, ҭауади-аамсҭеи рыҷкәынцәа ҳашԥагәалымҭари ҳәа
иҽыжәлан аҽқәа зырхәмаруаз. Ацәҟьара анаӡараҿ икыдызхуаз, рахьынтәи аӡәгьы даллымхит Гыџь ида. Аамҭа арымарахь ала игьежьит лара лзыҳәан. Лабшьҭрамҭа жәытәнатә аахыс хаҵацареи ԥҳәысаагареи рҿы еилагара ақәымкәа ишаауаз,
лара дымҩахыҵит. Бзиа дылбеит анхаҩ ҷкәын.
Шәымҭақәак рыҩныҵҟала убас иҭынчрахеит, иара ахрақәа
иргәыҵкьаса илеиуаз арҩашқәагьы рыԥсы рӡеит,
ицәазшәа.
Ажәытәӡатәи аԥсуаа ирҳәон, аӡы шыцәаз анырбалоз ыҟан
ҳәа. Аха убри аӡы шыцәаз збоз даара хаҵа еилҟьак иакәымзар,
ииҳәо иҿамшәо даанхозаарын. Аӡы шыцәоу баны, иҵысны
идәықәлаанӡа ажәак узҳәар, иуҳәо иақәшәозаарын. Убри
аҩыза збоз, ма дшәаны ибз ихәлашәон, мамзаргьы ииҳәаша
иҿашәаанӡа аӡы дәықәлон.
Ирҳәоит, ажәытә зны зхаҵкьыс ауаа бзиа избоз, хаҵа еибагак дҽыжәланы бна дук дылаланы дышнеиуаз, ӡиаск дныҽԥынгылеит
аҭра иҭаианы ишыцәаз. Ари збаз ауаҩы
ихазыҳәа
акы даҳәараны дыҟахызма, имаҟа ихала иааҿеиҳәеижьҭеи
жәлар рус азыҳәан ааԥсареи шәареи зқәымыз, иаразнак
«уаари,
лари хызи, чхәари», – ҳәа ибжьы наиргеит. Уи ахаҵа
еилацалан
ииҳәаз ажәақәа абеиара, аизҳара иатәын.
Уаари – ауаа рыррацәара акәын изызкыз.
Лари – алақәа рыда нхашьа имамызт ауаҩы. Ала – ирахә,
иҩны-игәара рыхьчон.
Хызи – ахшхырҵәы рырацәара акәын изызҳәаз.
Чхәари – уи агәыхә аизҳара акәын иаанагоз.
Ауаа рзыҳәан ихәыцуаз ауаҩы, ауаа ирыхәаша ажәақәа
иаразнак иҿашәеит. Уи ашьҭахь акыршықәса уи ахаҵа еибага дзыхныҳәаз иуаажәлар беиаханы, рмал агарҭа рымамкәа
иҟан. Уахьынаԥшлак, арахә адәқәа иқәырҭәааны иқәын.
Ҩнаҭацыԥхьаӡа еиҿажьын аҭамҳақәа. Ашәымкьаҭқәа ирзынкыломызт ашә иқәжьыз. Зехьынџьара ахаа фҩы гауан. Ацақәа
қьуа игылан, аҽаҩра гарҭа амамызт. Ауаатәыҩса рыжәпара
иаҳа-иаҳа иазҳауан. Аира рацәан, аԥсра маҷын. Иҟамызт
аимак-аиҿак. Рызегьы хаа бызшәала еицәажәон. Ашәақь
еиҵарҵомызт ауаҩы изы. Еиҳабы-еиҵбыла аихаҵгылара ду
ыҟан. Ажәҩан аҟынӡа ихагалан аԥҳәыс лаҳаҭыр. Пату еиқәҵаны
акәын ишеизныҟәоз зегьы. Дара ауаатәыҩса рхаҭақәа
анцәа иџьыршьон абас абеиара ахьыҟалаз. Ԥш-шьапык бжь-лапҟьак ахылҵуан. Жьымжәак ԥҳалк аҩы ҭанаҭәон. Шәҩык
аҽуаа арчон кәтаӷьк. Аӡәы-заҵәык иӷарны инхоз уи ахаҵа
еибага – лари, уаари, хызи, чхәари – зҳәаз иакәын…
Аӡы шыцәаз збоз, ауаа рзы абзиа иҳәар иара иԥырхагахон.
Аха убри шидыруазгьы, уи ауаҩы еибага ихы дашьҭамлакәа,
ауаа абеиара рылаижьит. Иара дӷархеит, уаанӡагьы беиара дук имамызт. Арашь иаҩызаз иҽы ԥыхҭит. Аҩ ирфеит
икәадыр, икәымжәы, икаба еимыттеит, ижьакцеит ираӡнытә
ҟама чаԥа. Иҩны ашьаҟа анаара иалагеит. Ажәла икеиԥсаз,
цеит илыҵабаа. Иара ихы уезгьы икымызт, ауаа рбеиара
далагәырӷьон. Иауиҳәахуаз абеиара рзаазгаз иара шиакәыз.
Иҳәаӡаргьы агәра ргоны иҟазма. Уимоу, акрахьырфоз аишәа
дахадыртәомызт. Ирцәынхоз хьшәашәак, ала еиԥш, инаимҵарҵон.
Ишәымкәа, ихамкәа дрылан ақыҭа. Убригьы дақәшаҳаҭын.
Разҟ дуны иԥхьаӡон ауаа дахьрыхәаз. Ашьҭахь дыԥсгәышьеит
иара.
Ихала иҽеиқәикит. Уаҳа имԥынҟа уаҩы дауқәлахуаз.
Иԥсымҭаз аарла ибжьы ааҭганы иҳәеит еиҭа убырҭ ажәақәа:
«Уаари, лари, хызи, чхәари». Еиҭа иҭахын иуаажәлар рзы
абзиа ҟаҵаны дцарц. Аха уажәазы аӡы ыцәамызт. Зылацәа
еиқәԥсаны, наӡаӡа имҵысуа иқәыз иара иакәын.
Ашьҭахь, акыр шықәса ааҵхьан, ахаҵа еибагала ибеиахаз
аӡәы, зхада даҽаӡәы дызҭахымыз, згәыла дбеиахар зыбла
ашьа хылоз, ишькылкыҩцәа ицны уи аӡы дахьынхықәгылаз,
ишыцәаз ибеит. Деиҵамхаӡакәа, «ҳаи, ашьашәы уҭарблааит»,
– ҳәа ибжьы нҭицеит иара, амҩа амаҭ аныжьланы ибазшәа.
Аӡиас – иахьца-иахьаа рымбо иныҵабеит. Убри нахыс аӷархара
иалагеит ақыҭа. Акатаҳәа иԥсуан ауаа. Агарақәа ԥхьаркит,
аира маҷхан азыҳәан. Аӡахәа ыҵҩааит. Арахә нҵәеит Алақәа
аапкит. Ауаа мгьал ҽыҭк еимакны рыхәда ԥибажәжәон.
Аӡәызаҵәык, збеиара беиара ацлоз, аӡы шыцәаз збаз иакәын.
Ауаатәыҩса ахьишәиз иара изеиӷьхеит, аха игәаҟны иҟаз
ажәлар ҩаижәлан, ирыцҟьеит имал, иаргьы дыршьит.
Убри ашьҭахь ауп ахаҵа еибага, ауаа рзы абзиара ҟазҵаз,
аха амла иаганы иԥсыз, инышәынҭраҿ ашәҭқәа апытра ианалага.
Ирҳәоит: «Абзиа ҟаҵаны аӡы иаҭ, иуԥылар бзиоуп, иуԥымларгьы
амшын ду ахь иагап» ҳәа.
Аҽакгьы рҳәахуеит: «Ажра зжыз иԥа дҭаҳаит» – ҳәангьы.
Еибашьрак еиԥш, ахысбыжьқәа геит рымҩа аҿаԥхьа шыҟаз.
Ҭакәираа ахьгылаз акәша-мыкәша ахаҳәқәа лкыджәжәеит.
– Алақәа шәара! – дааҵәааит Ҭакәи дахьгылаз. Нас иҩызцәа
рахь: – Шәхы дышәмырбан. Анапсыргәыҵа ҳангылоушәа
ауп ҳшыҟоу. Сара азин шәысҭаанӡа шәымхысын! – иагьа ус
акәзаргьы. Урҭ раԥхьаҟа ииасны рымҩа ркуеит ҳәа дыҟамызт
Ҭакәи. Азныказы, ииӡбара изымдыруа даанхеит. Иҩызцәа
ахьгылақәаз блала ианааимида Қьаламаҭ иҭыԥ иԥсаххьан. –
Қьаламаҭ, изуԥсахзеи уҭыԥ?
– Сахьыманшәалахаша сашьҭоуп, – аҭак ныҟаиҵеит Қьаламаҭ.
Уи уажәы дахьгылоу ибзиан дибарҭан Ҭакәи.
Қьаламаҭ игәы иҭаз идыруазшәа, Ҭакәигьы иҭыԥ иԥсахит.
Аха уажәы Гыџьи Марҭеи рыда егьырҭ ибарҭамызт.
Марҭа лылаӷырӡқәа лҿыкьаса илеиуан.
– Угәы иаанамган, сара схазы сшәаны сҵәыуоит ҳәа. Сара
сҵыхәала шәара ак шәыхьыр ҳәа сшәоит. Урҭ ҳамҩа зкыз,
ҳаибганы ҳазрыцәцом.
– Бымшәан, Марҭа! – лгәы ирӷәӷәарц ҿааиҭит Гыџь. – Урҭ
реиԥш иагьаҩы ҳарцәынхахьеит ҳара.
– Уи дқәыџьмоуп, дзакәытә уаҩы бааԥсу сара саҟара издыруада.
Еиҭа ахқәа рхашәышәит Ҭакәираа, аха арахьынтәи аҭак
ҟарымҵеит. Ахысбжьқәа игаз, ахрақәа неимда-ааимдо, наҟ
хара ашьхақәа инарылаӡит.
– Еи, шәарҭ ашәаргәындақәа, – ибжьы геит уахьынтәи Муса.
– Башаӡа шәҽышәҵәахуеит. Шәымҩа куп, цашьа шәымаӡам.
Шәабџьарқәа шьҭаҵаны шәыҽҳашәҭа!
Абжьы ахьгаз ала еиликааит Муса дахьгылаз. Нас иҩызцәа
ибжьы нарықәиргеит Ҭакәи:
– Арԥарцәа. Ианхысуа дасу иахьтәақәоу гәашәҭа. Шәгәышәҽаныз,
иҳамбакәа арахь имааскьааит.
Еиҭа ааҭынчрахеит. Амра ашәахәақәа Ерцахә ахыцәқәа
иқәԥхон. Аԥша иасуаз иԥханаҵаз ԥсҭҳәақәак еимбӷьыжәаа
рхыҵәахырҭа иашьҭан. Ааигәа ирхагылаз ахра аикаҿы, абқәа
ҩба ҩхалан инаԥшы-ааԥшуа иҩықәгылеит, ахысбжьқәа ахьгоз рзеилымкаауа. Урҭ ажәҩан агәы инадибалеит Асҭана,
дагьаарыҵашьыцит, рхы иақәиҭны ахра ацәқәа иахьықәгылаз.
«Ирыбаргузеи, зхы иақәиҭу, – дхәыцуан иара дахьгылаз. – Ажәҩан иазааигәоуп дара. Шаҟа рҽырԥагьаны, рхы
шьҭыхны игылоузеи? Нас ишьтәума, абанс аҳарак ахалара
зылшаз ашәарах». Асҭана абӷабқәа илаԥш рзиҟәымго дышрыхәаԥшуаз,
игеит ахысбжьы. Руак ахәда акәаҽ, икәкәаӡа
ҵаҟа илҭалеит.
– Абас ауп шәаргьы шәышҭахо, – ашҳам алыкәкәа ибжьы наиргеит Муса. – Сара схымҭа кашәаӡом. Еиӷьуп заанаҵ
шәыҽҳашәҭар.
Убри ашәарах ԥшӡа ахьықәгылаз ахра иахыԥраан лаҳәак
неиуан. Муса ииҳәаз ажәа аҭакс уи еиӷьыз маншәалара
ыҟамызт. Дхысит Ҭакәи. Алаҳәа кәкәаӡа хланҵы илҭалеит.
– Аллаҳ, илла-ллаҳ, агьааур ихгьы баша икамшәозаап, –
ҳәа ибжьы наиргеит аҟарачқәа руаӡәк.
– Муса, зҿы аус ҳамоу имариоу уаам, – ҿааиҭит Мысҭафа.
– Ахаҵа, ахаҵа иҿы аус имазароуп, – иҽирӷәӷәеит Муса,
аха алаҳәа алеира деиҵаӷәӷәа даман.
– Нас изымхысуазеи, урҭ ҳара ҳахь? – дҵааит даҽаӡәы.
– Урҭ аԥышәа змоу уаауп. Аџьаԥҳаны баша инырхуам.
Иазыԥшуп ҳцәырҵра. Ҳхы нақәаҳҵозаргьы, урҭ ҳнапаҿы иаагароуп, – иҳәеит Мысҭафа, еицыз ибжьы нараҳартә.
– Урҭ макьана ахысра иаламгац, ахысра ианалагалак ауп
ҳусқәа аншәарҭахо, – иҳәеит Муса иааигәа ашәақь икылԥшуа
итәаз Баирам.
Уи иаҳаз деиланаршәеит Муса. Ибжьы нҭцаны дыҳәҳәеит:
– Уара ушәозар, унапы уҩахан рышҟа уиасыр ҟалоит.
Иусҭоит сара азин.
– Баҭчы Муса, – деилашәаны дҩаҵҟьеит Баирам. – Ус слоумырҟәын.
Уара узыҳәан ауп абџьар кны ахы сзаҿагылоу.
– Уара узыҳәан саргьы егьараан саҿагылахьан, – ичҳара
хыжжуа аҽԥныҳәа ныҟаиҵеит Муса.
– Мап, Муса. Уи сара сзыҳәан мацара акәӡамызт. Усҟан
уаргьы саргьы аҟарачқәа рыламыс ҳахьчон, ҳқыҭа иақәлаз
ҳарҿагыланы.
Уа ҳиашан, аха ара?
– Иауазеи, ара?! – деилашәаны итапанча ахы Баирам иахь
ирханы дгылан Муса дшаҵхара.
– Утапанча ахы наҟ унахан, сара усзыӡырҩы. Ламысдароуп ҳара иҟаҳҵо абыржәы. Аԥсуа ҭыԥҳа лҿаԥхьа ахара удуп
уара. Даауган, тәыс дҟауҵеит. Аиаша уҭахызар, аҟарачқәа
ахьымӡӷ ҳургеит.
Ахра ихагылаз бганы даҵахазшәа акәын Муса ихы шибоз.
Ахыкәалаа игәы иҭаиршәит зегь реиҳа дзықәгәыӷуаз Баирам.
Ацәгьа-мыцәгьара иӷраз иҩныҵҟа иазымкыкәа иаразнак
иҩхыжжит. Аҳауа изымхеит ашьхақәа рыгәҭа. Икаба ахәда
злеибаркыз ааҿыжәжәаны, игәы аԥша нкыдирсылеит.
– Мап, Баирам, – аҵаа дагәылахазшәа аҟәараҳәа деиҵасуа
ҿааиҭит Муса. – Сара сшьа мукәа аҩныҟа схынҳәрангьы сыҟаӡам.
Исыдымгыларц зҭаху азин умоуп уцарц усԥырҵны.
Муса ииҳәаз згәы еиланаршәаз Мысҭафа, ахысра далагеит. Уи инаиқәдырӷызит егьырҭгьы. Ҭакәи иҩызцәеи иареи
рҽыԥхьакны иахьгылаз амца алаҷҷара иаҿын. Аха уахьынтәи
аҭак ҟарымҵеит. Уи еиҳагьы иараапкит аҟарачқәа.
– Арҭ ирҭаху ҳџьаԥҳаны анырҵәароуп. Баша ахаҳәқәа
ҳреихсуеит. Ишакәхалакгьы хәҷы-хәҷла рааигәа ҳнеироуп.
Ҳрыкәымшар ада ԥсыхәа ыҟам, – иҳәеит Мысҭафа, раԥхьа
иара иҭыԥ ԥсахны, ԥхьаҟа днеихарц иҽазыҟаҵо.
Мысҭафа ииҳәаз ихы иархәаны, Муса дзыдгылаз ахаҳә
дҩавҟьаны ҩба-хԥа шьаҿа иаԥхьаҟа иҟаиҵаанӡа, игеит ахысбжьы,
иаргьы ишьапы дҩықәҟьан дкаҳаит.
– Ҳара ҳашҟа шәааиуеит ҳәа шәаламган, – ибжьы ашьхақәа
арӡыӡартә игеит Ҭакәи. – Муса Баҭчы, ҳара иаҳҭахым ашьа
акаҭәара. Ламыс злоу уаҩызар, уара иухәҭам абџьар кны
ҳҿагылара. Ҳамҩа уаԥырҵ наҟ. Тәыс иҟоуҵаз ҳаҳәшьа лыҩныҟа
даагоит, ҳауԥырхагам.
Ҭакәи иажәа дшаалгазҵәҟьа инеиқәырццакны ҩынтә дхысит Муса. Убысҟан Ҭакәи иҩызцәеи иареи еилыркааит, урҭи
дареи ажәала еилгашьа шрымамыз.
Ҩ-хык иааз рцымхәрас, даҽа ҩ-хык уахь инеит. Уажәы
ихысыз Қьаламаҭ иакәын.
– Қьаламаҭ, уџьаԥҳаны уеигӡала, – ибжьы наиргеит Гыџь.
– Уацәымшәан, сызҵоу егьаҩ ирызхап.
Муса иҩызцәеи иареи ажәылара иақәыркит. Уаҳагьы ԥсыхәа
рымамызт. Иҩызцәа адҵа нариҭеит иара.
– Шәхы хьчо, ԥхьаҟа!
Уи акәхеит. Ахаҳәқәа инарыбжьыԥа-аарыбжьыԥо, рызегьы
еицхысуа ажәыларахь рҿынархеит.
Ҭакәи уажәшьҭа ҳәашьа имамызт шәымхысын ҳәа. Иаргьы
иҩызцәа ибжьы нарықәиргеит:
– Излазбо ала, арҭ ируам рхы ҳадмыршьыр. Ус анакәха,
хаҵарыла, хаҵарыла!
Қьаламаҭ азин аниоу, иаразнак акәитәит. Ҩыџьа аҟарачқәа
рыҳәҳәабжьы ахра иҩалҩит. Убысҟан Марҭа арҵәааҳәа дыҳәҳәан,
днықәххит адәы:
– Сара сышәшьы, егьырҭ шәырԥырхагамхан!
Дызвагылаз ахаҳә даавҟьан, дхысит Муса. Марҭа ажәак
ахәаха лмаӡакәа, лгәаҵӷа ҿҟьаны ҵаҟа дынкаҳаит. Иналываҳаит
илгәыдкылан илкыз лыхцәы.
Марҭа адгьылаҿ днеиаанӡа, Гыџь ихы неит Муса игәаҿы.
Уигьы деизҟьа ахаҳәқәа днарыбжьаҳаит.
Убри аамҭазы, абжьы уаҩытәыҩса изымычҳара, икыдыбганы илеит асыԥса кнаҳа, аҟарачқәа раԥхьагыла дахьҭахаз.
Муса иҩызцәа иҟарҵара иақәымшәо еилаӡыӡо иааилахеит.
Гыџь ишәақь нкыдыргылан, Марҭа дахьышьҭаз днеины
дааиҵыхны дааирҽеит. Лыблақәа неиқәиԥсеит, лыхцәы нықәиҵеит
лгәы. Убри нахыс иаалашьцеит иара икәша-мыкәша.
Бирам ишәақь зымҩа инкажьны Марҭа дахьышьҭаз ашҟа
иҿааихеит. Мрашәахәала ибырлашӡа игылаз ашьхақәа зегьы иаразнак рҽырыԥсахит. Иргәыҵкьаса илеиуаз арҩашқәа
лаӷырӡҵас ирҿашын. Ахара дара ирыдызшәа, ишьхынԥсылан
игылан ашьхақәа.
Ашьабысҭа аҽыҩеиҵыхны аԥара иахьымӡакәа, ахы зықәшәаны
адгьылаҿ илкаҳаз еиԥш, деиҵыхәхәа дышьҭан Марҭа.
Лӡамҩақәеи лқьышәқәеи уажәраанӡа ицәышӡа иҟаз, ршьа
рылыԥхаауа акәын ишыҟаз. Уажәы уи гәнаҳа лымамызт, амаалықь
зымҵәыжәҩақәа ҿырҟәдааз диҩызан. Дыԥшӡан, дхаан,
аԥсҭазаара ада зегь лыман…
Уа, анцәа, ианбаҟалауеи уи аамҭа аӡәы иԥсҭазаара даҽаӡәы
имимхуа?
Лара дықәиан дышәҭышха, адгьыл ду лырԥшӡошәа, лыԥсы
ааиҭакны днашьҭаларашәа дызхьымӡаз лыԥсҭазаара. Лыкәша-мыкәша аӡыхьқәа ыҵхәрааны иаауан, лара лгәы ашьа
алхәраа ишаауаз еиԥш.
Гыџь макьана издырамызт дызҭаз. Идысны иҟаз имаха-шьахеи ицәа-ижьи иара итәымшәа ибон. Иҟалаз закәыз анидыр, Бирам дааины, Марҭа лшьапаҿы дшьамхнышгылан, аматанеира даналага ауп.
– Иа аллаҳ, иаҳирҟаҵазеи зыԥсаҭа еиқәаҵәахаша Муса.
Дзыхурҟьазеи амаалықь акгьы зхараӡам, – нас дҩагылан
дыҳәҳәеит ишилшоз. – Еи, аҟарачқәа, шәабџьарқәа кажьны,
аллаҳ шәиҵаныҳәа агәнаҳа иҟаҳҵаз азыҳәан.
Бирам ибжьы иазыԥшызшәа, иаразнак ршәақьқәа лкажьны, аматанеира иалагеит аҟарачқәа.
– Аҟарачқәа уаҳа ишшәарҭамыз аниба, уахь днеит Ҭакәи.
Уи инаишьҭалеит Асҭанеи Қьаламаҭи.
– Ҳазгылоузеи, инҳарҵәап рызынтәык, – илаӷырӡқәа иҿыкьасо
ахрақәа днарылаҵәааит Асҭана.
– Уҽаанкыл! – ахы зықәшәаз агыгшәыг еиԥш, дхәааит Ҭакәи.
– Ари ашьа икаҭәо маҷушьома? Анцәа ҳаҭоумҵан агәнаҳа
иҟаҳҵаз азы. – Нас Марҭа лаԥхьа днышьамхнышлан,
инацәкьарақәа
рыла лыхцәы ааԥхьеишьышьааит. – Абзиа
ҟаҳҵоз џьаҳшьеит, Марҭа. Быԥсадгьыл ахь баагап ҳамҳәази…
Бхы зыхбырҟьазеи, бҳампыҵҟьан бабацоз, Марҭа? Уажәшьҭа
ираҳҳәозеи, башьцәеи, баби? Ҳагәра згода, ҳбыцхраарц
шаҳҭахыз,
Марҭа? – илаӷырӡқәа изаанымкылеит Ҭакәи. Иара
ахаҳә гәы зызҭаз Қьаламаҭгьы аҵәыуара даҿын, Аӡәызаҵәык
имҵәыуакәа
ихаҳәыршәыраха игылаз Гыџь иакәын.
– Асакаса шәырхиа, – иҳәеит Ҭакәи.
Қьаламаҭи Асҭанеи аасрахь ицеит, асакаса маҭәахә ааргаразы. Гыџьи Ҭакәии Марҭа даашьҭыхны ауапа налыҵаршәны,
иҟьаҟьаз ахаҳә днықәырҵеит.
Рхы рыкәаҽ игылан арԥарцәа. Ишьхныԥсылан, рыжәҩахырқәа
еидҵа игылан ахрақәа. Амра аԥшшәы ахыгга, иҿшәаз
аҵәахаҳа еиԥш, мраҭашәарахь алеира иаҿын. Асакаса данҵаны
дҩышьҭырхит Марҭа. Лхахьы иаҵагылеит Ҭакәии Гыџьи,
лшьапахьы – Асҭанеи Қьаламаҭи.
Ауапа дылаҳәаны дышьҭырхит Муса. Ашьха цәҳәыраҿ
ҩ-сакасак ирыҵалан инеиуан, ҩ-жәларык иреиуаз арԥарцәа.
Ахара здыз иҭахара ихнаҽуан ихара. Аха ахара здымкәа
иҭахаз лакәын ирыцҳаз. Амашәыр ҟамларцаз зхы иамеигӡаз
Марҭа Ӡаԥшь-ԥҳа лхақәиҭра анарха амоуит. Инамӡеит иара
убас абзиабара агәҭакгьы.
Ҩыџьа аԥсцәа ашьха цәҳәыраҿы ахрақәа ирҿыганы инаргон. Аӡәы Аԥсныҟа, егьи – Ҟарачыҟа.
Ҭакәираа рыԥсы ааиҭамкӡакәа акаҵәара ихалеит. «Ауаҩы
даныԥслак, еиҳагьы дхьанҭахоит» ҳәа ирҳәо иашахеит
ара. Иацы Марҭа дымҵарсны рҽыхәда дықәкны днеимда-ааимдо
данааргоз, аласа хы еиԥш акәын дшыласыз. Усҟан
ахьамҭара
аԥсҭазаара иарласуан. Уажәы, аԥсреи ахьамҭареи
еицхыраауеит.
Амра шынӡаалаҵәҟьаз, ахьшәашәара ҵысит ацәҳәыраҿы.
Арԥарцәа ркәымжәқәа ирылачыз аԥхӡы, аԥша иасуаз иарбартә
иҟамызт. Урҭ арҩаш иӡааршьылазшәа ибааӡан. Асакаса
амҩа аҿықәаҿ иҟаз аҳаԥы иныҵадыргылан, рыҽқәа акәадырқәа
аарықәхны, иааины аԥсы иналхатәеит.
– Арахь шәаасзыӡырҩы, сҩызцәа, – иҳәан, иҭынчӡа иҟаз
аҵх ибжьы налҩит Гыџь. – Абри лҭахара сара соуп изхароу.
Сара абри адунеи сықәымзар, абас лыхьуамызт. Ҟарачы
слышьҭаланы
смаар, иахьагьы дыҟазаарын. Дшыҟазаалак,
лыԥсы ҭазар акәын, – иҽааникылеит Гыџь. Иԥсы ҩеины иҟырҟы
инкылагылеит. Иҿы изеихымхуа, иқьышәқәа еидҷаблон.
Иԥсы ааивиган, деиҭаналагеит ацәажәара. – Иҟалаз рҽеишьас
иамоу акызаҵәык ауп. Саб иахь дызгоит аԥсы. Ҳашҭаҿы
аҵәыуара ҟаҵаны, ҳнышәынҭрақәа рҿы дызжуеит. Гыџь
ииҳәаз иаршанхеит иҩызцәа. Ҭакәи даагылан, аҳаԥы дныҵыҵын,
ажәҩан дааҵаԥшит, Зехьынџьара ԥҭа еиқәаҵәала иҵҟьан.
Наҟ хара Ерцахә акалҭ ахь иҵарыҵаруа имацәысуан.
Ашьха
амшцәгьа аҟалара агәы иҭан. Ҭакәи дааины иҭыԥ аҿы
днатәеит.
– Исаҳаит иуҳәаз, Гыџь. Уара угәы иҭоукыз, ахаҵа иҟаиҵо
ауп. Марҭа лабгьы убри иқәнагоит, аха ҟалашьа амам уара
иуҭаху. Ԥсуа ҵасла ииашахом. Ӡаԥшь Алмахсиҭ «ԥсымҭә»
ҳәа изышьҭоу инеҩсгьы иҟоуп Ӡаԥшьаа бзиақәа. Насгьы
инаԥшуа рзыҳәангьы ииашахом. Ҳшыҟоу умдыруеи. Аусаҿ
ҳнеиаанӡа хырҩа аҟаҵара ҳалоуп. Иҟалаша аныҟалалак, зегьы ҭынхацәоушәа ицәырҵуеит. Убри аҟынтә, аԥсы днагатәуп
дызтәу рҟны.
– Хырқьиашьас иҟаҳҵозеи ҳара? – иҳәеит Қьаламаҭ, уахь
анеира иқәшәар ҳәа дшәаны.
Уи ииҳәаз ақәҿырымҭит. Уажәазы аӡәгьы издырамызт,
хырқьиашьас иҟарҵараны иҟаз. Иагьашьҭамызт ахырқьиара.
Иҟалаз шыҟалаз, аахтны ирҳәар акәын. Уаҳа ԥсыхәа ыҟамызт.
Рыламыс ишранаҳәоз иныҟәон.
– Иҟалаз, шыҟалаз иаахтны иаҳҳәоит. Ҳаилызкаауа дҟалар
абзиа, ҳаилызымкаауа, иареи ҳареи бџьарҭыхла ҳаиҿагылазаап.
Усгьы ҳаӷацәа иаҳа-иаҳа рыцлара иаҿуп, – иҳәеит Ҭакәи.
Ажәҩан аҵа аиқәаҵәахара иаҿын. Ашьхақәа ршьапахьы
иҭагәыргәыруан. Игәы ирҭынчит Ҭакәи. Ҵаҟа адыдра ианалагалак, амшцәгьа нарха аиуамызт. Мап анакәха, иуадаҩхон
аԥсы лгара. Макьана раԥхьаҟа ҩымш ныҟәа бжьан. Аԥҭақәа
еибарчны ажәҩан ахь иҩеиуаз аԥша хьшәашәа рыман иаауан. Ус иааигәаӡаны имацәысны ихысит.
– Аҽқәа ирхылаԥштәуп, – иҳәан, дҩагылан аҽқәа ахьҿаҳәаз
ашҟа иҿынеихеит Ҭакәи. Уи инаишьҭалеит Асҭанеи
Қьаламаҭи.
Гыџь аԥсы лхаҿы дтәан. Аҳаԥы иааҵаҷҷоз амацәыс
ихы иархәаны, ихҭырԥа лҿы иақәыз аақәхны Марҭа
дналҿаԥшит.
Лхаҿы иацәыӡхьан аԥшшәы. Инапсыргәыҵа ала
лыхцәы
ааиԥхьишьшьаан лҿы еиҭа ахҭырԥа нақәиҵеит.
Аԥҭакәа ирзышьҭымхуа ирылажьыз ақәа кыдхаҽа алеира
иалагеит. Иҿацаӡа инарҿалт ахьҭагьы. Убри аамҭазы, аҽқәа
ааилаӡыӡан, иаакьыркьырит.
– Арҭ мшәуп изыцәшәаз, – иҳәеит Қьаламаҭ, иҩызцәа рышҟа.
– Шәара шәҽаанышәкыл, уи мшәыҵәҟьазар иареи сареи
ҳаизыншәыжь, – иҳәан, аҽқәа ахьҿаҳәаз ашҟа иҿынеихеит
Ҭакәи. Дара аҽқәагьы уажәраанӡа ишәаны иӡыӡоз, рааигәара
даннеи рҽааиқәыркит. Аҽқәа днарывсын шьаҿақәак иаԥхьаҟа
ианыҟаиҵоз аамҭазы игеит амшә ахәаабжьы. Иара
дабон
ашҟа инеиуаз ауаҩы. Дахьаԥырхагахаз агәамԥхакәа,
ашьҭахьтәи ашьапқәа иҩарықәгылан, аҽыҩеиҵыхны иԥарц
ианнақәнакуаз, амацәыс иаакаҷҷаз ишәақь нацҭҟьеит. Адыдра иналаҩит амшә ахәаабжь.
– Угәнаҳа уара иумазааит, – ибжьы аагеит Ҭакәи. – Ацәгьа
ууразы уааит, сара акгьы схарам. Ацәгьара ҟазҵо, ацәгьара
рзыҟалааит. Убырҭ инарышьҭаргалааит ҳаргьы ҭыԥ ҳазымҭо.
Ашарахь ианеиха, ихкәеит амш. Даргьы иаразнак аҽқәа
аакәадырны, аԥсы асакаса днанҿаҳәалан, амҩа инықәлеит.
Амра гылаанӡа урҭ ԥсааиҭакра ҟамҵакәа ихалеит акаҵәара
ду. Убрахьынтәи иубарҭан Аԥсны. Аԥсы иахьыманшәалаз
дықәҵан,
рыԥсы ааиҭаркырц инатәеит. Ҩымш раахыс аҿаҵа
зҿахьы иаазымгацыз, рымч акаԥсара иаҿын. Аха аӡәгьы
акрыфара
игәы аҳәомызт.
Марҭа хаҵа мчыла данырышьҭыз аҽны, лыҩны инаркны
абри аҭыԥ аҟынӡа дышҵәыуоз дааит. Уи лҵәыуара уиаҟара
хырҩа азҭоз уаҩы длыцмызт. Насгьы, аԥсуа ҵасла хаҵа
ицоз, лаб иҩны дандәылҵуаз дҵәыуон. Гәхьаагарак аҳасаб
ала акәын ишахәаԥшуаз уи. Аха Марҭа лгәы иҭыхоз рацәан.
Дзыхьҵәыуоз «дҭахеит» ҳәа ззырҳәаз Гыџьи, лыԥсадгьыли
ракәын. Аҭаца даазгоз ирзыԥшны игылан аҟарачқәа, абыржәы
лара дахьышьҭоу аҭыԥ аҟны. Иара аброуп, Аԥсни Ҟарачи
рҳәаа ахьеилыҵуа. Аҵыхәтәантәи акәын абрахьынтәи лыԥсадгьыл
днықәԥшит лара. Лылаӷырӡ нықәҭәо дызхысыз лыдгьыл
уаҳагьы илбараны дыҟамызт. Уи нахыс аҵәыуара даҟәыҵын,
агәырҩареи агәаӷи рахь диасит.
Ахҭырԥа еиқәаҵәа илҿаршәыз зымҩа днахеит Гыџь. Ашьха иаавҵыҵыз амра ашәахәа лылахь инадыԥхалеит. Даныӡӷабыз
амра ашьыжь аԥенџьыр иналԥханы ианылҿаԥхалак
ахьышәҭҳәа дҩаҵҟьан лшьапы дҩықәгылон. Иаразнак лҽааилаҳәаны
адәахьы дындәылҟьон. Алашара лыԥсы аҿҳәаран
лара. Аха уажәы, лара лгәы илаҵакны илықәшәаз ахы, наӡаӡа
адгьылаҿ дышьҭанаҵеит алашара лцәырӡны.
Ҭакәираа аԥсы дрыман ахылаӷьара иҭалан илеиуан. Асакаса
аҩада ахагалара аҵкыс иуадҩуп ахлаӷьара албаагара.
Ирлас-ырласны еибаԥсахуан… Амҩа злаҭшәаз ала, рыԥшьҩыкгьы
асакаса изеицаҵагыломызт. Рыжәҩақәа ацәа
рхыҵхьан,
аха уи гәарҭомызт зынӡаскгьы. Ахәлара ирымнахаанӡа
Ԥанаҩ ахалара акәын иззыԥшыз, Дал ианналбаа
нахыс,
рыԥшьҩык асакаса еицаҵалан рныҟәашәа дырӷәӷәеит.
Амҩа иахьынӡақәыз аӡәгьы дырԥыломызт. Дали Ҵабали
лахьхьынӡа,
ҩахьхьынӡа иқьаԥҭажәхан акәын ишыҟаз. Рыҩны-ргәара иахырцахьан аратәи аԥсуаа зегьы. Еилаҳахьан
рхыбракәа. Рҵангәарақәа абгара иаҿын. Убри аамҭазы рымҩа
аҿаԥхьа игеит ахысбжьқәа. Ахырацәагьы нархашәышәит. Аԥсы
иахьыцқьарҭаз ҭыԥк аҿы днышьҭаҵаны, аҵлақәа инарывагылеит дара.
– Арҭ рҳәыҩцәоуп, – иҳәеит Қьаламаҭ.
– Аламысдақәа, асакаса ҳахьаҵоу рымбаӡои! – иҳәеит
Гыџь, ишәақь агәыцә ахь апатрона ндәықәҵауа.
– Еи, шәарҭ, шәыҽқәеи аԥара ишәымоуи ааншәыжь, – ҳәа
уахьынтәи игеит абжьы. – Мап анакәха, уи асакаса аӡәаӡәала
шәаваҳҵоит.
– Хацәақәак шәакәыз џьысшьан, – ибжьы наиргеит Ҭакәи. –
Ирласны сымҩа шәаныӡаа. Ҵәыџь Ҭакәи соуп ишәацәажәо. –
Нас иҩызцәа рахь дынхьаҳәын ус иҳәеит: – Аԥсы дышьҭыхны
шәсышьҭала.
Амҩа зкыз иаразнак абна инылапҟа ицеит Ҭакәи ихьӡ
анраҳа. Уи урҭ раха имамызт акәымзар, рцәа иҭицараны дыҟан.
Аӷьычцәеи арҳәцәеи ибар ихы ихыҵуан. Имԥынҟа иқәижьломызт,
уаасгьы ишьомызт.
Иааилашәшәит «Ар ахьеибашьыз» ҳәа иахьашьҭоу Ԥанаҩ
ианыҩхала. Абрахьынтәи иубон Кәыдры амшын иахьалалоз инаркны, Аалӡганӡа Абжьуаа рыдгьылқәа зегьы. Аха урҭ
уажәы алашьцара рхатәахьан. Убри алашьцара убрахьынтәи
иҳәазо акәын аҳаракырахьгьы ишаауаз.
Акаршәрақәа рышьҭахь ауп ашьхарахьы ианыхәло. Иара
убарҭ ашьхақәа рылоуп ашарагьы шлеиуа акаршәрахьы.
Иахьыцқьарҭаз аԥсы днышьҭаҵаны, даргьы сакаса иаакәшаны
инатәеит. Изыниаз иаҳа-иаҳа рҽаршьцыло, уаҵәы
Ӡаԥшьаа
рҿы иҟалаша иазхәыцуан. Уаҵәтәи амш, Қьаламаҭ
Ҭакәираа
дрыцны цәырҵшьа имамызт. Аполковники иареи
рымаӡа ыҵыҵыр ҟалон.
– Уаҵә уахь неишьа сымам, – иажәа дналагеит Қьаламаҭ.
– Шәара ижәдыруеит Ӡаԥшь Алмахсиҭи Аимхааи шеизыҟоу.
Сара сибар, иԥҳагьы дигәаламшәар ҟалоит. Убри аҟынтә
шәаагьыжьаанӡа,
џьара сҽынаԥхьаскып. – Қьаламаҭ ибзиаҵәҟьаны идыруан аԥсы днаган днықәҵан, иаарласны ишзымгьежьуаз. Уа иҟалон аиҿыхара ду. Ӡаԥшьаа иҟалаз шыҟалаз
еилымкаакәа ишырмышьҭуаз. Убри-убри рыбжьара асҭаршын
иҟынӡа акәзаргьы адырра ҟаиҵар иҭахын.
– Уи аҩнаҭаҿы ҳаргьы иаҳҭахны акәӡам ҳашнеиуа, аха
ҳзықәшәаз убоит. Аԥсы лаҳаҭыр аҟынтә ҳаршьуазаргьы, иҟалаз
аиаша реилдмыркаакәа рԥырҵшьа ҳәа ҳамаӡам, – иҳәеит
Такәи, абри аус Қьаламаҭ ихы ахьалиго игәамԥхакәа.
– Урҭ иашан ҳаилыркаап ҳәа угәы иаанагома? – дҵааит
Қьаламаҭ.
– Ҳара иаҳуалу ҟаҳҵоит, дара ишырҭаху ҳаилыркааит. Убри
аҟынтә ҳаԥшьҩыкгьы ҳаицнеиуеит, – иҳәеит Ҭакәи, Қьаламаҭ
ииҳәаз дақәмшаҳаҭхауа.
Қьаламаҭ длеихаԥсы дцеит. Иамуит игәы иҭеикыз анагӡара.
Иҩныҵҟа игәы амца лҭагьежьны илхыблаазшәа, ихьу-хьууа иааихьит. Агәаӷ дакны дагон. Ҭакәи дышьны, иаргьы
иҽишьыртә еиԥш, аҭагылазаашьа иман абыржәы.
Итәан рыԥшьҩыкгьы рхы рықәжь ҿымҭ-ԥсымшьҭ, аҵх
акыр инаскьаанӡа. Ҵҩа змаӡам агәырҩақәа рыӷрыхон рызынтәыкгьы.
Аха зегьы реиҳа изҵаара хаданы ирҿагылаз
раԥхьаҟатәи
рыԥсҭазаара амҩа хада акәын. Дара макьана
ишыҷкәынцәазгьы,
аԥсҭазаараҿы ԥышәа дук шрымамызгьы,
рхеидкылара ӷәӷәан. Иаӡрыжәхьан аамҭа бла ҵарыла иахәаԥшыргьы.
Рхыхьчаразы ирыцхраауан акгьы рхараӡамкәа, ахара рыдҵаны, рыдгьылаҿ анхара иахьақәиҭымыз.
Ауаҩ иларҟәра, харада-барада жәытәнатә аахыс иаҵагыломызт
ашьха уаа. Рымч ха имха уи иаҿагылон. Аԥсра еиҳа
ирзымариан, ахыларҟәра аасҭа. Убри акәиц ирыӷраз
акәын, абарҭ арԥарцәагьы, адунеи дуӡӡа залымдарыла иҭәу
аҿы, дара цәыкәбарк ишаҟаразгьы, уи амчра аҿагылара
зыргәаӷьуазгьы. Адунеи иқәу ауаатәыҩса зегьы, рҽеидкылан
ацәгьара изаҿагылар, усҟан ишәарҭахомызт иара адунеи
ахаҭа. Аха иара ацәгьарагьы ахы ланарҟәырц агәы иҭаӡам.
Убри ауп адунеигьы ашәыҭҳақәа ахаҿы ианыҵраны изыҟам.
Ацәгьеи абзиеи реиқәԥара иаӡрыжәуеит ауаа. Аха рыцҳарас
иҟалаз ауаа цәгьақәа шҭахо еиԥш, ауаа бзиақәагьы ҭахоит. Уи
еилых дамаӡам. Иара иаздырӡом, ауаа бзиақәа шаҟа иагхо
аҟара ишеиҭымхо…
Ауаа шҳамқәа ирыхҟьаны шаҟа қыҭа ҟалахьоузеи Аԥсынра.
Ақьаԥҭақәа ахьырацәоу атәыла ианакәзаалакгьы ишәарҭоуп.
Ахәра ӷьаӡом, ашьа аҿыжжуеит: Убри азы акәхап аԥсуаа
изаԥырҵаз, ԥсра зқәым ахәра ашәа. «Ахәрашәа хьаа
хҽыгоуп», – дӷызы-ӷызуа дналагеит, ажәытәӡаӡа зны зыхәра
мӷьаз аԥсыуак. «Ахәрашәа хьаа хҽыгоуп», – уи ашәа неимырда-ааимырдеит. Лоунытә иаагәынқьит Аԥсынрагьы.
Алаӷырӡ нарҿыҵкьасеит ахра дуқәа. Иҟәашӡа ишлеит
Ерцахә ашьха.
«Ахәрашәа хьаа хҽыгоуп», – игәы инҭиҳәааит Ҭакәи ихы
икәаҽ дахьтәаз.
Амза ҩагылеит. Уаха еиҳа аныҟәашәа аарццакызшәа
акәын ирласны ажәҩан агәахьы ишҩеиуаз. Иҭылашьцаа иҟаз
аԥсҭақәа, аҭылашаара иалагеит.
– Шәыҽшәырхиа, амҩа ҳақәлоит. Ишаанӡа аԥсы днагатәуп
лаб иҿы, – иҳәан, дҩагылан аҽеибыҭара далагеит Ҭакәи.
Ашьхарахь ианаацәылашоз, Марҭа илыҵалан, лаб иашҭа
инҭалеит. Амаҵуҩы ида аӡәгьы дымгылацызт. Уи амаҵурҭа
дындәылҟьан, ашҭа-агәҭаны иааихьаз Ҭакәираа днарԥыххылеит.
– Ари закәызеи? – дҵааит амаҵуҩы.
– Аԥшәмацәа рҿых ҳәа, – Ҭакәи ибжьы наиргеит, амаҵуҩы
иахь.
Акәасқьа даадәылҟьеит Лаԥшь. Уи ишьҭахь – Нырбеии
Алмахсиҭи.
– Ари змааноузеи? Шәызҵоу асакаса ианыда? – дҵааит
игәы нҭаҳан Лаԥшь.
Аԥсы дрыман акәасқьахь иҩхалан азалаҿ ацәарҭаӷәы
днықәырҵеит Ҭакәи иҩызцәеи иареи.
Ауаҩы еилаҩа, дааижьҭеи ччаԥшьк зхаҿы иқәымлацыз,
иԥҳа
дыԥсны асакаса данызшәа аниба, ихлахаҵ аагьежьын,
дкаҳарц акгьы ааигымхеит. Иблақәагьы лашьцеит иаразнакы.
– Ҳаҳәшьа! – дныҩныҵәааит Лаԥшь.
– Уҽаанкыл, – иҷкәын иахь ибжьы наиргеит Алмахсиҭ. Нас
ихы инапаҿы иааганы, Ҭакәи иахь дааҵааит: – дызшьыда
сыԥҳа?
– Умаҳә, аҟарач дишьит.
Аихац иҭаку абжьасқәа реиԥш, иааилагьежьит аишьцәа.
Лаԥшь егьи ауаҭах ахь дныҩнаххын, атапанча иман дааит.
– Наҟ унах уабџьар! – дыҳәҳәеит дахьгылаз Алмахсиҭ. –
Иҟалаз сзеиҭаҳәа, – Ҭакәи днеизыԥшит.
– Ҳцеит ҳара Ҟарачы, Марҭа лыԥсҭазаара шыҟоу еилаҳкаарцы,
– дналагеит изыниаз раҳәара Ҭакәи.
– Уи шәара шәусс иалааз! – дныҩныҵәаааит Лаԥшь.
– Уҽаанкыл! – деиҭанаиқәҟааит иҷкәын Алмахсиҭ.
– Ҳнеит ҳара Ҟарачы, Марҭа дахьрымаз. Аха Марҭа уа хаҵа
дрымамызт. Марҭа уа тәыс дыҟан.
– Уи агәра зласургозеи? – ихаԥыцқәа аҿҿа рыҵгеит Алмахсиҭ.
– Марҭа лхаҵа Муса Баҭчы, лара дкажьны ҟарач ҭыԥҳак
лахь диасхьан. Аҩны данааиуазгьы ишлыхәҭамыз длызныҟуон.
Дыбналахьан лара, абрахь сзаауазар ҳәа. Аха илыхьӡан, ддыргьежьит. Убысҟан шьамхыла дларгылан лыхцәы хиҵәеит.
Гыџь ихҭарԥа иҭаз Марҭа лыхцәы ааҭганы, инеиҵыхны лгәы
инықәиҵеит. Алмахсиҭ даашаҵәы-шаҵәын, игәы дынкыдсылеит.
Лыхцәы аашьҭыхны днахәаԥшит ишҿахҵәаз. Убысҟан
ибжьы неиҵыхны аҩны дныҩныӷызит.
– Аа, уаргьы саргьхандаз, аҟарачажә, дышԥоуфеи сыԥҳа.
– Нас уи ишԥаиԥсыхәо, саб? – иҳәеит Нырбеи, иаб иикыз
ахцәы ааимхны иаҳәшьа лгәы инықәҵо.
Алмахсиҭ иҷкәынцәа днарыхәаԥшит. Уи ихы-иҿы зегьы
гәырҩала иҭәын.
– Уажәшьҭарнахыс шәареи сареи адәы ҳақәзаара башоуп,
ҳшьа аауаанӡа.
– Уи иҟаиҵаз ацәгьара ихы ақәиҵеит, – иҳәеит Гыџь.
– Ишԥа, иԥсы ҭаӡами? – дҵааит Лаԥшь.
– Сара дысшьит.
– Ишәҳәа акакала ахҭыс шыҟалаз, – ишьапқәа дрызнымкылошәа
аниба, иааигәа игылаз аҟәардәаҿ днатәеит Алмахсиҭ.
Ҭакәи иеиҭеиҳәеит иҟалаз ахҭыс шыҟалаз акы аанмыжькәа.
Аҵыхәтәаны иажәа анхиркәшоз абас ациҵеит:
– Ҳара ҳлымбар иахьагьы лыԥсы ҭазаауан Марҭа. Убри
азы гәыбӷан ҳашәҭар шәылшоит. Аха уԥсы шҭазалакгьы
ҟалома. Ҳгәы иаанагомызт ҳамҩа кны иҳаихсуаз аҟарачқәа
рахь дцәырҵуеит ҳәа. Убри зыҟалҵазгьы ҳара ҳаиқәлырхарц
ауп. Егьа лҳәаргьы дигәаӷьуеит ҳәа дыҟамызт лхаҵа. – Ԥыҭк
иҽаанкылан иажәа инациҵеит: – Алмахсиҭ хаҵкы, ҳара ибзиаҵәҟьаны
иаадыруеит ҳшуҭахым. Ҳара ҳҭахара уара узыҳәа
ишжәҩангәашәԥхьароу. Аха егьа ус акәзаргьы, абыржәы
уаҳгәыҵамсын. Аԥсыжраҿ ааира азин ҳаҭ.
Ҭакәи иажәа аԥшәмацәа рганахьала аӡәгьы ақәҿимҭит.
Уи иаанагоз дызрыҳәаз мап ицәкра акәын. Иҩызцәеи иареи
адәахьы индәылҵит.
Алмахсиҭ иԥҳа лҭахара, абжьуаа ирхыҵәеит иаразнак.
Ауа-аҭынха ҵысит. Уахгьы-ҽынгьы ашҭа уаала иҭәын. Марҭа
лыԥсышьа атәы ыркәараҵаны акәын ишреиҳәоз лаб.
Иԥҳа
дыԥсны даазгаз ахара наҟ шаҟа ирықәижьуаз аҟара
иара
ихы алигон. Ауаҩы ганк мацара ада данзымхәыцлак,
иуаҩытәыҩсара ацымхәрас, агыгшәыграхь дианагоит. Ӡаԥшь
Алмахсиҭ гыгшәыг ҟазшьан имаз абарҭ амшқәа. Адәы иаҵәараҿы
иибоз ҳәынҵәан. Аӡыхь цқьа дыӡхгыларгьы ӡмахын
дызӡааԥшылоз. «Ақәыџьма иагьа иуааӡаргьы, аблақәа абнахь
иԥшуеит» ҳәа, ззырҳәоз диҩызан иара.
– Аиаша зроумҳәозеи ауаа? – иҳәеит иаб днаидгылан
хәылбыҽхак Наҩеи.
– Наҟ усҭыҳә, – иҷкәын днаиқәхәааит Алмахсиҭ. – Иарбан иашоу иуҭаху? Абрагьцәа асакаса данҵаны дузааргеит уаҳәшьа… Ҳамаҳә хазына инеигәыдҵаны дыршьит. Уара
угәы иаанагома, урҭ ирҳәаз сара агәра згеит ҳәа. Уахь рцара
зыхҟьаз узымдырӡои? Уара уакәын изыхәҭаз Марҭа лҭыԥ аҿы
иԥсны ақәзаара. Ӡаԥшьаа ҳцәа ԥызҽыз. Знапала зхы зжыз.
– Унапала ухы ужыр еиҳа еиӷьуп, уԥсы шҭоу уаб уижыр
аасҭа. Уара уԥсы злацәгьоу ала, егьырҭ иухшазгьы сымҩа
иқәуҵараны уҟоуп. Зыԥсы дшыкҿоу амц зҳәо, бзиа узлазбарызеи уара.
– Шәиԥхьыӡ уқәзааит, Ӡаԥшь-иԥа Наҩеи. Уара бзиа субар
аҵкыс амаҭ сықәҵәиашар еиҳа еиӷьуп. Уаҳа сааигәа умааин,
суацәажәарцгьы сҭахым, – иҳәан, иҷкәын днеиԥырҵит Алмахсиҭ.
Аԥсыжра аԥшьаша иақәдыршәеит. Убрии-убрии рыбжьара
абзҳәацәа абӷа дырҵысит. Алмахсиҭ иҷкәынцәеи иареи
убриаҟара
рхы ҭырҟьеит, рыԥсы дааныжьны, ршәақьқәа кыдԥаан,
Ҭакәи ишьҭалартә еиԥш.
– Ҳаи, ахәыц агәҭа еиҟәзыршәоз Ӡаԥшь Алмахсиҭ, –
иҳәеит Ачба Зосҳан, аԥсы дҵәыуан данықәҵ, Алмахсиҭ зымҩа
днаскьаԥхьо. – Иухьзеи? Ишԥыкәу уҩны ишыҟаз ишушьҭыз
ацәгьоуцәа.
Уԥҳа дышьны дузааргеит. Умаҳә иакәзар, илгеит. Уажәшьҭа шаҳаҭ дыҟаӡам, аиаша уазҳәода. Урҭ абжьуаа
ирыланаҵы, бзиарак ҳаниараны ҳаҟам ҳара.
– Сгаӡахеит, Зосҳан, сгаӡахеит. Ахыкуалаа сгәыдырҵеит
алахшақәа. Аха саангылараны сыҟаӡам. Суахьад среигӡом.
Сыдгьылқәа хәҭак ԥҵәаны исҭоит убырҭ зшьуа. Абри аҩнгьы
сҭиуеит, иаҭахханы иҟалозар.
– Уеилыскаауеит, Алмахсиҭ. Уӡӷаби умаҳәи рҭахара гәыҿкааганы
иаҳзыҟалеит зегьы, – иҳәеит Зосҳан, иахьынӡаилшоз
Алмахсиҭ игәы ашҳам ахьшьуа. – Уара уҷкәын Наҩеи иеиԥш,
иҳалыԥсааз рацәаҩуп. Сара сашьа-иԥа Хабыгә ихьӡ-иԥша
мап ацәикын, анхацәа рыфҩы ихышәшәо адәы дықәуп. Ҭакәи
иҩызцәеи иареи икәа иҭаршәны иҵәахуеит. Уазхәци, ҳабакылсуеи
нас хаԥхьаҟа ҳара.
Хабыгә иҭыӡшәа даламцәажәеит Алмахсиҭ. Уи иҿаҿы дыччон, аха арахь дибаны даанхомызт. Ала уаԥхьаҟа иануԥыло,
иҵыхәаршәшәо, ушьҭахьҟа ианиаслак ицҳауа даҩызан.
Дааит Хабыгә аԥсыжра аҽны. Ихы-игәы далырсны диҵәуеит
ақәра хьымӡа Марҭа. Аҭынхацәа днарыдашшылан,
ашҭа
дынҭыҵны дцеит. Хабыгә аԥсы лаҳаҭыр азы ихәҭаз
ҟаиҵеит
акәымзар, зынӡаскгьы иҭахымызт Алмахсиҭ иашҭа
аҭалара. Дицәымӷын дахьышҳамыз аҵыхәала.
Аполковникгьы дааит аԥсы дыржаанӡа хәылбыҽхак. Уи
иаара зызкыз даҽакӡан. Иԥсыз длыцәнымхо дыҟамызт. Ииҭахыз
Ҭакәи ишьҭа маншәалан архара акәын. Убри ауп аԥшәма
днаскьаԥхьан дызиацәажәазгьы. Урҭ ныҩналеит Марҭа мчыла хаҵа данишьҭуаз дзыҩнагылаз ауадаҿы.
– Сгәы иалоуп, даараӡа узыниаз.
– Угәы иалсра анцәа иузааимгааит, – иҳәеит Алмахсиҭ,
урыс бызшәала. – Исабжьоугозеи, аполковник ухаҵкы?
– Изааумышьҭзеи, урҭ аԥсыжра аҽны?
– Иахьызбо сзычҳауам.
– Уи аус иахәом.
– Урҭ аԥсыжра аҽны иааирц азыҳәан ажәа нырымҵар ҟалашам,
мап рцәумкроуп.
– Мап рцәыскхьеит урҭ сара.
– Иакәым ҟауҵеит. Иагьа ус акәзаргьы, ауаҩы дырзушьҭыроуп
аԥсыжраҿы ишааушьҭуа ала.
– Ааи, аха сыԥҳа данызжуа аибашьра ҳалагарыма ара?!
– Хысрада зегьы сырманшәалоит. Сара исҭаху Ҭакәи икра
ауп, иԥсы шҭоу, – иҳәан адәахьы дындәылҵит Маевски.
Наҩеи, аполковник дшааиз аниба нахысгьы, ицәа иалашәеит
уи дзышьҭаз. Аԥенџьыр аҵаҟа дгылан дазыӡырҩуан
урҭ реицәажәара. Амаҵ зуаз Махьал диԥхьеит Наҩеии.
– Уара иудыруама уажәы, Ҭакәираа ахьыҟоу?
– Ааи, издыруеит.
– Абыржәыҵәҟьа амҩа уқәлароуп.
– Ирасҳәозеи?
– Саб ауаҩы дырниҵаргьы, аԥсыжра аҽны имаароуп.
– Еилкаауп, – иҳәан, Наҩеи днаидҟьан дцеит Махьал.
Ӡаԥшь Алмахсиҭ иашҭа ҭбаа ду иазкуамызт ауаа еизаз.
Ҭауади-аамсҭеи нхаҩи кылсит, аԥсы лҿаԥхьа ируалу нарыгӡарц.
Ҩажәаҩык аказак ԥсуа маҭәала рҽеилаҳәаны, рҽырҩашьан аџьар ирылан. Аполковник аԥсрахьы дымнеикәа,
нырцә ахәаҿы дыԥшын, Ҭакәи дыкны данизаарго ҳәа. Аха уи
иԥшра лҵшәадахеит. Ҭакәираа мааӡеит аԥсрахьы.
Аполковник дараапкит дахьыманшәаламхаз Ҭакәи икразы.
Убринахыс ақыҭақәа дыцҳауа дрылалеит. Рыфатә-рыжәтә зегьы анхацәа ракәын излыҵуаз. Ауаа еизганы драцәажәауан.
– Шәара шәыхьчаразы ауп сзыҟоу сара ара,– ҭарџьманла
ибжьы неиҵыхны ажәлар инарылаиргеит Иван Иван-иԥа. –
Шәара ишәылиааит ишәԥырхагоу ауаа. Убарҭ рҭыԥ иқәымҵакәа
сара арахьынтәи цашьа сымаӡам. Шәара шәаӷацәа дреиуоуп
Ҵәыџьба Ҭакәи. Уи аҳәынҭқар изакәан, шәара шәзыҳәан абзиа зхәыцуа даҿагылоит. Иуаажәлар ирзеицәоу акәымзар,
ирзеиӷьу ҳәа акы дазхәыцуа дыҟаӡам. Убырҭ реиԥш иҟоу аҿар
рдацқәа заанаҵ иҵыжәжәатәуп, акәымзар, амилаҭ еиларгар
ҟалоит. Убри аҟынтә ауп ҳаргьы абрахь ҳзаашьҭу. Шәшьапы
шәықәҳаргыларц. Агәра шәсыргоит, Урыстәыла иадгылаз
аԥхьаҟа иԥсҭазаара шыбзиахо.
Ажәлар ҿымҭ игылан, рхы рықәжьны. Ирзышьҭымхуаз еидара хьанҭан аполковник иажәақәа. Ауаҩытәыҩса ицәа аҟара
агәырҩа зҭаӡо акгьы ыҟамзаап акәымзар, шәышықәсала
аԥсуаа
ирықәӷәӷәоз амчрақәа еиҟәымжәар ҟалон. Ахаҳәҵәҟьа
уршыргьы иԥжәоит, ахра дуқәа еилаҳауеит, ршьапқәа
ирықәҟьҟьан.
Еиҟәыԥԥоит аокеан еиқәшәы ихыжьлоу аҵаа
дуқәа. Иара адгьылгьы хыџхыџуа иҵысуеит. Аԥсабара иаҭаххар,
иззымиааиуа акгьы ыҟаӡам, ауаҩытәыҩса ида. Аанкылашьа змам ауаатәыҩса рыцәқәырԥа ауп. Иахьахәҭоу
иандәықәла.
Ажәлар ргәаҵа иҭажьыз агәаӷ пеипеиуа, ихыжжы ацара
иаҿын. Убырҭ ачҳара ду змаз ажәлар даарылҵны, илабашьа
ларсны ацәажәара далагеит Баалоу Мадлеи Башьхәыҭ-иԥа.
– Ажәлар шәхаҵкы! – ибжьы наиргеит иара. – Зегьы ишәаҳаит
ҳәа сгәы иаанагоит ахылаԥшҩы ииҳәаз. Ҳәара аҭахума
уи дҳахӡыӡаауа дахьаҳхылаԥшуа, иҭабуп ҳәа иаҳҳәоит, ус
акәҵәҟьазар. Аха сиазҵаар сҭахуп. Убри аҟынтә сажәақәа
еиҭазго арԥыс, акы агмырхакәа илымҳаҟынӡа инагӡала.
Идыруазааит
ҳара бикәын дшаҳҭахым. Зқьышықәсала абри
адгьыл аҿы ҳанхон ҳгәырҩеи ҳгәырӷьареи еиҟараны.
Агәырҩа ҳзааргон аӷацәа, ҳара аӡәгьы ҳшиԥырхагамызгьы.
Агәырӷьара уи ашәалҟьамра иаҳзаҩызан. Аха убарҭқәа зегьы ҳарцәынханы ҳаҟоуп иахьагьы. Ҳаԥхьаҟагьы ҳҟалап
ҳәа ҳгәы иаанагоит, џьара цәқәырԥа дук ҳамыӡәӡәозар.
Аԥсуаа Урыстәыла ҳадлеит, ахылаԥшра бзиа ҳарҭарц азыҳәан.
Уиаахыс иҟалахьоу бзианы иудыруеит, уара аҵара
змоу уаҩуп. Даара азалымдарақәа ҳҭадыргылахьеит шәара
шәгенералцәа.
Ишакәым иҳахцәажәеит. Иқәҵны имцар ҟамлеит
ҳабжеиҳараҩык. Ҳаԥсаҟьаны адунеи ҳақәԥсоуп. Убарҭқәа
зегьы шәара шәыбла ихаабаалоит, ахылаԥшҩы. Ҷкәынцәақәак
бналазар, рыԥшааразы даҽа мҩак ԥшаатәуп. Убарҭ
рзы иаҭахума жәларык рыргәаҟра? Суҳәоит иҟалозар, иумыргәаан
ауаа, усгьы ишытҟәацра иҟоуп, – иажәа уа иаанкылан иҭыԥ ахь днеины днагылеит Мадлеи.
Ахьҭа иареиџьны иамоу аҵиаа, шәалҟьамрак анақәԥхалак
аԥсы шҭало еиԥш, Мадлеи иажәақәа ажәлар рыбӷа еиҵнахит.
Рыжәҩа иқәжьыз аидара нықәыҩрит.
Иҟам даҽа мчык, ажәа аҟара ауаҩы дзырԥхо, амчгьы изҭо.
Зосҳан Ачба, Мадлеи дцәажәонаҵы, дахьтәаз дшаҵәышаҵәуан.
Игәы дахаԥжәон. Уаҟәыҵ ацәажәара ҳәа наиқәҿиҭырцгьы
нақәикит, аха иҽааникылеит. Уи идыруан, Мадлеи
анхаҩыжәлар рҿы имаз акапан. Абжьуаа рҿы ус дук аныҟалоз
дадымгалакәа ирыӡбуамызт. Ашьа зыбжьаз аиӷацәа еинираалон иажәа ԥшӡа ала. Ихаҵкыс пату рықәиҵон иуаажәлар
дызлыҵыз. Убри азакәын Зосҳан изиҭахымыз Мадлеи иҽиҿажьра.
Иахьынӡалшоз ихы ивигон. Аха уажәы, аполковник иахьибоз акы имҳәаӡар, «асас ду» ҳәа иара дызшьҭаз
дицәгәаар
ҟалон. Убри аҟынтә дахьтәаз дҩагылан, ижәлар
дларылаԥш-аарылаԥшны, уиҟара иҭахӡамкәа ацәажәара дналагеит,
ибжьы ҭахәыҽ ҩҭганы.
– Ихаҵкы ҳасас, гәык-ԥсыкала ииҳәаз ажәақәа даҽакала
еилкаатәым. Ҳара иахьа ҳажәлар мҩахҟьартә еиԥш, аҭагылазаашьа
ҳамам. Аурыс ҳәынқар ииҳәо ҳара ҳзы изакәанзароуп.
– Аурыс ҳәынҭқар ииҳәаз ҳара ҳзы изакәаным ҳәа зҳәада?
Иҟалап уи ҳара ҳзыҳәан азакәан бзиа аԥиҵозаргьы, аха ҳара
ҳҟынӡа даҽакала иаазго роуп сара сызҿу, – ҳәа ибжьы наиргеит Мадлеи дацрамлакәа.
– Уара уанцәажәоз суԥырхагамхеит, ус анакәха, саргьы
сажәа сырҳәа, – иҳәеит Зосҳан, Мадлеи ишҟа ихы нарханы,
иажәақәа дырмықәыӷәӷәацәакәа. – Убри азакәан ҳахыԥар,
ҳара иаҳзеицәоуп акәымзар, аҳәынҭқаргьы акгьы ихьуам,
аполковникгьы ихы хәыцк алшәом. Убри аҟынтә абрагьцәа
ықәцатәуп.
– Уи шԥа? – бжьык геит ажәлар рҟынтә.
– Ишԥа умбои, – иажәа анагӡара далагеит Зосҳан. –
ишәыдшәымкылан, шәыҩны ианнеиуа. Амла иагозар, мгьал
ҽыҭк дышәмыркын. Ахьҭа иагозар, ирышәымҭан гәырԥхагак.
Шәара шәзыҳәан ҳдыргәаҟуеит, абна шәылҵны, аҳәынҭқар
изакәан шәҽашәҭа ҳәа рашәҳәа. Мап анакәха, мчыла илаагар акәхоит.
«Иашоуп, иаша», – ҳәа хҩык-ԥшьҩык раҟара рыбжьқәа
геит. Егьырҭ зегьы еиқәышьшьы игылан.
Убырҭ абжьқәа игаз амилаҭ рчымазара акәын. Зқьышықәсала
хәышәтәышьа змамыз. Убас зыбжьы зыргоз ракәын
Аԥсадгьыл шьапҿаршә азуны ҿыцха аҳәынҵәа илазыжьуаз.
Рыцҳарас иҟалаз, убри еиԥш иҟоу абжьқәа амчра рымоуп
есқьынгьы.
Ажәлар еилыҵны ацара иалагеит. Урҭ рхы атыҟә аахазшәа,
ҿымҭ-ԥсымшьҭ инеиуан. Шәымҭақәак рыла адәы ҭацәит.
Иаанхеит
Ачба Зосҳани уи ишькылкыҩцәеи, аполковники
аказакцәеи,
Башьхәыҭ-иԥа Мадлеии.
– Шәуаажәлар шәхымхәыцуа иалагар, уи ҽеим, – иҳәеит
аполковник аҵәы налаҵаны.
Зосҳан уи ақәҿимҭит. Ихы иқәжьны дгылан. Ибеит ажәлар
рычҳара хыжжны ишцоз. Урҭ шицәымӷызгьы, изаԥсамызт
уажәы рҿагылара. Аӡхыҵра ду аан, аԥаҩ ааигәаны ахықәгылара
шшәарҭаз еиԥш акәын, аҭагылазаашьа шыҟаз. Иуаажәлар
акы иаргәамҵны иаақәгылар, аҭыӡшәа далаҳар ҳәа
дшәаны, сасра ҳәа хара дцон. Ма дычмазаҩхазшәа ҟаҵаны
дышьҭалон. Уи хыхьчагас иман иара.
Аԥсуаа уи аҩыза аҟазшьа рымамызт жәытәнатә аахыс, аха
аҵыхәтәаны ичмазараны ирылалеит акәымзар. Ауаа лаҟәқәа
рҵыхәалоуп Аԥсадгьылгьы зҭахо. Аха, иџьоушьаша, иара
Аԥсадгьылгьы урҭ шьапҿаршә азыруаанӡа иагәыҵаҳәҳәаны
иахьамоу ауп. Нас хланҵы иандәықәырҵалак уаанӡа иаҵагәаны
иамаз аҵеицәа рыда ҵаргәа амоуа иааҟалахуеит.
Абасоуп аамҭа шеиԥшьу еиҿҟьаанӡа. Дцеит аполковник
иказакцәа иман. Аизара ахьымҩаԥыргоз иаанхеит ҩыџьа.
Аҭауад Ачба Зосҳани анхаҩы Баалоу Мадлеии.
– Мадлеи, уа узгылоузеи, уааи арахь, исоуҳәо саҳарц
сҭахуп.
Мадлеи днеины Зосҳан иаԥхьа ахаҳә шкәакәа днықәтәеит.
– Ҳаԥсадгьыл иҳананажьуам, Ачба Зосҳан, ҳхымҩаԥгашьа…
– Иазааузеи умҳәо?
– Иазаамуз ҳәа иҟоузеи…
– Уеизгьы?
– Аҳәатәеиқәымшәара.
– Уи шԥа?! – иааџьеишьеит Зосҳан.
– Ишԥа умбои, ухаҵкы, Аԥсадгьыл ухашҭны, ухы мацара
уашьҭалар, аҳәатә еиқәымшәарагьы анцәырҵуа убысҟан ауп.
Зосҳан еиликааит Мадлеи иҟаиҵаз аҽԥныҳәа иара ишизкыз. Иаргьы иҟаиҵеит аҽԥныҳәа.
– Уара ухы уашьҭаӡами, Мадлеи?
Мадлеи иҟаиҵаз аҽԥныҳәа аҭак шиоуаз дырны, заанаҵ
иҽирхиахьан ииҳәашаз азыҳәан.
– Сара схы сашьҭазар, уара уеиԥш, смал агарҭа смоуа сыҟамзаауаз.
– Амал зырҳалакгьы дҟалома, уара абзиара збаша, – дааԥышәырччеит
иҭахӡамкәа Зосҳан. – Изухауршҭуазеи, сара
жәытәнатә аахыс Аԥсны знапаҵаҟа иҟоу сышрышьҭамҭоу.
– Зхы пату ақәызҵо анхаҩы шәара шәызусҭцәоу ихаиршҭыр
ҟалома. Усҟан анцәагьы иҳанаижьуам. Аԥсны зырԥшӡоз
шәара шәакәын. Аха ишәхашәмыршҭыроуп иара шәаргьы,
иара
Аԥсны шьаҟас иаҵагылоу анхаҩыжәлар шракәугьы.
– Ассир уалаҟоуп, Мадлеи! Аԥсны шьаҟас иаҵагылази
аԥхьаҟагьы иаҵагылараны иҟоуи Ачааи Чачааи роуп. Егьырҭ
зегьы урҭ ирхьыԥшуп.
– Рыцҳарасгьы иҟалаз, шәара шәымч зырӷәӷәо ауаа ахьышәхашҭуа
ауп. Иаахтны ҳаицәажәап, Зосҳан, уаргьы саргьы.
Ҳанхьаԥшып ҳашьҭахьҟа, аҭоурых ахь… Аԥсны
иахҭнагахьоу
сара исымҳәаргьы, ибзиаӡан издыруа уаҩуп уара.
Ажәытә аԥсуаа амыҟәмабарақәа рацәаны ишрықәшәалозгьы,
усҟан рыҩны иҟан. Амилаҭ рыԥсадгьылаҿ ианыҟоу
изықәшәалакгьы
рхы ҿырхуеит. Шәара шәыжәла фырхаҵарыла
анхаҩыжәлар рыдкылан акырынтә еиқәдырхахьан
Аԥсны.
Аицнеира ду рыман рызегьы. Убри азакәын Кавказ
хьӡи-ԥшеи ҳаман ҳзықәызгьы. Аха ишԥаҟалеи аҵыхәтәаны.
Ҳаилибамкаара
иахҟьаны иқьаԥҭажәхеит Аԥсынра. Амшын
иныӡхыӡла ицеит ҳауаажәлар. Иҭацәит Дали Ҵабали. Ихыӡааит
Ешыра, Абжьаҟәа, Гагра. Абжьуааи абзыԥқәеи ҳабжеиҳараҩык
ҳақәӡааит. Харада ахара ҳадлеит аԥсуаа. Нас ари
ҳәатәеиқәымшәароуп изыхҟьоу акәымзар, аҽнышьыбжьон
милаҭк рыбжеиҳараҩык ықәӡаауа убахьоума?
Зосҳан даагылан даалеиҩеит. Ақәԥараҿы иӷьазкны иалахаз
иеиԥш акәын ихы шибоз. Мадлеи иажәақәа дрыгәҭасуамызт.
Еиҳагьы дырзыӡырҩыр иҭахын. Избанзар, иара
анхацәа
шыҟәнишьозгьы, Аԥсадгьыл азҵаараҿ ишакәым
уивалар
иуамызт. Дааины иҭыԥ аҿы днатәан, Мадлеи иахь
ҿааиҭит:
– Ҳауаажәлар мҳаџьырра рцара ҳара Ачаа иаҳхароуп ҳәа
сгәы иаанагом сара, – иҳәеит аҭынчра иҟалаз еилаго.
– Ачаа мацара ирхароуп сҳәама сара, – дызлаз ахәыцра
даалҵит Мадлеи. – Аурыси аҭырқәеи неилалан, милаҭк ҳақәырхит.
Убысҟан ҳауаажәлар рҳәатәы еиқәшәазҭгьы, абри
аҩыза ахлымӡаах зыҟаломызт ҳадгьылаҿ.
– Аҳәатәеиқәымшәара азҵаара уара ишуҳәо ала имариам, амилаҭ рхы аԥшатлакә анҭасуа.
– Шә-ашәак здыруаз ардәына ахы ахьшьыцба анықәс,
ашәакгьы шагәаламшәаз иаҩызоуп иуҳәаз, ухаҵкы. Аха даҽакы
сҳәаргьы сылшоит сара. Ҳара ҳхы аԥшатлакә шаҟа иқәсхьоу
аҟара ҳҟәышхар ҳахәҭоуп.
– Аригь, сашьа иԥа иажәақәа иреиԥшшәа ауп ишыҟоу, ус
акәӡами, Мадлеи?
– Уашьа иԥа аҭауад ду Хабыгә иеиԥш даҽа хәҩык Аԥсны
иҟазар, аԥсуаа ҳабӷа абас икәадахомызт.
– Ишсоуҳәара, Мадлеи, дызлашәыхәозеи Хабыгә шәара?
– Дҳахәарц иҭахуп, аха ишьапы неихигар, шьапҿаршә
ишәҭоит. Угәы иалымсын, аха Хабыгә иԥырхагоу раԥхьа угылоуп уаргьы.
– Сгәы нумырхан, – деицрашәаны дҩагылеит иара. – Сашьа иԥа дымҩахҟьеит, диаӡааит. Уи аԥсцәа рахь дшьоуп.
– Мап, Зосҳан, – иҳәан, Мадлеи даагылеит. – Ус уихымцәажәан
Хабыгә Ачба. Ҳара анхаҩыжәлар уи ааураны ҳаҟаӡам.
Ус ишышәҳәаҵәҟьогьы ҳабӷа кәадам уажәшьҭа.
Аԥышәа ҳауит,
ҳазҭахуи-ҳазҭахыми еилаҳкааратәы еиԥш.
Иабаҭахыз
иахьа аҵәгьы мблыкәа акәацгьы ӡуа ҳәа уцәажәара?
– Нас, ишԥауҭахыз уара? Изшәасҳәазаалакгьы дыргәаатәым
аполковник. Ишәмаҳаӡаци, урҭ зыргәааз ажәлар ирыхьыз?
– Иаргьы ҳаимыргәаароуп нас… Ҳара ҳажәагьы дазхәыцааит.
Ари адунеи зегьы шатәыс иара ирымҭазар…
– Адунеи иара итәуп уажәазы.
– Нас ус ҟоумҵан ҳәа иаҳәара азин шәымаӡами?
– Иҳамаӡам. Ҳара иаҳхарақәоугьы ыҟоуп. Ажәлар еилазго рыцқьатәуп иаарласны. Мап анакәха, ҭынчра ҟалараны
иҟаӡам ара. Ҵәыџьба даԥырхтәуп.
– Избан, Аҵәыџьба шәгәы дыҵаханы дзыҟоу? Ҳара ҳзыхьчо
ҳҵеира ҳзымҵәахуазар, нас ҳабатәи милаҭу?!.
– Уа суқәшаҳаҭуп, Мадлеи, аха иҵәахтәу абрагьцәа ракәым.
– Нас еиҳа иҵәахтәқәоу зусҭцәада. Амилаҭ зҵаарак анықәгылалак,
руаажәлар ирыхәаша ажәак рҳәар, раԥхьаҟа ирԥырхагахар
ҳәа ишәаны зҽызҵәахқәо роума?
Мадлеи иҟаиҵаз аҽԥныҳәа алаҿимҭит Зосҳан. Уаҳа еибымҳәакәа
инеиԥырҵны, доусы рымҩақәа инырнылеит.
Аилибамкаара иахҟьаны, абас хаз-хазы амҩақәа ирнылон
шәышықәсала аԥсуаа. Урҭ амҩақәа еиԥыломызт акыраамҭа,
изықәшәараны иҟаз ацәгьарақәа ирниаанӡа. Амашәыр иананиалак акәын ианҿыхоз, рхы ианасуаз. Аха уи Аԥсадгьыл акгьы иахәомызт. Заанаҵ иазхәыцтәын. Ацәгьара иааннажьыз
ашәахсҭа ахаҿы ианылаанӡа.
Иаҳәшьа лымшҩынҩажәа аныҟарҵа нахыс, Лаԥшь аҩны
ихы изыҩнамкит. Дгәаҭеиуа ашҭа дықәын, шьыжьы инаркны
иаахәлаанӡа. Ихы дацәажәон. Уажәы-уажәы игәалашәон иаб
ираҽԥниҳәоз «шәшьа шәзымуит».
«Схы зқәыскрызеи, – гәаныла иҳәон иара. – Ишԥаҟасҵари,
сабацари? Изхараҵәҟьада саҳәшьа лыԥсра? Лхаҵа иакәзар,
уи дҭахахьеит. Абыхәба Гыџь дабасԥыхьашәо? Ус анакәха,
аполковник ида ԥсыхәа сымам. Срылалоит аказак. Дара рыла
ма изуп сшьа.
Дызхымԥашаз аус иӡбеит Лаԥшь. Аполковник иахь амҩа
дықәлеит. Аха дышиашоу уахь дымцакәа, Наҩеи ишҟа днымҩахыҵит.
– Сыбла сажьоу, мамзар ари уара уакәу, сашьа?! – изымбатәбарахеит
Наҩеи, агәашә аҿы данааиԥыла.
– Мап, убла уамжьаӡеит, уашьа соуп, – иҳәан, иҽы дынҽыжәԥеит
Лаԥшьгьы.
– Излоугәаӷьызеи сара сҿы ааира. Мап сцәумкхьази?
– Анцәа ихаҭагьы мап ицәыскит сара. Сааит ухшыҩ насылоуҵарц.
Уаҳа сзыҩнагылом саб иҩнаҭа. Иҭыӡшәа ачҳара
уадаҩхеит.
– Саб ичҳара уадаҩхеит азоуп, саргьы абри ақәацәажә
сзыҩнабаауа, – иҳәеит Наҩеи, иашьа даарыцҳашьаны. – Аха
сгәы зҟычуа, ахақәиҭра ахьсымоу ауп. Хақәиҭразаап ауаҩы
изы иҟоу, иԥсҭазаара хәшәтәыгас.
– Ахақәиҭра сымамкәа, Сибра џьара бахҭак сҭажьзар
еиҳа еиӷьуп, абыржәы сызлаҟоу аасҭа. Убри аҟынтә, исыӡбеит
аполковник иахь аиасра.
Аӡаӡ илакшазшәа дахьгылаз дҩышьҭыԥеит Наҩеи. Азныказы иашьа ииҳәаз агәра изымгеит. Насоуп, даниазҵаа.
– Уеилагама, Лаԥшь? Ҳаҩны қьаԥҭажәутәуама? Насгьы
ирылухуазеи
уара аказак. Урҭ ара изыҟоу умдыруеи?
– Издыруеит…
– Ухы унапаҿы иааг, сашьа. Ҳара ҳажәла иаҭәам убри
еиԥш аҟаҵара. Аказак рылалара иаанаго, ужәлар рҿагылара
ауп. Иумбаӡои иаҳзыруа? Ҳабӷа ҳзеиҵымхуа иҳақәтәоуп. Нас
уаргьы уи уацлар уҭахума?
– Урҭ зыхәда иқәтәоу анхацәа роуп, ирҭаху рзыруааит.
Сара сзышьҭоу зынӡаск даҽакуп.
– Узышьҭоузеи, нас уара?
– Саҳәшьа лшьа аура, – иҳәан, иҽы ахьҿаҳәаз ашҟа иҿынеихеит
Лаԥшь.
Наҩеи уи днаихьӡан, ижәҩахыр нҭарсны даахьаирҳәит.
– Ҳаҳәшьа лшьа ууп, Лаԥшь.
– Изуда?
– Даҳзаазгаз.
– Дышԥааргеи?
– Лаԥшь, сара излазбо ала, ҳаб иҩны ашә аркра ҳаҿуп
ҳазегьы.
– Ҳаб иҩны ашә акхьеит, Наҩеи, уара удәылҵны уанца
инаркны. Усышьҭамлан, уажәшьҭа сышьҭахьҟа гьежьышьа сымаӡам,–
иҳәан, иҽы дынҽыжәлан ашҭа дынҭҟьа дцеит.
Наҩеи дгылан уа, адгьыл дзықәгылаз иҵабганы ицозшәа,
ишьапқәа дрызнымкыло, дгазҽазуа. Уи игәы ҿнакаауан рыҩнаҭа
иахьыз, аха дызлацхраашаз мчы имамызт.
Наҟ хланҵы дыҩны дҭалан днеиуан Лаԥшь. Ишьҭахьҟа
дхьаԥшуамызт. Иаԥхьаҟагьы дзыргәырӷьаша ҳәа акгьы ибомызт. Дцон ихы дацәыбналаны атымитышахь.
Наҩеи ихы ҩышьҭихит ажәҩан ахь. Иара изымариашан
акыр иҩаҳаракны ихагьежьуан лаҳәак ахала. Зны-зынла
иҟырны
хланҵы илҭалон. Нас адгьыл аҿы илеиаанӡа, амҵәыжәҩа
еиқәаҵәақәа ацырхыраан, ихалон ажәҩан ахь…
Иара убри акәын ицқьаӡа иҟаз ажәҩан агәы еиқәаҵәаӡа
иаҵаршәызгьы.
Ҭакәи иҩызцәеи иареи рҭагылазаашьа иаҳа-иаҳа еицәахон.
Анхацәа иахьынӡарылшоз ирыцхраауан, афатә-ажәтә
рыгдырхомызт, аха рымҩақәа ҭшәахо иалагеит. Шықәсқәак
раԥхьа Ҭакәи абна данылалоз иахьихигаз аҭыԥаҿ итәан дара.
– Улахь еиқәуп, Ҭакәи, аха ԥсыхәа змам акгьы ыҟам. Асҵәҟьа
аамҭа царым. Аказак иман дышԥақәымҵри аполковник. Усҟан еиҳа ҳаԥсы еиваагап, – иҳәеит Гыџь.
– Ишԥауасҳәари, Гыџь. Ҳҭагылазаашьа еиҳа-еиҳа еицәахоит.
Ҳара иҳахҟьаны анхацәа дыргәаҟуеит. Ицәгьоуп абарҭқәа
зегьы рычҳара.
– Нас ишԥаҟаҳҵари?
Гыџь изҵаара иаразнак аҭак ҟаимҵеит Ҭакәи. Еилабылуаз
ахәшҭаара, аҵыхәахь иласкьахьаз акәазҭӷақәа ҩеилеиԥсеит.
Даргьы иаразнак амцабз ҩархылҟьеит. Иаалашаз Гыџь ихаҿы
днаҿыԥшны ус иҳәеит:
– Исыздырам иуасҳәаша. Аԥхьаҟа иҟаҳҵаран иҟоу ҳәа
хықәкык алхны исымам.
Аҵх лашьцара иналаӡырҩит рҩыџьагьы. Џьара шьҭыбжьык
гомызт, зехьынџьара ҭынчран. Аҽқәа ракәзар, аҳәра иаҟәыҵны
рыхқәа еидкылан игылан ихырсасиуа. Насҭха аҽықәҵаршәқәа
иҵаҵаны ишьҭаз Асҭана, адгьыл илсзар акәхап,
уажәы-уажәы днаҳәы-ааҳәуан. Уи ирҿыхара уамак агмызт,
амҩа иаԥшуаз Қьаламаҭ диԥсахыр акәын. Қьаламаҭ иааилахәлеижьҭеи
уахь иҟаз, зны-зынла иныҵакны атрышә дасуан, уа иҭыԥ аҿы дшыҟаз иҩызцәа иаладирдырырц азы.
– Қьаламаҭ атрышә дамысижьҭеи акрааҵуеит. Уара Ҭакәи,
уи изы угәы каршәны уҟоуп, аха сара игәра сызгом. Дыбналазар?
– Уи дыбналарц дмааит ҳара ҳҿы. Ацәгьара игәы иҭазҭгьы,
уажәшьҭа дҳалгахьазаарын.
– Уԥсы шҭоу укра дашьҭазар?
– Қьаламаҭ игаӡоу уаҩым. Имбаӡои, сара сыԥсы шҭоу сыкра шыҟамло.
– Ҭакәи, уҟоума? – игеит иааигәаны Махьал ибжьы.
– Иҟалазеи, уаазцазеи уаха ҵхыбжьон? – иҳәеит, Махьал
днеиԥыххылан Гыџь.
– Қьаламаҭ дабаҟоу?
– Қьаламаҭ уара узлааз аҭшәараҿы ԥшыхәҩыс дгылан. Уи
уимбакәа ивсшьас иҟоуҵазеи? – Ҭакәи ицәа иалашәеит бзиарак шыҟамлаз.
– Қьаламаҭ дцеит…
– Дабацеи? – Махьал иажәа алгаха имҭакәа дахьышьҭаз
дҩыҵҟьеит Асҭана.
– Аполковник иахь.
– Агәра злаҳургозеи? – дҵааит Гыџь.
– Сара дызбеит. Уаха аӡлагара ҳара ҳахоуп. Уи сахылаԥшып
ҳәа сышнеиуаз, ҽышьҭыбжьк саҳаит. Сҽааԥхьаскит. Данааскьа ауп данеилыскаа, дцон ҽырххыла агаҿахь.
– Аказак абаҟоу уажәы? – дҵааит Ҭакәи.
– Абар, хәымшуп ақыҭа иалагьыжьуа иалоуижьҭеи.
– Хыла зҿы иҟада?
– Ахәылбыҽха аусҳәарҭаҿы иҟан.
– Аҽқәа шәкәадыр! – адҵа ныҟаиҵеит Ҭакәи. – Уи уахаҵәҟьа
дгатәуп иԥсы шҭоу.
– Аӡашәа дцааит дцозар. Уи ишьҭалара иаԥсам, Ҭакәи.
– Иаԥсоуп, Асҭана. Сара шәсышьҭал, – иҳәан, акәадыр
аашьҭԥаан иҿынеихеит иҽы ашҟа Ҭакәи.
Аҵх ашара акыр агын. Иҵәцаз ажәҩан, иаҿаршәыз амза
кьагәа амҩа днарбартә еиԥш иазырлашомызт. Аха урҭ цон
ишзахәоз аусҳәарҭахьы рхы рханы.
Маевски иԥсы анишьоз аҽны, аҳәынҭқар иус далацәажәаргьы
иҭахымызт. Жәохәымш рахьынтәи знык, иара ихала ихы аԥсшьара анеиҭоз, алагер иақәларгьы, иабџьар ахь
инапы неиуамызт. Ԥхынгьы-ӡынгьы ҭабара зқәымыз акәара
ахықәан, ахьацаҵлақәа ҩба рыбжьара, акаҭа бжьаҳаны даниалан. Убри аҽны даҽа хәыцрак ихахьгьы иааигомызт,
дахьиз, дахьааӡаз Петербург ада. Иара уажәы дызлыхәдаз
абалқәеи,
аҳәса ԥшӡақәеи, Алеқсандртәи атеатри, арыӷьарахь
ала аҳәынҭқар иҿаԥхьа дахьтәалози данрызхәыцлак, игәаҵа
ихьухьууа
агәҿыӷьра ҭалон. Ихәыцрақәа аки-аки неиԥшьуа,
иԥсшьара убри ала ихигон. Убри аҽны иара ишҟа анеира
зылшоз аӡәы заҵәык иакәын. Апоручик Стиопа.
Шьыжьаахыс ишоуран, аха аԥша асуан. Аполковник акаҭа
даниаалан, еихышьшьы ихагылаз ахьаца быӷьқәа дрылԥшны
ажәҩан даҵаԥшуан. Шьыбжьонла иара дахьиаз изымариашан, ажәҩан агәаҿы амҵәыжәҩақәа ирыниаалан, ихагьежьуаз ауарбажә иԥсы инаршьон. Иара аԥсаатәгьы, Иван Иван-иԥа иҿаԥхьа иҽырбозшәа, амҵәыжәҩақәа мырҵысӡакәа,
Петербургтәи аҳәса ԥшӡақәа, абалқәа рҿы иқәшьқьыраауа
икәашо ианхагьежьуаз еиԥш, иаргьы зқәыз амҩа ихымҟьаӡакәа
иакәшаны иҭалон. Иахьагьы аҽырҭынчӡан акәын
ишихагьежьуаз.
Ус иаразнак, уи ауарбажә ахәыцқәа ҩалыббит.
Ажәҩан агәаҿы рыхәцәа еибакит ҩ-ԥсаатәк. Урҭ даҽа
ԥыҭраамҭак ажәҩанаҿ иаанхар, қәаршыҩҵас ршьа акаҭәара
иалагон, аха иақәԥоз изаҿамгылеит ауарбажә. Ахы иамыхәо
ҵаҟа илҭалеит. Уажәраанӡа аҳауаҿ аҽызланнакылоз амҵәыжәҩа
ӷьеҩқәа еилаҟәыбаса Маевски иаԥхьа илкаҳаит.
Ашьауардын
ашьапхыцқәа рыла икылыжәжәаз агәышԥаҿы
ашьа алхәраа иаауан.
«Ирзымхазеи урҭ абри ажәҩан ду аҿы? – ихы азҵаара
аиҭон Маевски. – Избан, иааиуа еиҵоу изнибарҵәо? Уи мчыла иахьеиҳаз азы ииашазшәа абама? Избан, иаҵахо зегьы
ахара зрыду? Аах, закәытә залымдароузеи ҳазшаз Анцәа ду
иаԥуҵақәаз?» Аполковник ирыцҳаишьоз иаԥхьа иԥсны ишьҭаз
ауарбажә акәын. Уи ауаҩ, ихахьгьы изаагомызт, Кавказ
иаара,
ажәҩан агәаҿы инхаз ашьауардын иҟанаҵаз аҵкьыс
ишеицәаз.
Ажәларқәа рҿаԥхьа азалымдарақәа ҟазҵо ажәларқәа,
дара рхы ишазхәыцуа еиԥш, иззыруа ирызхәыцуазар, ҳәара
аҭахума, усҟан ауаҩытәыҩса иларҟәра уиаҟара аҭыԥ ааннакыломызт адунеи аҿы.
Аполковник игәалаҟара бжьызхыз ауарбажә илаԥш наҟәиган,
ажәҩан ахь дҩаԥшит. Ажәҩан агәы цқьан, ԥсҭҳәацкгьы
хыршәламызт. Ашьауардын ацәгьара ҟазҵаз наҟ хара
ицахьан. Агәҿыӷьра неихаԥеит еиҭа Маевски. Иахьатәи иԥсшьара
башахеит. Акаҭа дзыниаалаз дҩаныҵны, алагер ахь
иҿанынеихоз
ауп дангәеиҭа ҽырххыла ишҟа иаауаз ауаҩы.
– Аполковник дызбарц сҭахуп, – ибжьы наиргеит инеиԥыххылаз
апоручик ишҟа Лаԥшь.
– Ихаҵкы аполковник, иахьа иԥсшьара мшуп, аӡәгьы дидикылаӡом,
– иҳәеит апоручик, иааиуаз ауаҩы иҟазшьақәа
игәамԥхакәа.
– Аполковник дызҿузеи ҳәа сымҵааит сара, – ибжьы наирӷәӷәеит
Лаԥшь, – дызбарц сҭахуп ҳәа ауп исҳәаз.
– Дыззуҭаху сара исоуҳәар ҟамлари?
– Сара сҿахәы сара исҳәартә сыҟоуп, – днацралеит Лаԥшь,
апоручик мыцхәы дахьцәажәоз игәамԥхакәа,
– Иҟалазеи, изакәызеи еимашәкуа? – даарыдгылеит Маевски.
Лаԥшь аполковник даниба, ахьышәҭҳәа иҽы дылҽыжәԥан,
ишҟа иҿынеихеит.
– Ухаҵкы, ари уара уибарц иҭахуп. Иасҳәеит иахьа аӡәгьы
дышудумкылоз, аха иухуама. Арҭ усгьы дара рхы иааҭашәо
ауп иҟарҵо.
– Сара еилыскаауеит уи ииҭаху, – иҳәан, рхала иаанижьырц азы апоручик иахь ихы наиҟьеит Маевски. Нас иаԥхьа
игылаз арԥыс лаԥшыла дааимидан, ус иҳәеит:
– Арахь усышьҭал.
Лаԥшь аполковник дишьҭалан дыҩхалт ҩбаны еихагылаз
аҩнахьы. Дзыҩналаз ауаҭах ҭбаан. Раԥхьа илаԥш назықәшәаз,
аҳәынҭқар ипатреҭ ауп. Уи иҽыхәа дақәтәан, иԥшӡара
даҵаҽырбо. Ихаҿы ианыԥшуан, инапаҵаҟа иҟаз Урыстәыла
шаҟа идыруаз, шаҟагьы амч амаз.
«Ачуан ду акыдыӷьӷьарагьы духоит» ҳәа шырҳәо еиԥш, Урыстәыла
иара дгьылла аҭбаара иамаз анаҩсгьы, Кавкази Бессарабиеи,
Азиа бжьареи, Сибреи инарыхганы, мрагыларатәи
амилаҭқәа иара анапаҵаҟа иҟан. «Ухьамҭоуп уара Мономах
ихылԥа
», – ҳәа иҳәаз ажәа, иара азы ихьамҭаҵәҟьаны иҟамызт.
Лаԥшь аполковник дигәаԥхеит. Еиҿартәышьала, улаԥш
наидымхаларц залшомызт. Уи гәеиҭеит Маевски. Нас ишҟа
дааскьан, днаиазҵааит:
– Узусҭада, уара?
– Ӡаԥшь Алмахсиҭ иԥа соуп. Лаԥшь сыхьӡуп.
– Уаазцазеи сара сҿы?
– Указакцәа сырхуԥхьаӡаларц сҭахуп.
– Изуҭаххазеи ус уара?
– Абни аҳәынҭқар ԥшӡа имаҵ зурц.
– Аҳәынҭқар имаҵ аура акырӡа аҭахуп, Лаԥшь, – иҳәеит
аполковник, иҿаҿы имааиуаз Лаԥшь ихьӡ ааигәаларшәаны.
– Иара убри азоуп саргьы сзаа.
– Ибзиоуп нас, усыдыскылоит. Амала, угәы иалымсын, аха
иуасҳәароуп даҽакгьы. Шәара аԥсуаа, шәыгәрагара уадаҩуп.
Убри аҟынтә цқьа уеилыскаанӡа сушьклаԥшуеит. Уара уразҟы
уара унапы иакуп.
– Ус анакәха, саргьы иуасҳәоит аиаша. Сара ибзиаҵәҟьаны
издыруеит сахьааз, ара гәыкала аҳәынҭқар имаҵ шутәу. Аха
сара исымоуп аӷацәа. Сшьоура схала сымч ақәымхозшәа
анызба, сааит уара уахь. Сархәа иахьуҭаху ухы. Саҳәшьа дызшьыз силгаанӡа стәараны сыҟаӡам.
Иусқәа маншәалахеит аполковник. Димԥыхьашәеит ихы
иаирхәаша ауаҩы.
– Апоручик, – ибжьы наиргеит иара. Апоручик ашә ашьҭахь
дгылазшәа, еснагь ишыҟаиҵалац еиԥш, дааҩнаххит.
– Ара сыҟоуп ухаҵкы!
– Ашәҟәы данҵа, Ӡаԥшь-иԥа Лаԥшь. Ари иара иаҳаракыра
аҳәынҭқар имаҵ иурц игәаԥхеит.
– Инагӡахоит, – иҽеидиԥсалеит Стиопа. Уи бзиа ибон адҵа
аниоуаз аполковник иҟынтә. Ир маҭәа даҵаҽырбо иахьынӡаилшоз
иҽеиҵихуан.
– Шәца! – ҳәа адҵа ныҟаиҵеит Маевски. Лаԥшьи апоручики адәахьы индәылҵит.
Убри аҽны инаркны Лаԥшь аполковник диарӷьажәҩаны
даагылеит. Иван Иван-иԥа ишҟа иаауаз ахы иара иҽаҿаижьыргьы
цәгьа ибомызт, ибӷа алаирӷәӷәарц азыҳәан. Убас
ишыҟазгьы Маевски агәаҽанызаара иман. Аҳәынҭқар аԥсуаа
рышҟа имаз агәрамгара рныԥшуан иара ируаа. Убри
азакәын,
акгьы зхараӡам амилаҭ рҿы ишрыхәҭам ала изрызныҟәозгьы.
– Асҭаршын, – ибжьы наиргеит Маевски аусҳәарҭа абарҵа
дахьыҵатәаз ааилашәшәымҭаз.
– Ара сыҟоуп, ухаҵкы! – иҳәан, абарҵахь дыҩхалеит асҭаршын.
– Акгьы исыхәом ара уахьыҟоу, – ибжьы рыӷәӷәаны иааиргеит Маевски. – Уқыҭаҿы ацәгьауцәа леиҩеиуа иалоуп,
арахь уара угәы рҭынчны уцәоуп уахынла, Ас ала уареи сареи
ҳмааибыр ҟалап.
– Сыцәам, ухаҵкы сцеит, сыцәам, – дааӷьацәыӷьаҵәит асҭаршын.
– Уара умсит, абри адгьыл иамаҿоуп, убырҭ абна
инылалеижьҭеи,
смаҟа ыртланы иарҭак сылаиахьазар.
– Нас иҟалазеи? – ихы ҩышьҭыхны асҭаршын иблақәа
днырхыԥшылеит Маевски.
– Иҟалаз убри ауп, ухаҵкы, урҭ рыкра ус имариам.
– Уи саргьы издыруеит, – асҭаршын иажәа аахижәеит
аполковник.
– Аха суазҵаауеит, иабаҟоу урҭ ауаа адҵа зуҭаз?
Убырҭгьы уахынла ишьҭалан ицәома?
– Ҩнаҭацыԥхьаӡа аӡәаӡәа рхылаԥшуеит иаашаанӡа. Убас
амҩа ҭшәарақәа рҿы иртәаны исымоуп, ҩыџьа-ҩыџьала.
Сара исзеилкаауам урҭ зланыҟәо амҩа закәу?
– Урҭ ныҟәоит ҳара иаҳзымдыруа амҩала, – иҳәан, иарма напы игәчама инақәҵаны абарҵа аҵыхәахьы иҿынеихеит
Маевски.
Асҭаршын иԥсы ааивигеит, аполковник данынеиԥырҵ.
Маевски иқәымҿиаз иара иахьихареитәуаз игәы ԥнажәон,
аха акы иҳәар уаӷеимшхаран. Ичын цәышьқәа, алымт иаганы ижәҩа иқәыз ықәижәар ҟалон. Аҳәынҵәа шьамхахьы дылагылан, ачын зыжәҩа иқәзарц зҭахқәоу дреиуан асҭаршын.
Убри азакәын еснагь иҿы аӡы ҭаҭәаны дызгылаз.
– Сара ара амҩақәа иҟоу ҳәа исзымдыруа акгьы ыҟам, –
аполковник ииҳәаз ааԥирҟәҟәарц иҭаххеит асҭаршын. – Ма
амҵәыжәҩақәа рымоуп, мамзаргьы бна мацарала иныҟәоит.
– Урҭ бналагьы иныҟәом, амҵәыжәҩақәагьы рымам. Ара
уара иузымдыруа маанак ыҟоуп.
– Амаана сара саҟара издыруада, аполковник ухаҵкы.
– Башоуп иудыруа уара. Урҭ рымҩа зуркуа ираҩрыжьуеит,
уаҳа акагьы.
– Саҭамзааит, аха уи аҩыза схаҿы исзаагом сара! – иҳәан,
иџьымшь еиқәаҵәақәа аҳәа аҟәаҟәа иқәиааз ахәыцқәа
реиԥш иҟаз, илахь ашҟа иҩеихеит.
– Ухаҿы иааугар еиҳа еиӷьуп. Рыгәра умган зыгәра гатәым.
Иумбаӡои адунеи мцҳәарыла ишеибарку. Уара угәы иаанагома сара уара угәра згоит ҳәа.
– Уи уара иуусуп, ухаҵкы, аха сара пату уқәсҵоит.
– Убрыгь мцуп, – асҭаршын ибла дныхгылеит Маевски. –
Уара бзиа субом, аха усыцәшәоит.
Асҭаршын «усыцәшәоит» ҳәа иаҳаз ажәа игәы иҩыҵаххит,
аха ичын аҳаҭыр азы иҽааникылеит. Иҽаанимкыларгьы илшараны иҟааз, аҽаӡәы имчра аҿаԥхьа икаҳахьаз ауаҩы.
Аҳәынҭқар имчра иаршәон, иара импыҵеихалаз атәылақәа
зегьы… Иаршәон, избанзар, ахшыҩ аҵкьыс амчра еиҳан азы.
Амилаҭ ҟәышқәа, ақәылаҩ ихарамхәыцра рхы аладырӡуамызт
иахьынӡарылшоз.
Асҭаршын иахь уаҳа дхьамԥшӡакәа, ишьҭахь неиархан ахәлара
иаҿыз мраҭашәарахь дыԥшуа дгылан Маевски. Асҭаршынгьы
уа дгылан дадырсызшәа. Ахылаԥшҩы уца ҳәа иҳәаанӡа,
ацара азин имамызт. Иҟалап, аполковник ишьҭахь игылаз
дихашҭӡазаргьы. Уи асҭаршын рыцҳа иакәым, жәытә милаҭк
ишьҭахь
реиарханы дгыларгьы цәгьа имбо акәын дшыҟаз.
– Уажәыгь ара угылоума?! – иааџьеишьеит Маевски данаахьаԥш.
– Удҵа сазыԥшуп, ухаҵкы.
– Уаҵәы аказак ирфаша хиоума?
– Уаҵәтәи хиоуп, аха…
– «Аха» зацу, анхацәа краҳҿаҵара мап ахьацәыркыз
азоума?
– Ааи, усоуп ухаҵкы.
– Аԥсуаа рчеиџьыка бзиоуп рымҳәази?
– Уи даҽакала еилыркаауеит, ухаҵкы.
– Даҽакала еилумкаарц ауп уара асҭаршын ҳәа ужәҩа
ачын зықәиҵаз аҳәынҭқар. Шаҟантә иуасҳәахьоузеи, иахьатәи
аамҭазы аӡәгьы игәра умган ҳәа. Иуаҳама?
– Исаҳаит, ухаҵкы, – иҟәарҟәаруа иҵагылаз ишьамхқәа
ҩеиҵихит асҭаршын.
– Иуаҳазар, уцаны сышҟа даашьҭы Ӡаԥшь-иԥа Лаԥшь.
Абахҭа ашәқәа аартны доурыжьызшәа, дгәырӷьаҵәа дааҟалеит
асҭаршын, аполковник инапы дахьампыҵаҵыз. Иаразнак амардуан длалбаан, аказак ахьтәаз ахь дцеит.
– Акыраз суҭахызма, ухаҵкы? – иҳәеит абарҵа дааҵаххны
Лаԥшь.
– Асҭаршын иуаа, амҩақәа кны итәоу ҳара иҳахәом.
Абрагьцәа ишырҭаху илеиҩеиуеит. Ус анакәха, рымҩа зку
ирыврыжьуеит ауп.
– Анхацәа дара-дара еидгылоит, ухаҵкы.
– Издыруеит урҭ шеидгыло, аха ҳара ҳзыҟоу урҭ реидгылара арԥсыҽразы акәӡами? Ахақәиҭраз ргәаҳәара ахжәара.
Иуаҳахьоума уара Спартак ииҳәаз?
– Дарбан уи?
– Ажәытәӡатәи Римтәи атәы, ахақәиҭраз раԥхьаӡа иқәԥаз.
– Ииҳәазеи, нас?
– «Атҟәацәа ахақәиҭра рҭахуп, аха зегьыҵәҟьа ирҭахым
уи азы аԥсра».
– Сара иџьасшьаӡом уи, – иҳәеит Лаԥшь. – Иара ҳаргьы
урҭ ахақәиҭра рмоурц азы ҳхы ҳамеигӡоҵәҟьагьы ҳаҟам.
Ҳнықәгыла-аақәгыло аамҭа аагоит. Арахь Ҭакәи иҩызцәа
жәаҩыла рҽеидкылара иаҿуп есымша.
Аполковник еиликааит Лаԥшь иршәыз ахҿа иара ишизкыз. Аха уи ажәа иҽамҭакәа, аура шаха баала иркуеит ҳәа,
днаиҵаланы диазҵааит.
– Уара угәы ишԥаанаго, Лаԥшь, иҟаҳҵарызеи нас?
– Уара ар рԥызаҩ суԥыҩлан исҳәо аҿы сиашамхар ҳәа
сшәоит.
– Мап, иҳәа, сара сузыӡырҩырц сҭахуп.
– Ацәҟьақәа ҳаҩуа ҳашрышьҭоу ала иамур ҟалап урҭ рыкра. Убри аҟынтә, руа-рҭынха абахҭақәа рахь рдәықәҵара
ҳаламгакәа, рҽеиқәыркраны иҟаӡам.
– Шәара аԥсуаа, уала-ҭынхала шәеибаркуп. Усҟан Аԥсны
зегь рҭакра ҳақәшәоит. Сара ус еиԥш азин сымам.
– Урҭ зыхшаз рҭакрагьы азин умаӡами? – Маевски ииҳәаз
џьашьаны дҵааит Лаԥшь.
– Исымоуп аӡәык-ҩыџьак рҭакра, аха сара уи аҩыза ҟасҵом.
Ауаа сыргәаар сҭахым. Уара иудыруоу, ауаа ангәаалак
рымч шаҟа иӷәӷәахо? Уи Урыстәыла акырынтә ашәара иҭанаргылахьеит. Сара адҵа сымоуп, Ҭакәи иԥсы шҭоу дыкны
Петербургҟа идәықәҵара, аха ишьҭаҵаны исымоу ауаҩы акгьы илшом, излазбо ала.
– Уи дарбану?
– Қьаламаҭ ҳәа нхаҩык.
– Дыздыруеит, даара дгызмалуп, аха Ҭакәи изыҳәан
дмаҷцәоуп.
– Убри азоуп сагьызуԥхьаз.
– Сара сыхиоуп исыдуҵо азын, – аказакцәа ишыҟарҵо
еиԥш, иҽааириашеит Лаԥшь.
– Уара урҭ урышьҭалоит. Қьаламаҭ дыԥшааны узиацәажәар
абзиа, мамзар ауаҩы динҵаны еилкаа, избан сыдҵа зынаимыгӡо?
Лаԥшь игәы иахәеит абри еиԥш адҵа ахьиоуз, нас дҵааит:
– Сцарц анбасылшо?
– Уаҵәы, – иҳәан аполковник, дҩагылан, амардуан дналбаан адәы днықәлеит.
Иҭынчӡа иҟан аԥхын ҵхы. Ишаахәлаҵәҟьа амзагь ажәҩан
агәы иаҵалахьан. Агәыр уаԥхьа икаршәзар, иубауан. Ҽынлатәи
ашоура хызҽыз аԥша хьшәашәа дазырҭынчуамызт Маевски. Дзыцәомызт дааԥсаны дшыҟазгьы. Дзыргәаҭеиуазгьы,
иусқәа иара ишиҭахыз иахьыманшәаламхаз акәын. Ҭакәи
икра иахьахыԥаз уиаҟара ихьааигомызт, ажәлар ргәаара
иахьазҳауаз аасҭа. Ибон уи ажәлар ргәы шҭынчмыз. Урҭ
ргәынамӡара, рхы-рҿы ианыԥшхьан. Иара ихҟьаны амашәыр
ҟалар ҟалон Аԥсынра. Убри азакәын изиҭахымыз Кавказҟа
аарагьы. Иара иаб Иван Пиотр-иԥа Шамил ду иҿагылан иабашьуаз, уи икра иалаз, игәҭакқәа зегьы шынаӡаз еиԥш, иҟамлеит
иҷкәын иусқәа. Иԥсы зыҿҳәараз Петербургтәи аԥсҭазаара
дызцәыхароу,
аҵкьыс изеицәан уажәы изыҟалаз. Арратә маҵураҿы
хьӡи-ԥшеи змаз, аҳәынҭқар иҟынтәи ахьтәы аҳәа занашьаз, иара ишиҳәо еиԥш «ҷкәынцәа ҟьалақәак рҵыхәала
иаҳаҭыр алаҟәра иаҿын». «Жәлар дуӡӡак урҿагылан уеибашьуазар еиҳа еиӷьуп, Кавказтәи шьхауаҩык иҿы аус умазар
аасҭа», – иҳәон иара гәаныла дахьылеиҩеиуаз ихала.
– Ухаҵкы, аполковник, – ишьҭахь ала игеит бжьык
ныҵакны.
Маевски данаахьаҳә, иаԥхьа дгылан Қьаламаҭ.
– Сызлауқәгәыӷрызеи?
– Ҭакәи уаха даҳкуеит, ухаҵкы.
– Сара дыкны дааугаз џьысшьан.
– Иԥсы шҭоу икра мариамхеит, ухаҵкы. Дышьтәызар,
уажәшьҭа силгахьазаарын.
– Нас уажәы?
– Уажәы, ухаҵкы, урҭ сырԥырҵыр шыҟамлозгьы изгәаӷьит.
– Иугәаӷьызеи?
– Сааит, иахьыҟоу шәасҳәарц азыҳәан.
– Нас иҟаҳҵараны иҟоузеи?
– Иахьыҟоу рыкәшара.
– Изеиԥшроузеи уахь анеира?
– Даара иуадаҩуп. Инагоугьы мҩа заҵәык ауп. Ма рыҽҳарҭароуп,
мамзаргьы абахә иқәгылан иԥароуп.
– Ихароума?
– Хьаранаа аԥсҭаҿы.
– Апоручик, – ибжьы наиргеит Маевски. Стиопа, еснагь
еиԥш, уа дыхианы дгылан.
– Ара сыҟоуп ухаҵкы.
– Аказак ргыл, рышьҭыбжь мыргакәа ашьшьыҳәа рҽеиларҳәааит.
Рҽқәа ркәадырааит, рабџьар еиқәдыршәааит. Амҩа
ҳанықәлаша сара иуасҳәоит.
– Ҳабацои? – дҵааит Стиопа.
– Ҳахьцо шәҽанеиқәшәыршәалак ашьҭахь ишәаҳап, –
иҳәан, аусҳәарҭа абарҵахь иҿынеихеит аполковник.
Қьаламаҭ иҽы ааган аҵла ашьапаҿы инҿаҳәаны, иаргьы
ааигәа днатәеит, еидара хьанҭак ихәда иқәыз наихҳәаны,
фицар чынк ижәҩа иқәызшәа бауа.
– Ах, закәытә ҵхузеи, – иҳәеит уи ивараҿы итәаз Стиопа. Аполковник идҵа наигӡаанӡа маҷк иԥсы ааиҭеикырц
иҭахны.
– Даара иҵх бзиоуп, – днақәшаҳаҭхеит Қьаламаҭгьы.
– Абри еиԥш аҵх анызбо, сгәы сыхьуеит. Исгәалашәоит
сқыҭа ԥшӡа. Ҟәбина аԥшаҳәа… Ех Крестина, Крестина, закәытә
блақәааз илхаз. Амырзакан асырҳәон уаха шаанӡа,
лара дықәԥраан дацкәашон. Шаҟа бзиа дызбооз, – иҳәан,
амза дҩаҵаԥшит.
– Уажәы дабаҟоу лара? – ус инықәырԥшшәа дҵааит
Қьаламаҭ.
– Хаҵа дцеит, – амза ибла наҟәыганы, илахь неиқәҵаны
Қьаламаҭ днеиҿаԥшит апоручик.
Қьаламаҭ иаҳаз изымбатәбарахан, ашырҳәа дҩаҵҟьеит.
– Уара уныжьны хаҵа ицаз лоума бзиа иубо?!
– Нас, иауазеи уи! Абзиабара хаҵацара абаԥырхагоу?
– Ԥу, зегьы ззеиԥшу аҳәа…
Стиопа уи игәы иаахәан дааччан, Қьаламаҭ ишҟа иныҟаиҵеит
азҵаара:
– Уара аӡәыр бзиа дубахьоу, Қьаламаҭ?
– Абзиабаха ҳазҭада, иумбаӡаи ҳазҿу. Шәҩык ҳаицрыԥсса
аӡәы ҳишьҭоуп, – иҳәан, Стиопа уаҳа димацәажәар иҭахны
зымҩа днавалеит.
– Уара абзиабашьа иалудыраауазеи, ауаашьҩы, – ибжьы
ныҵакны ҿынеиҭит Стиопа, еиҭа ихы ҩышьҭыхны ажәҩан
днаҵаԥшит.
Амза акыр аҽыҳаранакхьан. Убысҟан ишьҭахь
ала иааиз ауаҩы иҟама ихәцәа инаҵаиргылеит.
– Уҽумырҵысын!
– Уздырит, – иҳәеит Стиопа.
– Судырзар, абжьыргара иузаԥсам.
– Иуҭахузеи сара сҟынтә? – дҵааит апоручик, уажәы еиҳа
иԥсы ихаҳаны.
– Қьаламаҭ дубахьоума? – дҵааит Ҭакәи.
– Ара дыҟоуп.
– Уҿы еихаҿасҳәома?
– Изаҭахузеи сҿы аихаҿаҳәара, сыбжьы сыргап ҳәа сгәы
иҭаӡамеи…
– Алаф уажәшьҭан. Уажәы, дабаҟоу иара?
– Анахь днавалеит.
Гыџьи Асҭанеи ртапанчақәа ааҭыхны Ҭакәи инаивагылеит.
– Арахь даауеит аӡәы, – Ҭакәи илымҳа инҭеиҳәеит Гыџь.
– Иара иоуп, – иҳәан, аҵла ашьапахьы днаскьеит Ҭакәи.
– Аҟама дәықәсҵома? – ибжьы ныҵакны ҿааиҭит Асҭана.
– Иԥсы шҭоу, – днақәымчит Ҭакәи.
– Дзырххода?..
– Иԥсы шҭоу, сҳәеит!..
– Иԥсы шҭоу дыжәга, иԥсы шҭоу, – дахьтәаз дҩагыларц
дҩеихеит Стиопа.
– Убжьы, – апоручик ихы днықәсит Асҭана. Аҵла ашьҭахьҟа
рҽыныԥхьаркит рыхҩыкгьы..
Гыџь иуапа ырмазеины икын. Дшаарывалалак, инеихаршәны
днылаирбылгьарц.
– Аах, Крестина, Крестина, – ибжьы аагеит Стиопа дахьтәаз
деиҵаӷәӷәа.
– Крестина каҳԥы уажәыгь дугәалашәома? – аҵәы наилаҵаны
днаивсит иҽы ахьҿаҳәаз ашҟа Қьаламаҭ.
– Ааи, Крестина рыцҳа, бзыниараны быҟоузеи, – иашәашәа
ибжьы нҭицеит апоручик.
Алеи-аԥси рыбжьара ауапа дыладырбылгьеит Қьаламаҭ.
Уи иҿы аихыххагьы имоуит. Иаразнак даашьҭкәыцәаан, рҽқәа
ахьҿаҳәаз ашҟа рҿынархеит.
Апоручик лаԥшҵашәарак еиԥш ибеит ари иҟалаз. Азныказы даагылеит, аха ишьамхы дазнымкылакәа длеизҟәҿит.
Дихашҭит Крестина, иара Ҟәбина аԥшаҳәагьы. Арҭ арԥарцәа
реилҟьара акәын дшанханы дызмаз. Ус, Ҭакәи днаидыххылан,
ижәҩахыр нҭарсны икны дҩышьҭикәыцәааит.
– Ишԥоуҭаху, уаргьы узгару ара уаансыжьру?
– Сабоуҭаху сахьуго, уадаҩс суоуеит, уаҳа акагьы.
– Аиаша уҳәеит, уагьабасҭаху. Хара ҳнасҟьаанӡа аказак
анургыла, сгьежьуеит, аха уара узоуп сзыгьежьуа.
– Ицәазааит, цәамҭхаа рымазааит. Ишԥыкәу ишсырҿыхо.
Ааҵәа аҽыхәда инықәҳәан адгьыл аҿы ишкарыжьуа
еиԥш, ҵаҟа дынкажьны аҵх дналашәкәа дцеит Ҭакәи. Стиопа
акыраамҭа
игәы ҩарханы ажәҩан даҵаԥшуа дышьҭан. Амза
дызхәаԥшуаз, Крестина лхаҿы анибааломызт. Иаргьы цәырҟьацәырасуа аԥҭақәа ирылан.
– Ари ҟазароуп, ари хаҵароуп, – дҩагылан ибжьы неиҵыхны
инаиргеит. – Арота шәгыл!
Аказак рҽеибыҭан, рыҽқәа ркәадыраанӡа, Ҭакәираа Қьаламаҭ
дрыман, аҳабла иалҵны, ахәҵа ишҟоу икыдлахьан.
Қьаламаҭ ақәыџьма еиԥш, аҟыҿыҳәа дыцҳауан ҵаҟа дахькажьыз. Аӷызра даҿын, зыхәда аԥҟара иаҿу арахә еиԥш.
– Шәызгылоузеи, шәсылга наҟ. Ианаамҭаз иугәыдҵан усшьызҭгьы,
уажәы ари аҩыза саниомызт, Ҵәыџь Ҭакәи.
– Иуҭахыз аполковник иахь? – дҵааит Ҭакәи, ишәақь аԥынҵа
Қьаламаҭ ихәда инадыргылан.
– Шәҵыхәтәы ықәсхырц азыҳәан, аха иабаҟоу сгәыхәтәы
сахьымӡеит, шәаргьы-саргьхандаз. Шәыззыԥшузеи, шәсеихсны
сышәшьы.
– Аԥсра бзиагьы уаҳәоит акәу? Угәы иаанагома уара уи
уаԥсоуп ҳәа? Мап, абри аҳауа цқьа уфҩы сзаларчуам сара, –
иҳәеит Ҭакәи.
– Иуҳәо закәызеи, Ҭакәи, ари ахәымга доуужьырц уҭахума?
– Ҭакәи ииҳәаз ааџьеишьеит Гыџь.
– Ааи, доусыжьуеит.
– Ишԥа, доусыжьуеит, – днацралеит Асҭана.
– Доусыжьуеит, аԥсҭазаара исҭоит.
– Ҭакәи Ҵәыџьба, – ибжьы изнымкылеит Гыџь. – Иухоумыршҭын
ҳаргьы уҩызцәа шҳакәу. Анцәа ибоит, Асҭанеи
сареи еидаран уҳаҵам. Ҳувагылоуп иахьынӡаҳалшо гәык-ԥсыкала. Ус анакәха, ҳара иаҳҳәогьы уазыӡырҩыроуп. Абри
ахәымга аԥсҭазаара иҭан даноуужь, ҳара абна ҳалазаара аԥсаны
ҳәа исыԥхьаӡом. Изҳаргәаҟуазеи ҳхы? Ҳаҽиаҳҭап азакәан
ахылаԥшҩы.
– Уҽаанкыл, Гыџь. Сара исымбо сыҟоума, абри аԥсҭазаара
дшаԥсам. Аха шәақьла иԥсҭазаара далысхыр, иара изыҳәан
иџьанаҭуп. Убри аҟынтә исыӡбеит иԥсышьа. Абра ааигәоуп
иабхәараа ахьынхо. Ашьыжь ианаашалак, ианхәеи иабхәеи
ирбааит дзеиԥшра хаҵоу рымаҳә.
– Аа, алақәа! – дхәааит дахьышьҭаз Қьаламаҭ. – Сышәшьы
абра исгәыдҵан, амала убри аҩыза ҟашәымҵан.
– Уара узыԥсоу убриоуп, – иҳәан, дахьышьҭаз дҩышьҭижәааит
Ҭакәи.
Ашьхарахь ацәылашара иаҿын. Қаламаҭ иҿы акәмызцәа
ҭагәаны деихаҿаҳәа иабхәа иашҭа иқәгылаз аҵәаҵла ашьапы днадҿаҳәалан ицеит Ҭакәираа.
Алагер хышәшьаҿа инацәыхараны иаагылеит рыхҩыкгьы.
Аҽқәа рҿы Асҭана дааныжьны, ргәырҽанҵаны Маевски
дахьыҩназ ашҟа рҿынархеит Ҭакәии Гыџьи.
– Уара абра уаангылоит, – адҵа ныҟаиҵеит Ҭакәи.
– Уҩнамхацәан.
– Сара усцәымшәан, уара угәуҽаныз, – иҳәан, амардуан
дыҩхалеит Ҭакәи. Абарҵаҿы ҭынчран. Аԥенџьыр аҿы днеины
иаавҵраан дынкылԥшит. Аполковник дыцәан. Ихчы иавҵаз,
атапанча ахәы иавҵыҳәҳәоз иарӷьа напала икын. Ус
ҟазшьас иман иара, итапанча амҳасҭа кны акәын дшыцәоз.
Ашьшьыҳәа ашә аартны уахь дныҩналеит. Ауадаҿы аполковник ида аӡәгьы дыҟамызт. Иван Иван-иԥа иаԥхьа игылаз
аҟәардәаҿ днатәан, ибжьы наиргеит Ҭакәи:
– Саҭоумҵан ухаҵкы, аха уааԥшыроуп. Аполковник итапанча ихы иҩаҵԥаан ашырҳәа ииарҭа дҩықәтәеит. Ҭакәи
дахьтәаз дымҵысит. Итапанча амҳасҭаҿы иҟаз инапы даахан
ишьамхы инықәҵаны, Маевски иахь ҿааиҭит:
– Иаҭахым, аполковник, абџьар ахара. Цәгьара сгәы иҭам.
Уаргьы саргьы ҳааицәажәароуп. Угәы иахәара сызуамҳәаргьы,
уаасзыӡырҩыр акәхоит.
Аполковник итапанча ахьавҵихыз инавҵаҵан, ишьҭахьҟа
дынкыдиааланы, лымкаала Ҭакәи дихәаԥшуа даатәеит.
– Уара имбжьо уаҩуп акәымзар, ишԥоугәаӷьӡеи сара сҿы
ааира.
– Дарбан хаҵоу, – иҳәеит Ҭакәи, дааԥышәырччашәа, –
изҭахым ахаҵа иҿы еснагь хаҵала ахымҩаԥгара. Сара издыруеит уҭоурых. Хаҵак изыҳәан шьҭахьҟа ушымцо. Убри азоуп
изызгәаӷьызгьы уара уҿы ааира.
Маевски дахьтәаз дҩагылан, аԥенџьыр аҟны днеин, ԥыҭрак
аҵх лашьцарахь дыԥшуан. Нас Ҭакәи ишҟа даахьаҳәын
ус иҳәеит:
– Ара ушыҟоу аказак еилыркаар, маха-маха уеиҿырхуеит.
Усҟан сара ишысзымӡырҩуа удыруазааит.
– Хьаас сҟоумҵан, схы сахәап, сара сахьааиз здыруеит.
– Уҩызцәа абаҟоу? – дҵааит Маевски.
– Доусы рҭыԥқәа рҿы иҟоуп. Зеиԥш ҟамло акгьы ыҟам,
ухаҵара агәра шызгогьы, ушәаны убжьы ургар, усҟан схы
хәыцк алымшәакәа арахьынтәи сцар ами.
– Схаҵара атәы уажәы ҳалацәажәарым. Иҳәа, иуҭахузеи
сара сҟынтә?
– Сара сааит уареи сареи иаахтны хаҵаҵас ҳаицәажәарц,
– иажәақәа днарызхәыцны ацәажәара дналагеит Ҭакәи. –
Аԥсны иазыжәуа аӡәгьы ишәанеишьом шәара. Ҳахшьаара
шәаҿуп,
ҳуаами ҳаргьы. Уаргьы саргьы ҳзыхшаз ԥҳәысми.
Сара
цагьара згәы иҭам уаҩуп. Усышьҭыҵ наҟ.
Абна сылацалан сызумоузеи? Ақыҭакәа ракәзар, ихурҵәеит.
Иабаарго ишәҿарҵо анхацәа, арахь инхар-инҵыр шәуӡомеи.
Иахьа уажәраанӡа схы улаломызт, сыҩны-сгәара шублызгьы,
иахьынӡасылшо сувсуан. Аха уажәшьҭа суаажәлар агәаҟра
иҭаргылан ишәымоу смыхьчар ҟалом.
– Нас уара усиааип ҳәа угәы иаанагома?
– Сара сзызхәыцуа уажәы аиааиреи аҵахареи ракәӡам.
Сара сзызхәыцуа сыԥсадгьыл ауп. Иаҳхаагахьоу ҳазхоит,
ҳҭәуп гәырҩала. Ублала иубоит ҳашмилаҭ хәыҷу. Ҳаргьы
ҳуаами, иаҳҭахуп аизҳара. Ҳадгьылаҿ уаҩҵас ҳшьапы аҳаркыртә
иҟашәҵа. Уажәа бзиа саҳарц сазыԥшуп, ахылаԥшҩы
ухаҵкы.
Аполковник Ҭакәи ицәажәашьа игәаԥхеит. Уи ибон Ҭакәи
игәаанагараҿы хьаҵра шиқәмыз. Насгьы ишуадаҩыз даҽа
гәаанагарак ахь ирхынҳәра. Убри аҟынтә имаршә куа диацәажәарц
игәы иҭеикит.
– Иҟасҵарц иуҭахузеи сара?
– Абжьуаа урылҵ, указак уман. Аполковник абри аҩыза
иаҳауеит ҳәа игәы иаанагомызт. Дҩагылан ауада ахышәара-аҵышәара даалеиҩеин, дааины днатәеит.
– Уаасзыӡырҩы нас, иуасҳәап саргьы сажәа. Адунеиаҿ
ауаа ҟәышқәа ирдыруеит, Аԥсны ҭоурыхла аԥсуаа ишышәтәу.
Аха уара иудыруазарц сҭахуп закәанла ахылаԥшра ҳара
ишҳаду. Атәымуаа рнапаҿы шәҭамхарц азыҳәан.
– Ишԥа, шәара шәтәымуааӡами?! – иблақәа амца ҩархылҟьеит
Ҭакәи.
– Мап, Ҭакәи, – дҩацралеит аполковникгьы. – Ҳтәымуааӡам,
Аԥсны аҳ иԥсадгьыл ҳара ианҳадиҵа инаркны.
– Аԥсны аҳ, Аԥсны иазеиӷьыз ҟаиҵоз џьишьеит… Шәыгәра
игеит, аха ашьҭахь шәара шәхы шԥамҩаԥыжәгеи?
– Ишԥоуҭахыз нас? – аполковник иԥагьара ҩеилжжит. –
Ишьҭахоу атәыла ашьапы иқәҳаргыларц ҳахьаҿу шәгәаԥхом
акәу?!
– Шәақь ԥынҵалоу? – дҩацралеит Ҭакәигьы. Акгьы аарыгымхеит аҩыџьагьы неидыххыларц, аха аҭагылазаашьа
злаҟаз
ала, абжьы аргара ирзаԥсамызт. Убри аҟынтә рҽааныркылеит.
– Уара ухаҵара аҟәышра аҭахуп, – ацәажәара дналагеит Маевски иҽаарҭынчны. – Аха рыцҳарас иҟалаз, убри
уҟәышра Аԥсны аҳәаақәа изырҭысуам. Угәы иалымсын, аха
инахаран ихәыцтәуп иахьа. Ҳара ҳаҟамзар, Аԥсны шәымч
ақәхом шәхала. Шәдоуҳа ҳаракуп, уи збоит, аха амчрагь
аҭахуп. Уи шәара ишәызхом. Ҳара ҳамчрагьы аԥшьтәуп шәара
шәеиқәхарц азыҳәаны. Аԥсуаа зегьы анаалеит аҳәынҭқар
изакәан. Урҭ ргәы рҭынчны анхара иаҿуп. Урԥырхагоуп, Ҭакәи,
ууаажәлар. Сҳәатәы хаҵаны, улҵ абна. Уи уара уус арманшәалоит.
Мап анакәха, Аԥсны уқәҵ, Ҭырқәтәылаҟа уца.
– Ҭырқәтәылаҟа идәықәшәҵахьоу азмырхакәа саргьы
срышьҭоуҵома?
– Ҭырқәтәылаҟа ицаз Аԥсны зцәымӷыз аԥсуаа роуп.
– Мап, шәара шәызцәымӷыз роуп ицаз.
– Уара иудыруазааит, иахьарнахыс аԥсуаа шәыхьӡгьы-шәыхьымӡӷгьы аурыс ҳәынҭқар иоуп изду.
– Аԥсуа ихьӡгьы-ихьымӡӷгьы аԥсуа ида аӡәгьы изышьҭыхран
иҟам. Иара аԥсуа даныҟам, изыҟалом Аԥсынрагьы.
– Аԥсуаа ыҟамзааит ҳәа ӡәыр акриҳәама нас?
– Итәылаҿ амчра имамкәа иҟазаара аԥсоума? – иҳәеит
Ҭакәи, Маевски ишҟа дааскьаны. – Ҳара ҳгәырҩа заҟароу
еилызкаауада мамзаргьы. Ҳрыцҳара шәзагәылаԥшуам шәара
акәымзар, адгьыл шәхазы еиқәырханы ауаатәыҩса шәырӡуамызт.
Аха ҳаргьы анцәа ҳаибоит. Ҳаилибакааит, аполковник. Уаргьы-саргьы ҳамҩақәа хаз-хазуп.
– Исгәаԥхоит, Ҭакәи, ухымҩаԥгашьа. Ахаҵа ззырҳәоҵәҟьа
уоуп. Аха иахьа ма уаҵәы уеиқәԥах узгоит Петербург. Убас
адҵа сымоуп.
– Сшәоит угәаҳәара намӡар ҳәа, – иҳәан, дааԥышәырччеит
Ҭакәи. – Иубоит макьана сҿаҳәам. Убри аҟынтә уажәазы зхы
иақәиҭу аԥсаатә саҩызоуп.
Игеит адәахьы аҽышьҭыбжь. Ҭакәи итапанча ааҭкәыцәаан,
ашә ахь иҿынеихеит.
– Уаангыл, Ҭакәи. Укра иашьҭоу дуцымхраар ада ԥсыхәа
имамкәа дҭаургылеит. Ихаҵарам сара сганахьала уцәырызгар.
Абни ашә ахь уҽынаԥхьак.
Ашә аартны днавҵагылеит Ҭакәи. Аполковник ииарҭаҿ
днатәон еиԥш, дааҩнаххит Қьаламаҭ.
– Саҭоумҵан, ухаҵкы, ианаамҭамыз сахьухҭыгәылаз, –
деиџьыԥӡа ибжьы ныҵакны ҿааиҭит Қьаламаҭ. – Сара еилыскааит Ҵәыџь Ҭакәи…
– Иҳәа иҟалаз ирласны! – дхәааит дахьтәаз Маевски.
Қьаламаҭ ахьаԥарч еиԥш деиҵалеит. Уи аиҳабы иҿаԥхьа
акәалаа еиԥш, акәын дшеиџьуаз. Аха иҽааиҵыхшәа ус
иҳәеит:
– Уаха Ҭакәи Бақьҟан аҳабла Хырзаман ҳәа аӡәы иҟны
дыцәоуп.
– Аиаша уҳәома! – даагылеит Маевски.
– Уара умсааит, убас шакәу.
– Нас иуҭахузеи, сара сҟынтә?
– Аказакцәа жәаҩык сыҭ, уаха дыскуеит уи алаԥынҵа
икылҟьаз.
– Умч иқәхару? – аполковник иԥсахы еибакны Қьаламаҭ
дихәаԥшуан. Еиҭа умҵарсны уганы уабхәа иашҭаҿ аҵла уадҿеиҳәалар
ишԥаҳаԥсыхәо.
– Уи аҩыза уажәшьҭа ҟалашьа амаӡам. Аамҭа цоит, ирласны аказак сыцҵаны сдәықәҵа.
– Умыццакын, Қьаламаҭ. Дабауцәцо уи, ашамҭазы дукып.
Ишсоуҳәара, умҵарсны уаныргаз аахыс узцәырымҵуааз сара
сахь?
– Угәы иаахәаша ажәабжьк аамгакәа сызцәырымҵит.
– Нас уажәы, сгәы иахәаша ааугеит ҳәа угәы иаанагома?
– Иаҳзеиԥшу ҳаӷа дҳазкыр, уи аҵкьыс гәахәарас иҟаларан
иҟоузеи, ухаҵкы. Шьала иҿысхып сабхәа иҿаԥхьа сахьирԥхашьаз.
Ах, сылаԥш иқәшәандаз уи ала…
– Ус анакәха, иареи уареи шәеибасырбоит уажәы. – Ҭакәи
ишҟа ибжьы наиргеит: – Ҭакәи, уцәырҵ абрахь.
Ҭакәи итапанча кны даацәырҵит, Қьаламаҭ иҟаиҵара дақәымшәо,
иблақәа ирбаз агәра изымго, ишьамхқәа ҟәарҟәаруа
дгылан.
– Ари змааноузеи, аполковник? – аарла иааихихит Қьаламаҭ
иҿы.
– Нас, Қьаламаҭ, угәы еиҭаԥеит акәу? – Қьаламаҭ ицламҳәа
нацәкьысла иҩышьҭихит Маевски… – Иҵасуа иалагеит ишьамхқәа,
зыбз ада акгьы злам ауаҩы. – Ари уара дусҭоит, Ҭакәи,
дга уахьцо. Иабхәа иашҭаҿ еиҭа аҵла днадҿаҳәал. Уиадагьы
иара уаҳа акгьы даԥсам.
– Мап, аполковник, – иҳәеит Ҭакәи, итапанча аҭра инҭаҵо.
– Снапы сзыҟьашьуам. Уара думаз, ушьапы иӡәӡәалап.
– Аҟьашь саргьы дысҭахым, – иҳәеит Маевски, Қьаламаҭ
днаигәҭасны.
– Аҟьашь дызҭахыда уара удагьы. Уҵх аабзиахааит, сара
иуасҳәаз уазхәыц, – иҳәан, аԥенџьыр дынкылԥеит Ҭакәи.
– Сара иҟасҵарц исыдуҵозеи шьҭа? – ихы ҩышьҭыхны
Маевски днеиҿаԥшит Қьаламаҭ.
– Уара иҟоуҵара уара иудыруеит. Сара уаҳа дҵа усҭараны
сыҟаӡам.
Қьаламаҭ ихы иқәжьны дындәылҵит адәахьы. Иҭынчӡа
иҟаз аҵх лашьца иналҩит ахысбжьы.
– Аиаша ҟаиҵеит, – иҳәан, ихы ауапа нақәиҵеит Маевски.
Уаҳа ԥсыхәа имамызт Қьаламаҭ. Ауаҩра шицәыӡхьазгьы,
игәаҵаҿ иаанхан иҟаз аламыс хәыҷы аус ауит. Ихы дақәиҭнатәит
игәаҟрақәа рҟынтә. Дҭынчхеит абри адунеи аганахь
ала…
Арлан Наҳар иуаҩыбжара дахысхьан, аха дҭаацәарамызт.
Ихала аҩны дахын. Диман зықәрахь инеихьаз маҵуҩык.
Убрии иареи рхы неидыкшало ирхыргон рыԥсҭазаара. Уи
аҵыхәтәаны, аха даныҷкәыназ, ҵыси махәи еиқәиртәомызт.
Шамахамзаргьы дубомызт аҩны. Иҽи икәадыри еиқәҵаны
дныҟәон уахгьы-ҽынгьы. Еиҳараӡак Шәантәылаҟа иҽадкылан
дыҟан. Иан дшәануа ҭыԥҳан. Убри аҟынтә ауп, ашәануа Адиани иареи злеиҩызцәахазгьы.
Шәантәыла ианшьцәа ҳәа аӡәгьы днымхеит. Дара-дара
шеиҿахысуаз иқәибаххьан. Уахь дызцоз Адиан изыҳәан
акәын. Аиҳараӡак аӡынра уа ихигон. Ишәарыцон, аҭамҳа еиҿажьны,
қьаф руан.
Ашьҭахь ҩынҩажәижәаба шықәса данырҭыс, игәалаҟарақәа
каҳан, абар ҩышықәса ҵуеит иҩны даԥырымҵижьҭеи. Аныҟәара
дацәхьаҵуа далагеит. Аӡынра аҭамҳа еиҿажьны амца
дыҽҳәатәан, дызбарц иааиуаз икәыршаны аҩы ыжәуа.
Аԥхын ашьыжь инаркны, уаха амра акәалаҳәа амшын
инҭашәаанӡа, иуапа иҵаршәны иҩны аҿаԥхьа ишьҭаз ахахә
ҟьаҟьа дықәиан, ажәҩан даҵаԥшуа. Иарӷьарахь итапанча
иван, иармарахь – ишәақь. Имариашан иааихалоз аԥсаатәқәа
дреихсуан. Ихымҭа акәзар, баша икашәомызт. Иахьа
уиаҟара
игәалаҟара бзиамызт Наҳар. Ашьыжь аахыс игәы
ҩарханы
ажәҩан даҵаԥшуан, аха ԥсаатәкгьы ихаломызт.
Ариабжьарак иара иакәӡамкәа акәын дшыҟаз. Ауаҩы заҵәы
ишьҭахьҟагьы-иаԥхьаҟагьы ҭынха дызмамыз, иқәрахь днеины ӡык неизыржәуа димамкәа адәы иқәхара дархәыцуа далагеит
иара. Аимхаа ҭыԥҳа Ҳанифа, иара бзиа дызбоз, дирӡит
ихарала. Даниаҭәеимшьа, дааизгәаан Егры нырцәҟа хаҵа
дцеит. Иара бзиа иибоз, лара илымуит. Абас ала иразҟы дшалахәмаруаз,
уажәы иааҳәын, иара илахәмаруа иалагеит.
Ҭауади-аамсҭеи рыҷкәынцәа ӷьеҩқәа, тәамбашақә Наҳар
аӡәгьы дивасны иҟаломызт. Ихы пату ақәиҵон азыҳәан,
иқәырҵон
даргьы пату. Амала, иахьа уажәраанӡа иара ихьымӡӷишьоз,
Ҟазылбеи Аимхаа игәра ганы ҷкәынцәақәак драбашьны
дахьцаз ауп. Убри ахҭыс аныҟалаз аахыс акыр шықәсқәа
шцахьазгьы, иҭахын Ҭакәи дибарц, аха еиқәшәомызт.
Ашьыбжь агәы ҩхыҵит. Ажәҩан даҵаԥшуа дықәиан Наҳар.
Зны-зынла илацәа нҭаауан, аха ацәа иҽамҭакәа деиҭаҩалҵуан.
Илацәа ааиқәԥсаны ианаахит, илаԥш нақәшәеит
зымҵәыжәҩакәа ирыниаалан ажәҩан иаҵаз ахьшьыцба.
Ишәақь аашьҭԥаан, иарма шьамхы ааиҵарсны дхысит, аха
ибрит
ихы. Ахьшьыцба ццышә, ахы иавҟьаз иацәшәаны икәараҵо
ажәҩан иҩалапҟеит. Игәы ааиҭаԥеит убасҟан иара. Игеит даҽа хысыбжьык, ахьшьыцба кәкәаӡа ҵаҟа илҭалеит. Наҳар
дынхьаԥшит ахысбжьы ахьгаз ашҟа. Ихы иқәкны дааиуан
арԥыск, бџьарла деиқәных.
– Саҭаумҵан сахьувахысыз, аха абри ахьшьыцба ажәҩанаҿ
иаанхацәазшәа збеит.
– Узусҭада, уара?
– Ҭакәи Ҵәыџьба.
– Бзиала уаабеит, – иҳәан, дзықәгылаз ахаҳә дналбааит
Наҳар.
– Бзиа убааит, – аҭак ныҟаиҵеит Ҭакәи. Наҳар ибла ҵышәшәалақәа
дырхыԥшыло.
– Сара уара уҿы ахара сыдуп, – иҳәан, иарӷьа напы Ҭакәи
ижәҩа инықәиҵеит Наҳар. – Усҟан ҳара ҳаҵахеит, иагьиашан
уи.
– Саргьы иџьасшьеит. Еицырдыруаз Арлан Наҳар ҭаҳмадак
дысшьуеит ҳәа дахьнеиз. Уи ииасхьоу усуп, иаҭахым
алацәажәара. Сара сааит уара уцхыраара азыҳәан.
– Сара сыхиоуп, исылшо акыр ыҟазар.
– Иҭшәахеит сҩызцәеи сареи ҳзыҳәан абжьыуаа рҿы,
– иажәа дналагеит Ҭакәи. – Аполковник иҽирӷәӷәеит. Ҳара
ҳҵыхәала ақыҭақәа ирылаланы еимырҵәоит. Ҳамҩақәа ркит,
ҵысышьа ҳәа ҳамамкәа. Убри аҟынтә сааит уара уҟны исабжьоуго сназыӡырҩырц азыҳәан.
Наҳар ԥыҭрак даахәыцын, нас дҵааит Ҭакәи ишҟа:
– Сара излеилыскаауа ала, аҽыҵәахра шәҭахуп, уҩызцәагьы
уаргьы?
– Ааи, усоуп. Аӡынра Аԥсны аангылашьа ҳамам. Ԥхнызар,
акы иамусуп, абна ҳаҵәахуеит.
– Уҩызцәа абаҟоу?
– Ара ааигәа иҟоуп.
– Урыԥхь арахь. – Ҭакәи атрышә дасит. Абна аҿықә иаалҵны
рҿаархеит Гыџьи Асҭанеи, рҽқәа рҿы ианкны.
Аҵх акыр инеихьан. Наҳар исасцәеи иареи аишәа иахатәан.
Шәарахжьыла рхәы ирхиаз пату ақәырҵеит даргьы.
Аҩыжәра мап злацәыркыз ала, иара Наҳаргьы ирыдимцалеит. Рыхҩыкгьы зыҽны абна илалаз инаркны, рыԥсы ҭанаҵы
еицрымҵырц, еишьцәак реиԥш иҟазарц азыҳәан, ршьақәа
анеиларҭәоз, рҭоубаҿы иаларҵеит, аҩы шырымжәуа. Убриаахыс акыр шықәса реицныҟәараҿы, аӡәгьы иҭоуба еилеигомызт.
– Сара исылшоит шәара абра Самырзаҟан шәааныскыларгьы,
– иҳәан, иаԥхьа иқәгылаз аҵәца нхаирҭәааит Наҳар.
– Аха Аимхааи шәареи шәшыҟоу жәбоит. Убри аҟынтә ҳцап
Шәаныҟа. Уа дсымоуп иашьас сҟазҵаз ауаҩы. Уи пату ҳақәҵан
ҳаибоит. Ҳазхарагьы ҳшәарыцап. Амаҵуарқәа ишәышьҭоу
рҟынтәгьы шәыԥсы шәшьап.
– Уара аџьабаа уҳарбоит акәымзар, уажәазы уахь ҳцара
еиҳагьы иаҳзеиӷьуп, – иҳәеит Гыџь, Арлан Наҳар ирабжьеигаз
игәы иахәаны.
Адырҩаҽны урҭ раԥхьа дҩагылан, Шәаныҟа амҩа иман
дықәлеит Наҳар. Ахымш рзы Адиан дахьынхоз аҳабла иналалеит. Наҳар уи аҳабла данналалоз ишыҟаиҵалоз еиԥш, ахәы
дҩықәгылан хрыжь-хрыжь хынтә дхысит.
– Дааит ҳашьа, – иҳәан, ашә ааимԥааны аҩны дындәылҟьан,
хынтә инеиқәырццакны дхысит Адиангьы. Уи иаанагоз «бзиала шәаабеит, сара аҩны сыҟоуп» ҳәа акәын.
Зыҽны абна инылалаз инаркны, ргәы рҭынчны мҩак ианымԥшыло
ианыҟала, Шәантәыла ианнеи заҵәык ауп. Хымз
рыҩныҵҟала, рабџьари рџьаԥҳани нархыхны, рмаҟа ыртланы, ҭынч рыԥсы ршьеит, цәарҭакгьы инылаиеит.
Урҭ ахьцаз еилкааны ирышьҭаларгьы, иахьыҟаз неишьа
амамызт. Аӡынра асы ӷәӷәаны иауит. Акаҵәарақәа зегьы
аркын.
Алӡынрак Хабыгә аиарҭа дшамаз иааихигеит. Иаҳа-иаҳа
акаԥсара иаҿын имч. Иқәра акәмызт уи дызгоз. Иӷрыхоз,
иҩныҵҟа иҭагьежьуа иҭаз, имч зқәымхоз иуаажәлар рыбзиабара акәын.
Хабыгә дшышьҭаз здыруаз ҭауади-аамсҭеи имԥынҟа аӡәгьы
дықәломызт. Аҵла анкаҳалак, еихеи еигәышәи зку зегьы
шажәло еиԥш, Хабыгә Ачба икаҳара иазыԥшын. Уимоу, иаб иашьа Зосҳан, алаҳәа амахә ҩа иқәтәаны зыԥсхыҵра иаҿу аҽы
ишахәаԥшуа еиԥш, иашьа иԥа иԥсра дазкылԥшуан. Хабыгә
ибара инеиуаз анхацәа ракәын. Урҭ знапаҵаҟа иҟаз ишҟа
имнеирц азыҳәан ишрықәмақаруазгьы, хьаасгьы имкыкәа
иаашаанӡа иҷаԥшьон. Анхаҩыжәлар зыхшыҩ зхаҿы иҟаз,
дара бзиа избоз, рхьаа зхьааз ауаҩы игрыжьыр рҭахымызт.
Аамҭа дара ишрыдымгылозгьы, ҽыԥныҳәа рымамкәа, ҽыԥныҳәа
шрырҭозгьы, бӷа еиҵыхра рымҭакәа, рымҩақәа рҿы
ашәақь еихаҳа шдыргылозгьы, ԥхьаҟа ахәыцра аанкылашьа
шамам еиԥш, аанкылашьа рымамызт згәаҵәа еилгаз анхацәа.
Ааԥынра анааи, Хабыгә аиарҭа дылҵын, ара ду ашҭа иқәгылаз
аҟынӡа днеиуа далагеит. Абар хымшын уи илаба наиҵарсуа,
бзиа иахьибоз ара ашьапы иҽнадҵан дтәоижьҭеи.
Иахьа игәалаҟара бзиан Хабыгә. Лабадагьы днеит итәарҭа
аҟынӡа. Уимоу, иҽи икәадыри имазар, дынҽыжәлан ақыҭа
дналс-аалсны ибаргьы цәгьа имбо дааҟалеит. Зегь раԥхьаӡа
дназлаԥшырц ииҭахыз, аԥахьатәи имаҵуцәа идгьылаҿ инирхаз рыԥсҭазаашьа акәын. Имаҵуҩы Мез иҽы кәадырны изааигарц азыҳәан инеизҿиҭырц ихы анҩышьҭих, дгәеиҭеит ашҭа
иааҭалаз асҭаршын Ҷаӷьыц.
– Узаазеи? – ҳәа ибжьы наиргеит Хабыгә.
– Аусҳәарҭаҿы аизара ыҟоуп, иуԥхьоит, ухаҵкы, – иҳәеит
инышьныцәхнысло иҽабаажә дзықәтәаз дааҽыжәҵуа асҭаршын.
– Дарбан исыԥхьо?
– Аполковник.
– Изҭада азин, сара дсыԥхьартә еиԥш аполковник?!
– Уи сара исыздыруам, ухаҵкы, сара исыдырҵо ҟасҵоит.
– Убриоуп уара урыцҳарагьы. Иудырҵо ада уаҳа акгьы
ахьузымдыруа.
– Сара сҩыза адҵа назыгӡогьы аӡәы дыҟазар ами. – Хабыгә
иҿаԥхьа еснагь аҽаанкылара змаз асҭаршын, уажәы иажәа
дацәымшәаӡакәа, ибжьы рдуны дцәажәауан.
– Уара уҩызцәа адҵақәа назыгӡо рацәаҩхеит Аԥсынра.
Убриоуп ҳрыцҳарақәагьы зыхҟьаз, – иҳәан, ихы ҩышьҭыхны
Ҷаӷьыц днеиҿаԥшит Хабыгә.
– Сара срыцҳаны ҳәа схы збом.
– Урыцҳауп, Ҷаӷьыц. Арыцҳа иаҵкьысгьы уеицәоуп. Хымдыр, агәаҟ уара. Уцаны иаҳә аполковник, акыр иҭахызар сара
сахь дааиаат. Макьана сымԥсыц, абра саԥшәымоуп ҳәа сгәы
иаанагоит.
– Ишуҭаху, ухаҵкы, сара исуалу аиҭаҳәара ауп, егьырахьҟа
иалҵуа уи сара сус алам, – иҳәан, иҽы дынҽыжәлан, ашҭа
дҭыҵны дцеит.
Асҭаршын ихымҩаԥгашьала иубон Хабыгә Ачба имч
шкәадахаз.
Аԥыхьеиԥш ҳаҭыр иқәымкәа дшыҟалаз аҳәынҭқарра
аганахьала. Анхаҩыжәлар ракәзар, мыч дук рыман ҳәа
иҟамызт, уи ицхырааны ишьапы дықәдыргыларатәы. Ирылоу
амчгьы рхы ишадырхәаша рыздырамызт. Абасала еихыҵәҵәа-еиҩыҵәҵәа, еиԥҟьа-еиҵҟьа, хаз-хазы тәымџьаратәи иахганы иааганы Аԥсны индырхазшәа акәын аԥсуаа рыԥсадгьыл
ишахыз. Дымицызт урҭ еидызкылоз аҵеи. Дихьаӡазаргьы
дшәыртә еиԥш аҭагылазаашьа имамызт. Еибамԥшаацызт
иуаажәлари иареи.
Ерцахә ашьхақәа, Хабыгә еснагь абрахьынтәк ибарҭаз,
уажәы аԥҭақәа ирҿатәаз иаҳа-иаҳа ажәҩан ахь ашьҭыҵра
иаҿын. Иаргьы ибла ааихмырсыӷьӡакәа иԥсы зыҿҳәараз
ишьхақәа рахь дыԥшуан. Урҭ уажәы еиҳа ишҟа иааскьаны игылазшәа акәын ишибоз. Иԥсы ааивиган, иныҵакны
ажәеиԥшьаа рашәа аацәыригеит иара:
«Анцәа рҭыԥҳа, ажәеиԥшьаа рҭаца,
Ифам, ижәым ҳадбымжьалан».
Убасҟан Хабыгә ибла иаахгылеит Ерцахә ахрақәа рҿы
дшышәарыцоз
дзыниаз хҭыск.
Ҽнак шьыжьӡа, мчыбжьык ахь знык ишыҟаиҵалац еиԥш,
ишәақь аашьҭыхны ашәарах амоуп ҳәа ахьигәахәуаз ахра
дазцеит. Хабыгә ибзиан идыруан ашәарах иахьрызнеитәыз
аҭыԥқәа зегьы. Шәарыцара дцаны дманшәаламхакәа дымхынҳәыцызт.
Шьхатәыла аҵасқәа иимдыруа иҟааз, аха уи
аҽны дзыниаз аҩыза ԥхыӡла ибаргьы ихаиҵарымызт.
Арҩаш дҩырны, анаҟәа иҭажьыз аҵыхәа даныҩҭагылоз,
иаԥхьа амыҟәра ишықәгылаз ибеит бӷаџьма ӡысык. Ахаҳә
иҽнавакны
даангылеит. Абӷаџьма ӡысы агәы ҭынчын, амра
аҽаҭан игылан. Зны иҩышьҭыԥа-ҩышьҭыԥаны, ганха инеиҭаԥон. Зныхгьы ашьҭахьтәи ашьапқәа ирықәгылан, иара
аҵкьыс
иҳаракыз аҳаскьын хыцәқәақәа хырҟәдааны иафон. Даҽазныхгьы алымҳа хәыҷқәа кьацә-кьацәӡа ахрахь
иԥшуан. Убысҟаноуп Хабыгә иангәеиҭа, ацаҟьа иаҿагылан
ишыҳәуаз уи ан. Ишәақь неиҵихит азныказ иара. Ашәарах
иадырит ауаҩы дшеиҩаӡоз. Еиҵас иууаӡа иԥан, ажәҩан агәы
аеҵәа анкыдшәо еиԥш, ҵаҟа икәкәаӡа илҭалеит. Ҩынтә-хынтә аԥарала иааин, Хабыгә дызлагылаз аганахь ала аԥа
инаԥырагылеит.
Дшанхеит Хабыгә. Дҳашҳатәарахеит. Ишәақь зымҩа инкыдыргылан, инапқәа дырҩахан, ибжьы ахрақәа аккаҳәа
ирныҩуа инаиргеит:
– Умшәан, аҳаҳаи, сшәеихсуам уԥагьы уаргьы!
Ашәарах Хабыгә ибжьы шаҳазгьы иацәымшәеит зынӡаскгьы.
«Иумуӡозар, сара сшьы», – аҳәозшәа аԥа ахьчон,
ашәарыцаҩ
иганахь ала, агәышԥала иагәҭасуа ахылаӷьарахь
иаман ицон. Иара убасҵәҟьа акәын ишьҭахьҟа дышцоз Хабыгәгьы.
Ишәақь ҭмырҟьакәа иахькыдиргылаз уаҳагьы
дазхьамԥшит.
Акыр шықәса уа икыдгылан ашәақь. Ашьҭахь ибааит амҿы
изныз. Ижьакцеит аиха, аха Хабыгә уи ашәақь ашҟа дықәымлеит.
Убри инаркны ашәарыцарагьы даҟәыҵит.
Ирҳәоит иахьа уажәраанӡагьы, Ачба Хабыгә ишәақь ахькыдиргылаз
аҭыԥ аҿы аихалых жьакцақәа каԥсоуп ҳәа, ашәарахқәа
рԥацәа рыманы, уи амыҟә аҿы еибархәмарлоит ҳәа.
Ирҳәоит ажәлар рҿы: «Хабыгә икыдиргылаз ашәақь
ҭҟьаанӡа
уаҳа даҽа шәақьк ҭымҟьааит ауаҩы ишьразы» –
ҳәа. Даҽа шьоукгьы ирҳәалахуеит «Умшәан аҳаҳаи, ашәарах,
сшәеихсуам
уԥагьы уаргьы», – ҳәа абжьы раҳазшәа. Убыс
акәу, анс акәу, иҭымҟьеит ашәақь, икамҭәеит ашьа, иқәымхеит
аԥшқа аныда. Ус еиԥш иҟоу зылшогьы, хара ихәыцуа
ауаҩы
иоуп.
Хабыгә дазыԥшуан, зхыцәқәақәа цқьахаз Ерцахә ашьха.
Иаҳа-иаҳа иааскьо ибла ихгылон, дызмеихскәа иоуижьыз
ашәарах аԥеи иареи. «Иа Анцәа, срыцҳашьа, – гәаныла иҳәон
уажәы дахьтәаз иара. – Зыԥсы иацәшәо ашәарахҵәҟьагьы аԥа
ахьчоит иаԥырагылан. Ҳара ҳ-Аԥасадгьыл аншәарҭахалак,
ҳаиасны ашьҭахьҟа ҳгылоит, ҳхы хьчо, иара агәыдҳажьлоиг.
Иуԥеиԥшузеи, Аԥсны ԥшӡа, иуԥеиԥшузеи?..»
Хара зҽыҳарамккәа ажәҩан аҿы зҽаанкылан иҟаз аԥҭақәа,
еиҭа Ерцахә рҽыҩахарыжьит. Убасҟан игәы ааиҭаԥеит
Хабыгә. Цәалашәара мӡышәакгьы иоуит. Иԥсадгьыл амызгәыҭ.
Ерцахә тәыҩа еимҿаԥа, иара еснагьгьы иҽзаҟараитәуаз уаҳа
имбарашәа. Уи иҭаххеит даагылан дыҳәҳәарц, аԥҭа еиқәаҵәақәа
наҟ шәхыҵ ҳәа. Мамзаргьы икәша-мыкәша икаԥсаз
амра ашәахәақәа, напсыргәыҵала иаараҵәан иагәыдиҵон, аԥҭа
ацҟьарц азыҳәан. Аха уи харацәан. Бжьыкгьы неиҩуамызт,
мрашәахәа рҳәгьы иазыцҟьомызт.
Ерцахә иаҳа-иаҳа аԥҭа ақәҵәиашара иаҿын. Иара убас
аԥҭа еиқәаҵәа ахажьын Аԥсынрагьы.
– Мез, – ибжьы наиргеит Хабыгә иԥсы ааивганы.
Хабыгә ибжьы ахьиаҳашаз дыҟамызт Мез. Уи ицымхәрас
акәасқьа дналбаан, лҿаалхеит Кама.
– Акыр уҭахума, саб?
– Ачын зқәу скәымжәаԥшь сзааг!
– Саб, уара џьара уцартә уҟам. Мез иакәзар, аӡлагарахь
дцеит, – лҳәеит Кама, лаб игәы иҭеикыз шылзымдыруазгьы
иҟазшьақәа лгәамԥхакәа.
– Сҽы макьаназ сара искәадырыртә сыҟоуп, – ишьапқәа
дҩарықәгылан, иахьынӡаилшоз иҽыҩеиҵихит Хабыгә. Игәы
иабеит Ерцахә ашьха даҟаразшәа. Уахь дынхьаԥшит, аха урҭ
уаҳа ибарҭамызт. Нас иԥҳа дналҿаԥшит. Уи лыблақәа ашәара
рхылан, дгәыҭҟьа-ԥсыҭҟьаха дгылан. Иара игәамԥхеит иԥҳа
иажәа ахьыналмыгӡаз. Убысҟан еиҭа днақәыӷәӷәан ҿааиҭит:
– Сыԥҳа, исзааг скәымжәаԥшь ачынқәа зқәу.
Кама днеиҭаҟьан, акәасқьа дынхалан, еснагь ицқьашәқьаӡа
ихаҿы икнаҳаз, аинрал ичын зкәыз икәымжәы ааганы
инеишәылҵеит.
Хабыгә цәымӷрыла днахәаԥшит ижәҩа иқәыз ачын. Иуаажәлар
ашьаарҵәыра излагылахьаз зегьы ичын ахьықәыз
ижәҩахыр аҟынтәи иҩыҵыҵызшәа ибеит. Убысҟаноуп дызхымԥашаз
аус игәы ианҭеик, иагьзиҭаххаз аусҳәарҭахь ацара, ажәлар ишырбо ичын ықәҳәан, аполковник иҿеиԥсарц
азыҳәан.
Убри аамҭаз ашҭа дааҭалеит Баалоу Мадлеи.
– Мшыбзиа, Хабыгә лаша, ухаҵкы.
– Бзиа збаша, бзиала уаабеит. Уаатәа, Мадлеи, усымбеижьҭеи,
ҳаицәажәап.
– Стәом, сыццакуеит, Хабыгә, ухаҵкы сцеит. Уара умч ала
аҵара зҵаз, сыҷкәын далган дхынҳәит. Ихьӡала шәааидсыртәалар
сҭахуп. Избоит уҭагылазаашьа шыҟоу, аха аҩнынӡа
усызнеир сара сзы игәырӷьаран.
Хабыгә ихьаақәа ааиханаршҭит Мадлеи ииҳәаз. Дызлаҟаз
аҵкьыс иҵегьы ихы дақәгәырӷьо дааҟа леит. «Анаџьалбеит,
макьанагьы сырхамышҭызаап, макьанагьы схәарҭаны сыҟазаап
», – ҳәа игәы дааҭацәажәеит иара. Ишьамхы уахьынӡа
дшамгозгьы, иҭахымхеит иааиз мап ицәикырц.
– Снеиуеит, сгәы шсыхьуагьы снеиуеит, – иҳәеит Хабыгә,
ииҳәарызеишь ҳәа Мадлеи дшизыԥшыз аниба. – Ҳааӡаҩцәа,
шәара бзиак шәаниондаз, сара саҟара еигәырӷьо даҽаӡәы
дҟалома. Уаҳа иҟоузеи, Ҭакәи иӡбахә ҳәа акыр уаҳахьазар?
Даацәырҟьоит ашәалҟьамра еиԥш, нас дныбжьаӡуеит. Икыдҟьо
ирымоуп ҷкәынцәа ҟадыџьқәа. Сымԥынҟа иқәымлеижьҭҽи
акрааҵуеит. Исылшоз дара рзын акыр ҟасымҵазшәа рбама. Ҩ-мцак ирыбжьагылоу иҵыхәтәа цәгьоуп. Ишубо еиԥш,
аиаӡаара саҿуп саргьы. Иумбаӡои, зегьы реиҳа зхы ларҟәны
иныҟәаша, рхы шьҭыхны ишҳалоу. Дара ракәу џьушьап Аԥсны
аразҟы зыӡбауа. Досу изҩа иара имазааит. Иагьа аамҭа
еиқәаҵәа ҟаларгьы, ҳауаажәлар алоумырӡын, Анцәа, ухьышьаргәыҵа
сакәхшоуп.
Мадлеигьы, Хабыгә ишыҟаиҵаз еиԥш, инапқәа ҩышьҭыхны
дааматанеины ус иҳәеит:
– Амин, анцәа иуциҳәааит. Умш аабзиахааит, Хабыгә лаша,
ухаҵкы.
– Сажәа сеижьом, снеиуеит уаҵәы, – ҳәа аишьҭеиҳәеит
Хабыгә, Мадлеи дахьнеиуаз. Ишьҭахьҟа акы ихан дагозшәа
ибеит. Адгьыл дзықәгылаз ааиҵагьежьит. Ила иаахгылеит
убасҟан иԥсадгьыл ԥшшәы амаӡамкәа ихыгганы. Ажәҩан
икыдыз
аеҵәақәа, ҽынла иара ибарҭамыз, ирылалан мраҭашәарахь
ицозшәа. Ихлахаҵ гьыжьуан. Аха иҽирӷәӷәеит,
дкамҳарц азыҳәан. Иикуаз ҳәа ааигәа-сигәа акгьы ыҟамызт.
Дзықәгәыӷуаз шьамхқәа ракәын, аха ишьамхқәагьы акәадахара
аҿын.
Ашҭа ҽырххыла иааҭалаз аполковники, аказаки, асҭаршын
дрыцны иааигәара ианааи иааҽыжәҵит.
– Иҽеимыз ажәабжь узаазгеит, Ачба Хабыгә, – ибжьы ааиргеит аполковник, мшыбзиа мҳәакәа дыхшәааны.
Хабыгә иааиз илаԥш нарҟәиган, Ерцахә ашьхақәа рахь
днаԥшын, ус иҳәеит:
– Иҽеиу ажәабжь абанаугахьоу уара?
– Сара исҭахын иахьа аусҳәарҭаҿ зегьы ирбо-ираҳауа
сыдҵа насыгӡарц, аха уара иуаҭәашьан уахь умнеит. Сара акгьы соурым, аха иара иаҳаракыра аҳәынҭқар уихаҵгыларцгьы
угәы иҭаӡам. Убри аҟынтә сыдҵа насыгӡарц сааит абра.
– Уааласы, аполковник, сара сыццакуеит, – иҳәеит Хабыгә,
«сыццакуеит» ҳәа ииҳәаз зхиҳәааз иаргьы изымдыруа.
Маевски икәа иааҭигаз ашәҟәы ааиҵихит.
– Иара иаҳаракыра аҳәынҭқар Никәалаи иҟынтәи адҵа,
– арҭ ажәақәа ақьаад дахәамԥшӡакәа иҳәоит, нас ибжьы
неиҵыхны ауаа рацәа дрылагылазшәа аԥхьара дналагеит:
– Аҭауад Ачба Хабыгә, аҳәынҭқари уи империеи пату ахьақәимҵои,
аҳәынҭқарра иаҿагыло ауаа ахьихьчои, иуаажәлар
лымкаала бзиа иахьибои, иара ихатәы закәанқәа ахьаԥиҵои
рзыҳәан, ишьҭаиҵароуп ижәҩа иқәу ачын. Насгьы ихыхзароуп «аҭауад лаша» ҳәа ихьӡгьы. Саҭоумҵан, аха аҳәынҭкар
идҵа насыгӡоит. Апоручик, Ачба ижәҩа иқәжәа ачынқәа!
Хабыгә уажәы дзызхәыцуаз даҽакын. Иҭахын ажәлар зегьы ишырбоз ичын инапала ижәҩа иқәихырц, аха дахьымӡеит.
Даныҷкәыназ дызҵаҽырбоз, ашьҭахь ижәҩаҿ иаҳа-иаҳа
ихьанҭахаз, изцәырнагаз ацәымӷра дахәаҽуан. Абызкаҭаҳа
дагәылахазшәа, ҽҟьарҭа ҳәа имаӡамкәа, хыхь ажәҩан, ҵаҟа
адгьыл, дзаҵәны дгылан иара.
Апоручик идҵа наигӡарц Хабыгә иахь иҿааихеит.
– Апоручик, унапы ҟьышьқәа наҟ унарыха. Исызиашәҳә
аҳәынҭқар Никәалаи ашьапқәа умӷыҵроуп ҳәа, – длахан
ижәҩа иаақәжәжәааны Маевски инеиҿаиԥсеит Хабыгә.
– Уахьсырхәуеит, Хабыгә Ачба, аҳәынҭқар ихьӡала, –
иҳәан, ашҭа дынҭыҵны дцеит аполковник. Уи инаишьҭалеит
аказак ицызгьы.
Иаалашеит Хабыгә икәша-мыкәша. Ихы ҩышьҭыхны ажәаан
дҩаҵаԥшит. Аԥҭа еиқәаҵәақәа еиҟәжәжәаны, ашәалҟьамра
ркылԥханы илеиуан ҵаҟа. Урҭ рахьынтәи шәахәак иара инаиҿаԥхеит.
Убри ашәахәа акәын, аҵыхәтәанӡатәи амреи иареи
еидызҳәалоз. Уи аԥсҭазаара шинаҭаз еиԥш, иагьимнахит.
– Аа, сгәы… – ибжьы ашҭа инықәҩит.
– Иухьзеи, саб?! – дыҳәҳәаны, дыҩны лҿаалхеит Кама.
– Сгәы, – иҳәеит еиҭа, иԥҳа дкамыжькәа лнапы икәыршаны
данаанылкыла. – Аҳаҳаи, бҽырӷәӷәа, сыԥҳа. Аԥсра иара атәы
ҟанаҵоит. Уи ҳаҿагыланы қәԥашьа ҳамаӡам. Снартәа ара
ашьапаҿы. – Хабыгә ара ашьапы изқәа аннадиҵа, еиҳа иԥсы
ааивигеит. – Иахьарнахыс сыцқьоуп сара. Абри адгьыл ҵеи
бзиак иеиԥш амадара саԥсоуп. Исыгыз аҿгьы схы срыцқьеит
абыржәы. Сыжәҩа иқәыз аҳәынҵәа ықәхны икасыжьит. Убри
аҟынтә исҭахуп, намысла сҽыскәабарц, – иԥсы лагаҩагара
аусура
иаҟәыҵызшәа ибеит. Дҩагыларцгьы дҩеихеит, аха
ишьамхқәа ицхыраауа иҟамызт. – Ажәлар еизама, сыԥҳа? –
Кама
лышҟа иҩышьҭихит ихьанҭахахьаз илацәақәа. – Баарыԥхь
сааигәа, иаасыкәшан игылааит. Дцәажәоит Хабыгә Ачба.
Шәхьамҵын, ишәмырӡын шәыламыс, шәуаҩра. Аԥсынра
нымхароуп, дадраа, ҵеирада. Схы сеигӡомызт иаразы. Аха акгьы сылымшеит, афасит. Диасит анкьа акыр зылшоз аҭауад. Исзаанхаз снапқәа аашәыкәыршан шәаасгәыдсыҳәҳәалароуп.
Аҳаҳаи, суаажәлар, шәхьамҵын акәымзар, ҳҭахоит наӡаӡа.
– Уаҳа неизымҳәакәа ибжьы наихәлашәеит. Ԥыҭрак ашьҭахь,
уажәы еиҳа ихьамҭахаз илацәақәа аахтит. Днаԥшит Ерцахә
ашьхақәа рахь. Иқьышә ачча инықәххыз иаразнак инықәбеит.
Инеиқәиԥсеит иблақәа наӡаӡа, арагәаԥшь иаҩызаз ауаҩы,
арагәаԥшь дшадиаалаз.
Убысҟан ашьхақәа хҭырԥа шкәакәала зхы-зҿы ҭаҳәҳәаны
игылаз, иџьабо, нырцә-аарцә инеимда-ааимдо, ауоу рҳәошәа
рыбжьқәа гауан, Аԥсны ҟьаҟьа дуӡӡа зехьынџьара ираҳаратәы.
Дырҵәуон рҵеи анхаҩыжәлар.
Абжьуаа рҿы Лакоба иӡбахә бзиан ираҳахьан, аха зегьыҵәҟьа
ирыздырамызт уи хықәкыс имаз. Иара Нестор Аполлон-иԥа ихаҭагьы иҭахымызт, зегьы ирдырырц макьаназ дызҿыз.
Убри аҟынтә, қыҭацыԥхьаӡа, еиҳа зыгәра игоз ауаа алхны
иман. Убырҭ рыла акәын аус шиуаз, Абжьуаа анхаҩыжәлар
рхақәиҭраз иқәԥарц азыҳәан. Уаанӡа ауаҩы дызларниҵаз
ала, уаха Мықә ақыҭан еиқәшәеит Нестор Бигәааи, Какалиа
Хьудари, иареи.
Аҵх акыр инеихьан. Бигәаа Нестор иҩнаҭаҿы иҭааӡа алашара ахьаркыз уадак аҿы итәаны рыхҩыкгьы шеицәажәоз,
иаалырҟьаны алашбыжь геит. Хьудар итапанча ааҭыхны дындәылҵит адәахьы. Ала ашра иаҟәыҵит. Иҭынчӡа иҟан аҵх,
иарбанзаалак џьара бжьык гомызт. Хьудар ԥыҭк абарҵаҿы
даагылан, аҵх дналаӡырҩит. Нас ауада дааҩналан ус иҳәеит:
– Адәахьы ҭынчроуп. Иџьасшьоит Ҭакәи абас дахьагхаз.
– Макьана аҵх акрыҟоуп, – иҳәан, уаанӡа дызҿыз иажәа
дналагеит Лакоба. – Анаҩыс, зегьы реиҳа ихадараны иҟоу,
ажәларқәа аиӷара рыбжьыхтәуп. Шәрацәажәароуп, иазшәырхәыцроуп
ашьоура шмилаҭ хырҵәагоу. Ашьа рыбжьанаҵы
ажәлар реидкылара уадаҩуп.
– Убрыгь ҳҽазаҳкхьеит, аҩыза Нестор, – иҳәеит Хьудар,
аԥенџьыр
иҽадҵан адәахьы дӡырҩуа дахьгылаз. – Аха ауаа
еичзырчо рацәаҩуп.
Лакоба дахьтәаз дҩагылеит, Хьудар иажәақәа игәы иҩыҵаххны.
Аԥенџьыр днадгылан, ԥыҭрак аҵх лашьцахь дыԥшуан.
Нас иҩызцәа рахь даахьаҳәны ус иҳәеит:
– Ацәгьаҳәацәа рацәаҩуп азоуп макьаназы ҳамчгьы зымхо. Аха шәмыцәароуп, шәымтәароуп уахгьы-ҽынгьы. Ҭәи-млашьи зегьы анхацәа рыцрыхара иаҿуп. Даргьы ргәы кыдгылеит, уаҳа рылам. Ҳара уажәазы иаҳуалу, ажәлар рылша
агәра дыргатәуп. Еизгатәуп рымч еишьарала. Шәаҟара издыруада аԥсуаа ишрызнеитәу, Нестор, Хьудар. Шәгәы рҭынчны
шәымтәароуп, аҳаҳаи…
– Тәашьа ҳамоума, аҩыза Нестор, – иҳәеит Нестор Бигәаа,
дахьтәаз дҩагыланы. – Иахьынӡаҳалшо рмаршәқәа рызнеира ҳаҿуп. Аха абжаҩык хаз-хазы иахоит. Абна илоу рацәаҩуп.
Жәла-жәлала аиӷара рыбжьалеит ауаа. Хара ихәыцуа маҷыҩхеит.
Ааигәа ахәыцра усгьы алҵшәа анбамаз.
– Ҳара ҳагәра ргом уиаҟара, Ҭакәи игәра шырго еиԥш, –
иҳәеит Хьудар.
Лакоба уи ааџьеишьан, дҵааит:
– Избан, Ҭакәи еиҳа игәра зырго?!
– Уара уаҟара издыруада анхацәа рџьабаа, – ҭынч иажәа
дналагеит Нестор Аполлон-иԥа, ирхыргахьоу агәаҟра, ирхыргарангьы иҟоу. Ҳҽеидаҳкылароуп, уаҳа ԥсыхәа ыҟам, Ҭакәи.
– Аҽеидкылара бзиоуп, аха зҽеидызкылода ԥшьҩык неицылар, аӡәы дыгәрагамзар. Нестор ухаҵкы сцеит, аҽеидкылара
ус имариам.
– Издыруеит ишымариам, аха уаҳа ԥсыхәа ыҟам. Анхаҩыжәлар
ахәқәиҭра роуроуп. Ареволиуциа еилашуеит Урыстәыла.
Бзыԥ аԥсуаа рҽеидкылара иаҿуп. Ҭакәи, ирацәоуп
уара улша. Ирацәаҩуп иара убас иухаҵгылогьы. Уара уеиԥш
иҟоу жәлар рзы дхәарҭоуп.
Лакоба иажәақәа дааиҵадырӷәӷәеит Ҭакәи. Уажәшьҭа дацәымҩашьо
ибон ари ауаҩ баша дшааимыԥхьаз. Насгьы,
иара иаҳахьан Нестор Лакоба анхаҩыжәлар рхақәиҭраз акәԥара
игәы иҭоуп ҳәан. Аха уи иқәԥашьа, насгьы ахақәиҭра
шырзааигаша
макьаназгьы ихахьы изаагомызт. «Уара уеиԥш
иҟоу жәлар рзы дхәарҭоуп», – ҳәа Нестор ииҳәаз даархәыцит
иара. Дахьтәаз даагылан, Гыџь иахь днеины иблақәа дынхыԥшылеит.
Аха Гыџьгьы иихәарыз ҳәа акгьы издырамызт. Уигьы
дақәгәыӷуамызт абри аҩыза ажәа рниҵоит ҳәа иаазыԥхьаз.
– Иуҳәо саҳауеит, Нестор, ухаҵкы сцеит. Сара абна сылоуп, ишудыруа еиԥш. Абарҭ ҳахҩык ҳажәҩа еибыҭан ҳаицуп.
Жәлар ҳаршьауҩуп, ак рыхьыр аауам. Урҭ ршьа ҭаҳархом,
бџьар иахьылнадо. Сгәы иҭоу уасҳәоит аиаша иаахтны, насгьы
исылшо уара уганахь ала. Суԥырхагам сумыхәозар, аха
сызрылалом ауаа еизганы. Ацәгьаҳәаҩцәа рацәахеит. Ишубо
еиԥш, арахь аполковник дыҿҟьаса дсышьҭоуп. Ма дара, ма
сара. Ишьра акрахсырҵуазма, аха уи дараапкышт аҳәынҭқар.
Усҟан ажәлар рыхәда иқәҳауеит зегьы. Шаҟа еидара
шьҭнахрызеи анхаҩыжәлар рыхәда. Угәы иалымсын, Нестор,
аха сызуцныҟәом уажәазы. Схаҿы исзаагом ажәлар реидгылара лҵшәас иаиоуа.
Лакоба еиликааит Ҭакәи игәаанагареи уи амҩа дызныз
аҿы уажәазы хьаҵшьа шимамыз. Аха даҽакалагьы Нестор
Аполлон-иԥа игәҭакы дазааигәаӡаны дыҟан Ҭакәи. Маҷк
акәын уи арахь ирхынҳәра иаҭахыз. Убри архынҳәра азыҳәан
иԥшаатәын
уи иқәшәаша, аҷараҳәа даазыртыша ацаԥха. Убри
аҟынтә дмыццакит Нестор абыржәы.
– Уеилыскаауеит, Ҭакәи. Еиҭа саауеит, усҟан ҳаиқәшәап.
– Бзиала уаабеит, сузыԥшуп саргьы. Схы сеигӡом, хаԥсадгьыл
иаҭаху аказыҳәан.
– Саргьы схазы акымзарак сашьҭам, Ҭакәи. Жәлар рыԥхӡаша
дара ирԥыларц, убри ауп ҳреволиуциа ахықәкы. Уи
ахықәкы ҟалоит ҳажәҩахыр ҳзеибыҭар. Шәыҵх аабзиахааит,
сцара иаамҭоуп уажәшьҭа.
– Аҩыза Нестор, амҩа шәарҭоуп, шьыжьынӡа уааԥшы, –
иҳәеит Хьудар.
– Мап, сымцар ҟалом, сҩызцәа Тамшь исзыԥшуп, – иҳәан,
ашә ахь иҿынеихеит Нестор.
– Ҳара днаскьаагоит, – иҳәеит Ҭакәи, ишәақь аакыдхуа. – Хьаас иҟашәымҵан, ар ҳрылашәаргьы ихы хәыцк алшәараны иҟаӡам. Уи убас шакәхо агәра угозарц сҭахуп, Нестор ухаҵкы.
– Угәра сымгозҭгьы саауамызт уара уҿы, Ҭакәи, – иҳәан,
адәахьы
дындәылҵит Нестор Лакоба.
Ишыҟарҵалац еиԥш, арԥарцәа хыџьара рҽыршеит. Аԥхьа
днеиуан игәиҽанҵаны Гыџь. Лакобеи Ҭакәии агәҭа игылан.
Урҭ рышьҭахь дрышьҭан Асҭана.
Аҵх ҭынчын. Ашара акәзар, акыр агын макьаназ.
Иаалырҟьан Арлан Наҳар аилаҳара далагеит. Имч каԥсеит,
ихы игәы ахшәеит. Иара еснагь бзиа иибоз, ажәҩан аҵаԥшрагьы
ицәымыӷхеит. Имаҵурҭа абарҵаҿы дтәан, ашыш ҭӡамц
ибӷа адҵаны. Шьыбжьонла зықәрахь инеихьаз имаҵуҩы
ихәы ԥханы изааигон, аирыӡ ала аҩы еиқәаҵәа надыргылан. Убысҟан ижәуан хԥаҟа ҵәыца. Убринахыс игәалаҟара
шьҭыҵуан.
Ибла иаахгылон иҷкәынра. Иаԥхьа ииасны ицон
бзиа дызбози бзиа иибози аҳәсахәыҷқәа. Аха иара изы урҭ
кьыс рымаӡамкәа имаалықьцәан. Акы заҵәык изаанхаз, дԥышәырччо,
рызқәа акыдыԥшылара акәын, лаԥшҵашәарала.
Ишьамхы дазнамго даныҟала инаркны, ихала ихы дшазаанхаз
еиликааит. Дзаҵәын ианиаазгьы, аха уажәы еиҳагьы дзаҵәхеит.
Иҩыза бзиа иашьас дҟазҵаз, ашәануа Адиан, сыԥсыр
сызжып ҳәа дзықәгәыӷуаз дшышәарыцоз дҭахеит. Убринахыс ауп Наҳаргьы данкаԥса. «Агәнаҳара аҟаҵара ҽеим»,
– иҳәалон иара аҵыхәтәаны. Даныҷкәыназ агәнаҳарақәа
иҟаиҵахьаз,
иқәра акакала ицәырнагон.
Зегьы иреицәоуп, ауаҩытәыҩса иԥсҭазаара ааҳәны ианиҿагыло.
Дшақәымгәыӷӡо аҽуреиԥш ианыԥо ганха. Аха еиҳагьы
еицәоуп джьо даман ианцо. Уи аӡмах ҵаула илбаанадаз даҩызахоит. Иҿагыло даҿамгылакәа, акы данымҟьакәа,
данымԥакәа, ҽымҭ-ԥсымшьҭ аамҭа данацәцо.
Арлан Наҳар иаркы-ирцә ҳәа зыԥсҭазаара зхызгоз, иахьа ажәҩан агәаҿы ихагьежьуа алаҳәа ада акгьы изнымхеит. Аха уи ашҟа днаԥшыргьы иҭахымызт уажәы. Ихы иқәыжь
дзызхәыцуаз иҭахаз иашьа ашәануа Адиан иакәын.
Усҟан ҽаҩраҭагаларахь инеихьан. Шәантәыла ашьхақәа
рыцәқәа асы рықәнаухьан, ахьшәашәара аҿалахьан, шьха
дгьылкаҿ ишаҵасу еиԥш. Адиан сасны иҭаз иашьа, Арлан Наҳар
дшыцәаз дирҿыхеит ашьыжьӡа.
– Самхацәазаап, ишеижьҭеи акырҵуама? – иҳәан, ашырҳәа
ииарҭа дҩықәтәеит Наҳар.
– Мап, уажәоуп ианаацәылаша. Узаасырԥшыз, ԥхыӡ избаз
уасҳәарц азоуп, – иҳәан, Наҳар иаԥхьа днықәтәеит Адиан. –
Иахантәарак сшаҟьо ахрақәа сырҿахын. Акыр сныҟәеит, аха
шәарахк сылаԥш ақәшәауамызт. Ус, бӷаџьмак сҽаԥхьа ахра
ишаҿагылаз збеит. Сеиҵамхакәа сшәақь снапы инықәырсны
схысит. Агәалаҟара змоу ауаҩы иеиԥш, иааччеит абӷаџьма
ахьгылаз. Нас иҩышьҭыԥан, сара сахь аҿаанахеит. Сшәақь
саҵхеит
еиҭа, аха иҭымҟьеит. «Уара ушәақь уаҳа иҭҟьараны
иҟаӡам. Уара уалгахьеит. Угәнаҳа ухухырц уҭахызар, сара
усышьҭал», – ҳәа исҿаҟааит, иаасыдыххылан. Убас ансанаҳәоз,
ауаҩы ихаҿсахьа аанахәеит. Сҟама ааҭԥааны ахәҵәы
шыҟаз аҿынасырхеит. Аха сҟама агәҭа ааҩҵәан, саԥхьа
ахьараҳәа инкашәеит. Еиҭа абжьы аргахит иара, аҭыԥҳа ԥшӡа
лхаҿы аахәаны: «Иазхоуп, икауҭәахьоу ашьа», – ҳәа. «Уи ашьа
каҭәаразы анцәа иоуп ус зыӡбаз», – ҳәа иақәҿысҭит абӷаџьма
ҭыԥҳа хаҿы ԥшӡа. «Анцәа иҳалеиҵаз ашьа ҳара иаҳтәуп, уи
акаҭәара шәара ауаатәыҩса шәоуп изыӡбаз. Шәара шәхы
иааҭашәалакгьы ҟашәҵоит. Убриоуп аԥсабарагьы шәзацәымӷу.
Ашәануа Адиан, ухаҵазар усышьҭал. Сара иусырбап уара
ҳшьа икауҭәахьоу заҟароу», – аҳәан, саԥхьа иҩагылан
аҿыҩанахеит.
Саргьы снашьҭалеит, аха еиҭамҵит сшьапқәа.
Убысҟан агәаӷ кны сеиҭахысит. Атәыҩа ианԥаз ахы бырны
саргәыҵысҭа
ҩҿнаршааит. Иаргьы ықәгьежьаан, ашьапқәа
ҩышьҭыхны
сыжәҩахыр инықәыргылан исҿаҟааит агәылшьап
ахы ахаргылан. «Уаҳа схысуеит ҳәа уаламган, ухы уара
уахь исырбыруеит. Усышьҭал арахь уара ухала, мап анакәха,
зегь акоуп узгоит», – сыхәаабжьы игаз сцәырҳаны салнахит
ацәа. Ишԥоубо, иссирми ари аԥхыӡ?
– Даара уаҩ иџьеишьаша акоуп, – иҳәан, дҩагылан аҽеилаҳәара
далагеит Наҳар.
– Сара исыӡбеит иҟасҵара.
– Иуӡбазеи?
– Сцоит ԥхыӡ избаз ахрахь. Сгәы сыхоит уахь. Сара ихәлаанӡа
схынҳәуеит, хьаас сҟашәымҵан.
– Мап ухала усышьҭуам, саргьы суццоит.
– Иахьа сцоит сара схала. Ашәарыцаҩ игәаҳәара иаԥықәсалатәым,
– иҳәан, ишәақь аашьҭыхны дцеит Адиан.
Аҽны ашьхақәа иибахьоу реиԥш акәмызт ишыҟаз. Амра
ацыԥхьқәа рхьыссы, дахьынаԥшлакгьы иблақәа хыркуан. Арҩашқәа
ахрақәа кыдзырцәажәаауаз, ицәазшәа рыбжьы мыргаӡакәа
иаҿыҵәрааны илеиуан. Аҳауа ҟәымшәышә мҵәыжәҩас
имазшәа, ишьапы дықәмыркьысӡакәа, ахрахь ихагалара
иаҿын.
Ашьха дгьыл иацыз ауадаҩрақәа иара изы иԥынгыламызт
иахьа. Дцон иаԥхьаҟа акы ихан дагозшәа. Иаха иибаз
аԥхыӡ
дазхәыцны игәалаиршәон дахьгылаз аҭыԥқәа. Ус,
иаԥхьа аҳаракыраҿы ахра иалыҳәҳәоз амыҟә иаақәгылеит
бӷаџьмак, иаха ԥхыӡ иибаз абӷаџьма еиԥшҵәҟьа. Иблақәа
ааҵылашьцааит азныказы, аха деиҵамхакәа дхысит. Абӷаџьма
аагьежьы-гьежьын, икамҳакәа иааԥан ахра иҩаҿалеит. Даҽа
«ҩынтәгьы инеиқәырццакны деихсит, аха ашәарах ааигәарагь
имнеит ихы. Иаргьы мыццакӡакәа иааҭгыла-ааҭгыло ахра
иаҿалан иҩеиуан. Абар ашана, иахатәи иԥхыӡ! Абӷаџьма иԥхьон
иара ашҟа. Снеиуеит ҳәа ибжьы нҭицеит иаргьы. Нас
иахьынӡаилшоз ирыӷәӷәаны ахра дҩаҿалеит, ашәарах ашьакәарсҭа
дхылан. Ишьҭахьҟа дынхьаԥшит Адиан. Убысҟан, еиҭаԥеит
игәы. Ашьха иазҟазаз ауаҩы иеиликааит уажәшьҭа
шьҭахьҟа
лбаашьа шимамыз. Дцалар акәын ԥхьаҟа. Иԥсы
еилашәан,
деихсит абӷаџьма еиҭа. Ашәақь абжьы иалҩит уи
ахәаабжь. Аха икамҳакәа аныҟәашәа инацнаҵеит. Иазаанханы
иамаз аԥхьатәи ашьапқәа ракәын. Ашьҭахьтәиқәа аҩбагьы
ԥыҵәҵәаны иацран. Иара ихаҭагьы изеилкаауамызт дызҭашәаз
ахҭыс. Ихан аҳаракырахь дагон имчра изаанхаз. Дыргон анцәа иҿаԥхьа иуал ишәарц азыҳәан. Иаргьы игәеиҭеит
ишиҵанакыз, иахьа уажәраанӡа дыззымхәыцхьаз мчрак.
Абӷаџьма халеит ахра акьышәкьышәраҿы. Нас, иашьҭаз
ауаҩы иахь инхьаԥшын, иԥыҵәҵәаны иаҵаз ашьҭахьтәи
ашьапқәа
мчыла иҩарықәгылан, аҽыҩеиҵнахит, ажәҩан ахь
наҟ хара иԥрырц аҭахызшәа. Ашьа зҿыкьасаз ахәра хьаа
иархәааит
абӷаџьма. Еиҵас иууаӡа иԥеит хланҵы.
Уи ахәаара аҵыхәтәантәи абжьы акәын…
Ашьа зыхшылаз ацаҟьақәа ршьапы ибжьаршәыз аӡыжь
дхыԥшылон Адиан. Иишьхьаз ашәарах ршьа еизыкәкәаны
џьарак иҭатәазшәа акәын ицамцамуа ишыҟаз. Даагазҽазын,
ажәҩан ахь иҩышьҭихит инапқәа, дахьынҳаларц иҭахызшәа.
Ишьамхқәа дрызнымкылеит, ихымхәыцит ицәа-ижьы. Иааикәыршан
игылаз ахрақәа аивагьыжьра иалагеит. Дцеит дыкәкәаӡа
ҵаҟа. Шәымҭак уи ихы ибеит игәаҟрақәа рҿаԥхьа дааҭынчхазшәа.
Аҩадара дызкыдлаз дагеит, агәнаҳара иҟаиҵахьаз
шьала иӡәӡәарц азыҳәан.
Убри инаркны Арлан Наҳар иԥсҭазаара аҽаԥсахит. Ҭакәии
уи иҩызцәеи рыда иара имԥынҟа уаҩ днеиуамызт. Аха, абар,
шықәсык ҵуеит рхабар имаҳаижьҭеи. Дзазҵаауазгьы аӡәгьы
акгьы издырамызт.
Ашара акыр шагыз дгылеит иахьа. Акәазҭӷақәа рхы неилакны дныҽҳәатәеит. Дара акәазҭӷақәагьы иара изыԥшызшәа,
иаразнак амца ҩархылҟьеит. Алашара анҩеиҿаҷҷа, аҭырқәа
Бақрам дҩагылан иҽааилаҳәан Наҳар иаԥхьа нырцә амца
дныҽҳәатәеит.
– Иухәыцуазеи уажәы, Баирам? – дҵааит Наҳар.
– Сыԥсадгьыл.
– Иуҭахызар, уахь узлацаша аԥара сара иусҭоит, – иҳәеит
Наҳар.
– Сара уа зҿы снеиуа ҳәа аӡәгьы дсымаӡам. Иалгахьеит
урҭ, ихырҭәҳәалахьеит, – иҳәеит Баирам, ихы шьҭымхӡакәа
дынкахәыцуа дахьтәаз.
Наҳар дазымҵааит Баирам ишьҭамҭа хызыҭәҳәалаз ирыхьыз. Иара иԥсадгьыл аҿы дшыҟазгьы, ҭагылазаашьала Баирам иаҵкьысгьы деицәан. Убри аҟынтә иӡбеит имаҵуҩы ихы
дақәиҭитәырц.
– Сара ухы уақәиҭыстәуеит иахьарнахыс.
– Уи ҟалашьа амаӡам, – дахьтәаз дҩаҵҟьеит даныҷкәыназ
еиԥш Баирам. – Уара акруҿазҵода?
– Анцәа исҿеиҵоит.
Баирам ихаҿы изаагомызт Наҳар ицәажәашьа.
Ариабжьарак иҟазшьақәа злаигәамԥхоз ала, уажәы еиҳагьы
дааихӡыӡааит.
– Мап, Наҳар, уара уаби уани ануԥха инаркны сара нап
угмыжькәа усааӡеит. Абра сыԥсыроуп акәымзар, даҽаџьара
сара сзыҳәан ҭыԥ зыҟалом.
Усҟан Наҳар дзызхәыцуаз даҽакын, иахьатәи амш шихигара. Измырхәлакәа уи иԥсы ацҭашәаргьы, игәы ҿнакааҵәҟьо
дыҟамызт. Ихигахьаз акәын игәхьааигоз, дызхьымӡаз имамызт уссгьы.
Ашьжьымҭан Баирам ирхиаз ихәы имфаӡеит. Амра абарҵа
иааҵаԥхоны адәахьы дындәылҵын ашҭа днықәлеит. Ааԥынра
иаанагаз ашьац ԥшқа иаҵәҟаҟараӡа иашҭа иҭиаахьаз дахьаӷрагылоз,
игәы инархьуан. Аиаҵәара аҿықәлахьан аԥсабара
зегьы. Наҳар иҭаххеит иахьа ихала аҩны дахызарц.
– Баирам, – ибжьы наиргеит Наҳар. – Ауардын хԥа-ԥшьба
ааҵәа нақәҵаны, уца аӡлагарахь.
– Изфода уиаҟара, иҳацәбаауеит, – иҳәеит Баирам амаҵурҭа
даадәылҵны Наҳар ииҳәаз ааџьашьаны.
– Изфо ҟалоит.
– Ибзиоуп, уара ишуҭаху.
«Изфо ҟалоит сара саныҟамло аҽны, – гәаныла дхәыцуан
дахьгылаз Наҳар. – Ауаа ахьыҟоу афатәгьы ҟалоит. Ауаа
ахьыҟам ауп иахьыцәҳәырахо», – дыҟамкәа ҿыц дахылазшәа,
ибла
азгәышьуа иашҭа днықәԥшит. Нас акәасқьа дахалан,
иабџьар
маҭәеи иуапеи аашьҭыхны, дзықәиаз ахаҳә ашҟа
иҿынеихеит.
Амра даара аҽыланарҟәхьан мраҭашәарахь. Ааԥынра
ацыԥхьқәа хааӡа иқәԥсон Наҳар. Иаргьы игәы ҩарханы дшықәиац
дықәиан аҽнынтәарак. Ажәҩан агәыцқьа ԥсҭҳәацкгьы
ыҵаршәымызт. Ҵыхәаԥҵәарада илаԥш ахьынаӡоз, иаман
ицон иԥсгьы. Наҟ ажәҩан ашҵахь, иахьынӡаибарҭаз инаԥшьны
иимбоз, аха иҟоуп ҳәа зыгәра игоз акахьы аԥшаара даҿын,
уи наӡаӡа ишицәыӡхьаз шидыруазгьы. Ижәҩахырқәа ахаҳә
хьшәашәа иахьықәыз изышьҭымхуа ихьанҭахахьан. Игәы
ианаҳәеит иара уаҳа дышзымгылоз.
Убысҟан илымҳа иааҭахәыҭхәыҭит мраҭашәарахь ахьаҵра
иаҿыз амра ашәахәа абжьы: «Ҳара уҳацаала!»
Дагьцеит иара амра ашәахәа дашьҭалан, ажәҩан агәыцқьа
иблақәа хтны дшаҵаԥшуаз.
Дыԥсит Маҭеи. Иуа-иҭынха иҵәуара ишәаны изымнеиз
рацәахеит.
Алолковник адҵа иҟаиҵаз ала, ақыҭа зегьы амҩақәа
хырыҵәҵәеит аказак. «Абрагьҩы иаб иҵәуара неиҵыхны
иаҭахым» ҳәа рыларҳәеит. Уимоу, аԥсыжра зынӡаскгьы иаадыркьаҿит.
Махьал ила иаҳаит Ҭакәи иаб дшыԥсыз.
– Махьал, уҿаԥшылара сгәаԥхом, иҟалазеи? – иҳәан, Махьал днеиԥылеит Ҭакәи.
– Дыԥсгәышьеит уаб, Ҭакәи.
Гыџьи Асҭанеи рыхқәа ладырҟәит. Ҭакәи ус дгылан ԥыҭраамҭак
дхаҳәыршәыраха . Нас Махьал иахь ус иҳәеит:
– Данбаԥси?
– Иаха.
– Нас иахаахыс адырра зсумҭазеи?
– Аашьа сымамызт. Амҩақәа куп зехьынџьара.
– Нас уара излоуҳәо ала… – изҵаара неимыгӡакәа, аҭак
иаҳарц иҽааникылеит Ҭакәи.
– Уашҭа аказак акәшан игылоуп. Шәуа-шәҭынха зегьыҵәҟьагьы
нарышьҭуам, шәиашьараҿы ԥыҭҩык рыда. Ишәаны
имнеиқәазгьы ҟалақәеит.
– Аԥсыжра аҿҳәара сара снеиаанӡа иԥырымҵәозар акәхап.
– Мап, аԥсыжра аҿҳәара ԥҵәоуп.
– Ианба?
– Уаҵәы.
– Иԥызҵәада?
– Аполковник идҵала.
– Алахша! – деицралт Ҭакәи, аха ихы инапаҿы иааган,
ԥыҭрак
ашьҭахь Махьал днаиазҵааит. – Уара узлацәажәо ала,
сара
саб иҵәуара сымцароуп, ус акәу?
– Усоуп, Ҭакәи.
– Нас уи шԥаҟало? – деиҭаҵааит Махьал иахь Такәи.
– Ԥсыхәа змам ухы анраалатәуп, Ҭакәи. Убригьы хаҵароуп,
– хьаҵра иқәмызт Махьал. – Ари схы иҭысымҳәааит. Ҳаиҳабацәа
иузаарыцҳаз ажәоуп.
– Сышԥахыԥшыло ауаа рыбла. Заб дзымҵәуаз иԥа ҳәа
сзырҳәозар
акәхап уажәшьҭа.
– Ус аӡәгьы иузиҳәараны дыҟам, Ҭакәи. Ичҳа, еицәоу ҟамларц
азыҳәан уаб иԥсыжра аҽны, – иҳәеит Махьал.
– Абри еицәоу уаҳа иҟалараны иҟоузеи. Ах, уаргьы саргьхандаз, аполковник. Рацәа сыԥсы ацарҭа ҿкааны иукит. Нас
шәара
шәгәы ишԥаанаго, сҩызцәа?
– Сара схы сеигӡом, анцәа ибоит. Ҳрабашьып аказак. Уи
азы ихьаҵуа дҟаларым ҳара ҳаҩныҵҟа.
– Аха уаб даныржуа иаҭаххарыма аибашьра. Ауаа хыла-гәыла еилалап. Аԥсы дызжуа дҟамло, зегьы ықәҵны ицар
ҟалоит. Убри аҟынтә ҳҽаанаҳкылап уажәы, – иҳәеит Гыџь.
– Саргьы убас сгәы иаанагоит, – ҿааиҭит Асҭана дахьгылаз.
– Уара уаб ҳаргьы дҳабын. Ҳара еилых дҳамам, усгьы иубоит.
Амала, уажәы аҭагылазаашьа злаҟоу ала, иахәҭоуп ҳәа сгәы
иаанагоит аҽаанкылара.
– Сара аԥсы дшыржлак саауеит. Уанӡа еилыскаауеит аказак
рхы ахьдырхо, – иҳәан, иаарццакны амҩа днықәлеит Махьал.
Ҭакәи игәы еиқәҳәалан даангылеит ииулакгьы. Дзыниаз
иҽанираалар акәын, уаҳа ԥсыхәа имамызт.
Маҭеи дшыԥсыз аниаҳа, асҭаршын иҽабаажә дасны аполковник иахь ддәықәлеит, џьара игәы иахәаша акы изыҟаҵозар
ҳәа.
– Угәы ишԥаанаго, асҭаршын, днеирушь уи иаб иԥсыжра?
– Ԥсуа ҵасла, ҟалашьа амоума дымнеир.
– Уара ус угәы иаанагоит, аха иҟалоит дымнеиргьы. Убри
аҟынтә иудысҵоит, аԥсы дыржыроуп уаҵәы. Насгьы аԥсыжцәа
рхыԥхьаӡара маҷӡаны. Изааигәақәоу, иара убас ҭаҳмадцәақәаки
рыла.
– Уи бзиоуп, ус дҵәуатәуп, аха изланыскылозеи аԥсы иуа-иҭынха?
– Уи уара хьаас иҟоумҵан. Амҩақәа рҿы аказак сыргылоит. Егьырахьҟа иудысҵаз нагӡа.
Асҭаршын адәахьы дшындәылҵҵәҟьаз, Иван Иван-иԥа
дрыԥхьеит
хҩык афицарцәеи Ӡаԥшь-иԥа Лаԥшьи.
– Уара уоуп сзықәгәыӷуа, ус анакәха, ухы уамеигӡароуп, –
иҳәеит Маевски, Лаԥшь дшааҩналаҵәҟьаз днаидгылан.
– Сара сыхиоуп, аполковник ухаҵкы! – иҽааириашеит
Лаԥшь.
– Ҭакәи иаб иҵәуара днеиртә иҟасҵоит. Убри ауп аказак
цәырган амҩақәа рҿы изсыргыло… Сгәы иаанагоит сеилукааит ҳәа?
– Ииашан уеилыскаазар, ухаҵкы, аԥсы даныржлак ашьҭахь
ауп аус аныҟоу.
– Аферым, Ӡаԥшь-иԥа. Уи иаб инышәынҭраҿы дымнеир
ҟалашам…
– Нас, нас?.. – ихаҿы амца ҩықәлеит Лаԥшь.
– Нас, – иаҳа ишыманшәалахаша дазхәыцуа даалеиҩеит
Маевски, – аԥсы дшыржлак еиԥш, ашәа дырҳәо аҳабла иалгатәуп
аказак. Сеилукаама?
– Абыржәы ауп уанеилыскаа, ухаҵкы, – алар еиԥш иҽириашеит
Лаԥшь дахьгылаз.
– Жәаҩык еиҳа иӷәӷәоу арԥарцәа уманы абнараҿы уҽыԥхьоукуеит,
ҳәызбала, ҟамала, бџьарла шәхацәқәанӡа шәеибыҭазароуп.
– Ҳара ҳахиоуп, аха Ҭакәи ишԥеизаауеи?
– Иԥсы шҭоу!
– Егьырҭ?
– Егьырҭ уара ишуҭаху.
Жәҩангәашәԥхьара изыҟалеит Лаԥшь. Ишьа иуртә еиԥш
аҭагылазаашьа иоуит иахьа. Аха дзыцәшәоз Ҭакәи иҩызцәеи
иареи анышәынҭрахь имнеир ҳәа акәын.
– Иаҳҳәап, имнеир. – иҳәеит Лаԥшь ддәылҵырц ашәаҿ
днеиуан еиԥш. – Усҟан ҳабанӡаҟазаауеи уа?
– Инеиаанӡа, – иажәа уа иааҿахиҵәеит аполковник.
Уаԥхьа игылоу думбартә илашьцан Ҭакәи иҩызцәеи иареи,
рыҽқәа лбаа акәараҿ иҿаҳәаны анышәынҭраҿы ианаааи.
– Саҭоумҵан, саб, сухагылан уахьысымҵәуаз, саҭоумҵан, –
иҳәан, анышәынҭра инапы нықәишьит Ҭакәи.
Убри аамҭаз игеит ахысбжьқәа. Ахы зшьапы ахәыз Асҭана,
иара уаҵәҟьа дкаҳаит. Ҭакәи ибеит уи еиқәрхара ԥсыхәа шамамыз. Зҟама ҭкәыцәаа иааидыххылаз Лаԥшь, днеиӷрыблаа
дынкажьны, Гыџь иахь днеиҭаԥан ахысра далагеит. Гыџьгьы
ишәақьи итапанчеи рыла ахысра даҿын. Аказак шанхеит азныказы. Иҟарҵара иақәымшәо иааилагьежьит. Ҭакәии Гыџьи
ахысра иаҟәыҵны, алашьцара рҽалакны рҽқәа ахьҿаҳәаз
ашҟа ахылаӷьара рҽарҭеит. Урҭ уажәазы рҩыза дааныжьны
имцар ада уаҳа ԥсыхәа рымамызт.
Ӡаԥшь Алмахсиҭ адунеи хысфаауеит ҳәа игәараз, еилаҳаит
иҩнаҭа. Имаҵуцәа ракәзар, зегьы ицәыбналеит, аӡәы ида.
Иара ишҟа мамзаргьы аӡәыр днеихуазма, ихала ашҭа дааҭахеит.
Иҷкәынцәа рахьынтә изаанханы иҟаз Нырбеи аҩныҟа
агәарлара даҟәыҵит. Аҵыхәтәаны иаргьы имч каԥсеит, ихгьы
ицәымӷхо далагеит.
Ҽнак шьыбжьон, имаҭәақәа дрыҵалан даадәылҵит Нырбеи.
– Уабацои, – ҳәа ибжьы наиргеит Алмахсиҭ игәы ааҭӡыӡаан.
– Аҟәаҟа, – иҳәеит Нырбеи, иаб диҿамԥшӡакәа.
– Иҟоуҵозеи Аҟәа?
– Аӷба аара сазыԥшуеит Ҭырқәтәылантәи.
– Иузаанагода аӷба?
– Аӡәгьы.
– Нас?
– Нас, ианцо саццоит.
– Уи иаанагозеи?! – дҩеихеит дахьтәаз Алмахсиҭ.
– Сцоит Ҭырқәтәылаҟа. Исҭахым Аԥсны аҟазаара уажәшьҭа.
– Сара сыԥсыр сызжуада?
– Уажәраанӡа уазхәыцыр акәын.
– Шәара ишәзеиӷьыз акәын сара сзызхәыцуаз.
– Ухәыцуан, аха ҳаузеидымкылеит.
– Уаҳа еиӷьны еидкылашьас ишәҭахыз?
– Иумаҳаӡои инаԥшуа ирҳәо?
– Сара инаԥшуа ирҳәо ианакәзаалакгьы усс исымаӡам.
– Иара убриоуп иагьыҟалаз. Иухшаз ҩыџьа аиҵыбцәа
еихык-еиҵык абра анышә иамоуп. Иҳаиҳабу, Абжьуаа еицырдыруаз, ишьа мап ацәикит. Саргьы сцоит Ҭырқәтәылаҟа,
ҳашьцәа Ӡаԥшьаа рахь. Снықәԥшып адунеи, снаӡап Мсранӡагьы,
уагь аԥсуаа нхоит, рҳәеит. Қәыџьма ҭыԥхарым адунеи
ду, Аԥсны еиԥш.
– Аԥсны уамкит акәу, сыҷкәын?
– Иабаҟоу иара Аԥсны ҳәа шәызҿу? Ауаа ԥсымҭәқәа ирфаз, абаақәа хаххала аҟәара иқәԥсоуп. Умш аабзиахааит, саб.
Зеиԥш ҟамло акагьы ыҟам, сзымхынҳәыкәа сҟалар, акагьы
хьаас иҟоумҵан. Узықәшәииз егьырҭ ухшара реиԥш, саргьы
унасышьҭашәии. Ари адунеиажә усгьы иаламӡо иҟоузеи, –
иҳәан, имаҭәақәа аашьҭыхны ашҭа дынҭыҵны дцеит Нырбеи.
Ихала даақәхеит Ӡаԥшь Алмахсиҭ игәара. Убысҟан дыҳәҳәеит
ишилшоз амаҵуҩы ихьӡ ҳәаны.
– Суҭахызма? – дааидыххылеит амаҵуҩы.
– Усҭахӡам иахьарнахыс. Ухы уақәиҭуп. Ига арахә-ашәахә,
ухы зланыҟәугаша. Ига сҽы-скәадыр.
– Иухьзеи, ухаҵкы, угәы еиҟарами, сызлаухәарызеи?
– Уажәшьҭа уара уакәым, анцәа ихаҭагьы дсыхәом. Сара
иуасҳәаз ҟаҵа. Ига иааумԥыхьашәо зегьы.
– Схы сақәиҭутәуазар, уаҳа акгьы сҭахӡам. Уи еиҳау мал
ыҟам сара сзы, – иҳәан, ашҭа дынҭҟьаны дцеит, ишьҭахьҟа
дхьамԥшӡакәа.
Ахәлара иааимнахаанӡа, Алмахсиҭ ихы иқәжьны дтәан
убра. Нас аарла дҩагылан, амаҵурҭа аԥхьа икнаҳаз ашаха аакныхны, иԥҳәыси, иҷкәыни, иӡӷаби ахьжыз ашҟа иҿынеихеит.
Икнеиҳаит ашаха, анышәынҭрақәа ирхагылаз амжәаҵла
амахә аҿы. Аха дыццакуамызт иара. Ашарахь инеихаанӡа
даазыԥшит
иԥсҭазаара. Ауха аҵх лашьца дахьагәылатәаз
аӡәаӡәала
ибла ихгылон ихшара.
«Сышԥеиқәуршәеи, саб, закәытә разҟы бзиоузеи исуҭаз»,
– ҳәа ҽыхәак дақәтәаны ашҭа дааҭаххит Марҭа.
– О, мап, ибҳәо мцуп, – дааӷызы-ӷызит Алмахсиҭ дахьтәаз.
– Сара снапала бысшьит. Сара соуп зегьы зхароу.
«Сшьагьы сзымуит, схгьы нақәсҵеит», – иҷкәын Лаԥшь
игәы аҟама алаҟаца ибла даахгылеит. – Алақәа ушԥарфеи,
сабиц, – ҳәа игәы дынкыдсылеит Алмахсиҭ.
«Ахақәиҭра еиӷьу акгьы ыҟамзаап», – ҳәа аҵх лашьцара
ибжьы налҩыхит Наҩеи.
– Уа суқәшаҳаҭуп, сыҷкәын. Саргьы иаарласны уи ахәқәиҭра
амҩа санылоит.
Иҵырыҩыруа, имацәысны ихысит иӷәӷәаны. Уи абжьы
далнахит
ихәыцрақәа дызлаз Алмахсиҭ. Убысҟаноуп игәы
иҭеикыз
анагӡарахьы дандәықәла. Ауаатәыҩса, иара еснагь
цәымӷрыла
дызхәаԥшуаз, дырԥырҵырц иӡбеит наӡаӡа.
Ақыдҩақәа
дзықәтәаз дҩықәгылан, ихәда ашаха аҟәараҟәантәра
нахаршәны дҩагьалеит.
Амаҭ ашҳам анацәыӡлак, ахы кыдҟьан аҽшашьуа еиԥш,
зышҳам ала зыхшара ҭазырхаз, Ӡаԥшь Алмахсиҭ, иара ихала
ихы аԥыригеит адунеи.
Асҭана деиқәԥах дҿаҳәаны даннарга, аполковник дыҳәҳәеит
арҵәааҳәа.
– Иҟашәҵаз закәызеи, сара ари иакәызма исҭахыз?
– Уаҳа ԥсыхәа ҟамлеит, уара уаҳаракыра. Аригьы ахы
иқәымшәазҭгьы аанкылашьа иман ҳәа дыҟазма, – иҳәеит
афицар
иҽеидыԥсалан.
– Дабаҟоу Лаԥшь Ӡаԥшь-иԥа?
– Уи дҭахеит, уара уаҳаракыра.
– Алақәа, дара-дара нибарҵәар еиӷьымзи, аха иабаҟоу…
Дыԥшәыртла, – адҵа ныҟаиҵеит Маевски.
Асҭана дызлаҿаҳәаз ашаха ааԥдыртлеит ҩыџьа аказакцәа.
Ирацәаны ицаз ишьа иахҟьаны имч каԥсахьан. Ихаҿы цәышӡа
акәын ишыҟаз. Иблақәа, ашәара ацымхәрас ацәымӷра рхын.
– Ухьаа ӷәӷәоума? – дҵааит аполковник, иҭыԥаҿ дааины
днатәо.
– Иучҳартә иҟоуп, – иҳәеит Асҭана иҽаарҭынчны, хьаа
змаӡамкәа згәы алаҟаны иҟоу аӡә иеиԥш.
– Ара саԥхьа уааины уаатәа. Ҳаицәажәароуп уаргьы саргьы.
– Еибаҳҳәараны иҟоузеи, – иҳәан, ишьапы иҵшьуа дааины даатәеит Асҭана. – Уара иуҭахыз наугӡеит усгьы.
– Сара исҭаху рацәоуп макьана. Сгәахәтәы сахьымӡац
шәара шәҵыхәала.
– Гәахәтәы хьӡарами сара сахьукыз?
– Уара уакәмызт исҭахыз сара. Аҳәынҭқар идҵала Ҭакәи
Ҵәыџьба дыкны Петербург дызгарц исыдуп.
– Сара сдәықәҵа уи ицымхәрас.
– Алаф уҳәоит уара…
– Аҳәынҭқар изыҳәан зегьы акакәӡами, Ҭакәигьы диздырам, иара саргьы… Убри ала иара уаргьы аинрал чын ужәҩа
иқәлап.
– Уҽырҭынч, абрагьҩы, – иҳәан, игылаз ибла надирбеит
идәылҵырц азыҳәан. Нас Асҭана иахь даахьаҳәны ус иҳәеит:
– Уара Сибраҟа удәықәсҵоит.
– Саргьы издыруеит, уажәшьҭа сышьҭахьҟа сыргьежьны
абна сшылоумҵо.
– Иуҭахыҵәҟьазар, сара исылшоит убригьы ҟасҵар, – аус
ахь диасырц напы аиркит Маевски.
– Сҩызцәа рышҟоу? – иҽыргызмалны дҵааит Асҭана.
– Ааи, уҩызцәа рышҟа. Уаасзыӡырҩы, арԥыс. Уара макьана
уҷкәыноуп. Уаԥхьаҟа уԥсҭазаара егьарааны аҽаԥсахып. Уиас
ҳара ҳахь. Уан аҭакәажә дрыцҳашьа. Уаргьы ухы уазхәыц.
Хҩык ишәылшараны иҟоузеи, аҳәынҭқар иимпериа иҿаԥхьа.
Асҭана дахьтәаз ашырҳәа дҩагылан, ишьҭахьҟа шьаҿақәак
ныҟаиҵеит. Убысҟан ашә акылҳара икылԥшуа игылаз аказакцәа
ааҩнаххит.
– Уара угәы иаанагома, аполковник, ҳара хҩык ҳауп
иҟоу ҳәа?
– Мап, уажәшьҭа иаанхаз ҩыџьа роуп, егьи саԥхьа
дытҟәаны дгылоуп.
– Сара сытҟәоуп ҳәа схы сыԥхьаӡом. Исылшоит абри
аԥенџьыр
скылԥан сцаргьы.
– Утәа. Иазхоит уажәшьҭа. Ажьа бжьараҳа имбжьо уаауп
шәара. Суазҵаауеит, аҭак ииашан исыҭала. Дудыруама уара
Лакоба ҳәа Бзыԥтәык.
– Мап. Иахьадагь уи аҩыза ажәла ыҟоуп ҳәа исмаҳац.
– Амц уҳәоит, – даацралеит Маевски. – Ҭакәии иареи еиԥылахьеит
Мықә ақыҭаҿы. Нас еибырҳәазеи урҭ?
– Сара исзеилкаауам, аполковник, уара узҵаара иаанаго. Ҭакәии сареи ҳаиԥырҵны иҟамлацт. Нас ҳара дҳамбакәа,
уи, Лакоба ҳәа узҿуи иареи еицәажәашьас ирымааз. Аха
саргьы суазҵаарц сҭахуп. Шәанбаҟәыҵуеи аԥсуаа ацәгьара
рзура?
– Уи ҳара иаҳусуп. Зегьы акоуп, егьа ҟашәҵаргьы, ҳгәы
иҭоу наҳагӡоит.
– Уара ибзиаҵәҟьан иудыруеит, шаҟантә умариа ҳаухьоу
ушьра азыҳәан. Аха ҳаԥхьагыла Ҭакәи иуамызт, сара хаҭала
ишысҭахызгьы. Уи иҳәатәы ҳахымԥеит ҳаргьы.
– Избан, уи сишьырц зиҭахымыз? – дҵааит аполковник.
– Уара ушьрала ҳара ҳауаажәлар еицәоу иақәшәар ҟалоит.
Насгьы, уара уаҳшьыр, даҽа полковникк дааишьҭуазар акәхап
аҳәынҭқар. Шәара шәхыԥхьаӡара усгьы ԥхьаӡашьа
амаӡам. Ҩбагьы, зны-зынла уҽылаурҟәуеит акәымзар,
ахаҵара злоу уаҩуп.
Аполковник ихы Асҭана иқәкны дгылан ԥыҭраамҭак. Нас,
аказак ирмаҳартә, иааигәа днеины ус иҳәеит:
– Шәара шәхаҵара саргьы исгәаԥхоит, аха зегьы акоуп
Ҭакәи иԥсы шҭоу дыскуеит, уаргьы Сибраҟа уахызгоит. – Ибжьы неиҵыхны: – Дыжәга! Дахьҭашәкуа ибзиан шәихылаԥш.
Дшәыцәцар, иара ицынхәрас Сибраҟа шәара шәдәықәсҵоит.
Аҵх акыр инеихьан асҭаршын иҩны ианазааигәаха Ҭакәии
Гыџьи. Аҭаацәа шьҭалахьан. Ишуа рышҟа зҿаазхаз ала, Ҭакәи
ирхианы иикыз акәац аннеиҭа, ашра иааҟәыҵын, иауз акәац
аашьҭԥаан, аҩнаҵаҟа иныҵапҟа ицеит.
Ҭакәи идыруан аԥхын Ҷаӷьыц акәасқьа абарҵаҿ дшышьҭалоз.
Убри акәын даргьы зықәгәыӷуаз ауха. Ахҵысҭа инхыҵын,
амардуанаҿ инеины иааӡырҩит. Ҷаӷьыц ихәда ԥырҟазшәа,
абжьы гон.
– Сара схалоит, уара ара уҟаз, – иҳәеит Такәи.
– Дшәаны дыҳәҳәар?
– Сара сибар дзыҳәҳәаӡом, наҟ ибз ихәлашәоит, – иҳәан,
амардуан дыҩхалан, аҩны аҩныҵҟа илымҳа нкыдиҵеит. Аха
уахь зегьы ыцәан, џьара бжьыкгьы гомызт. Ҷаӷьыц иԥҳацәа
ҩыџьа хаҵа имцацкәа аҩны иҟаз ибзианы идыруан Ҭакәи.
Урҭ аныхәҷыз аахыс еиҩызцәан, қыҭак иатәын. Дара раҳаҭыр
аҟынтә акәын рабгьы дызивсуаз, акәымзар, уажәшьҭа дкәалкәало
ихы ларханы дыкнеиҳахьазаарын, ахәымгарақәа иҟаиҵаз
рҵыхәала. Ҭакәи Ҷаӷьыц днеихагылан, иԥаҵа даахеит.
– Уарбану? – дҩықәтәеит асҭаршын.
– Ашьшьыҳәа, – Ҭакәи инацәа Ҷаӷьыц иқьышә инадикылеит. – Уԥсы еиқәурхарц уҭахызар, убжьы мыргакәа угылан
арахь усышьҭал.
– Иуҭахузеи сара сҟынтә? – аарлаҳәа иҿы ааихихит, асакара иқәхан иҿажәкыз иеиԥш.
– Сара усышьҭал, сҳәеит, уаҳа иарбанзаалакгьы убжьы
мыргакәа, – иҳәан, имаҭәақәа абаркьыл иахшьызи ҵаҟа игылаз ишьапымаҭәақәеи аашьҭыхны иҿынеихеит Ҭакәи.
– Сабоуго, сушьуама?
– Усгьы иԥсу аӡәы уиҩызоуп, уара узыҳәан анапыҟьашьра
иаԥсам, – иикыз амаҭәақәа Гыџь инаиркны, Ҷаӷьыц ижәҩахыр
нҭарсны аҽқәа ахьҿаҳәаз ашҟа иҿынеихеит Ҭакәи.
– Аа, амыждаразы Ҵәыџь Маҭеи ихшаз уара, – иҳәеит
Ҷаӷьыц, уажәшьҭа дшырымшьуаз аниба, иҽаархаҵашәа.
– Даара пату иқәҵангьы дужит саб. Убас ԥсышьацәгьа уоуааит
уаргьы. Абарҭ уԥаҵа џадражәқәа рыла укнасҳауеит,
уӡӷабцәа
рыцҳасшьоит акәымзар. Уара афыҩгара уахьрабу
азыҳәан аӡәгьы имгакәа итәоуп аҩны.
– Сара хаҵа шәымцан ҳәа расҳәама…
– Убжьы, ацәыршәага. Уара абхәас узауран зҭахыда. Ирласны уҽеилаҳәа.
Ҷаӷьыц ажәжәаҳәа иҽеилеиҳәеит, макьанагьы ихьра изымдыруа дгәыҭҟьа-ԥсыҭҟьаха.
– Уеизгьы, сабажәго?
– Уӡырҩла уажәшьҭа, – иажәа дналагеит иаарџьбараны
Ҭакәи.
– Сҩызцәеи сареи иаҳзуухьоу ацәгьарақәа ара ицәырызгом,
ҳара ҳхала ҳакәым, абри ҳқыҭа зегьы. Азакәан
уахьынҳалан,
уахьчоит акәымзар, уҩны-угәара ықәрыццышәаахьазаарын.
Убарҭ ухәымгарақәа иҟауҵақәахьоу
ухухырц уҭахызар,
абыржәы иудысҵо наугӡоит.
– Уаҩы илымшо акакәзар? – Ҭакәи днеиԥыҩлеит асҭаршын.
– Уаҩы илымшо уара уаҟара иҟазҵахьада, – днаиқәымчит
Ҭакәи. – Шықәс ҩынҩажәа аҳәынҭқар имаҵ ууеит. Уаха заҵәык
ууаажәлар ирыхәаша ҟаҵа. Мап анакәха, ухы ашларагь
сааннакылом, иудыруазааит.
– Ишәҭахузеи иҟасҵарц?
– Асҭана Аҟәаҟа дандәықәырҵо ҳзеилукаауеит.
– Уи ԥсыхәа амаӡам.
– Иамоуп, – днаиқәымчит Ҭакәи.
– Ишәҳәа нас, иҟаҵатәузеи?
– Уҽы аакәадырны уцоит уахаҵәҟьа аполковник иахь.
– Иасҳәозеи сахьнеиуа?
– Иоуҳәоит убас, ҳара уара уҿы ҳшааиз, данырго удыруазар иҳауҳәарц азыҳәан.
– Иаҳҳәап, ишәасымҳәеит.
– Уи бзиоуп иахьҳаумҳәаз. Убас иоуҳәоит аполковникгьы.
Атапанча сҿаркит, сыкнарҳарц иалагеит, аха ирасымҳәеит ҳәа
уҽхәа. Уара усгьы ҽхәаралоуп уԥсы злаҭоу. Убасгьы нацҵа:
Урҭ избаз, ауаа рыман иқәыларц ргәы иҭоуп ҳәа. Атҟәа наҟ
дықәгатәуп акәымзар аус еицәахоит ҳәа. Сара сраԥгылан
изгоит излашәарҭам мҩак ала ҳәа. Ирӷәӷәааит шаҟа залшо,
уи дымҩаԥызгараны иҟоу аҟарул. Абарҭ зегьы иоуҳәар, игап
угәра.
– Шәгәы иаанагома сара уи сылшап ҳәа? – иҽаарыцҳатәны
днарҿаԥшит Ҷаӷьыц.
– Уи аҵкьыс еиҳаугьы улшоит, – иҳәеит Ҭакәи. – Уҽы акәадыр
ақәҵа ирласны. Ҳара абра ҳаузыԥшуп.
Ҩ-мцакы дрыбжьагылан Ҷаӷьыц. Ҽырҵысышьа имамызт.
Аполковник иҵихыр, ихы мацара акәын иагоз. Аха арҭ идырҵаз
аҟынтә иҭиир, усҟан Ҭакәи ииҳәаз наигӡон. Убри аҟынтә
иӡбеит Ҭакәии Гыџьи дрыцхраарц.
Аполковник иаразнак ииарҭа днықәтәеит дахьышьҭаз,
асҭаршын даныныҩнала.
– Уара ус ҽеиказ умааит?
– Усоуп, ухаҵкы ахылаԥшҩы.
– Иҟалазеи?
– Анҭ амыждақәа, уаха иҩасықәлан, сыршьырц акгьы аасыгымхеит. Ашәақь сҿаркит, сыхәда аҟама аҵаркит.
– Иудырҵазеи?
– Еилыскаарц Аҟәаҟа дандәықәшәҵо, рҩыза итҟәаны
ишәымоу.
– Иаҳҳәап, иузеилымкааит…
– Абарҭ сԥаҵакәа рыла сыкнарҳауеит. Излацәажәоз ала,
ауаа рыман ақәылара ргәы иҭоуп ҳәа сыҟоуп.
– Иабаҟоу дара?
– Исзыԥшуп, абри алагер инацәыхарамкәа.
– Уцаны ираҳә, уаҵәуха ддәықәсҵоит ҳәа. Иара уаха амҩа
дықәсҵоит.
– Ааи, аха аиаша сымҳәар, уажәшьҭан сыршьуеит.
– Аполковник сижьеит ҳәа роуҳәап. Урҭ агәра ргароуп,
сара сгәы иҭаҵәҟьоу уара ишуасымҳәо. Уара иудыруама амҩаду
ада Кәыдры ацҳа аҟынӡа шәызлацаша даҽа мҩакы?
– Издыруеит.
– Ус анакәха, уара раԥхьа уҩагыланы имҩаԥугоит аказак.
Убрыгь наҟ даҳԥыраагап, – иҳәеит аполковник, асҭаршын дахьрыциҵаз
еиҳа еиӷьуп ҳәа игәы иаанаго.
Асҭаршын егьа иҳәаргьы, абаандаҩы игара дрыциҵоит
ҳәа дыҟамызт. Аха уи еиԥш аус данаҿашәагьы, ихы амаириашар акәын. Ҭакәи дызҭаиргылаз аасҭа еиҳагьы еицәахеит
уажәы дзыниаз.
Абаандаҩы дшырго, амҩан иҩарықәлар, аиҿахысраҿ иара
дыршьыр ҟалон. Уи аполковник изыҳәан еиҳагьы еиӷьын,
зықәрахь инеихьаз асҭаршын уажәшьҭа дызхәарҭоу ҳәа акгьы
ыҟамызт. Илаз зегьы илиххьан. Уимоу, Асҭана дызго аказакцәеи
урҭ рымҩа зкуа аӡәыр дҟалозари, рызегьы леилалан инибарҵәозаргьы, хьаас имамызт. Иара изыҳәан зегьы
акакәын уажәшьҭа. Акыр шықәса Аԥсны лҵшәада иҟазаара,
еидара хьамҭаны иҟалеит. Дшақәгәыӷуаз акәымкәа даҽакала
иааҳәит иԥсҭазаара. Уажәшьҭа хаала ишьҭахьҟа хынҳәышьа
шимамыз ибон. Иаԥхьаҟагьы аамҭак дазыԥшны ҳәа дыҟамызт.
Убри азоуп, аҵыхәтәантәи ашықәсқәа рзы алеиԥш дыцҳауа
дзалагазгьы.
Ҭакәии Гыџьи ахьизыԥшыз днеит асҭаршын.
– Нас, – иҳәеит Ҭакәи асҭаршын дшаарыдгылаҵәҟьаз, –
иуеиҳәазеи?
– Уаха ддәықәырҵоит.
– Уи иашоума?
– Ааи, ииашоуп. Дызго аказак сара имҩаԥызгоит Кәыдрынӡа.
– Зеиԥшааны шәдәықәлозеи? – дҵааит Гыџь асҭаршын
игәра имго.
– Уи сыздыруам, ахылаԥшыҩ ишиҳәо еиԥш…
– Уара уԥсҭазаара уара унапы иануп. Убри удыруазааит, –
иҳәан, Ҭакәи иҽы дынҽыжәлеит.
– Сара сыԥсҭазаара ҳәа уажәшьҭа акгьы ыҟам, – ҳәа ибжьы наиргеит Ҷаӷьыц, нас ишьамхқәа дрызнымкылакәа, иаӷәра
шикыз днеизҟәҿит.
Мҩа кьаҿла еихыҵәҵәо аухантәарак аныҟәара иаҿын
Ҭакәии Гыџьи. Урҭ уиаҟара хара имцакәа рҩыза дызгоз ирықәлар
ҟалон, аха иарбан мҩаз излацоз рыздырамызт. Кәыдры
аԥшаҳәахьы изырццакуазгьы убри азакәын.
Ианаацәылашоз Кәыдры ацҳа иазааигәахеит дара. Иахьынаԥшуаз
ирбарҭан нырцә-аарцә ҩыџьа ауаа армаҭәа зшәыз
ршәақьқәа кны ишылеи-ҩеиуаз.
– Сара исымбацызт Кәыдры ацҳа аҟарулцәа ықәгыланы, –
иҳәеит Гыџь, иаԥхьаҟа днаскьаны изааигәахаз ацҳа чаԥшьаҩы
икылкааны дихәаԥшуа.
– Аамҭа наҳәааҳәуеит, иалаадыраауазеи арҭ ргәы иҭоу, –
аҭак ныҟаиҵеит Ҭакәи, уахь изланеиша амҩа дахәаԥшуа.
– Арҭ ҳԥырхагахар ҟалоит, Ҭакәи.
– Урҭ уиаҟара ибыргәым. Ахысра ҳалагар, ишәаҟьақәо
иреиуоуп.
– Уаҳа акгьы саҳәомызт, – иҳәеит Гыџь, амҩахь дыԥшуа, –
абыржәызаҵәык даҳзрыцәгандаз Асҭана. Дрыцҳасшьоит, акы
ҳаҵкыс деиҵбуп, ҩбагьы – дабиԥазаҵәуп. Ҳагәнаҳа изымгааит аҳәынҭқар, ҳаилымкааӡакәа ҳаԥхарс иҳашьҭоу.
Гыџь ииҳәаз алаҿимҭит Ҭакәи. Раԥхьа ихышхыҵәа ииасны
ицоз аӡиас ду ашьыжьтәи ахылҩа-ԥсылҩа иахылҵуаз аҳауа
алаӡыҭра иаҿын. Аԥс-бара еиқәшьшьы игылан, ҿыц ацәа
иалҵыз аԥшқа иеиԥшха. Наҟ хара Кәыдры ахьыҵыҵуаз иахагылаз ашьхақәа рхыцәқәақәа, иԥсыҽӡа шәахәа ҟаԥшьык
нықәԥхеит. Гыџь урҭ илаԥш нарыдхалан, игәы ааҭӡыӡааит.
Ашьха ахыцәқәа иқәԥхоз ашәаԥшь, ашьа еиԥш иҟаԥшьын.
Убыс акәын лара Марҭа данҭахозгьы, рҿаԥхьа игылаз ахра
иагәыдыԥхалоз ашәахәақәа шыҟаԥшьызгьы.
– Абар, дахьаарго, – иҳәан, ашырҳәа дахьтәаз дааҵҟьеит
Гыџь.
Аҽуардын данҿаҳәалан дааргон Асҭана. Раԥхьа дгылан
асҭаршын дгәыҭҟьа-ԥсыҭҟьаха. Наҟ-ааҟ ивагылан ԥшьҩык
аказакцәа, рабџьарқәа рхианы икны. Даҽа ԥшьҩык, ҩбаҟа
саџьан урҭ рышьҭахьҟа ирышьҭан.
– Азныказы ргәы рымҟьатәуп. Анцәа ҳаҭеимҵааит, аха уаҳа
ԥсыхәа ыҟам, – иҳәан Ҭакәи, Гыџьи иареи иаразнак еицхысит. Аҽуардын аԥхьа игылаз ҩыџьа рыҽқәа инҽыжәыҟьҟьеит.
Иҟарҵара иақәымшәо иааилагьежьит аказак.
– Ҳаршьит, шәхы шәахә, – ҳәа дыҳәҳәаны иҽы иҽахьырҩрны
иҽкаижьит асҭаршын.
Убасҟан аказак ахысбжьқәа ахьгаз ашҟа ҵҩа змам ахқәа
нарышьҭит.
– Аа, сҭахеит, – иааиқәтәаз ахысбжьқәа иаарылҩит Гыџь
ибжьы. – Сыршьит алақәа, Ҭакәи. Сызгашаз ахы сықәшәеит,
аха уара ухы ҭоумырхан. Уца ушзахәо. Анцәа духылаԥшааит.
Ухала унхеит уажәшьҭа абри адунеиаҿ, – уаҳа изымҳәакәа
иҽааиҵихит.
Ҭакәи иааигәыдшылт Гыџь игәы иалхәраан иаауаз ашьа.
Нас ҵаҟа иахьыцқьаз анхьаҵраҿ днышьҭаҵаны, дааиҵыхны
даарҽеит. Ихы ҩышьҭыхны ацҳахь днаԥшит, аха уа аӡәгьы
дыҟамызт. Иршьыз ҩыџьа аказакцәа, амҩаҿы ишьҭан. Рҽқәа
ракәзар, хара имцакәа ихарахаԥшуа игылан. Амра ашәахәа
зқәыԥхаз аӡаӡа кәалыкәаџьо аҳаскьын илаԥсан, аӡамҩа
иаҿамӡыҭыц алаӷырӡқәа реиԥш.
Ҭакәи дахьыҟаз Махьал ила еилыркааит Нестор Бигәааи
Какалиа Хьудари. Баалоу Мадлеи дрыман инеит Ӡиқәа аԥсҭа,
храк ашьапаҿы, қьалак адҟаҵалан, ихы имагәхьха дахьыҵатәаз. Урҭ раара дазыԥшымызт Такәи ара. Азныказ иааџьеишьеит,
аха нас днарԥылан, аԥсшәа нараҳәан, ихы икәаҽ
даагылеит.
– Ҳаи абааԥсы, – дааҵҟьеит Мадлеи. – Иухьзеи Ҭакәихеит.
Ахаҵа дызнымио акагь ыҟам. Аԥсҭазаараҿы ауаҩы зегьы
дрықәгәыӷуазароуп. Уара уеиԥш акәымзаргьы, ҳаргьы ҳгәы
иалоуп уҩыза ӷьеҩ дахьувыршьааз, егьи дахьхырҵаз, аха
иҟами анхацәа рыҷкәынцәа уара ужәҩахыр иаҵагылаша.
– Ех, Мадлеи, уара абзиара збаша, – ҳәа ҿааиҭит Ҭакәи.
– Урҭ зыԥсахуа аҩыза дсоуам уажәшьҭа. Сара издыруеит
шәара шәыззааз, Хьудар. Иҭабуп идуӡӡаны, сахьшәхамышҭуа.
Аха уажәшьҭа ақәԥаразы акгьы саԥсам. Шәҳәатәы хасҵар
шысҭахугьы, сгәы мап аҳәоит. Убас лахьынҵас исзишазар
акәхап анцәа.
– Угәы иалымсын, аха уиашам, Ҭакәи, – иҳәан, иажәа аархааны ацәажәара дналагеит Хьудар. – Анцәа иаҳзишо мацара
ҳазыԥшны ҳтәар, ҳаанхоит абас наӡаӡа ҳшыҟоу ҳтәны. Атәы
усгьы ԥсҭазаарас имоу уара ибзиаҵәҟьаны иудыруеит.
«Атәы» ҳәа ажәа аниҳәа Ҭакәи дахьгылаз даауалуашан,
ҿааиҭит Хьудар иахь инақәырӷәӷәаны:
– Арԥыс бзиак уоуп, Хьудар, аха уцәажәашьа сгәаԥхом.
Схы сымԥхьаӡац, иагьысыԥхьаӡом сара стәуп ҳәа.
– Ҳтәуп, Ҭакәи, ҳтәы, – иҳәан, Хьудари Ҭакәии ражәа дныбжьалеит
Нестор. – Иумбаӡои убри атәра иахҟьаны ҳазҭагылоу?
Иумаҳаӡои ҳауаажәлар ргәынқьбжьы? Рыԥхӡаша дара
ирхамҳауа, рнапқәа ҭацәны ишынхауа? Убарҭқәа зегьы иахьа
уажәраанӡа ирыӷрагәаны ирычҳауан. Анхаҩыжәлар рыхәцәа
аҟынӡа гәаӷла ипеипеиуа иҭәуп.
– Нас сара гәаӷла сҭәымшәа жәбома? – дацралеит Ҭакәи.
– Баша стәоума сҿи снапи еиқәҵаны. Анцәа ибоит, уи азы
ҽыԥныҳәа
сымаӡам.
– Иаадыруеит, – Ҭакәи иажәа днаԥыҩлеит Хьудар, – уара
узыԥсоу, бнала иухугахьоугьы. Аха ҵәҩан заҵәык абыца
узахаҵом. Жәлары рхы азыҭгом, жәҩахыр мацарак. Ажәлари
уареи шәеихҟьа-еиҵҟьа ауп шәшыҟоу. Убри аҟынтә Лакоба
ҳаузааишьҭит угәаанагара ҳауҳәарц азыҳәан.
Иацәажәоз рыгәҭакы уиаҟара данымааларц шиҭахызгьы,
рыгәра игеит. Убысҟан иԥсы ааивигеит иара. Изаҵәра, иблаҟьо
зхала аҳауа иалаз, леины адгьыл инықәгылан, аҽаарыӷәӷәеит.
Иааигәа иҵыҵуаз ацыха ӡыхь, ахьхьаҳәа абжьы
илымҳа инҭасит. Иаалашеит аԥсабара. Ихаҿы иқәтәаз ҵыск
ааҷырҷырны амахә иҩықәԥраан, ажәҩан иналапҟа ицеит. Уи
илаԥш иацәыӡаанӡа иахьцоз дахәаԥшуан Ҭакәи.
– Уазхәыц, дад, Ҭакәи. Арҭ арԥарцәа ус дук иашьҭоу ракәны
избоит. Рҳәатәы хаҵа. Угәырҩа уалырхып, даҽа мҩак
узырыԥшаап.
Ухәарҭоуп рҳәазар, ухы ԥхьаумкын. Уца урыцны Алакәаба иахь, – иҳәеит Мадлеи.
Ҭакәи ихы ҩышьҭыхны днарҿаԥшит, ииҳәарызеишь ҳәа
изыԥшны игылаз. Даргьы игәарҭеит, иара ишиоуз агәыҩбара,
длакҩакуа дшаанхаз. Ус иҟалар, дара рзы еиҳа еиӷьын. Урҭ
ирзымдырхуа иауҟахыз абрагь заҵәы, акыр шықәса абна
илаз, иаразнак ирхынҳәра шымариамыз.
– Ишәҳәо сазхәыцып, сабацо, ара сыҟами, хы-мҩаск самгар. Сгәы шьаҟәаҟәаны иҭоу сҩызцәа рызҵаара сыӡбаанӡа
иҟасҵара ҳәа акгьы сақәшәом.
– Урҭ рызҵаара ажәлар ирыӡбоит, – иҳәеит Хьудар.
– Иабаҟоу ҳажәлар, шәара абзиара збаша, иаагылан зҿахәы
зҳәо. Зегьы шәаҟьаны иҟоуп. Рыгага иацәдыршәахьеит.
– Убырҭ ишәаҟьаз реидкылароуп ареволиуциа хықәкыс
иамоу, Ҭакәи, – ажәа ныбжьеигалеит Нестор Бигәаа.
Ҭакәи ареволиуциа захьӡыз шизымдыруазгьы, дырмазҵааит.
Иахигеит ицәажәара даҽаџьара.
– Сазхәыцып, аамҭа ҳамоуп макьана.
– Аамҭа абаҟоу, уара абзиара збаша. Уахгьы-ҽынгьы ақыҭақәа
ҳашрылоугьы иҳазхом. Ҳаццакуеит, уаха Бақьҟан иаҳзыԥшуп.
Абзиараз, ианаҭаххо, ҳара уҳаԥшаауеит, – иҳәан,
иҿынеихеит Хьудар, уи днаишьҭалеит Нестор.
– Амҩа бзиа шәықәлааит, хаҵа уск азы сахьышәҭаху схы
шәхызбаауам сара, еснагь сыхиоуп, – ҳәа ибжьы нарықәиргеит
Ҭакәи. – Згәы цқьоу ракәушәа збоит, ус санаҳәоит сгәы, –
иҳәеит Мадлеи иахь даахьаҳәны.
– Аиеи дад, усоуп, рабацәа бзиан издыруеит. Урҭгьы уаа
нагақәоуп. Жәлар рус ашьҭалара зегьы ирылшом, афаст.
Анхаҩыжәлар мҩакы ҳақәызҵо дҳамамкәа, шаҟа шықәса
ҵуазеи ҳбылгьо ҳаауеижьҭеи.
– Аӡәы заҵәык, ҳара анхацәа ҳзыҳәан иҟаз Ачба Хабыгәгьы
имч ақәымхеит ҳабӷа аҭгара. Уаргьы угәы ԥҵәеит, Мадлеи,
есымчыбжьы схәы ушаҵаз. Ас шәабанӡахәагәышьо.
– Ишԥыкәу, Ҭакәи, ухы шыҟәнушьо?! Уара уҟамзар, зынӡаск
ҳаимырҵәахьазаарын амалуааи аӷьычцәеи.
– Иабаҟоу, арахь шәдыргәаҟуеит сыркаанӡа. Сыкрагьы
мариахарым ус аламала. Сгәы исанаҳәоит сықәҵны сцап ҳәа
Нхыҵҟа, ма Даӷьысҭанҟа.
– Ҳаи, Ҭакәи бзиа, баак еиԥш ҳзықәгәыӷуаз, иуџьысшьом
иуҳәаз! Уԥсадгьыл ушахьчо еиԥш, даҽаџьара узахьчом.
Аԥсуаа ҳаԥсыжырҭақәа Аԥсны аҵкьыс атәымџьара еиҳауп.
Уаҳа ухы иҭамшәан уи аҩыза ажәа.
– Сарааԥсеит, Мадлеи, акыр шықәса абџьар харшалан акра,
абна алаԥхьара ҩныда-гәарада, маҟа мыртлаӡакәа, ахызаҵәы
азыԥшра. Аиха салхым саргьы, суаҩуп. Шьоукы рыӡӷаб
лакәзар, дсыдӡылеит. Шаҟа шықәса ҵуазеи дысзыԥшуижьҭеи.
Илзысыӡбара ҳәа акы сзымдыруа абна сылахеит.
– Избоит, дад, уҭагылазаашьа уаҩ деилаҳартә ишыҟам. Аха
иааучҳароуп. Аамҭа асҵәҟьа ицарым. Алакәаба ҳәа зыӡбахә
рҳәо игәра згоит сара. Ухы идкыл, убри уидӡылом, иудыруаз.
– Ишҟа исыхоит сгәы, аха саанызкылақәо рацәоуп. Ах,
ҳагәнаҳа ақәшәааит аиҟарамра, – иҳәан даныҩагылоз, илаԥш
наиқәшәеит рышҟа ҽырххыла иаауаз Махьал: – Иҟалазеи,
Махьал?
– Ҳаимырҵәеит, Ҭакәи. Адан Али иашьцәеи иареи ҳқыҭа
илақәлан, иқәырхит. Арха иқәыз арахәи ауахьади еизцаны
иргеит. Ауахәама дырҳәит, апап аӡы далаҿаҳәаны. Аҵараиурҭа
амца ацраҵаны иқәрыццышәааит.
– Рхы абадырхеи? – илакыҵа амца ҩыҵҟьеит Ҭакәи.
– Хьараҩада шыҟаз идәықәлеит.
– Иԥсыма ауаа, ирықәшәазеи аҽны шьыбжьон иахьдырҳәуаз?
– Ирылшоз ауаа, еихеи еигәышәи рыда акгьы зкым. Ақәылацәа
бџьарла еиқәных иҟоуп.
– Сҽы! – дыҳәҳәеит Ҭакәи.
Махьал акәадыр аашьҭԥаан, Ҭакәи иҽы ахьҳәуаз ашҟа
иҿынеихеит.
Адан Али ихашәалахәы иаԥцаны, дышзахәоз ашьхарахь
ихы рханы амҩа дықәын. Хьараҩада даныҩхала ауп иԥсы
ааиҭеикырц аниҭахха.
– Еи, сашьцәа, иаанышәкыл арахә уа, – ибжьы гәаҩа ҭабаа
наиргеит Адан Али.
Арахә адәаҿы иааизырцеит ақәылаҩцәа.
– Уажәшьҭа ҳшәарҭам, – иҳәеит Адан Али иашьцәа руаӡәк.
– Убас, убас, – ибжьы рдуны дмақаруан Адан Али, – аԥсуаа,
дабаҟоу ани шәҵәатәы шьаҟа Ҵәыџьба Ҭакәи.
– Ара сыҟоуп, – ҳәа акаҵәара ахьынтә ибжьы геит Ҭакәи.
Адан Али дахьгылаз длеихашәы дцеит. Ас Ҭакәи имҩа икуеит ҳәа дыҟамызт.
Адан Али шьҭамҭала иџьам хылҵшьҭраз, иабацәа Аԥсны
иқәнагалеижьҭеи акырӡа ҵуан. Ажәытә уаа изларҳәо ала,
урҭ Аԥсны иқәнагалеит аџьамқәа аԥсуаа ианрабашьуаз
инаркны. Убриаахыс шәышықәсала аԥсуаа ишрыланхозгьы, шьҭамҭала ирылаҽыз ақәылара камыжьӡакәа иааргон. Урҭ нхон Улыс аԥсҭа, иреиӷьыз адгьылқәеи абнареи
рымпыҵакны. Улаԥш зхьымӡо адгьыл ҭбаа ду изқәынхоз
анеимаркуазгьы ыҟан рыԥсыцәгьара
иахҟьаны аишьцәа.
Ршәақьқәа шьҭыхны иагьеизыҵҟьалон
дара. Убри иахҟьаны
рашьакгьы Сибра дахьахыргаз,
дыԥсхьан. Аха қәылара ианцоз, Адан Али еидикылон иашьцәа. Ацәгьа аныҟарҵоз акәын
ианеилибакаауаз дара.
Ҵәыџь Ҭакәи иқыҭа ақәлара изыгәаӷьраны дыҟамызт, уи
Аԥсны дыҟаӡам, далҵны дцеит ҳәа иарымҳәазҭгьы. Убысҟан
ауп иашьцәа даарацәажәан, амҩа ианықәигала. Уажәы дшымгәыӷӡоз аус данақәшәа, уаҳа ԥсыхәа имамызт, Ҭакәи диҿагылар
акәын.
– Ҭакәи Ҵәыџьба, – ибжьы гәаҩа ҭабаа наирԥхьеит Адан
Али. Рызегьы ааины амца иакәшан ианаатәа, ус нареиҳәеит:
– Абар уажәшьҭа аӡынра ааигәахеит. Знык асы аур, ари
ҳгәаҩара ҳазҭыҵрангьы ҳаҟаӡам. Убри аҟынтә ҳцароуп
хьыӡрацара.
– Уажәы иаба? – дҵааит акакан цәҟәыншьеиԥш зыблақәа
кылҵыҵӡа иҟаз Адан ишьҭанеиуаз иашьа.
– Ҭакәи Ҵәыџьба иқыҭахь, – иажәа кьаҿын Адан.
– Шәанбаҟәыҵуеи абри?! – иҳәан, дахьтәаз дҩаҵҟьеит
рашьа еиҵбы Уалид. – Иагьаџьара ишәанахахьазаргьы, Ҭакәи
ишәанаижьуам.
– Сара сызусҭоу удыруоу уара? – деилашәаны дҩаҵҟьеит
Адан Алигьы.
– Ушԥасзымдыруеи, ақәылаҩ, аӷьычҩы, ицәыҵагылан
ауаҩшьҩы.
– Уара абни ҳашьа дахьҭахаз Сибра акәын иахьуҭыԥыз.
– Уи ҳашьа бзиа, уара уҵыхәала ауп убрахь дызҭахазгьы.
– Иазхоит, – дахьтәаз дхәааит алацәҟәыншьа, ахаҿы
еиқәаҵәа…
– Ажәеимакра аха ҳамам уажәы. Ҳқәылоу ҳамқәылоу?
– Ҳқәылоит! – дҩарылахәааит Адан Али.
– Ҭакәи ишԥеизаауеи? – дҵааит уажәраанӡа ҿымҭ итәаз
аԥшьбатәи рашьа.
– Ҭакәи Аԥсны дыҟамижьҭеи акрааҵуеит. Дыҟаӡазаргьы
иҩызцәа ивӡааижьҭеи игәы каҳаноуп дшыҟоу. Уи ҳара даҳҿагыларатәы
амч имам.
– Сара сышәҩызам. Аҳәсеибацәа роума нас шәара шәызқәыло,
– иҳәан, ашә нкыдыжьлан дцеит Уалид.
Уажәы убарҭ зегьы еидихәыцлеит алеи-аԥси рыбжьара
Али. Нас иԥсы ааивиган, иашьцәа рахь дынхьаԥшит. Урҭ рхы
рыкәаҽ игылан.
– Махьал, – ибжьы наиргеит Ҭакәи. – Иубома иашьцәа ахьгылақәоу?
Зеиԥш ҟамло егьыҟам, угәуҽаныз.
– Ҭакәи, иаҭаххарым уажәы угәы иҭоукыз.
– Умшәан, Махьал, сҟама аԥынҵа днахасырԥшып Адан
Алиажә. Ҳаи, ҳаи, Гыџьи Асҭанеи шәаасывагыл. Шәара шәансыцу
сыжәҩахыр ӷәӷәахоит! – иҳәан, иуапа ижәҩа инҭарԥаны,
дызвагылаз ахаҳә ишәақьи итапанчеи нықәҵан, Алии иареи
ирыбжьаз адәы ашҟа иҿынеихеит.
Ҭакәи иҟаиҵаз збоз Али иашьцәеи иареи даара еиҵанарӷәӷәеит.
Рызегьы рхы иақәӡбон изқәылаз амҩа аҟынтә.
Убасҟан Адан Али иашьцәа иакәымк ҟарҵар ҳәа дшәаны ибжьы иргеит:
– Гаӡарак шәмыхьааит, сашьцәа. Уи ихала дыҟаӡам.
Ҭакәи адәы агәҭаҿ дааины, иуапа еиҵыхны инкаршәны,
иҟама ааҭыхны иаԥхьа адгьыл иныҵаҵан, Али дызлаараны
дыҟаз ала ишьҭахь нарханы даагылт.
– Адан Али, сузыԥшуп, – ибжьы ҵрыхәҵәаӡа инаиргеит
Ҭакәи.
Али даацәырҵит деиҵаӷәӷәа. Ауапа аҵыхәаҿ дааин,
шәымҭак
дааҭгылан, Ҭакәи изқәа дынкыдыԥшылеит. Нас иҟама
ааҭыхны адгьыл иҵамҵакәа, шьамхыла днагылан, ибжьы
ҭахәаҽ
хьамҭа ала ихы шьҭымхӡакәа ҿааиҭит:
– Саҭамзааит ҳәа уасҳәоит, Ҵәыџьба Ҭакәи. Аара схы
иадысҵоит. Ухаҵазар ауаа срылоумҵан…
Ҭакәи ишьҭахь алагьы идырит Али дшышьамхнышгылаз.
Нас даахьаҳәын, иҟама адгьыл иҵаз ааҵыхны, аҭра инҭаҵаны,
ус иҳәеит:
– Ахара ду удуп, Али, аха иуанасыжьуеит. Уца, сқыҭа уаҳа
ушьапы алоумыргылан, ацәгьара угәы иҭакны. Абзиараз уаауазар, бзиала уаабеит.
Ауапа аашьҭыхны, атрышә дасит Махьал иахь. Уи иаразнак Ҭакәи итапанчеи ишәақьи иманы длалбааххит.
– Арахә ишԥарзаауеи, Ҭакәи?
– Арахә аазцаз, иахьынтәиаарцаз, дара рнапала икарцоит! – иҳәан, ишәақьи итапанчеи ааимхны, иҽы ахьҿаҳәаз
ашҟа иҿынеихеит Ҭакәи.
Аҵх акыр инеихьан Ҭакәи Гыџь иқыҭа даналала. Есԥшьаша
Гыџь инышәынҭраҿы днеиуан. Цәашьык изаиркуан. Иуапа
наиҵаршәны анышәынҭра днадтәалон, ашьхарахь иаацәылашан
ицара ааиаанӡа.
– Сеиҭааит, Гыџь, аха сызлаухәарҭоузеи, – иҳәан, ихы
ларҟәны ацәашьы наиркит Ҭакәи.
Аҵх лашьцара иалыҷҷаз алашара хәыҷы иаагәылԥхааит
Гыџь ихаҿы. Ҭакәи дааҭрысит, ибла ихгылаз алаԥшҵашәара
лабҿабоушәа акәын ишыҟаз.
– Уара уҿаԥхьа ахара сыдуп, Гыџь, – ибжьы хыџ-хыџуа
алашьцара акгьы ахьимбоз дналаԥшит Ҭакәи.
«Сара соуп ахара зду, уара ухала уахьынсыжьыз, – Гыџь
ибжьы газшәа ааиаҳаит уахьынтәи. – Уара уоуп сзыцәшәо,
Ҭакәи. Уара ухала уҟоуп. Иумада, иуарӷьажәҩада?» – алашьцара еиҳагьы аҽарыжәпеит уажәы.
– Уара удоуҳала сыбӷа ӷәӷәоуп, Гыџь, – дӷызыӷызит алашьцарахь ибла ҭырхаха дыԥшуа Ҭакәи.
«Аԥсы идоуҳа ҳәа акгьы ыҟаӡам, Ҭакәи, – ибжьы наҟ иҵегь
инаскьаны игазшәа иаҳаит уажәы. – Абзацәа роуп адоуҳа
змоу. Уара узыҳәан сгәы ҭынчхарц уҭахызар, ажәлар реидгылара уҽадкыл. Уҽадкыл, уҽадкыл, уҽадкыл… – иаҳа-иаҳа наҟ
инаскьо, аҵх лашьцара илалаӡит абжьы.
Илаӷырӡқәа цаҳәцаҳәуа иӡамҩа инадлеит Ҭакәи. Иара убас
ацәашь хәыҷгьы иахьыкәкәон иӡыҭуаз ацәыкәыбарқәа. Ҭакәи
иаҳауаз игәы абжьы акәын. Ихи иареи еицәажәон. Изаҵәреи
иареи ахьеидхалаз иахҟьон абарҭқәа зегьы. Азаҵәра шымчыдоу, иара макьанагьы изеилкаауамызт.
Ирацәоуп адгьыл иалаӡо, иачҳауа. Аха уи шыдгьылу иаанхоит наӡаӡа. Ауаҩы иоуп зҽызыԥсахуа. Хаҭала адгьыл
далаӡуеит уи. Иаанхоит идунеихәаԥшра хазы. Мчы змоу
ҳәангьы иҟоу убри адунеихәаԥшра ауп…
Асҭана Шәлымба иус рыӡбуанаҵы, иангьы лыбла ҭаа
лыҷкәын диҿаԥшуа уа дтәан. Иаргьы зны-зынла иан лгәы
камҳарц азыҳәан дааԥышәырччон лышҟа, аусӡбарҭаҿгьы
ихы шьҭыхны икын. Лара уи лыԥсы ҭанаҵон, ицәышӡа иҟаз
лхаҿы аахылашаауан. Зегь реиҳа лгәы иалаз уажәы, раԥхьа
абна данылалоз аҩны даннеи «сара исыԥсыхәозеи» – ҳәа
иалҳәаз ажәа акәын. Усҟан дқәыԥшын иара, уажәы иарԥысра
дҭагылан. Уи ихаҵа хаҿра ианыԥшуан агәымшәареи ахьамҵреи.
Ҩажәихәба шықәса иқәиҵеит аӡбаҩ Асҭана. Убасҟан
иан лгәы нкыдыҩрны инҭаҳаит. Ҩажәихәба шықәса лара неишьа лымамызт, уажәы шаҟа лхыҵуаз ала. Аӡбаҩ ашықәсқәа
дырмеигӡаӡакәа ианиқәиҵах, иара итәала бзиарак ҟаиҵарц
иҭаххазар акәхап, иани иареи ҩажәихәба минуҭ еиқәиршәарц
азин риҭеит.
– Бгәы иаанамган, сан, сара ҩажәихәба шьықәса Сибра
сынхоит ҳәа. Ари ҳаамҭа абжьқәа зласаҳауа ала, иаарласны
иԥҵәоит аҳәынҭқар иҵыхәтәа. Анхаҩыжәлар ахақәиҭра роуеит, рҳәеит.
– Нан, иабауаҳаи, ари еиԥш ажәабжь?
– Абахҭаҿ. Уа иумаҳауа акгьы ыҟаӡам. Ауаа бзиақәа шаҟаҩ
ҭаку бдыруандаз. Бахҭала иҭәуп абри атәыла зегьы.
– Урҭ уҽрылоумгалан, нан. Уажәы аӡәгьы игәра угартә
иҟам. Аамҭа бааԥсхеит, ауаа хәаԥсеит.
– Хымз рыҩныҵҟала абахҭаҿ сыбла хтит, сан! Амцаԥшь
иаҩызоу
арԥарцәа сыцҭакуп. Ҵарала, хшыҩла ахәқәиҭра
иазықәԥо.
– Ԥсуааума, нан, урҭ?
– Аԥсуаагьы ыҟоуп. Амилаҭ зуахкы уҭаху, Изакәытә уаа
бзиақәоу бдыруандаз, сан. Уахгьы-ҽынгьы имфаӡакәа урзыӡырҩлартә
ауп ишыҟоу.
– Нас урҭ абадәықәырҵо, нан?
– Абжеиҳараҩык сара сахьцо Сибраҟа. Аҳаҳаи, сан, акы
бацәымшәан. Агәра бсыргоит аӷьараҳәа сшыҟало ала. Снапы
сшьапы еибгоуп, аӡәы илшо саргьы исылшоит. Ауаа бзиақәа
рҿы ауаҩы акгьы ихьӡом, сан.
Уажәы-уажәы ишхажжылоз лылаӷырӡқәа мчыла иаанылкылон ан. Илҭахымызт лыҷкәын амҩа хара данықәлоз лгәы
каҳан илырбарц. Нас блала дааиԥхьылшьшьаан, ус лҳәеит:
– Сара агәра згеит уажәшьҭа ушхаҵахаз, сыҷкәын.
– Сара исыбаргузеи, ирыцҳахаз Гыџь иоуп. Сҿыхра ишашьҭаз
дҭахеит. Ахара сыдны избоит сыԥсы ҭанаҵы, – иҩыза бзиа
игәы дхьухьууа дынҭалеит Асҭана. – Еиҳагьы дрыцҳахеит
Ҭакәи. Ивагыло имада рӷьажәҩас?
– Ҭакәи ара Аҟәа дыҟоуп, аха егьа иундазгьы уус ахьырыӡбуаз
дааиртә ирзыҟамҵеит дзықәгәыӷуаз. Иҽызлеиԥсахуаз
амаҭәақәа рыԥшааит, ихы даҽа хцәык ахарҵеит, аха
иамуит. Зегьы ҳгәаҭан ауп ҳшыҩнарҵоз, – лҳәан, лажәа ааҿахылҵәеит,
ирхылаԥшуаз аҟарул рышҟа данааскьа.
– Уажәшьҭа иаамҭоуп шәеиԥырҵра, – иҳәан, ишьҭахьҟа
даагьежьын иҿынеихеит аҟарул.
– Сара схынҳәуеит, уара ухы машәыр азуумун ҳәа сызиаҳәа.
– Усҭ абар, ихҭырԥа узааиҭиит. Салаигәалашәалап, иҽалаирԥхалааит,
иҳәеит, – иааиҵыхны инеихалыршәит.
– Иҭабуп ҳәа сызиаҳәа. Уи данысгәаламшәо мышкгьы
цом. Ихы ихьчааит, ихы рҿеимыжьааит. Ҳара ҳтәы иакуеит
ҳәа сызиаҳәа.
Аҟарул дааины Асҭана диман дцеит. Ан уа дгылан дхаҳәыршәыраха,
уажәраанӡа лыҷкәын ицәылҵәахуаз лылаӷырӡқәа
лҿыҵкьаса ицон.
Сибратәи иԥсҭазаара иҽаиршьцылон Асҭана. Иара имч
злаӷәӷәаз ала, дахьдәықәырҵалакгьы, акгьы имыхькуа аус
иуан. Аха зегьы иреицәан аԥсаҵлақәа ԥҟаны реиқәыжьра.
Ҽнак ала жәаҩык иреиҵамкәа ақыдқәа ахьдырбылгьоз ибжьаҳан
ибжьаԥсуан. Знапқәеи зшьапқәеи ԥнаҵәҵәоз рацәаҩын.
Ҽнак, еиҟәжәо ианҵаауаз, аҵлақәа ԥҟаны иахьеиларыжьуаз «шәсыцхраа» ҳәа аӡәы ихәаабжь геит. Асҭана иҩыза аурыс Пиотри иареи иԥҟаны икарыжьыз аԥсаҵла алхра иаҿыз,
абжьы ахьраҳаз ашҟа еибарыҩны рҿынархеит. Ақыдқәа
рыбжьара ишьапы бжьаханы, дышьҭан иажәхьаз аурыс фицар имаҭәақәа зшәыз аӡәы. Асҭана ибла иабаз агәра изымгеит азныказы. Абар, иидыруаз ауаҩы. Арҵәааҳәа дыҳәҳәан,
дахьышьҭаз дҩышьҭикәыцәааит.
– Аслан Нанба!
– Ааи, сара соуп, – иҳәеит зымч каԥсахьаз, зхы-зҿы
цәышӡа, зқьышә шьакәармак ықәмыз Аслан.
– Уԥсы ҭоума, уара абзиара збаша? – дҵааит Асҭана, Аслан
дахьибаз Аԥсны дыҟазшәа ихы бауа.
– Ааи, сыԥсы ҭоуп, аха уара усзымдырит? – иҳәеит Аслан.
– Уара хаҭала сумбац, аха сара уздыруеит ибзиан.
– Узусҭада, иҳәа ирласны? Ара иҳазкылԥшуеит.
– Ҳара ҳҵыхәалоуп уара абри аҩыза узаниаз…
– Сара абри аҩыза аԥсҭазаара сзаниаз, суаажәлар рҵыхәалоуп,
акгьы зхараӡамкәа ахара зду сыжәлар. Аха усгьы
усзымдырит узусҭоу?
– Сара Ҵәыџь Ҭакәи иҩыза, Асҭана Шәлымба соуп.
– Ишәыхьзеи, егьырҭ уҩызцәа абаҟоу?
– Ҳрыԥсаҟьеит. Гыџь дыршьит, Ҭакәи макьана ихала абна
дылоуп. Сара усгьы сахьыҟоу убоит.
– Убас шшәыхьуаз здыруан сара. Хҩык аҳәынҭқарра иаҿагылан
аиааира рымгац макьана. Шаҟа шықәса уқәырҵазеи?
– Ҩажәихәба.
– Нас угәы иҭоума ҩажәихәба шықәса абас иухугарц?
– Аҳәынҭқаргьы ҩажәихәба шықәса уи иҭыԥ аҿы дтәап
ҳәа угәы иаанагома уаргьы?
– Сара ҳәынҭқар дсымаӡам, – дҩацралеит Аслан. – Иулшару уара абналара?
– Абналара зҭахымда, аха сдәықәлар сабацо? Мрагылара
мраҭашәара ахьыҟоу ҳәа ара акгьы збом.
– Уи аилкаара мариоуп, уара ухиазар. Аҳәынҭқар иаарласны дахырҳәоит. Убри аҟынтә ҳабналароуп уахаҵәҟьа.
Ҳцап ақалақь ахь. Уа ҳазҵәахуа ыҟоуп. Нас ишакәхалакгьы
Аԥсныҟа амҩа ҳақәлап.
– Сара сыхиоуп, – иҳәеит Асҭана, игәырӷьара ҳәаа
амамкәа.
– Даара угәуҽаныз, џьара акы анааҳаҵырх, илаҳгәыдҵаны
ҳаршьуеит. Уаха абри аҭыԥ аҿы ҳаиқәшәап, – иҳәан, дцеит
Аслан.
Ауха ибналеит Аслани Асҭанеи, зуаҩыбжара иахысхьаз аурыс кануеик иманы. Мызкы ааҵуаны аҳәынҭқар дахырҳәеит
ҳәа алагер аҿы хыла-гәыла илеилалеит. Атҟәацәа аполитика
азыҳәан иҭакыз, аԥсараҿы илаган иларгәыдҵан иршьит.
Шықәсыбжак Аслани Асҭанеи Сибра изалымҵит. Асовет
ҳәынҭқарра шьақәымгылацызт уа. Убри аҟынтә рҽыныԥхьакуа
ишгәараз, ирулакгьы Москва иааит. Азныказ, цқьа
еилыркаанӡа абахҭа иҭаркит Москва. Иара убри абахҭаҿ ауп
Аслан Нанбагьы дахьыԥсыз.
– Амца иацәшәаны аӡыршы иӡааԥалаз иеиԥш ҳзыниазеи,
– иҳәеит Асҭана, иларыгәҭасны абахҭа ианҭарыжь.
– Ҳааилыркаап, Асҭана, уаамыццакын. Ихадараз ҟалеит,
уажәшьҭа иҳахьып зугәахәуазеи, – иҳәеит Аслан Нанба, ареволиуциа ду иҟалаз деигәырӷьо.
Аха урҭ реилкаара аамҭақәак аҭаххеит. Дара рхала
ракәмызт абри еиԥш аилаҩынтра ду аҟны иаваханы иҟаз.
Уахык ашоура наижәлеит Аслан. Ибз аҟәаҟәа ԥҵәан, иҿы
иааҭахеит.
– Сҭахеит, – иҳәеит аарла иара.
– Умшәан, абааԥсы, ари еицәоугьы ухугахьеит, – иҩыза
игәаҟра
дызлацхраашаз изымдыруа, дааӷьаҵәыӷьаҵәит Асҭана.
– Сыблит, – апатара дналагеит Аслан. – Атса ршны исыӷрарҭәазшәа
ауп сыҩныҵҟа шыҟоу. Аӡы сыҭ, аӡы!..
Иаашаанӡа еибаргәаҟуан урҭ аҩыџьагьы. Зыхдырра ыӡхьаз
Аслан акы иҳәарц иҭахын, аха иҿы изеихыхуамызт.
Ашьжьымҭан
иԥсы ааихыҵит. Аԥсы деиқәкны дшихатәаз
иааҩналеит хҩык Ар Ҟаԥшь, «шәхы шәақәиҭуп» – ҳәа рыбжьы ргауа.
– Абригь ихы дакәиҭума? – ҳәа дыҳәҳәеит Асҭана дахьтәаз
дҩагылан.
– Иҟоуҵарызеи, аҩыза, – иҳәеит урҭ рахьынтә раԥхьа игылан иааҩналаз. – Ари еиԥш аиҭасра ду аан, шаҟа залымдара
ҟало удыруоу. Ҳара еилаҳкааит ари аурыс ҳәынҭкар иҿагылаз
аӡәы шиакәыз. Ҳуцхраауеит ижраҿы. Уаргьы Кавказҟа
удәықәаҳҵоит, Ар Ҟаԥшь урылаҵан.
Кавказ Асовет ҳәынҭқарра ашьақәыргылара макьана
акыр бжьан. Аха агәыӷра иман Асҭана Шәлымба, Ар Ҟаԥшь
данрылала
инаркны, иуаажәлар рзы ихәарҭоу акы шилшоз.
Абыржәоуп
ианидыр, иара ажәлар реидгылара мчыс иамазгьы.
Ауаҩытәыҩса иҽеиҭакраҿы даара акыр аҵанакуеит ажәлар
рымч. Иара убри иацәыхҟьаз жәлар рымчра агәра зымгаз,
дашьуеит убас иаарласны абри адунеи аҿы дмиӡазшәа.
Ауаҩы дышԥаии ҳәа иҵаауам, ишҵаауа дышԥаԥси ҳәа ауп.
Дыԥсит Хьыма лан иаалықәшәан, лыблақәа ҭаа лыԥҳа
лынасыԥ дшазыԥшыз, лыӡӷаб лгәы камыжькәа дышлывагьыжьуаз, лҭыӡҭыԥ лмырӡырц азы алҩаҵә шыҩалышьҭуаз.
Аҩны лхала данаххала, ланшьцәа ааит рыҩныҟа дыргарц,
аха илымуит. «Сани саби адамра хыла исзарсуам, рыҩны
сыԥсы ҭанаҵы ашә сзаркуам», – лҳәеит Хьыма. Убысҟан ауп
Ач-ԥҳа Кама лыҩны ашә наркны Хьыма лахь даниас. Урҭ
аҩыџьагьы рхала иахын аҩны. Ҭакәи ицәшәаны аӡәгьы дрылакьысуамызт. Уимоу, есааԥынра рымхы ларҵон, идрашәон,
ҽаҩраҭагалан иҭагаланы ирырҭон. Аӡын амҿы рзааргон,
ахьҭа иадыркуамызт.
Ҽнак Ҭакәи абна игәы анылаԥҵәаӡа днеит Баалоу Мадлеи иҩны. Аиҳараӡак Мадлеи иҷкәын Ҭемыр днаиацәажәарц
иҭахны.
– Ҳаи, иҟауҵазеи, Ҭакәи, – иҳәеит Мадлеи, Ҭакәи данааидгыла, акалаҭ шышуа дахьтәаз дҩагыланы. – Аҽнышьыбжьон
ушԥаныҟәо уцәырҵны?! Ухы иҭашәазеи? Иумаҳаӡеи аказак
ииасны ахәҵаҟа ишцаз?
Ааԥсара зхыз Ҭакәи иблақәа ҩышьҭыхны Мадлеи днеиҿаԥшны
ҿааиҭит:
– Уҷкәын Аҟәантәи дааит, рҳәеит, снаиацәажәарц сҭахын.
– Дабаҟаху, иаха даакыдыххылан, иахьа шаанӡа даагылан
дцеит.
Ҭемыр дахьиқәымшәаз ааицәымыӷхеит Ҭакәи. Иара дзышьҭаз
ажәабжь уи иҿала иаҳар иҭахын, даниқәымшәах, иаб
днаиазҵааит:
– Иҟоузеи зиҳәа уахь ажәабжьыс?
– Иазҵааха сызҭада, дадхеит. Ихала дыҟамызт. Бзыԥтә арԥарцәақәак
ицын. Шәызҿузеи уара, сҳәан, ҳазҿу узеигәырӷьаша
ауп рҳәеит.
– Адунеи амца акны абылра иаҿуп, сара сҽыԥхьакуа абна
сылоуп. Мап, ас уаҳа ԥсыхәа амам, – иҳәан, ишәақьи наҟ-ааҟ ихшьыз иҟанҭаруазқәеи ааихыхны ивараҿ арымӡ инықәиҵеит.
– Ихәарҭоу аҵеи ԥсҭазаара изҭада иахьатәи аамҭаз, уара
абзиара збаша. Ауаа ирыхәо дара ауаа рнапала дҭадырхоит.
Ус иаԥиҵазар акәхап ҳазшаз, ихьышьаргәыҵа сакәхшоуп.
– Ирылшагәышьозеи, ауаа рымч хагәышьом. Аӡәы иакәындаз
рыхәда иқәтәоу: аполковник, аказак, аҳәынҭқар имаҵ зуа
амал уаа. Слымҳа иҭасит Урыстәыла аҳәынҭқар дахырҳәеит
ҳәа. Аха уи ҳара иааҳахәо, макьанагьы ҳгәаҟра аҵыхәа
ԥҵәом, – иҳәан, дахьтәаз дынкыдиаалеит Ҭакәи.
– Уааԥсоуп, дад, ублақәа рыла избоит, уԥсы шьа унықәианы.
Уааԥшаанӡа сара ухәы сырхиап, – иҳәан, агылара иҽыназикит
Мадлеи.
– Уаамыццакын, Мадлеи, уажәыҵәҟьа амла сакуам, –
иҳәан, Мадлеи дмыргылакәа дааникылеит Ҭакәи. – Схала
абна сылахеит. Махьал ида сзацәажәо ҳәа аӡәгьы дсымам.
Санызаҵәха, ауаа рыгәрагара еиҳагьы исцәыӡит. Абасала
абрагь заҵәы абна илахаз иразҟы аҵәы ахьшьуп, аӡыхәашь
дагоит.
– Угәы каумыжьын, дад, ус аамҭа царым. Алакәабеи уареи
шәеибабахьоума уаҳа?
Ҭакәи игәалаҟара еиҳа еиӷьхеит Лакоба иӡбахә аниаҳа.
Насгьы уи ишҟа ихьаҳәра Мадлеи ишиҭахыз идыруан азы,
иажәақәа раӡаны ацәажәара дналагеит:
– Ҳаибабахьеит, аха ҳамҩақәа хазуп, Мадлеи. Жәлар
рзыҳәан
иқәԥашьа зынӡаск даҽакуп. Кьаразаа срылеиҵарц
иҭаххеит. Сыҟан уа Бзыԥ. Изуцәызӡозеи, Кьаразаа рҿгьы иаԥсақәамыз
ауаа збеит.
– Сара исҭахын уи уидҳәалазар, – иҳәеит Мадлеи, Ҭакәи
ицәажәашьа ааигәамԥхакәан.
– Саргьы исҭахын, аха иауам. Избоит уара угәы ишамыхәо
исҳәо ажәақәа, аха изаҵәу абрагьҩы ихьаҵра цәгьоуп уажәшьҭа.
Сразҟы скыдҟьо саман ишнеиуа, џьара тышак сҭанажьуазар
акәхап. Схы усс измада, акәара иҭабааит. Жәлар
ирзеиӷьу
акыр рзыҟаҵозар абарҭ ҳаҷкәынцәа, схы сеигӡом,
схала
ар срабашьыртә сыҟоуп макьаназы, – иҳәан, ишәақьи
иҟанҭаруазқәеи
аашьҭыхны амаҵурҭа дныҩналан ацәардаӷәы
дышнықәиаҵәҟьаз, иаразнак дыцәеит.
Аполковник иказак иман ахәҵаҟа дахьцаз дгьежьит иаразнак.
– Асҭаршын, – ибжьы наиргеит Маевски.
– Ара сыҟоуп, ухаҵкы, – иҽабаажә аҟамчы нахиҟьан, аполковник днаихьӡеит дхысхысуа Ҷаӷьыц.
– Иахьа акрабаҳҿоуҵо? – иҳәеит Маевски иааивалаз
асҭаршын иахь иблақәа днарцәыҵԥшны.
– Иахьреиӷьу, – разҟыс иԥхьаӡеит аполковник дахьиазҵааз
асҭаршын.
– Уи аба? – дҵааит аполковник.
– Баалоу Мадлеи иҿы.
– Дысгәалашәоит уи аҭаҳмада, – иҳәеит акәадыр дзынтәалаз
иҽаахырнаашәа. – Ажәа азыҳәангьы иџьыба дҭалом.
Ииҳәашагьы бзиан идыруеит.
– Ааи, усоуп, ухаҵкы. Уи дшубо дыҟаӡам, дагьыгызмалуп.
Иажәа акраҵанакуеит. Насгьы ирҳәоит… – Ҭакәи данааигәалашәа
иажәа уа иааҿахиҵәеит асҭаршын.
– Изакәызеи ирҳәо? – илымҳақәа ҵархеит иаразнак аполковник.
– Насгьы ирҳәоит, – деиҵаӷәӷәа ҿааҭит асҭаршын, – Ҭакәи
Ҵәыџьба зны-зынла убра днеилоит ҳәа.
– Уара иумҳәаргьы сара издыруеит уа дышнеиуа. Уи
акәым узлацәажәаша. Ишсоуҳәара. Убри иҷкәын аҵара иалганы иааз дызҿузеи?
– Издыруада, арахь дыҟаӡам.
– Дабаҟоу?
– Аҟәа.
– Иҟаиҵозеи ҳәа иуаҳауазеи Аҟәа?
– Дыҩуеит, рҳәеит.
– Ииҩуазеи?
– Ихы иҭҳәааны акы иҩуеит, рҳәеит. Уимоу, аҳәынҭқаргьы
дихыччалозаап, убарҭ ииҩқәо рҿы.
Маевски Иван Иван-иԥа аҳәынҭқар иӡбахә аниаҳа игәы
ҩҿкааит. Уи иҭыԥ иахҳәареи, Урыстәыла Асовет ҳәынҭқарра
ашьақәргылареи ихахьы изаагомызт. Еснагь хьӡи-ԥшеила
аиааира згалоз, агвардиа шкәакәа агәра игауан макьаназы.
«Урҭ аҵахазаргьы, – иҳәеит иара уажәы гәаныла, – еиҭахынҳәыхуеит
ҳара ҳаамҭа. Избанзар, аурыс империа иахьаҵанакуа
абжа еиҭабжа, аҟаԥшьқәа рнапаҿы иаарымгац».
Ҽцәа ҩажәа аполковник раԥхьа дгылан Мадлеи иашҭа
иҩҭалеит агәгәаҳәа.
– Аԥшәма уҟоума? – ибжьы наиргеит асҭаршын.
Ҭакәи иаразнак дыцәаӡамшәа дааҵҟьан, иҽааибиҭеит.
– Ҳаи, сыҟамкәа иауазеи, – ибжьы иргеит Мадлеи. – Аказак ашҭа иҭалеит, Ҭакәи. Ухы уахә иҩналаанӡа.
– Уҽырҭынч, Мадлеи, – иҳәан, ашыш дынкылԥшит Ҭакәи.
– Шьыбжьхьафара иаазар акәхап акәымзар, аҩны иакәымшози.
– Аиҳабы арахь даауеит, уара аҿаԥарахь уҽынаԥхьак, –
иҳәан адәахьы дындәылҵын, аполковник днеиԥылт: – Бзиала
уаабеит.
– Бзиа ҳауба, цәгьа хауба ҳааит, – иҳәан, инапы аԥшәма
имҭаӡакәа
днаивсны ашш дныҩналеит.
Аҭаҳмада днеилашәеит, аха иҽаанимкылар илшараны
иҟааз. Уажәазы реиҳа дзыцәшәоз Ҭакәи иакәын. Ишакәхалакгьы
аполковник ииҳәоз зегьы ҟаимҵар ада ԥсыхәа имамызт. Иаарццакны иаргьы уахь дныҩналеит. «Оф, гәышьа»,
– ҳәа иԥсы ааивигеит, Ҭакәи дшыҟамыз аниба.
– Узгылоузеи, аԥшәма, – иҳәеит Маевски ибжьы ҩышьҭыхны,
аҭаҳмада ихымҩаԥгашьа лымкаала дахәаԥшуа. – Иаарласны
ҳхәы рхиатәуп. Амҩа ҳақәын, ҳааԥсаны ҳаҟоуп.
– Асас данааи, ихәы шырхиатәу, пату шиқәҵатәу, ҳара
ҳаҳәара аҭахым ҳәа сгәы иаанагоит, – иҳәеит Мадлеи иажәақәа
днарықәӷәӷәан. – Уажәыҵәҟьа агәылацәа саарыԥхьап. Шәанааих,
шәмыццакын, шьтәак ахәда аахысҵәап.
– Агәылацәа аҭахым, иуцхраап сара стәқәа, – иҳәан, нас
ихадараз азҵаарахь диасит Маевски.– Уаангыли, аҭаҳмада,
аказы суазҵаарц сҭахуп. Ирҳәоит Аҵәыџьба абра дуҭаалоит
ҳәа. Иԥсы ишьалоит, афатә-ажәтә изхаша уара иуҭалоит ҳәа.
– Дааилоит уҳәеит, аха дызбахьада ихаҭа, – Мадлеи дҩацралеит,
аполковник ихымҩаԥгашьа ааигәамԥхакәа. – Даара
акрааҵуеит, уи ауаҩ сара дсымбеижьҭеи. Уҳәансҳәанла умцәажәан,
уара инагоу уаҩуп. Дцәырга иуазҳәаз, саҿаԥҽыр,
азин умоуп иласгәыдҵан сушьырц.
– Сара зинда азинқәа исымоу рацәоуп. Иудыруазааит иахьа амч змоу шиакәу аамҭагьы зтәу. Уааласы, узгылоузеи, ҳхәы
аҟаҵара напы аркы, – иҳәан, адәахьы дындәылҵит аполковник. Мадлеи иҟаиҵара-ииура дақәымшәо дшаҵәышаҵәуа
дааҩнаахеит аҩны. Издырамызт Ҭакәи дцоу дымцоу. Убри
аамҭазы ашә аартны даалагылеит иаргьы.
– Ҳаи, уан лхылсеит, изакәызеи узҿу! Ухы уцәымыӷхама,
ар уҽрылажьны?! Сара сыргааит, сыкнарҳааит, ирҭаху сзыруааит, уара уца ирласны иакәым уҽақәмыршәакәа.
– Хьаас иҟоумҵан, Мадлеи уаргьы саргьы ҳхы хәыцк алшәараны
ишыҟамло удыруазааит. Уи аҵкьыс унеины Маевски исызиаҳәа аџьаԥҳаны сыгхеит, исиҭааит дамеигӡакәа,
дмыҵҟьакәа, дмыԥакәа, ашьшьыҳәа.
Мадлеи адабла исызшәа даанхеит дахьгылаз. Иԥсы изеивымгеит азныказы, иҿы изеихымхит. Ҭакәи иажәа намыгӡашьа
шамамыз ибон.
– Уеилагама, Ҭакәи аказак маха-маха ҳаиҿырхуеит.
– Баша иҟәнуп уи ишьклаҳауа аҳәа – иҳәан, дааччеит Ҭакәи,
аԥацха ашыш дкылԥшны. – Арахь даауеит, уицәымшәакәа
иаҳәа иуасҳәаз – иҳәан, аҿаԥарахь дныҩналеит.
Мадлеи алеи-аԥси рыбжьара зегьы еидихәыцлеит. Иҷкәын,
Ҭакәи, иҩнра-игәара. Иахьа далаӡыр ҟалон наӡаӡа. Изеилкаауамызт Ҭакәи убриала иҟаиҵарц ииҭахыз. Арахь ииҳәаз
наимыгӡар, иалҵуа издырамызт. Абас ҩ-мцакы дшырбжьабылуаз дааҩналеит аполковннк.
– Узгылоузеи уадырсызшәа, аҭаҳмада?! Излазбо ала амла
ҳаургоит.
– Амла ԥсыхәак азаауп, ухаҵкы сцеит, – иҽырҭынчны аизара дуқәа рҿы дышналагоз еиԥш ҿааиҭит Мадлеи. – Аха
ԥсыхәа змам даҽа уск цәырҵит, улымҳа аҟынӡа инасымгар
ҟалом.
– Изакәытә усузеи уажәы ицәырҵхыз? – даагәамҵит
аполковник.
Аха уи ихахьгьы изаагомызт, Ҭакәи ара дыҟоуп
ҳәаны.
– Ҭакәи иузааицҳаит, – иныҵакны ибжьы иргеит Мадлеи.
– Дарбан, дарбан?! – иаҳаз агәра изымгеит Маевски.
– Ҭакәи иузааицҳаит, аџьаԥҳаны дамеигӡакәан исиҭааит
ҳәа.
Аполковник иоуразоуроу амца ҩаихҟьеит. Нас иҟәаҟәа
ихьшәашәаӡа аԥхӡы нкыдлеит. Уажәы убриаҟара длаҟәит,
ихы иаагәыдҵан иҽишьыр еиҳа еиӷьишьо, иԥсы ҭазар аасҭа.
Аурыс фицар нага, аинралра иазыԥшыз, ихьӡ-иԥша зегьы
еилаҟәыбаса ицеит. Ашәах еиԥш инықәбеит, аимпериа дуӡӡа
иџьабаа иадиҵахьаз зегьы. Шьха уаҩык, иара еснагь иқьышә
иқәиҵоз иҿаԥхьа шьамхыла дымгылар ада ԥсыхәа имамкәа
дааҭагылеит. Иҟәышра ихы иаирхәеит уажәы. Ибон ажәа
инызҵаз аангылашыа змамыз аӡәы шиакәыз. Убри аҟынтә
иаԥхьаҟа дзықәгәыӷуаз акгьы шимамызгьы, шьҭахьҟа шьаҿак
ҟаимҵар акәын. Иахьатәи ацәқәырԥа даҿыҵны, уаҵәы иара
дыцәқәырԥаха дгыларц азыҳәан.
– Дабаҟоу иара? – дҵааит ихы инапаҿы иааган Маевски.
– Абра давҵагылоуп, – иҳәеит Мадлеи, Ҭакәи дахьыҟаз
ашҟа илаԥш ныршәны.
Аполковник иагьа иҳәаргьы Ҭакәи ас иааигәаны дыҟоуп
ҳәа дыҟамызт. Иаразнак дҩеицрашәан ҿааиҭит:
– Ари хамхаԥагьароуп…
– Мап, ари хаҵароуп, – иҳәан, ашә аартны дааҩналеит Ҭакәи.
– Уҽумырҵысын, аполковник, аказак умыргәамҵын, иаԥсам.
Уара ибзиан иудыруеит сыԥсы ҭанаҵы схы шшәысымҭо.
Сызлагәаҟу сара исызхоит, наҟ усыцрыҵ. Апатронақәа сыҭ,
аамҭа умган. Сыццакуеит.
Маевски ибла ааихмырсыӷьӡакәа Ҭакәи дихәаԥшуа дгылан. Абыржәоуп Ҭакәи ихаҿи иблақәеи ирҳәоз анеиликаа.
Ихгьы дназхәыцит инарҵаулан.
«Дзыхсырҟьозеи абри ауаҩ сара, – гәаныла иҳәон дахьгылаз Маевкси, – иԥсҭазаара зегьы бнала ихсыргеит. Иҩызцәа
ивысшьааит, исырӡит. Ԥҳәыс дааргар, ачара рур сымуит. Абарҭ
зегь чҳаны, еиҭа иара дсеихсуам иџьоушьаша, ус анакәха,
иареи иуаажәлари цәгьара зҭахым уаауп, ҳара ианаамҭаз
иаҳзеилымкааит акәымзар», – ихәыцрақәа даарылҵны Ҭакәи
иблақәа ааигәаӡаны дынхыԥшылан, нас иажәақәа дрыцклаԥшуа
ус иҳәеит:
– Аи, аи, ахаҵа дызқәымшәо акгьы ыҟам. Ауаа срылоуҵап
ҳәа сгәы иаанагом. Иара саргьы суцәшәаҵәҟьаны ишыҟасымҵаз
удыруазааит. Аха зны-зынлагьы убас аҭахуп. Апоручик, – ибжьы неиҵыхны инаиргеит Маевски. – Аҭаҳмада ихҭырԥа
азна апатрона иҭ.
Мадлеи ихәда иқәыршәыз ихҭырԥа ааихкәыцәаан адәахьы
дындәылҟьеит.
Ҭакәи игәы даарыцҳанашьеит аполковник. Иаразнак деилаҳаит,
дызҵымҵрыз аидара ихәда иқәызшәа. Уи аидара,
ауаатәыҩса зҿы даашьҭыз изакәан ианиршәарц ирықәиҵоз.
– Уаргьы ушхаҵоу збоит акәымзар, иагьарааны схымҭа уагахьазаарын, – иҳәеит Ҭакәи, Мадлеи иааҩнаигалаз ахҭырԥа
патронала иҭәыз ааимхуа. – Уҽысҿоумыжьын, иубоит, адунеи
ҭшәахеит. Скны сыззугараны иҟаз уҳәынҭқар дахырҳәеит.
Уажәшьҭа сзуҭахузеи…
Ҭакәи данца ашьҭахь, аполковник ԥыҭраамҭак ихы иқәыжь
дгылан уа. Уи ихәыцра дызлаз даалнахит Мадлеи иажәа:
– Уажәшьҭа шьтәак ахәда хысҵәап, ахылаԥшҩы ухаҵкы.
– Ушьтәагьы уаргьы, – ибжьы наимпыҵҟьеит аполковник.
– Аџьныш тәыла аџьнышқәа ахылҵуеит, – ҳәа Мадлеи ибла
иныхҳәалан, аказак иман ашҭа дынҭыҵны дцеит.
Кәыдры ахықәан, нырцә-аарцә иеиҿагылан иеибашьуан
ҩ-рык. Нестор Лакоба хадара ззиуаз аԥыжәара кны итәан.
Аӡнырцә мрагылара аганахь ала, аменшевикцәа рыр гылан.
Убри ар дрылан аполковник Маевски иказак иманы. Ашьыбжьышьҭахь
амра акыр ианыласкьоз, аменшевикцәа рыр хьамҵыр
ада ԥсыхәа ҟамлеит. Ар Ҟаԥшь ржәылара ргәы рымнаҟьеит.
Урҭ иааҭгыла-ааҭгыло, мшын ԥшаҳәала амрагыларахь
идәықәлеит.
Убысҟан игәы каҳаит Маевски. Уажәшьҭа дацәымҩашьо
ибеит аимпериа ақәӡаара аҵыхәтәа шааиз. Ихаҵкыс зыгәра
игоз аҳәынҭқаргьы дизаӷьуа далагеит.
– Агаӡа сара, зҳәатәы хасҵада, ауаа ԥаршеиқәа… Слахьынҵа
сеижьеит. Уахьыԥшлакгьы чарҳәароуп. Аменшевикцәа исыҵаркит,
ашәаргәындақәа. Рҵыхәақәа рышьҭарҽылан идәықәлеит
рышьҭахьҟа. Ҳәынҭқардеи ԥсадгьылдеи схала сынхеит! –
иааигәа итҟәацыз абзарбзан ахы зынӡаскгьы дацәымшәаӡеит.
Иара изыҳәан зегьы акакәын уажәшьҭа. Иара убас уссгьы
икымызт иааигәаӡаны ихашәышәуаз ахқәагьы.
– Аҟаԥшьқәа ҳакәшара иаҿуп, ухаҵкы, – иҳәан, аԥхӡы
иҿашы
абаа дааҭаххит афицарцәа руаӡәык. – Амацәаз ахы
ҳҭарцалеит Лакоба ир. Ҭакәи Ҵәыџьба иакәзар, хәдаҟала
ҳамҩа
икит. Абна дылатәан, ихала ахысра даҿуп. Ухы уахәа,
мамзар
уркуеит ара.
Ҭакәи иӡбахә аниаҳа дыҳәҳәеит аполковник ишилшоз.
– Ҭакәи алахша ицәаара жәбозар, игәыдҵан дышәшьы.
Даҳзымкит, аха ма дҭаҳархап. Уласы, уи дахьыҟоу шәакәша
аказак уман.
– Ааи, аха… – ииҳәара иҿамшәо даанхеит афицар.
– Уца сҳәеит! – дыҳәҳәеит Маевски. Афицар дышцаҵәҟьаз
имч аакәадахан иаԥхьа ишьҭаз ахаҳә днықәтәеит. Убысҟан
игәалашәеит, зны иԥсы анишьоз ажәҩан агәаҿы еиқәԥаз
аԥсаатәқәа. Ажәҩан ҭбаа иазымккәа, руак ашьа аӷрыҩры
иаԥхьа
ианкаҳаз. Абыржәы ауп ианидыр, уи аԥсаатә еиԥш
аԥсҭазаара
зҭахыз, аԥсуа жәларгьы ирзааигаз агәырҩа
заҟароу.
Ауаҩ иаҟара ауаҩытәыҩса агәырҩа рызҭо акгьы ыҟам ари
адунеи аҿы. Аха иара ихаҭа убри аҩыза агәырҩа дҭагылаанӡа
идырырцгьы дыҟам иҟаиҵауа закәу.
Ажәытәӡа ҳабацәа ирҳәон: – «Ушьапы уаԥшны иргылала, ухәы уаҭәҳәан ифала» – ҳәа. Уи иаанагоз, убзиаз, уԥсы
цәгьамхан, машәыр ҟаумҵан, ауаҩы уиӷрамгылан ҳәа акәын.
Ҭакәи иахь зҿыназхаз аказак, инеиқәырццакны днарылахысит. Рааигәа-сигәа иҟаз ачықьқәа рыҽнарыварыԥсеит даргьы. Ԥыҭраамҭак даарзыԥшит иҽырхианы, аха дара ахьышьҭаз
рыҽдырҵысуамызт. Убысҟан иааигәа аҵла иавагылаз Махьал
иахь дынхьаԥшын, ҿааиҭит:
– Угәы иалымсын, Махьал, уахьсмырхысуа.
– Сара исзеилкаауам уара ус ззыҟауҵо?
– Сара исҭахым уара ауаҩ ишьа кауҭәарц, Махьал. Уи
дҳаӷазаргьы,
ҳара ҳаишьырц даауазаргьы, дуаҩуп. Аԥҳәыс
длааӡеит, агара дгараҵан.
– Уара? – дҵааит Махьал, дҵаарц шиҭахымызгьы иааиҿыҵҟьаны.
– Сара уажәшьҭа иагьа сҽысыӡәӡәаргьы, сыҽсызрыцқьараны
сыҟаӡам.
Махьал Ҭакәи даарыцҳаишьан, игәы хьухьууа иааихьит.
Убысҟан ауп даназхәыц Ҭакәи ииҳәаз иаанагоз. Ауаҩытәыҩса
иԥсҭазаара имхра шыгәнаҳа дуу абри адунеи аҿы.
– Сара исҭахуп уара, – еиҭа ибжьы наиргеит Ҭакәи, – жәлар
риааира уцқьаны, ашьа ухьшымкәа уалагыларц.
– Ашьа камҭәакәа аиааира зыҟалом, – ҳәа ибжьы ааиргеит Ҭакәи иахь дхьамԥшӡакәа, адәы аҵыхәахь дыԥшуа Махьал.
– Уи казҭәаша ара ҳаҟоуп, – иҳәан, адәы аҵыхәахь данынаԥш,
афицар драԥгылан агәгәаҳәа ихысуа рышҟа иаауан
аказак. Убысҟан Ҭакәи ашьа казҭәаша ара ҳаҟоуп ҳәа ииҳәаз
наигӡеит. Хҩык ршьапқәа ирықәгылаӡамшәа инеилаижьит.
Афицаргьы иарӷьа напы наидҳалеит. Еиҭа шьҭахьҟа еибарыҩны
ицеит аказак.
Махьал ус дгылан, ишәақь иҵаргыланы. Дызхәаԥшуаз
Ҭакәи иакәын. Дшыҷкәынӡаз абна илалаз, аиҟарамреи ауаҩы
ларҟәреи ирыхҟьаны, уажәы иуаҩыбжара дышҭысхьоугьы,
иԥсҭазаараҿы шьарда агәаҟрақәа шихигахьоугьы, аҳәаса
шәҭын еиԥш, дҟәашӡа дшышлахьоугьы, абри адунеи аҿы иара
иеилкаара ала дзаҵәны дшыҟазгьы, дгылан абахә еиԥш хьаҵра
ҳәа иқәӡамкәа. Дгылан иара Ерцахә еиԥш, шәы-бзиараки, гха
дуӡӡаки
иманы. Уи агха – иара изаҵәра акәын…
Иагьа ихы дакәԥазаргьы, зны-зынла уахь игәы шихозгьы,
Лакоба иахь дмиасит Ҭакәи. Ихәыцра еиҵахеит, амч имаз
аасҭа. Аха убри азы гәыбӷан дук узиҭартә дыҟамызт. Ҵәыџь
Маҭеи иԥа Ҭакәи даҽа ааӡарак иман. Даҽа дунеик ахь ихьарԥшын
ихшыҩи игәи…
Лакоба Ар Ҟаԥшь драԥхьагылан Кәыдры деибашьуеит
ҳәа аниаҳа, Махьал даашьҭыхны ддәықәлеит уи дицхраарц
Ҭакәи. Аха ишҟа дмыркәа аарцә иҽааникылеит.
– Апоручик, – дыҳәҳәеит аполковник, абаа дҭагьежьуа
дахьҭаз, днаԥшны аказакцәа шьҭахь ишхьаҵыз аниба.
– Ара сыҟоуп, – ҳәа дааҩнаххит апоручик.
– Ихиоума аканџьа, ҳазлахылаша амшын?
– Ихиоуп, аха ахәлара ҳазыԥшыроуп.
– Ахәлаха ҳарҭом умбаӡои. Иамкит ҳара ҳтәы. Аамҭала
иаанҳажьроуп. Ҳцап аҳәаа нхыҵҟа, Ҭакәи иҩызцәа атәқәа
ҳиааит ишубо.
– Ҳара ҳтәқәа ахьаҵра иаҿуп. Уааццакы, ухацкы. Сара
аканџьаҿы сузыԥшуп, – иҳәан, абаа ахышә дындәылҟьан,
ахылаӷьара
иҽнеиҭеит апоручик.
Убасҟан дааҩнаххит, изнапык ашьа ахьшы афицар.
– Ҳаҵахеит, аполковник. Ҳхы ҳахәап.
– Аԥсахҩы, – дхысит Маевски.
Афицар дкаҳаанӡа, аарла итапанча ахы даахеит, аха
дымхыскәа иҽааникылеит.
– Сара исылшоит ахысра, аха иулалом снапы. Ухы уахәа.
Уара еиҭа Урыстәыла уаҭаххоит. – Ишьапқәа наиҵҟьан ҿыцха
дынкаҳаит афицар.
Убри аамҭазы гәыԥҩык ар раԥхьа дгылан, ихьаҵыз аменшевикцәа
дрышьҭалан инеиуаз Лакоба днеихьыԥшит Маевски.
– Абар, сахьыманшәалахаз. Ма уи силгап, – ихәан, итапанча ааҭкәыцәаан ахысра иҽназирхион еиԥш, игеит ахысбжьы. Итапанча наимҟәыҵҟьан инапы наиваҳаит. Ишьҭахьҟа
данаахьаԥш, абаа ахышә дадгылан Ҭакәи. Убасҟан ишьапқәа
дрызнымкылакәа днеизҟәҿит дахьгылаз.
– Сҳәатәы хоумҵеит усҟан. Уқәҵны уцазҭгьы, абри аҩыза
уаниомызт, – иҳәан, днеины Маевски дҩаиргылеит. – Сара
исҭахым,
саӷа сҿаԥхьа шьамхыла дгыларцы.
– Избан утапанча аҭра изҭоуҵаз? Усеихс!
– Мап, аполковник, – иҳәан, дааԥышәырччашәа усгьы нациҵеит:
– Сара схымҭа уара уаԥсам уажәшьҭа.
– Суҳәоит хаҵала абраҟа сушьырц, – ичынқәа аарҽеины,
иҽааириашеит Маевски. – Сара исҭахуп аибашьраҿы сҭахарц.
– Мап сҳәеит, мап. Уи рзынсыжьуеит ацәгьара ззууз
ажәлар инарыгӡарц. Сара уаҳа суԥырхагам, – иҳәан, даагьежьны дцеит.
Аполковник гыгшәыгҵас абаа дахьыҩнагылаз дныҩныхәааит:
– Ҭакәи, ухынҳәы, сшьы ухаҵазар унапала!.. – ҿыцха иҽкажьны
абаа иҭиааз ашьац татақәа инацәкьарақәа рыларԥаны
иԥуан. Аҳауа изхомызт. Иаалашьцазшәа ибеит дахьынаԥш-ааԥшуаз. Убысҟан итапанча ахьышьҭаз иаашьҭыхны ихы
инадкылан даҵхеит.
Ҭакәии Махьали ахәы иқәгылан иԥшуан Ар Ҟаԥшь жәылан
иахьцоз ашҟа. ' Аменшевикцәа шьҭахьҟа ихьаҵуан, Махьал
игәы ааҭгәырӷьаан, Ҭакәи иахь ҿааиҭит:
– Баша ҳгылоуп, Ҭакәи, ҳрышьҭалап. Урҭ ирдырыр ами
ҳашрыцхрааз.
– Иаҭахым, Махьал. Ҳажәлар рзы ҿымҭ иагьа ҳзыҟаҵаргьы
иаҳцәызгода, – иҳәан, дыԥан иҽы дҩақәтәан, ашьхарахь ихы
рханы иҿыҩеихеит.
Ерцахә ӷьазӷьазқәа игылан ԥсҭҳәак рҿаршәӡамкәа. Мраҭашәара
иахылҵуаз ашәахәаԥшь азганк аҩычон. Егьи аган
аиқәлашьцара иаҿын.
Мықә Абжьуаа реизарҭа ажәлар қызықызуа иқәын. Ныҳәан,
гәырӷьара дуун. Аԥсны Асовет ҳәынҭқарра рылеиҳәарц дааит
Нестор Лакоба.
– Ажәлар ргәалаҟара шԥажәбо, аҩызцәа? – дразҵааит
имашьына
дшааҭыҵызҵәҟьа Лакоба, иааиԥылаз Нестор Бигәааи
Какалиа Хьудари назлаз гәыԥҩык.
– Ргәырӷьара ҳәаа амам, аҩыза Нестор, – иҳәеит Хьудар. –
Иаҳа-иаҳа аизара иаҿуп.
– Ибзиоуп ажәлар ахьеизо, иахьгәырӷьо, – иҳәан, илаԥш
адәы инахигеит Лакоба. – Иагьа ус акәзаргьы, шәгәышәҽаныз,
ҳаӷацәа рацәаҩуп.
– Иаадыруеит, аҩыза Нестор, – иҳәеит Нестор. – Убри
аҟынтә шәҩык аиҿамсцәа ргәырҽанҵаны ажәлар ирылаҵаны
иҳамоуп.
– Уи бзиоуп, аха абжьуаа зегьы еизарушь?– дҵааит Лакоба.
– Ҩба-хԥа қыҭа рыда, егьырҭ зегьы абра иҟоуп, – иҳәеит
Хьудар.
– Уи ҩба-хԥа қыҭа ирыхьзеи? – дҵааит Нестор Аполлон-иԥа.
– Урҭ макьана изырбыруа ыҟоуп, – иҳәеит Хьудар.
Хьудар ииҳәаз инаԥишьит Нестор.
– Ацхыраара ҳҭахуп, аҩыза Нестор. Ацәгьа зуа рхыԥхьаӡара
иазҳауеит.
– Ацхыраара шәоуеит, аха шәаргьы шәымтәароуп. Дабаҟоу
Аҵәыџьба, аҳратәра иаҿагылан иқәԥоз. Абыржәшьҭоуп еиҳагьы
данаҳҭаху уи.
– Аиааира ҟалеижьҭеи зынӡаск иҽыԥхьеикит. Иӡбахә
ҳмаҳаижьҭеи шьарда ааҵуеит, – иҳәеит Хьудар.
Нестор дықәгылан дцәажәараны дахьыҟаз даныҩхала,
ажәлар
ихьӡ ҳәаны рыбжьы рго, анапеинҟьара иалагеит. Урҭ
аангыломызт
бзанҵык иара инапы ҩышьҭыхны иаанимкылар.
Иааҭынчрахеит. Зегьы ирҭахын уи ииҳәоз акы рывымшәакәа
ираҳарц. Нестор Аполлон-иԥа ацәажәара игәы ишҭаз,
иҿаԥхьа иҩаҳаракны иҟаз ахәыԥшӡа даақәгылеит Ҭакәи. Уи
иаразнак иҽы дынҽыжәԥан, аӷәра нақәыршәны иҿааихеит.
Ажәлар наскьа-ааскьо амҩа ирҭон. Иара Несторгьы иажәа
даламгакәа дԥышәырччо, ишҟа иааиуаз Ҭакәи дихәаԥшуан.
– Нестор, уххь згеит, – иҳәеит уи дахьықәгылаз данааиҵагыла.
– Исцәымӡакәа исаҳәа, абри азакәан ҿыц иҟалаз шԥасызныҟәо
сара?
– Ҵәыџь Ҭакәи афырхаҵа, – иҳәеит ибжьы ҩыҭганы, ажәлар
зегьы ираҳартә. – Уара акыр шықәса аҳәынҭқар уиҿагылан
уқәԥон. Уи ажәлар дахырҳәеит. Ус анакәха, иахьарнахыс
абарҭ зегьы реиԥш, уаргьы ухы уақәиҭуп.
Ишәақь ихәда ихшьыз аахихын, Нестор ишьапаҿы инықәиҵеит
Ҭакәи. Ажәлар рахь данынхьаԥш, раԥҳьаӡа Хьыма
илаԥш налықәшәеит. Лара, деихаччо дгылан, амра ашәахәеиԥш
делыԥхаауа.
Иара лышҟа иҿынеихеит, ишьапы ӷәӷәақәа аӷьеҩҳәа адгьыл аҿы иргыло. Иаԥхьа, ишьҭахь, иарӷьарахь, иармарахь
иара ихаҵкыс пату зқәиҵо иуаажәлар икәшан иахьгылаз
ицәа ианыруан. Убасҟан ауп иара ҿыц аҩбатәи иира даналага. Уи илакьы-лакьуа амҩа еиқәаҵәа дызнысыз иаԥшьу, аха
даҽа ԥштәык змоу амҩа…
Сара абри ажәабжь саҳаит, ахҭыс иахааныз, аҵыхәтәан
иҟалаз ахлымӡаах зыблала избаз, изалҳәаз иҟынтә, сынтәа
аԥхын ԥсшьара ҳәа Ԥсҳәан сахьцаз. Лара иазҳәаз, усҟан
илхыҵуан жәиԥшь шықәса. Уи иара иан лакәын. Тафықь-иԥа Махьал Абрскьыл уажәы сара саԥхьа дтәаны ажәабжь
сеиҳәон.
Иареи сареи ҳаиқәшәеит, сгәысҽанӡамкәа аԥсара сыҵаланы
сышҩеиуаз. Азныказы исзеилымкааит дуаҩызу, дымшәызу!
Наԥшыхақә шьарда набжьан. Насгьы иареи сареи
иҳабжьаз ашәаԥыџьаԥ, рымахәқәа цқьа дысдырбомызт. Иаразнак сшәақь еимҿаԥа сыхәда иаахыскәыцәаан сҽаасырмазеит.
Анцәа ду ҳаиқәирхеит иаргьы саргьы. Аԥышәа зласымамыз ала, сааццакны схысыргьы ҟамлози. Убасҟан иара
дҩагылан, инапы ҩышьҭыхны ибжьы ааиргеит.
– Ушәақь ахы улаха, сара суаҩуп… – Санизааигәаха ауп
акыр шихыҵуаз анызба. Ишәыз икәмызцәмаҭәа ахыхь, ихарԥан
амшәцәа, зыбжа цәҳәхьаз. Ҵаҟа икаршәны дықәтәан,
даараӡа иқәсхьаз иоупа. Илабашьеи, иҟамеи рыда уаҳа
даҽа бџьарк идсымбалеит. Иара иҳәан еиԥш, иагьабаиҭахыз
абџьар уажәшьҭа…
– Мшыбзиа! – сааиеихырхәеит хәбаҟа шьаҿа шыбжьаз
сҽаанкылауа.
– Бзиа убааит, бзиала уаабеит! – иҳәеит иара схы инаркны
сшьапаҟынӡа блала сеимдауа.
Сара иџьасшьеит, абна агәҭаны, ҩни қьалеи ахьгыламыз
бзиала уаабеит ҳәа ахьсеиҳәаз.
– Утәа, ушԥагылоу, утәа, – снеиԥыххылеит саргьы.
– Уара ушәарыцаҩуп, узлазбо ала, – иҳәан, иҽыҩеиҵихит
иҵегьы ицларц иҭахызшәа. Убасҟан ауп иангәасҭа, ари акыр
зхыҵуаз дышуаҩоуз.
– Мап, сныҟәаҩуп…
– Нас уныҟәаҩызар, ашәақь узаҵоуаеи?
– Зеиԥш ҟамло егьыҟам, – сҳәеит сара иаарцакшәа,
сшәақь искыз ахьызгара сақәымшәо. Нас схы аласырқьиарц,
усгьы
нацысҵеит: – Абри абна ду сахьылоу, џьара гыгшәыгк
сҿаҳар ҟалоит…
– Агыгшәыг ауаҩы иԥырхагаӡам, сыҷкәын, – иҳәан, илацәа
хьамҭақәа неиқәыжьны иҭыԥаҿ днатәеит… – Ауаҩы иԥырхагоу,
– инасцәхыкны наҟ хара дыԥшуа иажәа инациҵит, –
ауаҩ иоуп. Ауаа роуп ауаа хзырҵәо… – Ихьамҭаӡа хаҳәк игәы
инкыдҳалазшәа ибжьы наихәлашәан, ибла ҭаа нырцә-аарцә
ахрақәа зхагылаз Ԥсҳәан дынҭаԥшит.
Аҩхаақәа ирҩызан, аҭаҳмада ихиҿы ианыз акаҷырақәа.
Иԥшшәы уажәы-уажәы аҽаԥсахуазшәа збон. Сгәы хыҭхыҭуа
сахьиҿаԥшуаз акәхап уи зыхҟьоз аҟәымзар, ашьҭахь санишьцыла иаусымбах, анышәаԥшь аԥштәы шимаз…
Сылаԥш ааиҟәганы нырцә-аарцә Ԥсҳәан сналаԥшит. Ԥсаатәымзар
уаҩы ишьҭыбжь гомызт ара. Ари адгьылаҿ ауаа аныӡааижьҭеи
акрааҵуан. Ишқьаԥҭахаз узырдыруаз еилаҳахьаз
аҵангәарақәа ракәын.
– Утәа, – иҳәеит, иара уажәраанӡа иблақәа гәырҩала
иҭәыз маҷк иаахылашааны.
Аиҳабы иҿаԥхьа атәара ҵасыс ишҳамамгьы, стәар акәхеит
уажәы…
– Арахь уааскьа сааигәа, сыбла ишабо еиԥш слымҳа
иаҳауам.
Дзықәтәаз аупа аҿацә аҿы снаиртәеит. Иџьымшь ҭархәқәа
днархәыҵԥшны сшәақь ахькыдгылаз ашҟа днаԥшит,
цәымӷрак ихиҿы инықәлан. Нас дааҟәындҟәыдшәа ус
иҳәеит:
– Абни ашәақь ауп ҳақәзхыз ҳара…
– Ԥыҭраамҭак ҽымҭ ҳтәан ҳҩыџьагьы. Ҳарӷьарахь ала
иҳавҟьан илеиуаз арҩаш, абахә иқәгылан иԥан, хагәха ахра
ашьапаҿы иахьҭаҽҽоз, агәрымбжьы хаҩлон. Зқьышықәсала
аԥсҭазаара икыднаҟьоз ауаатәыҩса ргәынқьра еиԥшын абжьы.
Уи абжьы аҭаҳмада иаҟара аӡәгьы иаҳауамызт абыржәы…
Ҳармарахь ала аԥсара еихашьшьы, даҽа ҵла жәлак рылагылаӡамкәа,
Ԥсҳәан акаршәрақәа рҟынӡа илашьҭын. Амра
ажәҩан агәы иазааигәахахьаз, ашәахәақәа аԥсара рымахә
жәпақәа ирхәыҵҵәрааны, ҳахьтәаз ҳакәша-мыкәша ашьацаҿ
икаԥсан.
Аҭаҳмада ихы ҩышьҭыхны сыблақәа днархыԥшылан,
ҿааиҭит:
– Сара с-Абраскьылуп, исыхьӡуп Махьал. Саб ԥсаҭа бзиа
Ҭафықь ҳәа ишьҭан. Ажәытәӡатәи Абрскьылаа рышьҭамҭа
сеиуоуп.
Ԥсҳәан ианыӡаахьаз ажәла, Абрскьылаа иреиуаз дахьызбаз сааигәырӷьеит. Иара ибла ҵырқәа игәарҭеит схысҿы
инықәлаз агәырӷьара.
– Умгәырӷьацәан уиаҟара. Ҳара ҳажәла аныӡаара иаҿуп…
– Мап, усҵәҟьа акәым, иҟоуп шәара шәыжәла, – сҳәеит
сара, Махьал ииҳәаз сгәы ааҭнарӡыӡаан.
– Иҟоуп хыц-ҩыцқәак, – иаргьы дақәшаҳаҭхеит исҳәаз
гәынамӡарыла.
– Аха ҳаныҟаҵәҟьаз атәы ԥхыӡк еиԥш ауп
ишысгәалашәо…
– Нас иҟамлари уи шәаныҟаҵәҟьаз атәы ажәабжь соуҳәар?
– сҳәеит сара иаарццакны, исҭаху аус ахы ыҵнаҳәазшәа
анызба…
– Уара узусҭада? – дҵааит иара, аԥсаҵла шәпа ду ҳазҵатәаз
иҽнадҵан, игәы аарҭынчшәа.
Сара иасҳәеит сыхьӡи сыжәлеи, насгьы сызԥаз…
– Занааҭс узҿузеи? – уи аҩыза азҵаара сиҭарц иҭахымызшәа
ҿааиҭит иара.
– Ажәытә ажәабжьқәа ақьаад ианысҵоит. – Иара иблақәа
ҭырхаха даасҿаԥшын, нас сшәақь ахькыдгылаз ашҟа дынхьаԥшит.
«Ажәабжь анҵаҩы, ашәақь дзаҵоузеи?» ҳәа ихиҿы
ианыԥшуа, деиҭанасыхәаԥшын ус иҳәеит:
– Ицәырга уҩыгеи уқьаади.
Сара иаразнак сыҽсырхиеит. Иара ԥыҭраамҭак ихы иқәжьны
дтәан, исеиҳәараны иҟаз ажәабжь дмыццакӡакәа игәаларшәо.
Дагьабаццакуаз иара. Хырԥашьа змамыз иҿҳәареи
иареи ааигәаӡаны еиҿаԥшуан. Нас ихы ҩышьҭыхны, илаԥш
ахьынӡанаӡоз Ԥсҳәан дынҭаԥшны иажәабжь дналагеит.
– Ԥсҳәаа рхада, ар раԥхьагыла Ҳаҭажәыҟәа-иԥа Ԥшьҟан
Абрскьыл, иԥҳәыс Ачач-ԥҳа ахшара данылмоу, жәашықәса
ишеимазгьы, еилымҵыр ада ԥсыхәа ҟамлеит. Убри ашьҭахь,
иуа-иҭынха, ижәлантә ишырҭахымыз Ҵабалтәи Ахсал-ԥҳак
дааигеит. Убри лҟынтә ауп, иара иҵәҩаншьап, заҵәы дахьиоу.
Усҟан Ҳаҭажәыҟәа-иԥа Ԥшьҟан ихыҵуан ҩынҩажәижәаба
шықәса.
Убринахыс Ԥшьҟан Абрскьыл иԥсҭазаара даҽакхеит.
Агәаҳәара
иоуз ишьҭиархит иуаажәлар рҭагылазаашьагьы.
Жәытәнатә
аахыс ирымаз аихаҵгылара, еиҳабы еиҵбыла
патуеиқәҵара, аҽарҭбааит еиҳагьы. Дара ажәлар ракәзар,
Ҳаҭажәыҟәа-иԥа Ԥшьҟан Абрскьыл ихьӡ ҳәаны аӡы иахәомызт.
Аҵеи иакәзар, мшызҳа изҳауан, мза ҭәымҭа еиԥш акәын
дшыҟаз. Аха ашьҭахь аибашьра иҟалаз, зегьы аҵәы рыхьнашьит. Ауаа рхы рцәымыӷхеит. Маҟҿаҳәара раарыхра ишалагылаз, шьамхахьы ашьа инылагылеит. Аурыс ҳәынҭқар ир,
Кавказ ажәларқәа рнапаҵаҟа иааго, ԥсҳәанаа иаарыдгылеит.
Аха дара шақәгәыӷҵәҟьоз изыҟамлеит ара аусқәа. Ԥсҳәан
иқәынхоз хәыҷи-дуи, абџьар ззымхоз, хаҳәи-мҿыхәи кны,
аишәарақәеи акаҵәарақәеи рҿы игылеит. Аҳәынҭқар ир
хьамҵыр ада ԥсыхәа ҟамлеит, уи дагьараапкит аимператор.
Аимператор ҳәа ажәа аниҳәа, иоуразоуроу дыҩхшәааит
Махьал Абрскьыл Ҭафықь иԥа. Ажәҩан гәы иаҵәа еиԥшыз
иблақәа даҽа ԥшшәык аархәеит. Иқьышә ҩхиаҵәаны аҵысра
иалагеит. Иара убас аҵысра иалагеит инапқәагьы. Сара иахьызбоз иҭахымхеит ихьыз, аха ҽаанкылашьа имамызт.
Зқьышықәсала
адгьыл аҵа анеилашуа, адунеи агәы кылжәан
ажәҩан
ахь ишытҟәацуа еиԥш, ҩныҵҟала аилашра даҿын.
Иӷрашыз
игәырҩа ицәа азыԥжәомызт азы, даргәаҟуан, даргәаҭеиуан.
– Саҭоумҵан, дад, – иҳәеит иара ихы инапаҿы иааго, –
сгәалашәарақәа
сыхәцәа анҵыркаауа ыҟоуп. Сырзымхәаҽит
сыгәнаҳа рықәшәааит. Иаамҭоуп уажәшьҭа сҭынчхарц, аха анцәа
ду ҳазшаз иҳәатәы акәхеит ауаатәыҩса рзы иԥҟарахаз…
Сара уи ииҳәаз сҽаласымгалеит. Избон усгьы сзыдтәалаз
ауаҩы, ихиҿы ианыз ацәаҳәақәа рыла, ԥсҭазаара мариа дшанымсыз. Иара иажәа деиҭаналагеит.
– Шаҟаҩ ыҟада дара? – дыҳәҳәеит аҳәынҭқар, зҽеидыԥсала
иаԥхьа игылаз аинрал Кузнецов ишҟа.
– Зынӡак имаҷӡоуп, уара уаҳаракыра, аха арахь миллионк
иҟоушәа еибашьуеит.
– Уи иаанагозеи?
– Уи иаанаго убри ауп, уара уаҳаракыра, изқәынхо адгьыл
аҭыԥқәа рыцхраауеит.
– Сара сыр, – иаҳа-иаҳа аилашәара даҿын аҳәынҭқар, –
Кавказ хьӡи-ԥшеила еибашьуаз, егьырҭ ажәларқәа знапаҵаҟа
иаазгаз, иабаҟоу урҭ уажәы?
– Уара уаҳаракыра, егьырҭ ажәларқәа иреиԥшым зҿы аус
ҳамоу уажәы.
– Излеиԥшымзеи? – ас дҵаарц шиҭахымызгьы иааиҿыҵҟьеит
аҳәынҭқар, аха нас ириашеит. – Сара агәра сызгом, ачерқьесқәеи,
ачеченцәеи раасҭа уа даҽахаҵарак ыҟоуп ҳәа.
– Иҟоуп, уара уаҳаракыра. Урҭ дара-дара еибаҭиӡом.
Аҳәынҭқар ибӷа ааԥнаҵәеит дара-дара еибаҭиӡом ҳәа
ииҳәаз. Амилаҭ ссақәа инапаҿы аагаразы аԥышәа змаз
аҳәынҭқар
ихы иаирхәоз амаана, ԥсҳәанаа иахьрыламыз
ааџьеишьеит
азныказ. Аха уи инмырԥшыкәа дҵааит аинрал
иахь, ԥсҳәанаа ирхагылаз дшидыруазгьы, изымдырӡозшәа.
– Ирхагылада уажәы ԥсҳәанаа рыр?
– Ҳаҭажәыҟәа-иԥа Ԥшьҟан Абрскьыл.
– Сымҩашьозар уи зны Шамил рӷьажәҩас диман? – иҳәеит
аҳәынҭқар.
– Ааи, ус ауп, уара уаҳаракыра. Аха ашьҭахь диԥырҵит.
Убринахыс ауп Шамил имч анкәадаха…
– Уара иудыруама уи Шамил дзиԥырҵыз ҵаҵӷәыс иамоу?
– Ирҳәоит ҳара дҳабашьырц иҭахымхеит азоуп ир иман
дзиԥырҵыз ҳәа.
– Ус акәҵәҟьазар уажәы дызҳабашьуазеи?
– Ҳиабашьуеит азыҳәан дҳабашьуеит, уара уаҳаракыра.
– Нас уара угәы ишԥаанаго, аинрал, Кавказ зегьы снапаҿы,
иааган, ԥсҳәанаа рхала, алаҳәаҭра еиԥш ашьха инсырхарыма?! Кавказ ажәларқәа ирлахьынҵахазар даргьы ирлахьынҵахароуп.
Урҭ иагьа еибамҭиуазаргьы, дҟамлар ҟалом
дара рыҩныҵҟа, Ԥшьҟан Абрскьыл дызҭахым. Уца ушзахәо
Кавказҟа, Ԥшьҟан Абрскьыл ауаа инҵа зназы. Хаала дақәшаҳаҭхар
абџьар шьҭаҵара, усҟан иуаажәлар еиқәхоит. Уи мап
анацәик, иареи ҳареи ҳааибра уадаҩхоит.
– Аимпериеи, аҳәынҭқари шәзы сыхиоуп, – иҳәан, иҽааидыԥсала
даагылеит, – Сцар ҟалоума?
– Мҩамш, аинрал! – уаҳа аинрал иахь дхьамԥшӡакәа
аԥенџьыр
ҭбаа ду иҿаз ашҟа иҿынеихеит.
Убри аҽныҵәҟьа амҩа дықәлеит аинрал Кузнецов, дымҩаԥызгоз
ар ицны. Хымчыбжьа рыда амҩа дықәымхакәа
дааит Кавказ иабашьуаз, иалыԥшааз Донтәи аказакцәа злахәыз
адивизиаҿы. Убри инаркны ашәарҭа ӷәӷәа иҭагылеит
ԥсҳәанаа рыԥсҭазаара…
Аҭаҳмада иажәа уа иааҿахиҵәан, ихы ҩышьҭыхны Ԥсҳәан
дналаԥшны дааӷызы-ӷызит, ахьаа ӷәӷәа аазызкылҟьаз
ачымазаҩ гәаҟ иеиԥш. Аџьмацәа рцәаны ахарԥ ацымхәрас
ицәа иадыз, ихеиқәарааӡа иҟаз иеиԥшхеит ихы-иҿы. Имч
зқәымхоз аҟиар дахан игозшәа, ихахәда мчыла иҩышьҭихын, ажәҩан дҩаҵаԥшит. Убысҟан аӡыжь иаҵәа амра шәахәа
зхыԥхалаз еиԥшхеит иблақәа, иқьышә хиаҵәаа еиҟәыԥԥахьаз,
қәаршаҩы шьҭахь, иҭабахьоу акәарақәа аӡы шырҭало
еиԥш, макьаназы иԥсы лазга-аазго ашьа нарыбжьахьхьшит.
Схы инаркны сшьапаҟынӡа бла ҵархәыла сааимидан, иҽаарҭынчны
иажәа дналагеит:
– Ҳаҭажәыҟәа-иԥа Ԥшьҟан Абрскьыл дрыԥхьеит ир раԥхьагылаҩцәа.
Уиакәхеит, ирццакны амҩа иқәлеит, рхада дызрыԥхьаз
еилыркааразы…
Раԥхьа дааит хнызқьҩык рхада, Алдыз-иԥа Ажьгьери
Аԥшыцба. Уи қәрала Ҳаҭажәыҟәа-иԥа Ԥшьҟан иаҵкьыс деиҳабын.
Ихшыҩ бзиан ар русураҿ. Ԥсҳәанаа рыр ашәарҭа
ианҭагылоз
иара ила еиқәхахьан акырынтә. Ажәылареи ахьаҵреи
иара иаҟара изырманшәалоз аӡәгьы дыҟамызт. Иара
Ԥшьҟан Абрскьыл, Ажьгьери Аԥшыцба диазмҵаакәа уск напы
аиркуамызт, иагьиӡбомызт. «Ԥсҳәынаа ҳахшыҩҭра» ҳәа
акәын ишишьҭаз иуаажәлар зегьы.
Уи инаишьҭарххны дааит, қәрала зегьы иреиҵбыз, аибашьраҿы
хьӡи-ԥшеи змаз, Ԥшьҟан Абрскьыл иарӷьажәҩа, Махаз-иԥа Алгыды Аранба. Мамзаргьы Аранаа-рԥа ҳәа изышьҭаз.
Араанаа-рԥа Алгыды, шықәсыла ҩажәижәаба дреиҳамызт,
аха уи жәиԥшь шықәса данырҭыс инаркны абџьар икын.
Аԥышәа иоухьан Шамил ир рҿы. Ашьҭахь Ԥшьҟан Абрскьыл
иахь диасын, хацәнмырха иуаажәлар рыхьчаразы даагылеит.
Инапаҵаҟа иҟан ҩ-нызқьҩык ар. Иара убри архәҭа акәын аурыс полкқәа Ԥсҳәан ааигәа иқәзмыжьлауаз…
Еицааит егьырҭ аҩыџьа ар раԥхьагылаҩцәа. Урҭ зуаҩыбжара
иахысхьаз уаан– зқьи хәышәҩык рхада, Хмыҷ Елҟан-иԥа Ачуеи, ар рыфатәи, рџьаԥҳани, рцәамаҭәеи рхылаԥшҩы
Даӷәыз Сҳаҭқьери Соулаҳ-иԥеи.
– Ӡәыр ижәдыруама ԥсҳәынаа ҳхада дызҳаԥхьаз? –
иҳәан, Алдыз-иԥа Ажьгьери Аԥшыцба, ԥсҳәынаа рыр рхадацәа
ахьеиқәшәалоз
абааш аҩныҵҟа иадҟаҵалаз атәарҭаҿ
днатәеит.
– Ас аҵх агәазы данҳаԥхьа, ҽеик ыҟамзар акәхап, – иҳәеит
Махаз-иԥа Алгыды раԥхьагыла иааира дахыццакуа, уажәы-уажәы ашәахь дыԥшуа…
– Ааи, ҽеик ыҟам, – ҳәа ибжьы ааиргеит, абааш ашьҭахь
иҿаз ашә иааҩналаз Ԥшьҟан Абрскьыл.
– Аурыс ҳәынҭқар дааишьҭит ҳара дҳабашьырц аинрал
Кузнецов. Уи дшааҵәҟьаз ирхәҭақәа ирыӷәӷәеит, еиҿикааит
ашьхаруаа рыла аполк, ахрақәа ҿы иеибашьыша. Аԥшыхәцәа
излеилыркааз ала, ирацәаны абзарбзанқәа рымоуп.
Сара исыздыруам
ҳара ҳабзарбзанқәа раасҭа урҭ шаҟа
ихараны ихысуа. Аха зегьы раҵкьыс иуадаҩу даҽа зҵаарак
ыҟоуп ара.
Маҷк иҽаанкылан, нас иажәа еиҭа нациҵеит: – Ауаҩы
дысниҵеит…
Уахатәи аҵх зегь реиҳа ихьамҭан, иагьшәарҭан. Аинрал
ирниҵаз ажәа, хшыҩла иазымнеир, ма ласрак, мамзаргьы
еиҿагыларак,
хи-ԥси ҳәа ҽыхарак ҟалар, Кавказ ашьхауаа
ирыхьқәахьоу аҩыза, усҟан абри абааш лашьца зырлашо,
рцәашьқәа дара рзыҳәан наӡаӡа ицәар ҟалон. Убри ауп иара
Ҳаҭажәыҟәа-иԥа Абрскьыл деиҵарыӷәӷәа дызмазгьы.
– Нас ииҭахузеи аинрал? – дҵааит Ажьгери Аԥшыцба, ҽеик
шимаҳауаз заанаҵгьы ишидыруазгьы…
– Исыздыруам, – иҳәеит Ԥшьҟан. – Шәарҭ шәыда сиазымҵааит
иааишьҭыз…
– Иааишьҭда? – днеилууа дцеит Аранба.
– Аполковник Добринин, – аҭак ныҟаиҵеит ԥсҳәынаа
рхада.
– Добринин! – ахы зықәшәаз абжьас еиԥш дҩыҵҟьеит
Махьал-иԥа Алгыды.
– Аранаа-рԥа, – ҳәа ибжьы наиргеит Алдыз-иԥа Ажьгьери. – Сара уеилыскаауеит, аха уажәазы утәа уҭыԥаҿ. Аццакра
зынӡаск иаҭахым.
– Аполковник Добринин ихьӡ ансаҳауа ҽаанкылашьа сымам. Уи ҳақәзххьоу, еиҭа ҳара ҳҿы ииҭахузеи? – деилашуа
иҭаԥаҿы днатәеит Аранаа-рԥа.
Ҳаҭажәыҟәа-иԥа Ԥшьҟан амса зҵаз инапы хьамҭақәа ааиниҟьеит.
Ашә ааимԥааны дааҩнаххит бџьарла еиқәных иҟаз
арԥыск. Уи Ԥшьҟан ихьчаҩцәа дреиуан.
– Уиԥхь аполковник, аԥхьатәи ашә ала. – Аполковник Добринин, ихьчаҩцәа жәаҩык аказакцәа ицны дааҩналеит, изаадыртыз аԥхьатәи ашә ала. Ҳаҭажәыҟәа-иԥа Ԥшьҟан иҩызцәеи
иареи ҩагылеит, аполковник данырзааигәаха.
– Сара сзыҳәан шәымгыларгьы ҟалон, – иҳәеит Добринин.
– Дзеиԥшразаалакгьы ауаҩ ихаҵгылара ҳара иаҳҵасуп, –
иҳәеит Аранба.
Убасҟан Добринини Аранбеи рылаԥш ӷьеҩқәа ааиқәшәеит.
Азныказ убас иҭынчрахеит, абааш аҩныҵҟа амҵ ԥыруазар
иуаҳаратәы.
«Абар сыр нзырҵәоз дзеиԥшроу, – гәаныла дхәыцуан Добринин дахьгылаз. – Уара ухаҵара хызжәоит, иахьа ма уаҵәы.
Зегьакоуп аамҭа сара соуп изтәхо аԥхьаҟа».
«Азин сиҭом ԥсҳәанаа ххада акәымзар, ухы ухагылаӡамшәа
иухысцҟьаарын уара агыгшәыг», – ҳәа игәахы дахаԥжәо дгылан Аранаа-рԥа.
– Ҳаузыӡырҩуеит, – ибжьы ааиргеит Ԥшьҟан Абрскьыл.
Аполковник Добринин иажәа мроуцәакәа, дыззаиз ааркьаҿны
рзеиҭаҳәара напы аиркит.
– Сара салагом уажәы абра аҭоурых аҳәара. Ашьхауаагьы аурысқәагьы ибзиан ирдыруеит, ҳара ҳаинымшәара иахҟьаны
шаҟа ашьа каҭәахьоу. Шаҟа аҵеира бзиақәа Кавказ
ашьхақәа ирыдынҵәалахьоу. Иара убас шәара шәтәқәа ҳара
ҳаԥса иахаԥсхьоу. Убри аҟнытә, иара иаҳаракыра аҳәынҭқар,
хықәкыла иааишьҭыз аинрал Кузнецов, макьана азыҳәан
агәԥсқьара ҟаҵаны, абри аҩыза ажәа униҵоит ԥсҳәанаа
рхада Ԥшьҟан Абрскьыл. Ҳаинаалап… Шәара шәынха-шәынҵы,
шәыдгьылаҿ шәгәы рҭынчны, аурыс империа шәатәны. Шәҳәаақәа
рыхьчара ҳара иаҳуалны, иара убас шәхаҭақәагьы…
Ԥшьҟан Абрскьыл иҩызцәа рхаҿала еиликааит, аинрал ирниҵаз ажәа шрыдрымкылоз. Иара ихаҭа иакәзар, уи
зынӡаскгьы ихахьы иааигомызт. Нас аполковник иахь дынхьаҳәын
ус иҳәеит:
– Исызиаҳә аинрал Кузнецов, сареи сыр раԥхьагылаҩцәеи
ҳхала дкылашьа шҳамам иаҳниҵаз ажәа. Ԥсҳәанаа
рлахьынҵа,
дара ԥсҳәанаа ирыӡбароуп. Урҭ ирҳәо ҳзахыԥом
иара ҳаргьы. Иаҳҳәап, шәара ажәа иаҳнышәҵаз дара ақәшаҳаҭхар,
о, анцәа ду ибоит, сара шәара шәыдлара шысҭахымгьы,
суаажәлар ирҳәо сзахыԥом. Идыру усуп, сара дара
рзы кәырбанс схы шыҟасҵо. Иахьазы исылшо убри ауп, иаҳнышәҵаз
ажәа дара рлымҳа аҟынӡа инасыгӡоит.
– Уара иҟәышу уаҩуп, Ԥшьҟан Абрскьыл. Умыццакын, уазхәыц.
Ҳара ишәнаҳҵаз ажәа шәуаажәлар ирзеиӷьхоит мышкы
зны. Шәара шәхаҭақәа шәуаа џьбарақәоуп, аха шәтәыла уи
аҟара амч амам ҳара иаҳҿагыларатәы, – аҵыхәтәаны иациҵаз
ажәа иара ихаҭагьы игәамԥхакәа иҽааникылеит Добринин.
– Ҳара иҳамоу амч ҳара иҳазхартә ҳаҟоуп, – иҳәеит днацралан Аранба. – Ҳтәыла ҳәа узҿу ҳара ҳныҟәнагартә иҟоуп,
шәара ижәуам акәымзар..
Аполковник еиҭа акы иҳәарц иҭахын, аха Алгыды-иԥа
Ажьгьери
инапы дҩахан зегьы ааирӡҩрит.
– Сара иуасҳәо убри ауп, аполковник, – иажәа хрыжь/-ҳрыжь дналагеит иара, – ҳаргьы иҟаҳҵоит аҳәынҭқар иахь
аҳәара,
дҳаламкьысырц азыҳәан. Анцәа дшаҳаҭуп ҳанхоит
шьха дгьылкаҿ, ҳадгьыл ҳазқәынхои ҳареи ҳаилеибакӡо.
Иааҳакәыршан инхо ажәларқәа ҳармыхәозар ҳарԥырхагаӡам.
Ҳӷьычуам, ҳқәылом… Нас ҳазлеиԥырхагахазеи аҳәынҭқар?
Акыршықәсатәи ҳаибашьра аҵыхәа ԥҵәааит. Наҟ-ааҟ ҳҳәаақәа
еиламгакәа ҳаидынхалар ҟамлаӡои?
– Даара сгәы иалсит сахьышәзеилымкааз, – иҳәан иаԥхьа
игылаз аӡәаӡәала блала иааимидеит аполковник. – Насгьы, деиҭаналагеит иажәа, уажәы еиҳа иааршҳамны, – иара
иаҳаракыра аинрал Кузнецов иасҳәап шәаргьы аҳәынҭқар
инышәҵаз ажәа. Аха уи иҳәо имҳәо сара исусым.
– Ҳара иаҳҭахым шәара шәыдгьыл шәаныӡаарц… Уи аҩыза
адҵа ҳамам. Ԥсыхәа ахьынӡамоу ҳаилибакаарц ҳҭахуп. Мап,
анакәха ҳадҵа нагӡаашәоуп. Аимпериа амаҵ аауеит, – иҳәан,
ацара иҽыназикит Добринин.
Ҳаҭажәыҟәа-иԥа Ԥшьҟан инапы ӷәӷәақәа ааиниҟьеит.
Ашьҭахьтәи ашә ала дааҩналеит уи арԥыс.
– Инаскьажәг аҳәаа аҟынӡа. Арҭ еибга-изҩыда рышьҭахьҟа
игьежьыроуп, – иҳәан ашьҭахьтәи ашәахь иҿынеихеит
Ԥшьҟан.
Сан рыцҳа илбаз илаҳаз, акы ныбжьмыршәакәа иансалҳәаз
аахыс сықәра шәкы акыр шынахылахьоугьы, зегьы сгәалашәоит.
О, Анцәа ду хыхь иқәтәоу, убри анысхашҭуа ауп, Ԥсҳәангьы
анысцәыӡуа.
Махьал дматанеиуа анцәа диҳәон, амч-алшара ииҭарц.
Иҿыцәаауа ахәа иларшәу акәиц еиԥш, иԥсы злаҭаз игәы макьаназ
аусура иаҿын. Иара убри ак заҵәык акәын абри адунеиаҿ
дзықәгәыӷуаз ҳәа имаӡазгьы.
Ауаҩытәыҩса иԥсҭазаара агәыӷра ацымзар изыҟаломызт,
иара аԥсҭазаара ахаҭа агәыӷроуп, дад, зегьы ҳаибаркны
ҳазмоу, – иҳәан иажәа дналагеит.
Ихыцәхәыц аҟара аусқәа шимазгьы, аҩны дааит Ԥшьҟан
иҷкәын заҵәы, жәиԥшь шықәса зхыҵуаз Данаҟаи, аԥхьаҟа
Ԥсҳәын знапаҟны иҟалараны иҟаз, ибла дынҭаԥшны имҩа
дықәларц…
Акәасқьа абарҵа дналбаан, дыҩны иҿааихеит Ԥшьҟан-иԥа Данаҟаи. Уи иаб данааидыххыла иҽааникылеит. Абгьы
иԥа дааигәыҵаимҳәҳәеит, димбеижьҭеи акыр шҵуазгьы.
– Угәхьаагеит сангьы саргьы. Уажәазы акыр унхацәеит, –
иҳәеит Ԥшьҟан-иԥа Данаҟаи, дук иеиԥш ихы ԥхьаӡаны.
– Саргьы шәыгәхьаазгеит, аха саартә сзыҟамлеит, – иажәа
ааиркьаҿит.
– Иҟоузеи, ҳҭагылазаашьа шԥаҟоу? – дцааит Данаҟаи.
Иҷкәын изҵаара ааџьеишьеит Ԥшьҟан. Уи дук иеиԥш ихы
мҩаԥигон уажәы. Ус анакәха, иаргьы дук иеиԥш диацәажәар
акәын. Нас ижәҩахыр днахьысшәа ҿааиҭит Ԥшьҟан Абрскьыл.
– Ԥсҳәанаа ҳҭагылазаашьа даара иҽеим, сыҷкәын…
– Иҟалазеи?
– Аурыс ҳәынҭқар дҳабашьырц игәы иҭоуп.
Данаҟаи иԥшшәы иԥсахит. Иаб ииҳәаз игәаҵа иналаҟацеит.
Уи дышқәыԥшызгьы идыруан аибашьра иуаажәлар ирзаанагахьаз агәаҟра. Аԥхьаҟагьы иаанагараны иҟаз.
Ԥшьҟан иакәзар, дзызхәыцуаз иуаажәлар ракәын. Шәышықәсала
агәаҟра иҭагылаз, рхы нықәҵаны ҽнак аԥсшьаха
змоуз, анхара-нҵыра дара ишырҭахыз иақәиҭымыз рлахьынҵа
ижәҩахырқәа кыднажәжәон. Азиа бжьаратәи ахәынҭкаррақәа
Ԥсҳәан иақәымлац иҟааз, аха ҳауаажәлар рылҩаҵә
шҩеиц иҩеиуан. Рылҩаҵә ҩеиуан избанзар аҽагеи,
ачаалеи, аҳәеи амақьа рҿыршьуан азыҳәан.
Убарҭ ашәышықәсқәа фырхаҵарала иргәылсны иааган
Ԥсҳәын напхгаҩцәас иамаз Абрскьылаа рышьҭамҭа.
Ԥшьҟан иаб Ҳаҭажәыҟәа, уи иаб Елҟан иаб Аабышь, уи иаб
Хәажәарԥыс, уи Хәажәарԥыс иаб Цәыцә, Цәыцә иаб Мамышь,
уи иаб Кәаблыхә уҳәа Абрскьылаа рышьҭамҭа, ҩажәа биԥара
рҟынӡа идыруан Ԥшьҟан иабду Елҟан.
Аҭаҳмада наӡаӡа ицәыӡхьаз акы иԥшаарц иахызшәа,
ацәажәара
длаҟәыҵны ибла шаҟь-шаҟьо Ԥсҳәан дналаԥшит.
Аха иаразнак илацәа хьамҭақәа неиқәаҳан дааӷызыӷызын,
дцәырҳаны
ацәа даалҵызшәа ихы ҩышьҭыхны ажәҩан дҩаҵаԥшит.
Асаркьал ду абжьы зырго зҭакнаҳам еиԥш акәын
иҭыкка ишыҟаз ажәҩан. Уи ҵа змамыз илаԥш наҟәиган, сара
даасыхәаԥшны ацәажәара дналагеит:
– Хыԥхьаӡарала шаҟаҩ ыҟоузеи аурыс ир, ҳара иҳабашьраны
иҟоу? – дҵааит Данаҟаи.
– Аԥшыхәцәа изларҳәо ала, ҳара ҳар раҵкьыс хәынтә
еиҳауп дара…
– Ргәы ианбаҭоу ҳақәлара?
– Издыруада, – иажәа ааиркьаҿит Ԥшьҟан, аинрал Кузнецов ирниҵаз ажәа иҷкәын иеиҳәару иеимҳәару хәа длакҩакуа.
– Саб, излазбо ала уара акы сцәуӡоит?
– Иалудыраазеи ус шакәу?
– Ухуҿы ианызбаалоит.
– Ааԥсара сныԥшуеит, сыҷкәын.
– Мап, уара ааԥсара зқәымыз, уажәы ухьаҵыр ҟалоума,
ҳауаажәлар ашәарҭа ианҭагылоу. Исаҳә иҟалаз? Мап уцәыркма
уҩызцәа? Мамзаргьы ишәзеилмыргаз зҵаарак ҟалоу?
Ҳаҭажәыҟәа-иԥа Ԥшьҟан иҷкәын изҵаарақәа дзырцәымцоушәа
аниба, игәы иҭаз аахтны иеиҳәеит:
– Нас уи бзиами, саб, еибашьрада аилибакаара ҟалозар…
– Ибзиам, сыҷкәын. Урҭ ирҭахуп дара рнапаҵаҟа хатәны
ҳаҟазаарц.
– Хатәны ишԥа?!
– Ишԥа умбои, дара абра иаԥшәыманы, иаарҳәо ада акы
ҳақәиҭымкәа ҳҟаларц.
Ԥшьҟан-иԥа Данаҟаи ахшцәа зхьыкәкәо ихиҿы, ахьҭа
иаршәызшәа ишәытҳаӡа иааҟалеит. Еиҭа иблақәа иаахгылеит асакасақәа. Илымҳа иааҭаҩит аҳәҳәабжьқәа. Иаакәыршан
икажжы иԥхоз амра ашәахәақәа нышьҭаба ицеит. Уажәы изаанхаз даҽа зҵаара заҵәык акәын.
– Нас, угәы иҭоузеи?
– Сыԥсы, ҭтанаҵы стәыла аӡәгьы исҭом… Убысҟан Ԥшьҟан-иԥа Данаҟаи еибашьрала Ԥсҳәан аиқәырхара, ҳәаса
шәҭын еиԥш ибыбышӡа ибла ишыхгылазгьы, иара ихәыҷратә
дунеи аҭынчра ишазгәышьмызгьы, ихәыцрақәа иаразнак рҽырԥсахит. Иаби иуаажәлари ргәахәара иаргьы игәазыҳәарахеит,
иҩныҵҟала иԥсадгьыл алахьынҵа аизҳара
иаҿын. Амилаҭ хдырразы иабацәа ирылаз ашьа, иаргьы илақәа
ирҭамацәыгәан. Ихы ҩышьҭыхны иаб дахьыԥшуаз ашьхақәа
рышҟа днаԥшны дызхымԥашаз ажәа наиҳәеит:
– Уара суццоит саргьы.
Амшыцәгьақәа раан, идыды-мацәысуа ажәҩан анылагоз
иааигәаӡаны аҵықьҳәа ихысны, аԥсаҵлақәа анеиҟәнажәжәоз,
Ԥшьҟан изыҳәан уи гәырӷьаран. «Аҩысҭаацәа аҩ
иҵаанацалоит,
агәылшьапқәа ашьуеит», – иҳәон. Аха уажәы
иҷкәын ииҳәаз ажәақәа, уи афцырҟьа ахаҭа иаахазшәа ишьапы
дықәҟьан дканажьырц акы ааигымхеит. Уажәы иара дзызхәыцуаз
рышьҭамҭа аҵыхәтәа ахькылсуаз акәын.
– Уи ҟалашьа амаӡам! – ибжьы неимпыҵҟьеит Ҳаҭажәыҟәа-иԥа Ԥшьҟан. – Уара Абрскьылаа ҳашьҭамҭа аҵыхәтәа
уабиԥазаҵәуп…
– Уара узы иԥхашьарахап, сара аҩны сҵәахны ԥсҳәанаа
рҿарацәа уман еибашьра уцар. Иҭахо аҵеира ранацәа рыбла
ушԥахыԥшыло?!
Амш ахәлара аҽазнакуан, Ҳаҭажәыҟәа-иԥа Ԥшьҟан Абрскьыл, Данаҟаи иареи рыхьчацәа рыцны ҽырххыла ицон ԥсҳәанаа
рыр ахьгылаз Ақәыџьмақәа рыԥсҭа ҳәа иахьашьҭаз
ашҟа.
Уажәраанӡа исеиҳәоз ажәабжь игәы шьҭнахны дыҟазар
акәхарын,
ицәажәара анааҿахиҵәа иаразнак деиҭанеихәлаҳаит
Тафықь-иԥа Махьал. Уи алагьы издырит уи нахыс исеиҳәараны
иҟаз иара изыҳәан ишџьамыӷәацәгьахаз.
Ишицәыхьамҭазгьы
еиҭа ацәажәара дналагеит ажәабжьҳәаҩы.
– Иԥсыхәоузеи абри ужәлантә, ажәа инаҳҵаз дахамҵгылар?
– дҵааит аинрал Кузнецов, Маҳмеҭ-иԥа Ҳагьар Абрскьыл ишҟа.
Ҳагьар Абрскьыл ихы иқәжьны дтәан аинрал дызлахихшаз
дазхәыцуа. Уи ииҭахыз ӡынӡаск даҽакын. Иахьынӡаилшоз
Ԥшьҟан Абрскьыл иԥырхагахара акәын. Абшьҭамҭала ԥсҳәанаа
рнапхгара знапаҿы иҟамлаз Маҳмеҭ-иԥа Ҳагьар иабацәа
Ҳаҭажәыҟәа-иԥа Ԥшьҟан иабацәа шьапҿаршә ахьрырҭаша
акәын изышьҭаз. Урҭ дара-дара реидаҭлара ԥсҳәанаа
ашьаӡагәаӡа ианыланартәозгьы ыҟан…
– Уара умч ада уаҳа ԥсыхәа имам, аинрал, – иҳәеит Маҳмеҭ-иԥа Ҳагьар урыс бызшәала иажәақәа аарла инеиԥшьуа.
– Сара сымч, иаанагозеи уи?!
Аинрал изҵаара аҭак шыҟаиҵара дақәымшәеит Маҳмеҭ-иԥа Ҳагьар. Иагьа ус акәзаргьы, ԥсҳәанаа раӷа иҿы дааины
дыштәоу ихашҭуамызт. Агәаҽанызаара иман. Иуаажәлар ирԥырхагоу
акы иамхаҟаҵар ҳәа дшәон. Иара гәаӷла дзышьҭаз Ԥшьҟан иакәын. Уи иҭархараҿы ихала имч анымха ауп
ишиҭахымзгьы аурысқәа рҿы дзааз.
– Сызҵаара аҭак саҳауам, Маҳмеҭ-иԥа Ҳагьар Абрскьыл?
– аҭынчра иҟаз ибжьы алҩит Кузнецов. – Иашаны уеилыскаауазар, сара сымч ҳәа узҿу сыр роуп. Ус анакәха, ар схы
иархәан Ԥсҳәан сақәлароуп.
– Мап, мап, – дахьтәаз дҩаҵҟьеит Маҳмеҭ-иԥа Ҳагьар. –
Сара уара уҿы сзааиз Ԥсҳәан уақәла, суаажәлар нырҵәа
ҳәа акәӡам. Сара сааит ԥсҳәанаа рхада иахҳәараҿы усыцхраап
ҳәа…
– Уара изуҭаххазеи уи иахҳәара?– дҵааит Добринин аинрал днеиԥыҩлан, Ҳагьар игәы иҭаз еиликаарц.
– Ԥшьҟан Абрскьыл Ԥсҳәан дахагыланаҵы шәареи ҳареи
аҭынчра ҳабжьалараны иҟаӡам.
– Иаҳҳәап, Ԥшьҟан Абрскьыл иҭыԥаҿ уара ухаҳаргылар,
усҟан ушԥазныҟәо, ԥсҳәанаа рхада инаҳҵаз ажәа? – иҳәеит
аинрал.
– Сара исыздырам уи инышәҵаз ажәа.
– Аинаалараз ажәа инаҳҵеит.
– Нас, дақәымшаҳаҭхаӡеи?
– Макьаназ иҽеиу иара иахьнтәи акагьы ҳмаҳац…
– Даара иҽеим уи ҟаиҵазар, – иҳәан, дахьтәаз дҩагылеит
Ҳагьар. – Уи иуаажәлар рзы ихәыцуа уаҩым. Урҭ рабшьҭамҭа
иахҟьаны, жәытәнатә аахыс Ԥсҳәан амыҟәмабарақәа ирҭашәахьеит.
Сара излазбо ала, уажәгьы убри аҩыза аҭагылазаашьа
ҟалоит, шәара ԥсыхәак ишәымҭар.
Аинрал инапы акын иусқәа злаҟаиҵашаз ауаҩы. Ихы
даирхәар
акәын «сахьышәҭаху сыхиоуп» ҳәа иааиз. Ԥсҳәынаа
дара-дара ҟама ҭыхла еилаҵатәын. Уи аурыс ихымҩаԥгашьақәа
ируакын.
– Изуурц иуҭахузеи уара? – дҵааит Добринин, Ҳагьар
шаҟа дуаҩы хәымгаз здыруаз.
«Агаӡа инапала амаҭ идыркуеит», – ҳәа ирҳәо ажәаԥҟа,
дара рхы иадырхәарц шырҭахыз еиԥшҵәҟьа, иаргьы ихы
иаирхәарц
иҭахын Ҳагьар Абрскьыл. Ԥсҳәанаа рус иҽамҭакәа,
напы аиркит Ԥшьҟан дызлаҭаирхашаз азхәыцра.
– Сара сааит шәхы сашәырхәарц, суаажәлар рабашьра
акәымкәа даҽа мҩак ала.
– Иарбан мҩоу, уара еиҳа узламаншәалахаша ҳәа иубо? –
дааскьаны Ҳагьар иблақәа днарыхгылеит Добринин.
– Иҟоуп, Ҳаҭажәыҟәа-иԥа Ԥшьҟан еибашьрада ҳнапаҿы
дызлаагаша, – ицәыригеит Маҳмеҭ-иԥа Ҳагьар аҵыхәтәан
азы иҵәахны имаз.
– Уи шԥа? – дҵааит Добринин.
– Ԥшьҟан Абрскьыл димоуп ҵеи заҵәык, иԥсы зыҿҳәароу,
– иԥсы ихәцәа иҩыҵачны дзымцәажәо даанхеит Ҳагьар.
Игәы нҭӡыӡааит, изқәикыз аус цқьа инарҵаулан даназхәыц.
– Нас, нас – аинрал Кузнецов Ҳагьар днаирццакит – инагӡеишь
уажәа узлагаз…
– Ԥшьҟан иҵеи заҵәы аҳәынҭқар иҿы шасыс дҿазар, усҟан
инапқәа идҳалоит ҳәарада, – иҳәан, илаԥш ӷьеҩ нарыҟәганы,
аԥенџьыр ала аҵх лашьца дналаԥшит, аурысқәа рахь
ацәымӷра имаз инмырԥшкәа Ҳагьар.
– Шаҟа шықәса ихыҵуазеи? – дҵааит аинрал.
– Жәиԥшь шықәса ихыҵуеит, – иҳәеит аполковник Добринин.
– Дабаҟоу аҷкәын уажәы? – дҵааит аинрал, еиҭа иаԥхьаҟа
ишьҭаз ашьакаҭәара изахырԥозар ҳәа агәыӷра иманы.
– Аакьыскьанӡа аҩны дыҟан, уажәы иаб дицны ар рҿы
дыҟоуп, – иҳәеит Ҳагьар, иаҳа-иаҳа игәы ҭӡыӡаауа
– Уи иӷәӷәаны дрыхьчозар акәхап? – деиҭаҵааит Кузнецов.
– Дрыхьчоит иӷәӷәаҵәҟьаны, – иҳәеит, уажәы еиҳа ихы
инапаҿы иааган Ҳагьар. – Уи дахьырхьчо еиҳагьы иеиӷьуп.
– Излеиӷьузеи? – дҵааит Добринин.
– Иаб игәы ҭынчуп, – аусахь диасит Ҳагьар Абрскьыл. –
Сара исылшоит уи иӷьычра. Деиқәԥах дҿаҳәаны абра дышәзаазгоит,
амала сызшәыҳәо азы ажәа сышәҭозар.
Ҳагьар дзыҳәарц ииҭахыз заанаҵ идырит Добринин.
– Сара излеилыскааз ала, уара иуҭахуп, Ԥшьҟан иҷкәын
дааугаанӡа, Ԥсҳәан ҳақәымларц…
– Даазгаанӡагьы, данаазгалак ашьҭахьгьы…
– Уи шԥа, данааугалакь ашьҭахьгьы?! – иааџьеишьеит аинрал иаҳаз.
– Уи шԥа умбо, ухаҵкы, – «ухаҵкы» ҳәа ажәа иҭахымкәа
даацәажәеит Ҳагьар. – Иҷкәын заҵәы шасыс даныҟала шәара
шәҿаԥхьа имч кәадахоит. Иҟалоит уи зынӡак дахыԥсааргьы.
Убри аҟынтә иааҳашәраӡароуп ԥсҳәанаа.
– Данбаузааго аҷкәын? – Маҳмет-иԥа Ҳагьар иажәа ааԥҟаны
ҿааиҭит Добринин, дара рус иҽалеигалоушәа аниба.
– Уи еиԥш иҟоу аус аҿҳәара арҭаӡом, аполковник. Иахьынӡалшо
исырласуеит, – иҳәан, дындәылҵит Ҳагьар.
– Аԥсахра ҟаиҵама нас Ҳагьар Абрскьыл? – аҭак сахыццакуа сҵааит Махьал иахь.
– Уаамыццакын, сыҷкәын, – иҳәан, ихы ҩышьҭыхны даасҿаԥшит
Махьал. – Уи иҟаиҵаз, иалҵыз, ихы шымҩаԥигаз, сажәабжь
аҵыхәтәаны инауасҳәап. – Нас дызҿыз иажәабжь
инаԥишьит.
– Ҳаҭажәыҟәа-иԥа Ԥшьҟан Абрскьыл, ԥсҳәанаа рахь ааԥхьара
ҟаиҵеит, маҟа ҿазҳәо, лаба шьҭызхуа рызегь еизарц
Абааш ду адәаҿы. Амра жәхьан иҩеиаанӡа ажәлар еизахьан.
Зегьы рыгәқәа хыҭхыҭуа акәын ишгылаз. Акрааҵуан Ԥшьҟан
Абрскьыл иуаажәлар абас еизимгеижьеи. Ус анакәха, иазыԥшын
ажәабжь дук.
Абааш хыжәжәа иаақәгылеит. Ԥшьҟан Абрскьыли, Ажьгьери Аԥшыцбеи, Алгыды Аранбеи, Ачуа Амыҷи, Даӷәыз Сҳаҭқьерии.
Убасҟан ажәҩан ҵырдыдаауа рыбжьы дыргеит ажәлар:
«Хьӡи-ԥшеи шәымазааит Ԥсҳәынаа ҳахьчаҩцәа. Урҭ анаангыла, Ԥшьҟан Абрскьыл ацәажәара дналагеит.
– Суаажәлар ԥсҳәанаа! – ибжьы неиҵихит иахьынӡаилшоз,
адәы аҵыхәахь игылаз ираҳартә. – Иахьа шәеизызгеит
ус дук азы сшәазҵаарц. Дыҟам ԥсҳәанаа иреиҳау аӡәы, изымдыруа атәым қәылаҩцәа рҟынтәи ҳара иаҳхаагахьоу. Иагьа ус акәзаргьы, шәышықәсала ԥсҳәанаа рышьхақәа реиԥш
даргьы рхы шьҭыхны иркын. Убри ауп иахьа уажәраанӡагьы
ҳмыӡкәа ҳаазгаз. Аха ицәырҵит ара даҽа зҵаарзк, ҳарҭ зегьы еицҳаӡбаша, – Иҽаанкылан еиқәшьшьы игылаз ԥсҳәанаа
илаԥш нархигеит. Шаҟа иҭахыз уажәы рызегьы ааигәаӡа
аӡәаӡәала днарҿаԥшыр. Иара убас ргәаҵаҿ иҵәахыз амаӡа
иаҳауазарц. Нас еиҭа иажәа дналагеит. – Аурыс ҳәынҭқар,
кыр шықәса ҳара иҳабашьуа, ажәа ҳниҵеит ҳаинааларазы…
– Аинраалара ҵаҵӷәыс иаҵоузеи? – игеит ажәлар рахьынтәи
арԥыск ибжьы.
– Аиаша ҳҳәап иаахтны. Урҭ рнапаҵаҟа ҳаныҟала ҳатәхоит,
уаҳа акагьы, – еиҭа ибжьы наиргеит Ԥшьҟан Абрскьыл.
– Убри аҟнытә ҳара иаҳҭаххеит аурыс ҳәынҭқар ажәа иаҳниҵаз
шәара шәҟынӡа инаҳагӡарц.
– Уара угәы иаанагоузеи? – ҳәа игеит ажәлар рахьынтә
абжьы.
– Сара уи мап ацәыскуеит, – ибжьы иҵегьы иҩеиҵыхны
инаиргеит Ҳаҭажәыҟәа-иԥа Ԥшьҟан Абрскьыл.
«Уара иуҳәо ҳақәшаҳаҭуп», – ҳәа дыдраҵас рыбжьы геит
ажәлар ахьгылаз.
Ажәлар рышьҭыбжь иаагаз имч-илша ҭанаҵеит Ԥшьҟан.
Ихы ҩышьҭыхны днаԥшит ашьхақәа рахь еснагьгьы доуҳа
шьҭыхгас имаз. Даргьы гылан рхыцәқәа ҵәрышкәаӡа ажәҩан
иаларсны ҳара ҳаиԥш шәаргьы шәхы шьҭыхны шәгылаз
рҳәозшәа.
Убасҟан ибжьы ааиргеит Ҳалыл-иԥа Алҵышәба Мақьҭаҭалашә.
– Сара ажәақәак шәасҳәарц сҭахуп, дадраа.
Аашықәса зхыҵуаз Хьыма-иԥа иԥҳа, инапы данкны ажәлар
днарылган, Ԥшьҟан Абрскьыл дахьгылаз изааигәара дналгеит. Уи иԥхьарца иаснагь иикыз, Хьыбла иналыркны дналагеит
ацәажәара.
– Дадраа ԥсҳәанаа сара ишәацәажәо Ҳалыл-иԥа Мақьҭаҭ
Алҵышәба соуп. Сыздыруагьы рацәаҩуп абра иҟоу. Сара
слашәхеит
саныҷкәыназ – аурыс бзарбзан ахы идәықәнаҵаз
сҿатҟәацит.
Убринахыс снапаҿы искыз аҳәагьы сымпыҵшәеит.
Сыбла иацәыӡит абарҭ ашьхақәеи, ҳауаажәлар рхаҿсахьақәеи.
Аха гәаныла шәызбоит, исаҳауеит шәышьҭыбжь. Исроууам сажәа, иааркьаҿны исҳәо убри ауп. сашьцәа ԥсҳәанаа,
ҳаԥсыр еиҳа еиӷьуп атәра аасҭа…
Еиҭа дыдраҵас рыбжьы геит ԥсҳәанаа. Ԥшьҟан дынхьаԥшит
иҷкәын Данаҟаи дахьгылаз ашҟа. Уи ихы шьҭыхны ажәҩан
даҵаԥшуан. Ԥшьҟангьы дҩаԥшит ажәҩан ахь. Илаԥш
нарықәшәеит
ашьауардынқәа ҩба. Зхы иақәиҭны Ԥсҳәан иахаԥыруаз.
Ԥшьҟан иуаажәлар рыгәҭакы анеиликаа ашьҭахь, диасит
еиҳа ихадараз аусахь. Инапы ҩышьҭыхны, ажәлар аарӡырҩны
ацәажәара дналагеит.
– Аиаша иҳәеит Алҵышә Мақьҭаҭ, зуаажәлар зыблақәа
рықәызҵоз. Ус анакәха, атәра ҳҭамгыларц азы ҳаҿагылароуп.
Аинрал Кузнецов аҽазыҟаҵара даҿуп Ԥсҳәан дақәларц
азыҳәан.
Ишыжәдыруа еиԥш, Кавказ егьырҭ ажәларқәа аурыс ҳәынҭқар инапаҵаҟахьы иеигеит. Уахь ала иҳадгыло
аӡәгьы
дыҟам уажәшьҭа. Аҭырқәа ицхыраара акәзар, сара
мап ацәыскит наӡаӡа. – Ус анакәха, ҳара ҳхы ҳахәароуп.
Ар рхыԥхьаӡара иацҵатәуп. Сара сыҷкәын жәиԥшь шықәса
зхыҵуа
Данаҟаи Абрскьыл раԥхьа днаргыланы, абџьар акра
зылшо
зегьы ишәыԥхьоит, хымш рыҩныҵҟала, Ақәыџьмақәа
рыԥста
шәнеирацы. Иҩбахазгьы, ар ирфаша, афатә-ажәтә
рхиатәуп. Иҵаатәуп хәышә цәы рҟынӡа акәац. Шәнызқь
инареиҳаны
ашәхақәа рҩатәуп. Иԥшны ишьҭыхтәуп хышә
хата ацха. Ирацәаны илагатәуп ахәыӡ, ацха мгьал злыҵша.
Ԥсҳәынаа рыҳәса, шәара шәоуп аус злоу. Анцәа имч ала
ҳара иҳамоуп ԥхьаӡашьа змам аласа. Уахи-ҽни шәмыцәакәа
ар рымаҭәа слатәуп ауасахәы иалхны. Иԥатәуп иԥхоу ақалԥадқәа,
анапҭырԥақәа, аимсқәа… Ирцәатәуп ишәшьуа рцәақәа.
Ҳара ҳаибашьра шаҟа шықәса ицо ҳаздырам. Ԥсҳәанаа
рыҭаҳмадцәа ахи ахәшәи иҵегьы иацҵаны иҟашәҵа меигӡарахда.
Ԥсҳәанаа ржьиҩцәа арацәа ҵҩа змам шәырцәа
аиха арҭәаразы. Еиқәысыԥҳьаӡаз ианаамҭоу иҟаларазы, ахылаԥшра
идуп Даӷәыз Соулаҳ-иԥа Сҳаҭқьери.
Ажәлар еиҭа дыдраҵас рыбжьы геит, раԥхьагыла Ԥшьҟан
Абрскьыл хьӡи-ԥшеи иҭо.
Амра шьыбжьы агәы ихыҵхьаз, Ԥшьҟан иҷкәыни иҩызцәеи
ҽырххыла ицон ар ахьгылаз, Ақәџьмақәа рыԥсҭа ҳәа
иахьашьҭаз
ашҟа.
Ахымш рыҽны ҵҩа змамыз аҿар ҩеит Ԥшьҟан иҟны. Урҭ
зегьы бџьарла еиқәыршәаны, аамҭа мгакәа, аҽазыҟаҵара иалагеит.
Махаз-иԥа Алгыды Аранба аҳәаҟьара дирҵон. Уи аҿы валашьа имамызт. Алдыз-иԥа Ажьгьери Аԥшыцба, аҳәаҟьараҽ
хьӡи-ԥшеи змаз иҵаҩы иакәын иара. Ажьгьери Аԥшыцба
иқәрахь даннеи, Алгыды дааиԥхьан ус иеиҳәеит:
– Сара смахәҿақәа арыӷьарахьгьы арымарахьгьы рзеиԥшны
акыр шықәса Ԥсҳәан иаласыхьчеит. Уажәшьҭа ишубо
ихәарҽхеит. Иахьарнахыс сҭыԥ уара иаанукылароуп аҳәаҟьараҿ
ҳар разыҟаҵара азы.
Ԥсҳәанаа аибашьцәа шазыҟарҵоз, егьырҭ Кавказ иқәынхоз
ажәларқәа аӡәгьы иреиԥшымызт. Аиҳараӡак урҭ ахьыӷәӷәаз
ахыхьчараҿы акәын. Избанзар, ԥсҳәанаа ақәылара ргәы
иҭамызт,
иагьымқәылацызт. Ашьыжь ишыҩагылазҵәҟьа рабџьар
маҭәа аашьҭыхны, иҩны аҩада икыдлон. Ақәыџьмақәа
рыԥсҭа
иахагылаз ашьха хынтә ихалан илбаауан. Уи ашьҭахь
ахрақәа рҿы еиҿагылан аҳәа рҟьон. Рхи рыхәшәи нҵәар,
хаҳәи-мҿыхәи рыла иеиҿагылон. Аҽуаа ракәзар, рҽқәа аӡаҿы
ирыхьны, нас акаршәрақәа рахь ицаны рҽазыҟарҵон.
Шьыбжьон акрырҿарҵон, амра ласкьаанӡа рыԥсгьы ддыршьон. Нас ахәлара иларымнахаанӡа еиҭа рҽазыҟарҵон.
Ҳаҭажәыҟәа-иԥа Ԥшьҟан Абрскьыл ир ирылаиааӡон раԥхьаӡа
аԥсадгьыл абзиабара. Нас ачҳара. «Ачҳара иааироуп», –
иҳәалон иара ар рҿаԥхьа зегьы ираҳартә ибжьы ҩышьҭыхны.
Убри ачҳара рылааӡаразы, ауадаҩрақәагьы ҟалон азныказы,
ҿыц абџьар иаҵагылоз рзыҳәан. Аԥхын ианшоураз аҩадара
иҩны ркыдлара, аӡын ианыхьҭаз, маҟҿаҳәара аӡыжь алагылара, алра иадҿаҳәалан амца рахарҵәира, аԥырӷы алагылара ршьапы хтны. Убарҭ зегьы зламӡоз, ар усаҿ даԥсам ҳәа
ихы дақәиҭыртәуан. Ԥсҳәанаа рзы даара иԥхашьаран абџьар
аҵагылара илшом ҳәа аҩныҟа рыргьежьра.
Ԥсҳәанаа рыр ирыман абжьасқәеи амшәқәеи аихац
иҭакны. Еиҳа агәы змази иӷәӷәази арԥарцәа, урҭ ахьҭакыз
иҭалан
иҿаҳәаны ишьҭарҵон. Амаҭ мырцҳакәа иамҵасны
ахәцәа
ркуан. Рхи рыхәшәи нҵәар, раҳәа ԥҵәар, рҟама рымҟәыҵҟьар,
рнапы иаахомызт. Рымахашьаха ӷәӷәан. Иқәԥон
иаарымԥыхьашәоз рхы иархәаны. Абарҭ зегьы иҷкәын лымкаала дахижьуан Ԥшьҟан Абрскьыл.
Иара Ԥшьҟан-иԥа Данаҟаи дҿырԥшыган акәын дшыҟаз
иҩызцәа рҿаԥхьа. Иаб иакәзар, уи игәы ҭнагон. Иара имахәҿа
иалымшакәаны иаҳәа анышьҭеиҵалак азыҳәан изҳара иаҿын
ԥсҳәанаа раԥхьа игылаша, Абрскьылаа рышьҭамҭа аҵеи хазына…
Ивараҿ ишьҭаз аҳаҭа амҳацә ҩеиҿыҵакны, ҿамҩақәак
ахырҵәы налбааидеит Тафықь-иԥа Махьал. Уи иԥсы аанагазар акәхап, дҩагылан, ишьапы еиҵихырц шьаҿақәак ааҟаҵан,
дааины иҭыԥаҿ днатәаны иажәа анагӡара далагеит.
– Маҳмеҭ-иԥа Ҳагьар Абрскьыл ацәгьа ҟаҵара напы аиркит.
Иҩызцәа ахыхҵәаҩцәа, ацәгьа ҟаҵаразы иаснагь имаҟа
иадҿаҳәалан имаз, ицны амҩа дықәлеит Ақәыџьмақәа рыԥсҭахьы.
– Шәгәышәҽанызароуп, – уажәы-уажәы иҽы аӷәра аҿакуа,
иҩызцәа адҵа риҭон, Маҳмеҭ-иԥа Ҳагьар… – Нап зҳаркыз имариоу усым. Анцәа ду ҳирманшәалароуп, акәымзар ҳҟәаҟәаса
Ақәыџьмақәа рыԥсҭа ҳҭарҵоит.
– Хьаас иумкын Маҳмеҭ-иԥа Ҳагьар, – ҳәа ҿааиҭит, зыцламҳәа
иҩаркны илахь аҿашара аҟынӡа, ашәахсҭа ҵаула
зныз ауаҩ аԥшь. – Уажәы иҳамбеит ҳара абри еиԥш аусқәа
рыҟаҵара.
Иаҳагьы игәы нҭыԥсааит Ҳагьар Абрскьыл, аҷкәын имҵарсшьа
шыҟалаша атәы даныназхәыц. Иҽы ахы даахан,
ҿааиҭит:
– Иҟаҳҵахьоу аусқәа иреиԥшым ари. Имариа ҳауӡаргьы,
икра уадаҩхоит…
– Уеизгьы-уеизгьы уи дыбжьасхарым, – иҳәан, иҽы ишьхәа
нарбаны, иҩызцәа раԥхьаҟа дниасны иҿынеихеит ашәахсҭа
зҿаз ауаҩы…
Аҵх ашарахь инеихон, Ҳагьар Абрскьыл иҩызцәа иман
Ақәыџьмақәа рыԥсҭа даннеи. Абна аҿықәаҿ рҽаанкылан
иааӡырҩит.
Ԥсҳәанаа рыр еидшылан аҽазыҟаҵара иахьаҿыз
ршыкьбжьы гон.
– Ишылашьцо ар шәрылалароуп. Иахьынӡаалшо шәеизааигәаны
шәеивагылаз. Анцәа ду дшәыцхрааит, шәца, –
иҳәеит Ҳагьар Абрскьыл.
Амра жәхьан еиԥш иҩеихьан. Гәыԥ-гәыԥла рҽшаны аҽазыҟацара
иаҿын ԥсҳәанаа реибашьцәа. Ашәахсҭа зҿаз хҭырԥала
ихиҿы ҭаҳәҳәаны ар дрылан иаҳәа ырмацәысуа. Иҩызцәа
ракәзар иааигәа иҟан ргәырҽанҵаны.
– Афырхаҵа Ԥшьҟан-иԥа Данаҟаи Абрскьыл, – ҳәа ибжьы
Данаҟаи инаиқәиргеит ашәахсҭа зҿа ауаҩы. – Уара уаԥсахеит
уабшьҭамҭа, уи ҳгәы ҭнагоит ҳара.
Ԥшьҟан-иԥа Данаҟаи иҿагылаз ауаҩы иблақәа дынхыԥшылеит.
Уи Ақәыџьмақәа рыԥсҭа, аԥҭақәа анахажьу реиԥш
акәын ишылашьцаз. Уи ауаҩ уажәадагьы димбацызт. Нас
иаргьы днаиазҵааит иаҳәа ҟьашьа игәаԥханы.
– Узусҭада уара абас заҳәа ырмацәысуа иҳалоу?
– Зуаажәлари зыԥсадгьыли ирызгәакьоу, – иҳәан ихҭырԥа
ихиҿы злаҭаҳәҳәаз дҩахеит. Данаҟаи илаԥш нақәшәеит
иҭыффаны ихиҿы ианыз ашәахсҭа. Убысҟан иҭаххеит ихьӡи
ижәлеи еиликаарц.
– Иужәлоузеи, уажәраанӡа уабаҟаз?
– Уаб изааигәоу среиуоуп сара. Сыҟамызт аамҭала, схынҳәит.
Исҭахуп иареи сареи ҳаиқәшәарц. Иара иуеиҳәап сара
сызусҭоу…
– Сара усышьҭал, – иҳәан, иҽы ахы аарҵәины, дыҩны
иҿыҩеихеит
Данаҟаи.
Ашәахсҭа зҿаз иҩызцәеи иареи уи инаишьҭалеит. Ахәы
инхыҵны, аԥсҭа ахахьы, Ԥшьҟан Абрскьыл ашьаҟар уаа
ахьазыҟаиҵоз ашҟа аӡы аԥшаҳәа иавалан еивасны рҿыҩархеит
аҽцәа.
– Уҽы зшьамхы џьбароу акы акәзаап, – иҳәан, Данаҟаи
днаиваххит ашәахсҭа зҿаз. Уи аҭак аҟаҵаха иамраӡакәа али-ԥси рыбжьара иҟама ааҭкәыцәаан атыҟә ала Данаҟаи ихы
дасит. Аҷкәын иблақәа аалашьцан, ихы изымдыруа аҽыхәда
даннықәҳауаз, икәадырырҭа даахикәыцәааит.
– Сара шәсышьҭал, – ҳәа ибжьы наиргеит иаарԥыххылаз
Ҳагьар Абрскьыл.
Адунеиаҿы зегьы зцәыӡны, зхала асакара иқәхаз иеиԥш
иблақәа ҭырхаха днасҿаԥшит аҭаҳмада. Шьыжьаахыс ажәабжь
саҳәара иаҿыз ауаҩы игәы злазыжьжьарыз ҳәа акгьы
сҿамшәеит иара саргьы. Исҿашәаӡаргьы иаҳауамызт уи, иԥсҭазаара
дшынаԥыршәара акәын дшыҟаз. Ԥсҳәынаа раамҭа
еиқәаҵәақәа, иара дзыблыз-дызҷыҷыз, дызхааныз хгашьа
изыҟамҵо, игәырҩа архьанҭон… Ԥшьҟан-иԥа Данаҟаи иӡра
изаҩызан иԥсадгьыл аӡрагьы. Уи даҽазнык блала иааимидеит,
дзыхӡыӡаауаз икьаԥҭақәа, нас Ҳаҭажәыҟәа-иԥа Ԥшьҟан Абрскьыл изыҟалаз амшмыхәла ихы шаимҭаз дналацәажәеит.
– Ԥшьҟан Абрскьыл ихы ҩышьҭыхны ажәҩан днаҵаԥшит.
Ашьыжь игылаз амра наҵарӡны, аҵа зегьы шәыҭҳаӡа ԥҭа
еиқәаҵәала ихҟьан. Дынхьаԥшит иара иаснагь игәы шьҭызхуаз
ишьхақәа рахь, аха урҭгьы ибарҭамызт. Игәы ааҭӡыӡаан, ир
дҩарылаԥшит. Дара раҳәақәа рымпыҵҩрызшәа рыхқәа рыкәаҽы
игылан. Убасҟан ауп ицәа ианалашәа Ԥсҳәан иазыҟалаз
закәыз! Дагьыҳәҳәеит ишилшоз, аҳаҳаи ԥсҳәанаа
рыҷкәынцәа, акы шәацәымшәан, шәхы шьҭышәх, атыҩ амра
наӡаӡа иакрым – Анцәа иҳаиҭап ԥсеивгарак ҳәа.
Акыраамҭа Махьали сареи ҳтәан ҿымҭ-ԥсымшь. Ииасхьоу
аамҭа хьамҭақәа иареи сареи иҳаӷрысны ицазшәа адгьыл
ҳақәырҟацан, агылара ҳҭаххаргьы ҳшьамхқәа ҳарзышьҭымхуа
ҳаиҿаԥшуан. Саргьы ҩныҵҟала убас сааԥсеит, ихьамҭаӡа
сыжәҩахыр
иқәжьын аҭаҳмада исеиҳәаз ажәабжь. Иара иакәзар,
амч аԥшаара даҿын, иажәабжь ииҳәоз зланаигӡашаз.
Ашьҭахь ихы инапаҿы иааганы, ацәажәара дналагеит.
– Ԥшьҟан-иԥа Данаҟаи Абрскьыл дызҭакыз абаа еиқәылашьца
иҟан. Иҩаҳракны иҿаз ахышә хәҷы иазырлашомызт
абахҭа ҭылашьцаа. Хымш иҿахьы ачаӷьа неимгеит. Ирҭоз
афатә далакьысуамызт, аҭӡамц иадҟаҵалаз аӷәы иқәгылан
еиқәшәы. Раԥхьа абахҭа данынҭадырԥала, дынҭамацәысит.
Иаразнак иблақәа шаҟьшаҟьеит, дызлабналаша џьара мҩак
иԥшаарцаз. Аха иаразнак игәеиҭеит ара ус мариала ҭыҵшьа
шыҟамлоз, дҭыҵны иҟалаӡаргьы, абахҭа иакәшан игылаз
аҟарул дшырцәымцоз.
Ҽнак шьыжьӡа Ԥшьҟан-иԥа Данаҟаи абналара дазгәышьуа,
дызҭакыз абахҭа данҭагьыжьуаз, аинрал Кузнецов диԥхьеит
Добринин.
– Утәа, – иҳәеит аинрал, аполковник дшааҩналазҵәҟьа.
Аполковник днатәеит аинрал иҿаԥхьа.
– Уацәымшәаӡои, аполковник, аҭоурых? – Аинрал иҟаиҵаз
азҵаара Добринин иааџьеишьеит.
Ииҳәара иҿамшәо даанхеит азныказ. Уи гәеиҭеит аинралгьы, нас иара изҵаара иара аҭак ҟаиҵеит.
– Сара зегьы реиҳа сзыцәшәо аҭоурых ауп, – еиҭа иажәа
уа иааҿахиҵәеит аинрал.
Убасҟан аполковник аинрал изҵаара ала ииҳәарц ииҭахыз
шеиликаазгьы, даахлафаан ус иҳәеит:
– Ашьхауаа раҵкьысгьу?
– Ааи, иашан селукааит. Ашьхауаа рҭоурых ауп сара сызҿу,
– иҳәан, дҩагылан дызхатәаз астол дмыццакӡакәа акәшара
далагеит. Еснагь иара игәы иҭыхоз, руаҩык иаҳасаб ала,
Урыстәыла аҳәаақәа рырҭбаара акәын. Аха, уаҩык иаҳасабала,
урҭ аҳәаақәа рырҭбаара иақәҭәахьоу ашьа аурысқәа
рҭоурых адаҟьақәа шьала иашәыр ҟалон. Убри аҟнытә иҭахын
Добринин игәаанагара иаҳарц. – Ҳара ҳҳәаақәа ҳарҭбаауеит,
ус аҭахуп аимпериа, аха мышкызны шәымпыҵахалаҩцәоуп,
шәварварцәоуп, ҳәа ҳарымҳәарц ҟалом. Уи аҩыза ажәлар
рҭоурыхаҿ иԥшӡам ианакәзаалакгьы, арахь зҿы аус ҳамоу
ауаа ираҳҳәо раҳауам. Шаҟа шықәса ҵуазеи Кавказ ҳаибашьуеижьҭеи,
аха хаала аӡәгьы ҳнапаҿы дааиуам. Доусы
рхатәы рҭахуп, аха…
Аинрал иажәа уа иҿахҵәазшәа аниба, аполковник уаанӡа
Кузнецов ииҳәоз згәамԥхоз, днакәшо-аакәшо акәымкәа, иаразнак иаахжәаны игәаанагара иҳәеит.
– Ухаҵкы аинрал, саҭоумҵан сажәа маҷк ихжәацәазар,
аха исымҳәар ҟалом сгәаанагара. Иҟамлац аҭоурыхаҿ даҽаџьара,
зҳәаақәа зырҭбаауа аимпериа ашьа канамҭәакәа.
Уи акы. Иҩбахазгьы, Кавказ иқәынхо ажәларқәа иахьа ҳарзеилкаауам,
аха мышкызны иҭабуп ҳәа ҳарҳәашт, асулҭан
итәра аҟынтәи рхы иахьақәиҭаҳтәуа…
– Иҭабуп ҳәа ҳарҳәоит усҟан, – аполковник иажәа ааҿахиҵәеит
аинрал, – ахақәиҭраҵәҟьа ҳазрыҭар.
– Арҭ ахақәиҭра роуаанӡа иқәԥалоит, ус ауп рҟазшьа шыҟоу,
– аинрал иажәа деиҭанаԥыҩлеит Добринин. – Шьыбжьаанӡа
хақәиҭрала рыԥсы ҭазар еиҳа ирзеиӷьуп, шәышықәса итәны
иҟазар аасҭа…
Аполковник Добринин ҟәышра згымыз, насгьы Кавказ
ажәларқәа рҭоурых бзиан издыруаз, аинрал игәыԥшқкьареи
аҭоурыхи акәмызт дзызхәыцуаз уажәы. Ԥсҳәанааи дареи
шеилгаша акәын. Ԥшьҟан дызлеидыруаз ала, иҷкәын заҵәы
шиакәугьы итәыла даҭниԥсахломызт. Аҵеи дшыгәҿкаагоугьы,
аԥсадгьыл аԥхьа изыргылоз дреиуан иара. Ус анакәха, уи
иҷкәын иӡрала еиҳагьы агәаӷ шьҭихуан аурысқәа рганахьы.
Добринин ихы иқәыжь дхәыцуа дахьтәаз ихы ҩышьҭихын, ус
иҳәеит:
– Ҳаҭажәыҟәа-иԥа Ԥшьҟан Абрскьыл, згәы еиҭамԥо милаҭ
ԥхьагылоуп. Уи зны ҳара дҳадгылан аҭырқәцәа драбашьуан.
Аурысқәа даҳҿамгыларц азы Шамил кыргьы дрылҵит. Аха
ашьҭахь дҳаӷахеит ҳара иҳахҟьаны. Уи ицаз цеит, рхынҳәышьа
амам, даҳзаамрыхит ианаамҭаз. Уажәшьҭа изызхәыцтәу
аԥхьаҟа иҟалаша ауп.
– Убри ауп саргьы сзызхәыцуа, – еиӷьу мҩак аԥшаара
дшаҿгәышьуаз мҩашьо даацәажәеит аинрал. – Ԥшьҟан Абрскьыл иҷкәын шасыс иҟаҵара, ҳара ҳусқәа арманшәалароуп излазбо ала. Ус анакәха, ара агәнаҳа ду шыҟаҵоугьы, зықьҩыла
ршьа каҭәар аҵкьыс еиӷьуп аӡәы ила ҳаилгар, ԥсыхәа змам
ԥсҳәанаа раԥхьагыла уи дышԥахнамҽри.
– Сара сгәы иаанагом уи ихәда хнаҽып ҳәа…
– Нас исабжьоугозеи? – иаԥхьа итәаз днеиҿаԥшит аинрал.
– Уажәшьҭа иҟалаша аныҟала, – ашырҳәа дҩагылеит
аполковник,
– хьаҵшьа ҳамам. Аҷкәын ддәықәҵатәуп Петербургҟа.
– Уи шԥа?! – аинралгьы дҩаҵнарҟьеит иаҳаз.
– Ԥсҳәанаа ртәыла даҭахуп ҳара ҳнапала ааӡара змоу
анапхгаҩы…
Махьал Абрскьыл иажәа ааҿахиҵәеит, ибз ихәлахазшәа.
Аԥса дуқәа рымахә еилышьра иазымшәаҳакәа ирылҟьан иаауаз ашәахәақәа, ашоура ӷәӷәа иҟаз ҳзымхоушәа, ҳахьтәаз
иақәыршәаны акашра иалагеит. Аԥсабара аҳауа хьамҭа иарчалан, иԥсылмыткызшәа ихьыдышьшь игылан.
Аҭаҳмада дааӷызы-ӷызын, ажьы зықәӡаахьаз инацәкьарақаа
ааираҵәан, ара гәаԥшь еиԥш иҟәашхахьаз игәы дынкыдсылан, ус иҳәеит:
– Ҳашԥақәырхи аҳәақәа, ҳашԥақәырхи… – Иаҳа-иаҳа
сыблаҿ ажәра даҿын саԥхьа итәаз ақьаԥҭақәа рхылаԥшҩы.
Уи абри адунеи дыззықәыз ҳәа иҟаз, иԥсы ахьҭази, абаа
хыжәжәахақәеи еилаҳахьаз аҵангәарақәеи дахьрыхәаԥшуаз
акәын. Уажәы-уажә ихы ҩышьҭыхны дызҵаԥшуаз ажәҩан
агәы цқьаӡа асаркьа еиԥш иахьиҿаҷҷоз, иажәа дызлагаз
анагӡаразы амч инаҭазар акәхап, сыблақәа дынхыԥшылан,
цқьа сиҵарц иҭахызшәа дсазҵааит:
– Уааԥсазар, арԥыс?
Сызқәымгәыӷуаз азҵаара сахьтәаз сҩаҵнарҟьеит, исҳәара
сҿамшәо.
– Шәышықәса нышәҵааит, – сҳәеит сара, смааԥсаӡеит
ацымхәрас.
– Шәышықәса, иџьамыӷәа цәгьоу ашәышықәса, – иҳәан,
ихы ҩышьҭыхны ажәҩан дҩаҵаԥшит, уахь алагьы сымҩа куа.
– Утәа, иҩла, адамрахьы иумышьҭын сара издыруа жәларык
ргәаҟ ажәабжь…
– Арахь дысзаажәга аҷкәын, – адҵа ныҟаиҵеит аинрал.
– Иаҭаххарым, ухаҵкы аинрал, – аинрал игәы иҭеикыз
неиҿаирхьит Добринин. – Уи ишҳахәҭам дҳацәажәар ҟалоит.
– Атҟәа еснагьгьы ишихәҭам дцәажәоит, ахақәиҭра ахьиҭаху
азыҳәан.
Дааҩнаргалеит деиқәԥах дҿаҳәаны Ԥшьҟан-иԥа Данаҟаи
Абрскьыл. Уи ишьапқәагьы инапқәагьы аҳәагәыжьқәа рхан.
Иара иқәра аҵкьыс ихьамҭаны. Аинрал данаахьаԥш, ҩаԥхьа
дгылан, зымҵәыжәҩақәа ирықәиҭу, ашәарыцаҩ имахәар
иқәтәоу
ача кыга ахьшьыцба даҩызаха. Аинрал ихаҭа, инагаз
еибашьҩык злаиакәыз ала, игәы иахәеит, атҟәа хәҷы дгәыҭҟьа-ԥсыҭҟьаха дахьимбаз. Азныказ ус илаԥш иҵашәеит, Абрскьыл
Данаҟаи дызлаҿаҳәаз аҳәагәыжьқәа еиҳагьы ддырԥшӡозшәа.
Уи иара ихақәиҭра иадҳәалоу изиҟәымҭхауа акы
акәушәа. Аха аҷкәын дааӡыӡымкын, цәымӷрак ихиҿы инықәлан,
зымҩа данааиҭаԥа, дызлаҿаҳәаз аҳәагәыыжьқәа дыдраҵас
рыбжьы анга, Кавказтәи ашьхақәа бганы иқәҳазшәа
ибеит аинрал. Убасҟан ибжьы ҭцаны днарықәҳәҳәеит аполковник Добринини уи даазгаз аказакцәеи.
– Инапқәеи ишьапқәеи ԥшәыртла.
– Аинрал ухыҵкы, – иҳәеит аказакцәа иреиҳабыз чынла. –
Ари дыԥуртлар дузаанкылаӡом…
– Дыԥшәыртла, сҳәеит, – инақәырӷәӷәан адҵа ныҟаиҵеит
аинрал.
– Иареи сареи ҳхала ҳаизааншәыжь. Шәиԥхьа аиҭагаҩ.
– Даҭахым аиҭагаҩ, сара аурыс бызшәа здыруеит.
Ԥсҳәынаа раԥхьагыла иԥа аурыс бызшәа ахьидыруаз
џьеимшьаӡеит
аинрал. Ҳаҭажәыҟәа-иԥа Ԥшьҟан Абрскьыл
иеиԥш иҟаз, Кавказ иқәынхоз егьырҭ ажәларқәа раԥхьагылаҩцәа
рыхшара реиԥш Данаҟаи Абрскьыл аурысшәа
иирҵахьан иаб, аурыс ҳәынҭкар дизааигәан даныҟаз. Уимоу,
иҷкәын Петербург акадет корпус иҭаҵара игәы иҭан. Аха
ашьҭахь Ԥсҳәан иалалаз аурыс ир рхы бааԥсны имҩаԥырго
ианалага, Ԥсҳәан ар алцан аҳәаақәа ирӷәӷәеит. Убринахыс
ауп аурыс генералцәеи иареи аидысларақәа анроу. Ԥсҳәанаа
рыҟазареи рыҟазаареи азҵаарагьы анықәгыла.
Аинрал блала адҵа ҟаиҵеит Добринин ида егьырҭ дәылҵырц.
Нас дааиасны иҭыԥаҿ днатәаны, Данаҟаи иахь дақәымчымкәа
ҿааиҭит:
– Уара уҳатҟәеит, уаҳа ԥсыхәа аныҟамла. Уаб ҳара ҳахь
имоу агәаӷ аанаҳкыларц. Ҳара иаҳҭахым ашьаакаҭәара. Уара
шасыс уҟаҵара дышԥааннамкылари уаб.
– Шәара шәгәы иаанагоума саб уи дааннакылоит ҳәа? –
иҳәеит Ԥшьҟан-иԥа Данаҟаи, аинрал иҿаԥхьа ихы шьҭыхны гәы
еиҭаԥарак иламкәа. – Еиҳагьы дшәыраапкит сытҟәара ала…
Аполковник Добринин кавказаа рыҟазшьа бзиан издыруаз, Данаҟаи имаршә куа диазҵааит.
– Угәы ишԥаанаго, Данаҟаи, даҳнааларушь уи уара уԥсахра
азыҳәан?
– Усҟан сара мап ицәыскуеит. Зыҷкәын изыҳәан зуаажәлар
зҭиуа дабуп ҳәа дысҭахым.
Ԥшьҟан-иԥа Данаҟаи абарҭ ажәақәа ирҭынчны иҳәеит
аурысқәа рҿы дытҟәаны дыҟамкәа, ихы дақәиҭызшәа. Иԥсҭазаара
иахьа уажәраанӡа иара дызқәиҭыз изыхынҳәызшәа,
ишьырхыз ашьамҭлаҳәқәа ахьышьҭаз днахәаԥшны дааԥышәырччеит,
ахақәиҭра шьамҭлаҳәла иузытҟәом ҳәа аанарго.
Убасҟан аинрал изцәырҵит ахаан имнырцыз цәаныррак.
Иара изымдыруаз ахақәиҭра иацыз ацәанырра.
«Анцәа срыцҳашьа, – гәаныла иҳәон иара. – Зымҵәыжәҩақәа
рҟәыду ашьауардын, ажәҩанахь аԥырра агәы шаҳәо еиԥш,
хақәиҭрала ииз, хақәиҭрала дыԥсыроуп. Ҳара уи ахақәиҭра
заанаҵ иаҳшьуеит, ҳаимпериа аҳәаақәа рырҭбаара азыҳәан.
Ма адгьыл маҷны иҳамахында… Ҳаҭоумҵан, Анцәа, шьоукы
ирымхны ҳхы иахьалаҳҵо.
Аинрал акыраамҭа ауада ахи аҵыхәеи длеиҩеиуа дрыбжьан. Нас Данаҟаи иаԥхьа даангылан, иблақәа дхыԥшыло
ҿааиҭит:
– Сара еиҭа уасҳәахуеит, ҳара иаҳҭахым ашьа акатәара.
Наҟ-ааҟ ҳаилибакаан ҳаинаалар, шәаргьы ҳаргьы иаҳзеиӷьуп.
Аҷкәын ахьшьыцба блақәа зхаз, иблақәа рыҭра иҭҵәрааны
ицарашәа, иаашаҟьшаҟьеит. «Ҳара иаҳҭахым ашьа акаҭәара»,
– ҳәа аинрал ииҳәаз, хыччарак еиԥш идикылеит. Игәы иналакшаз ажәақәа иҽрымҭакәа, иҽаарҭынчны, иқьышә ачча
нықәххшәа, тәамбарыла дцәажәоума уҳәартә ҿааиҭит:
– Ашьа акаҭәара шәҭахымзар, шәызҳалакьысзеи нас?!
Иабашәԥырхагоу милаҭ хәҷык рхы иақәиҭны рыдгьыл аҿы
инхозар, шәара шәнапаҵаҟа иҟамкәа. Иузыҟаҵару сара саб
иахь гәыбӷан. Аилибакаареи аиҩызареи иара иами иҳабжьазҵаз.
Кавказ ахьчаҩ Шамилгьы диԥырҵит шәара шәаҳаҭыр
аҟынтә. Ԥсҳәан Урыстәыла иадиҵеит. Сара аурыс рҵаҩы
дсыдртәалан аурыс бызшәа сирҵон. Саб сазыҟаиҵон
Петербург
акадеттә корпус сҭаҵара. Саргьы убри аамҭа анбааиуеи ҳәа сыԥшын. Азныказ бзиа ҳаилибакаауа ҳаҟан, аха
ашьҭахь шәара шәтәқәа рхы бааԥсны имҩаԥырго иалагеит.
Шәсолдаҭцәа иабалак ҟарҵон. Рҿы иааҭашәаз ала ицәажәон.
Уи аламӡеит ҳашьха тәыла Ԥсҳәан . Убарҭқәа инарыхҟьаны
саб иҳәаақәа еиҭа шьақәиргылар акәхеит.
– Иҟаимҵар акәын уаб абри аҩыза.
– Саб иус иара идыруеит, уи сара дсазҵаан дныҟәаӡом.
Исашәҳә иаахтны, исԥеиԥшхоузеи шәара шәнапаҵаҟа?
Сышәшьуоу соушәыжьуоу?
– Уагьаҳшьуам, уагьауҳажьуам, – иҳәеит Кузнецов, дызхымԥаша
иажәақәа днарықәыӷәӷәан. – Ааӡара удәықәҳҵоит
Петербургҟа.
Агыгшәыг ахы зықәшәаз еиԥш дныҩнаҵәааит Ԥшьҟан-иԥа
Данаҟаи. Дзыҩнагылаз ауада дныҩнашаҵәышаҵәит ашьацҳәа
иаҿашәаз ақәыџьма еиԥш. Адәахьала зҽырхианы ашә
иадгылаз аказакцәа ааҩнаххын дҿаҳҳәоит ҳәа ианналогоз,
аинрал днарԥыххылан иааникылеит.
– Шәиламкьысын, уи џьаргьы дцаӡом.
Иҽааирҭынчит иара Ԥшьҟан-иԥа Данаҟаигьы. Иԥсҭазаара
аҵыхәтәа шыԥҵәаз, уажәынахыс, иара иара шиакәымхо,
Урыстәыла ааӡара иоур дшоурысхо, иԥсадгьыл ҵеик иаҳасаб
ала дшацәыӡуа, али-ԥси рыбжьара еидихәыцлеит. Нас
акҿыҩраҿы днеины дныкҿагылеит ихы иқәжьны.
– Ҳара шәара шәзы ацәгьара ҳҭахым, – иажәақәа дрыцклаԥшны
дналагеит ацәажәара аполковник. Убри аҟынтә,
уара Петербург уааӡара акраҵанакышт, шәара шәзгьы ҳара
ҳзгьы.
– Шәгәы иаанагоума, шәара шәааӡарала сара сыԥсадгьылаз
схәарҭаны сҟалап ҳәа?
– Петербург уара иунаҭоит аҵара бзиа. Руаҩык иаҳасабалагьы
ааӡара бзиа уоушт. Уԥсадгьыл уара ишуҭаху напхгара ауҭауа…
– Петербургтәи ааӡара сыԥсадгьыл сацәнарӡуеит сара.
Суаажәлар напхгара рызҭараны иҟоу дара ирылааӡоу ауаҩ
иоуп. – Сара иахьарнахыс Сыԥсадгьыли сани рзы иԥсыз аӡәы
сиҩызоуп – иҳәан, ишьырхыз ашьамҭлақәқәа ахьышьҭаз
иаашьҭикәыцәаан
ус реиҳәеит: – Аҳ, сгәышԥгьы иакәшәырша
абарҭ ашьамҭлаҳәқәа, Сыԥсадгьыл ишакәшәыршаз еиԥш.
Шәара
уи шыҟаҵатәу уажәы ишәымбеит, Кавказ аҿаԥхьа.
Махьал Ҭафыкь-иԥа Абрскьыл, уи аҳәагәыжьқәа иара
игәышԥы иакәыршоушәа, ахәыҽра далагеит. Уажәы-уашьҭан
иԥсы
ихшәартә аҽеизгара даҿын. Саргьы иҟасҵара сақәымшәо
сҩагылан саашаҟьшаҟьеит. Аҳаҭа иҭаз ахырҵәы исыржәырц
инақәскит, аха иҿахьы инеимгеит. Ижьы ибаҩ иақәӡыҭхьаз,
иаҵәаӡа ирылпҟҟоз идақәа еихәлачын ишьеикәшара ннакылазар акәхап, азныказ дааҭынчхеит, аԥсрахьы ихы ирхама
уҳәартә дааҟалеит, ишьапқәа неиҵыхны адгьыл днықәиеит.
– Иа, Анцәа срыцҳашьа, – ҳәа сыбжьы насыргеит саргьы. –
Снапаҿы дышԥаԥси, гәырҩамзар акгьы зхызымгацыз, агәырҩа
саргьы исызныжьны, игәы иҭаз иажәабжь аҳәаха имаӡакәа.
– Иҟасҵара сақәымшәо сышгәаҭеиуаз, ааԥынразы ашьац
ԥшқа умбаӡакәа адгьыл ишҩалышәшәо еиԥш, нырцәынтәи
дхынҳәызшәа иԥшшәы ихыгга дҩықәтәеит. Ҳәашьа сзаҭом
шаҟа сеигәырӷьаз уи сара.
– Уара иубахьоума ауаҩы дшыԥсуа? – дҵааит иқьышә ачча
аақәххыма уҳәаратәы, иџьымшь џыхқәа днарцәыҵыԥшны
Махьал.
– Мап, – сҳәеит иажәа инашьҭарххны, ауаҩы иԥсра акәым,
акәты аныршьуаҵәҟьагьы ахәаԥшра зҭахымыз сара.
– Саргьы исҭахым саныԥсуа аӡәы ибарц. Убри азоуп ула
ишабо аԥсра сҽзасымҭаз, – даахлафаан иажәабжь анагӡаразы
иҽырхианы даатәеит Махьал. – Сан хәашабга абри ажәабжь
салҳәеижьҭеи, уахык мзар уахык, аҳәагәыжь сгәышԥы иакәыршан
скыдҿаҳәалоушәа ԥхыӡ ианысымбо ыҟаӡам. Усгьы
икыдҿаҳәалоу сиҩызамкәа сара сызусҭада. Жәларыда, иқьаԥҭоу
аԥсадгьыл иаххалаз сара. Уажәы сара заҵә, ԥсҳәанаа
злыхәдоу аҳауа ахьылбааздо схы ахызбаауеит. Аха аԥсра
иара ахатәы закәанқәа амоуп. Сҽысшьыр ихьымӡӷысшьоит.
Анцәа игәамԥхо сзыҟаҵом, ԥсҳәанаа рҵыхәтәа агәаҟраи, изхымган иҽишьит ҳәа сзырҳәар ҳәа сшәоит…
Ԥыҭраамҭак ҿымҭ-ԥсымшьҭ ҳтәан иаргьы саргьы. Амра
шьыбжьагәы
илхыҵны ҵаҟа илҭалаз, ашәахәақәа еихрыӷӷа
аԥсара иҵаԥсан. Аҵларкәыкә ҳааигәара аҵла иадтәалан
иахьасуаз иааихмырсыӷьӡакәа абжьы гон. Уи аԥынҵа
ҟьаҟьа аҵла иахьадыкшалоз, иақәыршәан сгәгьы аҭҳара-ҭҳара еисуан. Аҩра сҽазысырхиеит, аха иҵысуан снапқәа.
Сшәон, аҭаҳмада даҽазнгьы сара сшыҟоу уи аҩыза ихьыр
ҳәан. Исҭахымызт жәларык рҵыхәтәа сыла дшабоз дыԥсыр.
Уи гәеиҭеит иара. Ибла ҵырқәа рыла даарыхәаԥшын ус
иҳәеит:
– Уҽырҭынч арԥыс. Ауаҩы дызшаз дигоит. Уацәымшәан
аԥсра. Уацәымшәан иуԥеиԥшу.
Аҵыхәтәантәи имшқәа днарызхәыцзар акәхап, акыраамҭа
ҿыцха дыԥшуа дтәан ажәабжьҳәаҩы. Адгьыл ихиҿы саркьаҵас
ианибалозшәа, илаԥш изаҟәгомызт. Дҟәындҟәындуа ихы
дацәажәон… Нас ибжьы ныҵакны ахәрашәа аацәыригеит.
«Ахәрашәа
хьаа хҽыгоуп», – иҵаӷахьаз ибжьы слымҳа иааҭасит
игәыҭшьаагаха. Иашәа ааҿахҵәаны сара днасҿаԥшын, ус
иҳәеит:
– Ҳагәнаҳа шәзымгааит ҳаԥсадгьыл ҳацәзырӡыз. Ҳагәнаҳа
шәзымгааит…
– Нас ддәықәырҵама Петербургҟа, Ԥшьҟан-иԥа Данаҟаи
Абрскьыл? – сҵааит сара аҭаҳмада иажәабжь даламгозшәа
анызба.
Иара иблақәа ҭырхаха даасҿаԥшит. Сахьиԥыҩлаз игәамԥхазар
ҟалап, аха инмырԥшкәа иажәабжь аҳәара дналагеит:
– Ддәықәырҵеит Ԥшьҟан-иԥа Данаҟаи Петербургҟа. Убри
аҽны инаркны ԥсҳәанааи рымра атыҩ акит.
Иԥсы еивҵахеит аҭаҳмада еиҭа. Саргьы сахьтәаз снаҭрысит.
Аха инапы ҩышьҭихит, сумырццакын, сыԥсы ааивызгоит ҳәа
аанарго. Избон ишицәуадаҩыз Данаҟаи иӡбахә алацәажәара.
Уи иуаажәлар аҵыхәтәантәи ргәыӷра иакәын.
– Ӡынӡаск сааԥсамҭа уақәшәеит арԥыс, – иҳәан, иԥсы ааивиган, иажәабжь аҳәара дналагеит: – Ибла таа, иԥсадгьыл
дазгәышьуа, аҵыхәтәанӡа ажәҩан инадибалаз ишьха ҳаракқәа
ицәырӡуа, деиқәԥах дҿаҳәаны, хақәиҭрала иааӡаз, ихақәиҭра
илшьаауа, Урыстәылатәи адәқәа днарықәхәаша дыргеит,
ашьҭахь ҳауаажәлар зегьы амшын ишхыӡлаз еиԥш,
аҵыхәтәантәи ԥсҳәанаа раԥхьагыла иԥазаҵәы.
Аҭаҳмада иажәа уа иааникылан, цәымӷрыла илаԥш адгьыл инаҟәиган, ишыҟаиҵалац еиԥш, ажәҩан дҩаҵаԥшит.
Сара
сгәы хыҭхыҭуа, ажәабжь аҵыхәтәа ахькылсуа саҳарц
шысҭахызгьы,
иара ихаҭа аҳәара далагаанӡа сиазымҵааит,
иазҵаара
шигәамԥхоз анызба. Иаргьы сара сычҳара ԥишәарц
иҭахызшәа, дҳәарԥсаруа имаҭәарқәа иарҭмаҟ изҭаз
иааҭыхны, амра инцәыԥсалан, иеисиз ишьапқәа ааиҵихырц
азыҳәан
дҩагылан, аԥсара дныҵалеит. Иара деиԥшын иҩахьоу
аԥсаҵла, икамҳацкәа ашьанҵара илагылаз. Анкьа
ижәҩахыр ҭбаақәа, иара деиҩаҳаҳа иԥшра-исахьа зырԥшӡоз,
уажәы
ишхьысҳахьазгьы, икын ириашаны. Иара дахьцоз
сишьҭаԥшуан
сара. Сгәы исанаҳәон дсыцәцаӡошәа. Хьаҵра
иқәымкәа
имҩа зынӡаск данылазшәа. Ари адунеи лашара, иара гәырҩеи гәаҟреи игзмырхаз игәы шазыбылуазгьы,
иуаажәлари
иԥсадгьыли ирықәнамгоз иҭазыргылоз рыла
аҭамԥшразы
ишьаҿақәа ырццакуа дцон, иԥсҭазаара изаанагаз ацәымӷра ихаиршҭырц. Аха дышнеиуаз дџыџӡа даагылеит. Даангылеит иаԥхьаҟа дызмышьҭуа ԥырсалк дашьаҳазшәа.
Убасҟан сара сахь даахьаҳәны иҿааихеит, наҟ данцоз ирццакуаз ишьапқәа иҵшьуа, аныҟәара ицәуадаҩны. Иҭыԥаҿ
даатәан ацәажәара еиҭа дналагеит Махьал Абрскьыл:
– Аиашара аҟынӡа шьаҿак бжьоушәа ауп ишыҟоу, аха
амҩа уқәлар ԥсҭазаарак азхом. Иара саргьы абра зхыҵхьоу
сыԥсҭазаара ҿыц ашьапы скыргьы уи аҟынӡа неишьа ыҟамшәа
збоит. Ҳашьа Абрскьыл, аҳаԥы иҭаҿаҳәоу ишҟа унеицыԥхьаӡа
иара наҟ дшынаскьо еиԥш, аиашагьы наҟ анаскьара иаҿуп.
Аиҳараӡак ҳара ԥсҳәанаа ҳзыҳәан. Иа, анцәа ухьышьаргәыҵа
сакәыхшоуп, – дааматанеит аҭаҳмада инапқәа ҩышьҭыхны.
– Уҳаракцәахеит, ауаатәыҩса урхылаԥшырц азыҳәан.
Улалбаа маҷк арахь, ари адгьыл зегьы злаӡоу ушьапықәыргыл.
Уаҳҿацәажәа, ҳахәрақәа унапала иҿаҳәа. Усҟан ауп ианелукаауа ҳара ҳгәаҟра закәу. – Махьал Абрскьыл анцәа дахьиқәымчыз
ала игәы ааирҭынчын, сара сахь даахьаҳәны иажәа
инациҵеит:
– Сан хәашабга, абри ажәабжь лара иуалҳәазшәа иҟазар
еиҳа еиӷьын, сара иуасҳәо аасҭа. Лара лабду иҟынтә илаҳази,
нас аҵыхәтәаны дызлаԥшызи акы аагмырхакәа зегьы лгәалашәон,
аиҭаҳәашьагьы дақәшәон. Сара аԥсҭазаара иафахьоу, сканӡацыԥхьаӡа сыхшыҩгьы ҭабоит. Исцәыбжьахақәоу
рацәоуп аҟынтә сумырццакын, ҭынч-ҭынч исгәалашәалоит
– ԥыҭраамҭак иԥсы ааиҭеикит. Блала аккара дыҵан деимдо.
Ииԥшаауа уажәы-уашьҭан даацәырҵрашәа иблақәа гәыӷрала
иҭәын. Нас игәырҩақәа инапаҿы иааган иажәабжь аҳәара
дналагеит:
– Зԥа зцәыӡны ихәаауа абна илахаз абжьас деиԥшын
Ҳатажәыҟәа-иԥа Ԥшьҟан Абрскьыл. Дшымгәыӷӡоз иҷкәын
ибжьаӡра
звибаашаз аӡәгьы диԥыхьашәомызт. Ихьчаҩцәа
ракәзар, аҷкәын дахьцаз дахьыҵабгаз ҳәа акгьы рыздырамызт. Ԥсхәын ахи аҵыхәеи аимдараз ҳәа идәықәиҵоз лҵшәа
рымамкәа ихьагәгәа иаауан. Уи еиҳагьы дараапкаит Ԥшьҟан.
Аҵыхәтәантәи игәыӷрақәа аницәыӡ ихы абахә ианҟьаны
иҽимшьыр
ада ԥсыхәа имамкәа даақәгылеит. Убасҟан диԥхьеит
ишҟа Алдыз-иԥа Ажьгьери Аԥшыцба, ԥсҳәанаа рыхшыҩҭра
ҳәа изышьҭаз.
– Исабжьоугозеи, Ажьгьери? – иҳәеит Ажьгьери данааи
Ԥшьҟан. – Иубоит сымра атыҩ ишакыз. Исаҳә џьара иҟасҵаша,
исырба мҩак сызнылаша.
– Сгәы исанаҳәоит аҷкәын иԥсы шҭоу ала, – ацәажәара
дналагеит Ажьгьери. – Уи ишьра акгьы рнаҭом. Убри аҟынтә
ҳара ҳтәқәа рымч ала аурысқәа дымҵадырсзар ҟалоит.
– Аурысқәа дзырҭахузеи сыҷкәын?!
– Уара уалеиқәыркырц азыҳәан…
– Ибзиоуп, усгьы акәзааит, – иҷкәын иԥсы ҭаны дибазшәа,
игәы ааҟәандахеит Ԥшьҟан. – Аха аинрал Кузнецов адырра
ҳаиҭар акәын.
– Уи иахыԥаӡам макьана. Ииҳәо уақәшаҳаҭхарц азыҳәан
аҷкәын шасыс дҟаиҵазар, ҳәарада ажәа униҵоит.
Ажьгьери ииҳәаз ааигәамԥхакәа, ашырҳәа дахьтәаз дҩагылеит
Ԥшьҟан. Абаа изыҩназ аҭӡамцқәа блала иааимидеит,
еиқәыз ахаҳәқәа иԥхьаӡоушәа, акыраамҭа иҽадырхалан. Нас
қәрала иара иаҵкьыс акыр еиҳабыз Ажьгьери Аԥшыцба ишҟа
ҿааиҭит:
– Иақәсҵоит ушлара пату. Иара убасгьы ухьӡ-уԥша. Ԥсҳәанаа
нцәак еиԥш ҳухәаԥшуеит. Аха уажәа ахьыбыруа збоит. Иуцәызӡом иуасҳәоит сара уи сшазыҟоу. – Иҽаанкылан
дааԥшит
Ԥшьҟан, нас иажәақәа днарықәыӷәӷәан ацәажәара
дналагеит: – Сара сгәы ыҟам сыҷкәын иԥсы ҭоуп ҳәа. Адгьыл
длыҵапҟа дымцазар, абри аҩыза убахьоу! Ибзиоуп нас, иаҳҳәап,
сара сусқәа дырԥсыҽырын аурысқәа дыргазааит шасыс,
аха дарбанзаалкгьы аӡәы игәы иаанамгааит сҵеи иргьыжьра
азыҳәан ԥсҳәанаа рҳәаақәа аурысқәа ирзаасыртуеит ҳәа.
Сара сҩны-сгәара анаҟәа ақәҳар еиҳа еӷьуп. Ԥсҳәантәыла
иақәҳар аасҭа…
– Уеилыскаар сҭахуп, Ԥшьҟан, – иҳәеит Ажьгьери, Ԥшьҟан
имаршәа куа. – Саргьы иуасҳәоит иуцәымӡакәа сышуқәшаҳаҭым.
Аҵеи заҵәы итәы цәгьоуп. Умыццакын абааԥсы. Ари
шәатәуп, изатәуп…
Ҳаҭажәыҟәа-иԥа Ԥшьҟан иаснагь раԥхьа иргылоз, зҳәатәы
хаиҵоз, ԥсҳәанаа русқәа зирӡбоз. Алдыз-иԥа Ажьгьери дихәаԥшуа
дгылан иахьа уажәраанӡа иара дызлаизымдыруаз,
иҵәахны илаз илиԥшаарц иҭахызшәа.
– Уаҳаҭыр збоит, аха Аԥсадгьыл азҵаараз усԥырхагамхан.
Ԥсҳәанаа рхшыҩҭра. Шьҭамҭала Абраскьылаа Ԥсҳәан анапхгара
знапы ианырҵахьоу, хьымӡӷыда иаауеит иахьа уажәыраанӡа.
Аринахысгьы сымжыкәа сыбаҩ алаҳәа ахҟыруа адәы
иқәхарц сҭахым. Зны иҟасҵахьоу агха сзыриашозар ҳәа саҿын.
Уара еиҭа арахь агха сурҟацарц уашьҭоуп.
– Сара исгәалашәом уара гха ҟауҵахьеит ҳәа.
Шамил дааныжьны аурысқәа рахь ҳмиасыр акәын…
– Уаргьы саргьы иҳадукыло аҽыԥныҳәа дуцәоуп, ԥсҳәанаа
рхада. Шамил ҳаиԥырҵзар, Кавказ ҳҭиит акәмызт иаанагоз
усҟан. Иаҳзеиқәырхоз џьаҳшьеит. Аурысқәа ҳаргәылаԥшны
ианеилаҳкаа, агха шыҟаҳҵаз аадырит, аха аамҭа цахьан.
– Сара уи сыриашеит, Ажьгьери ухаҵкы. Аурысқәа закәыз
анеилыскаа, стәыла иалысцеит. Рыԥсы ҭанаҵы урҭ аҳәаа
иахыҵрангьы
иҟам…
– Шаҟа ухыҵуазеи арԥыс? – дҵааит Ԥшьҟан ишаауаз иаазыдгылаз арԥыс иахь.
– Жәибжь шықәса, ухаҵкы ԥсҳәанаа раԥхьагыла, – иҳәеит
арԥыс еиҿамс Ԥшьҟан иааигәа дааскьаны.
– Иумада аҩны?
– Сани сареи. Саб аибашьраҿы дҭахеит. – Ԥшьҟан арԥыс
иблақәа дхыԥшыло дгылан. Иҷкәын иблақәа дхыԥшылозшәа
ибон уажәы. Инапсыргәыҵа аԥхӡы ныҵашит. Ихлахаҵгьы аагьежьит. Ихы анҩышьҭих, ашьхақәа ивҟьҟьаны ицошәа ибеит. Убысҟан дынхьаԥшит Ажьгьери Аԥшыцба иахь, скаҳауеит
умбаӡои, сзаанумкылои иҳәозшәа. Аԥшыцба игәеиҭеит Ԥшьҟан
имч шмаҷхаз, аԥхӡы шиқәнаҭәаз, ижәҩахыр нҭарс ус
иҳәеит:
– Ухы унапаҿы иааг, Ԥшьҟан Абрскьыл… – Ԥшьҟан Абрскьыл ацәа даалҵызшәа дааҭрысит. Иаразнак ихы инапаҿы
иааган усгьы наиҳәеит:
– Хьӡи-ԥшеи згым Алдыз-иԥа Ажьгьери, абри арԥыс,
аҵеи заҵәы заб аибашьраҿы дҭахаз, ан зда длымаӡам, сара
сыҷкәын дшызбо еиԥш ауп лара лыҷкәынгьы дшылбо. Лара ан
ари Аԥсадгьыл азы димегӡеит, нас сара стәы сиеигӡар аума?!
– Ибжьы неиҵыхны дҵәаауама уҳәаратәы, Ақәыџьмақәа
рыԥсҭа иахагылаз ахрақәа ирныҩуа ҿааиҭит. – Абарҭ шәҩыла
зқьҩыла ԥсҳәанаа рҵеира хазынақәа, Рыԥсадгьыл ахьчаразы хацәнмырха игылоу, ранацәа ирасҳәарызеи сара сыҷкәын
деиқәырханы дара ртәқәа сҭиир…
Ԥыҭраамҭак ажәҩан даҵаԥшуа, анцәа диҳәошаа ҩныҵҟала
дматанеиуан, ибжьы саркьалҵас ахрақәа ирныҩуаз нарҿабаанӡа.
Нас иҽаарҭынчны Аԥшыцба днаидгылан, ус иеиҳәеит:
– Сызхурҟьозеи, Алдыз-иԥа Ажьгьери, сызрыцҳаумшьазеи,
ҳәызба ҵарыла скьатеиқәа зеилурхаауазеи? О, Анцәа ду,
зхьышьаргәыҵа сакәхшоу, абыржә ауп амч анысҭаху. Убриаказ
ухы схумбаан. Схы саиааиртә сҟаҵа. Хьымӡӷыла ихумыркәшан
Абрскьылаа рышьҭамҭа…
Ажәабжьҳәаҩы иқьышәқәа ҷабуа далагеит дзымцәажәо.
Аҳаҭа амҳацә наиҿыҵакны ҿамҩақәак налбааидеит. Иԥсы
ааивганы иҽаарҭынчны иажәа дналагеит:
– Ацәгьара ацәгьара ахылҵуеит, дад. Агәырҩа агәырҩа
арҳауеит. Урҭ зегьы еицылан ауаҩы игәы ауп изысуа. Ауаҩ
рыцҳа џьамыӷәала адунеи уқәзааит ҳәа иишаз, – иҳәан, блаша сааимданы усгьы нациҵеит:
– Шәара аҵара уаа ауаҩы изы ишәымоу агәаанагара хазуп. Шәара ауаҩы пату иқәшәҵоит имаҵурала. Ҳара Анцәа
ауаа, зыԥсы цқьоу, аламыс змоу, ауаҩ иоуп иуаҩу ҳәа иаҳшьо.
Ауаҩы иеилкаара акырӡа аҭахуп, дад. Ауаҩы деилукаарц
азыҳәан уара ухаҭа ууаҩызароуп. Ауаатәыҩса ахьзеилибамкаауа иахҟьаны ами иагьзҭеибархо. Абри ауп ԥсҳәанаа ирыхьыз, абри ауп ԥсҳәынаа ықәызхыз.
Еиҭа иареи сареи ҿымҭ-ԥсымшьҭ ҳааидтәалеит. Иара
ацәажәара
далагаанӡа ибла схымхаларц азыҳәан, ииҳәаз
знысҵаз ақьаадқәа нарҳәы-аарҳәуа срыхәаԥшуан, џьара
акы сцәыбжьамхарц азыҳәан. Иара игәиҽанҵаны, илымҳа
кыдҵан аӡырҩра далагеит, харантә иааҩуаз абжьы цқьа
имаҳауаз
иаҳарц иҭахызшәа. Издыруада уажәы аҭаҳмада
иҿымҭра
аан игәы иҭыхоз. Иҟалап, иуаажәлар рышьҭыбжь,
иара
илымҳа иацәыӡхьаз, ихәылҟьа-ҿылҟьо иаҳауазҭгьы.
Ма ҭацаагарашәак илымҳа иҭыҩуазҭгьы. Ԥсҳәанаа ргәырӷьарақәа
иреиҳаз ашьҭыбжь. Мамзаргьы хаҵарашәак, ԥсҳәанаа
раԥхьагылак изыркыз. Ма ахәрашәа ҵәааҵәаауа
аԥхьарца
иацу. Мамзаргьы, зықьҩыла рыԥсадгьыл ныжьны
ианцоз,
ирхылҟьоз агәаҟ мыткәма дардагәазар. Сара избон,
ес шәымҭа ихыҵцыԥхьаӡа, аҭаҳмада дықәшьқьраан нырцәы
дшазааигәахоз. Иаҳа-иаҳа ишихыггоз иԥшшәы. Адунеии иареи, бзиареи гәырҩеи рзеиламшәа, иҟаӡамыз аӡәы иеиԥш
дшаԥырҵуаз. Иара иҽеизгара дналагеит иажәабжь анагӡаразы.
Уажәы ашәара еиҳа ибла ихызбалон. Уи иажәабжь
аҳәара дзахыццакуаз, аҵыхәтәаны ауп ианеилыскаа, иҟалаша
аныҟала, аԥсҭазаараҿы хнырҳәышьа змамыз санақәшәа.
Иара ицәа иалашәахьан, дызцәымцашаз аус ааидгылан ишыҟаз.
Убри азакәзаап, ахәашабга, дзырццакуазгьы…
– Узықәшәаз еицәоу убеит ҳәа, иажәа дналагеит Махьал
Абрскьыл – аҷкәын дшыбжьаӡыз иан ишылцәырӡозгьы, илаҳаит. Иҟалаз лызхамҵеит азныказ. Ашьҭахь лхаҿы лыхшыҩ
анааи, дыҳәҳәеит геи-шьхеи рӡыӡо, «сыжәга иаб иахь» ҳәа.
Илҳәаз нарыгӡар акәын усгьы…
Ԥшьҟан Абрскьыл илаԥш нарықәшәеит ахәы иаахшәаз
ҽцәа гәарҭак. Иаразнак днеилаҟәыбаса дцеит ииура-ииҳәара
дақәымшәо. Иԥҳәыс ҽырххыла дымҩаԥызгоз лыцны дааиуан.
– Сыҷкәын дабаҟоу ԥсҳәанаа раԥхьагыла? – лыбжьы налыргеит, лҽы дшааҽыжәҵҵәҟьаз.
Ԥшьҟан Абрскьыл аҭак ацымхәрас ихы лаирҟәит. Иара
убас ииҳәо иҿамшәо дгылан Ажьгьери Аԥшьыцбагьы. Иаалашьцеит лыкәша-мыкәша, иааҵысит илхагылаз ахрақәагьы.
Наҟ Ақәыџьмақәа рыԥсҭа шыҟоу, аԥҭа еиқәаҵәа агәы дықәҵан
лыҷкәын заҵәы дышьны дааргозшәа лыбла иныхгылеит.
Зқьҩыла ԥсҳәанаа рыӷламқәа, уи ишьа рурц, раҳәақәа ҭыхны,
аԥсҭҳәа еиқәара иналашәкәа ицахуан. Ларгьы уи аԥсҭҳәа
еиқәара лыкәшеит лоуразоурау. Агага еиԥш акәын лыԥхьа
игылаз ауаа шылбоз.
– Иҳәа, уара, иҟалаз? – аарла иаагеит лыбжьы.
– Дыбжьаӡит аҷкәын, – уаҳа изымҳәеит Ԥшьҟан.
– Сыгәнаҳа уқәшәааит, нхаҩ ҭыԥҳак сзыхурҟьазеи…
Дышԥаузымхьчеи уҷкәын заҵәы!..
Иԥҳәыс лыблақәа дырхыԥшыломызт Ԥшьҟан. Ан лҿаԥхьа
харас идыз ихьамҵра акәын. Иԥа заҵәы кәырбанс иҟаҵара,
адунеи аҿы мчыс иҟоу рҿаԥхьа дазыриашомызт. Иара Анцәа
ду иҿаԥхьагь ахара шидыз дынхон. Аха иуаажәлари ихы аламыси рҿаԥхьа, иара дшыцқьоу дыҟазаауан.
Ииҳәоз ихашҭызшәа дааҭгылеит Махьал Абрскьыл. Ицәкашәаз
акы шьҭихырц иҭахызшәа, иаԥхьа-ишьҭахь аԥшаара
далагеит. Нас ауп ианигәалашәа, иара дзышьҭаз иџьыба ишҭаз.
Инапы ндәықәиҵан иааҭигеит ибырфын чабра. Аԥхӡы зҿашыз
ихиҿы ааирбан, иаԥхьа икашуаз амра инцәиршәылеит, егьырҭ
имаҭәақәа реиԥш. Нас еиҭа сара сахь даахьаҳәын, иажәабжь
дналагеит:
– Исзааугазеи ажәабжьс, Аранаа рԥа, – днеиԥыххылеит
Ԥшьҟан Абрскьыл, Махаз-иԥа Алгады ааигәа данааҽыжәԥа.
– Уҷкәын иӡбахә ала акгьы сызуаҳәом, амала аурысқәа
рҟынтәи иаауаз ҩыџьа аҽцәа руаӡәк дытҟәаны даазгеит. Абар
уи, даажәг арахь, – ибжьы наиргеит Аранаа-рԥа.
Ижәҩахыр нҭарсны шьапы дықәмыркьысӡакәа, Ԥшьҟан
иаԥхьа даадыргылеит зхызҿы ашәахсҭа аҿаз хаҵак.
– Ухы уаахан арахь уаасҿаԥшы, – ибжьы ӷьеҩ нҭицеит
Ԥшьҟан.
Ашәахсҭа зҿаз ихы ҩышьҭыхны иқәыџьма блақәа рыла
Ԥшьҟан
днеиҿаԥшит. Аха Ҳаҭажәыҟәа-иԥа ибла ӷьеҩқәа
рхыԥшылара
изымчҳакәа ихы ҵаҟа длахеит.
– Ухы ҩшьҭыхны, арахь усҿыԥшы, сҳәеит!! – дхәааит аихац иҭакны ирымаз абжьас еиԥш, Ԥшьҟан Абрскьыл. – Аԥҳәыс
абаа ашҟа дыжәга, – адҵа ныҟаиҵеит, ара иҟалараны иҟаз,
иԥҳәыс
лыбла иамбарц азыҳәан.
Али-ԥси рыбжьара Ԥшьҟан иԥҳәыс дрыман ицеит илыцны
иааз. Ар рҽахьазыҟарҵоз адәы иаразнак иааҭынчрахеит.
– Дыԥшәыртла!
Дызлаҿаҳәаз ашаха ааԥдыртлеит иааигәа игылаз ҩыџьа
аибашьцәа.
– Иужәлоузеи? – дҵааит Ԥшьҟан.
– Исыздырам, ашәахсҭа зҿоу ҳәа ауп ишсышьҭоу.
– Узышьҭамҭада?
– Убригь сыздыруам. Ирҳәоит лаз хылҵшьҭроуп ҳәа.
– Тәыс узмадаз?
– Зымч сықәхоз зегьы…
– Ҳабызшәа абоуҵеи?
– Шәымаҵ ахьызуаз исҵеит…
– Иҟоуҵоз аурысқәа рахь?
– Сара зны-зынла, зхы иақәиҭу уаҩуп, ҳәаас иҟоу зегьы
сырхыҵуеит.
– Амц уҳәоит, – дхәааит Ԥшьҟан Абрскьыл. Ашәахсҭа зҿаз
иблақәа аацырцырит. Ибон ара иусқәа шыцәгьаз, дшзацәымцоз
ииҵәахуаз аус. Иахьынӡаилшоз иуалуашара аанкыло ус иҳәеит:
– Сара ианакәзаалакгьи амц сымҳәац, ԥсҳәанаа раԥхьагыла.
– Ус акәзар, сызҵаарақәа иашан рҭак ҟаҵала. Иунызҵада
абри ашәахсҭа, узыхшаз уан улзымдыруа?
– Сқьиара…
– Уи шԥелкаатәу?
– Схы ахьсызмыриашоз, сымч ахьымхоз, шьоукы рхара
сара иахьсықәҳауаз…
– Иуцдаз сара стәқәа уаныркуаз!?
– Дсыздырам, амҩан дсыхьӡеит…
– Нас, ишьҭахьҟа дзыҩзеи?
– Иалыздыраауазеи, дшәазар акәхап.
– Аранаа-рԥа, ари ашәахсҭа зҿоугьы дыҩма, ицыз еиԥш
данышәкуаз?
– Мап, уи иҽимырҵысӡеит. Иҽы дааҽыжәҵны дгылан
ҳаннеи.
– Ус акәзар, ииҳәо зегьы мцуп, – иҳәеит иныҵакны Ҳаҭажәыҟәа-иԥа Ԥшьҟан. – Еиҭа суазҵаауеит, иҟоуҵоз аурысқәа
рахь?
– Ишынхо-ишынҵуа збап ҳәа сцеит…
– Аҳәаа ухзыжьда?
– Аҳәааҿ аӡәгьы снимкылаӡеит…
– Еиҭах амц уҳәоит. – Сара сҳәаахьчаҩцәа уара уакәым,
сара
сдәықәларгьы схрыжьуам. Иуцыз дызусҭада?
– Иуасымҳәахьеи, дсыздыруам ҳәа!
– Дудыруеит, дагьуҩызоуп. Ианшәарҭаха, уара уаангылан
иара доуужьит.
Ҳаҭажәыҟәа-иԥа Ԥшьҟан, ашәахсҭа зҿаз иааигәа днеин
иаша иблақәа ахыԥшылара далагеит. Ашәахсҭа зҿаз, ақәыџьма
дшаҩызазгьы, иблақәа ашәара нархылан, ишьамхқәа
аҵысра иалагеит. Уи ала игәеиҭеит Ԥшьҟан Абрскьыл, иаԥхьа
игылаз ауаҩы иара иҿаԥхьа ахара шидыз. Ихәцәа кны ишҟа
дааихан, ирыкәша игылаз ирмаҳартә, илымҳа инҭеиҳәеит.
– Дабаҟоу сыҷкәын?
– Уаргьы иуҭахума даҽа шәахсҭак снуҵарц, ԥсҳәанаа раԥхьагыла?
– иҳәан, иоуразоуроу аҵысра далагеит.
– Дабоугеи сыҷкәын ҳәа суазҵаауеит?! – дыҳәҳәеит Ԥшьҟан
ашьхақәа арӡыӡаратә. – Сара избоит сыҷкәын ибжьаӡра
уара ишухгам. Абар убла агәы дыхгылоуп иара. Уԥсы еиқәсырхоит
сыҷкәын дахьыҟоу соуҳәозар?
Ҳаҭажәыҟәа-иԥа Ԥшьҟан дааԥшит ԥыҭраамҭак, ашәахсҭа
зҿоу ауаҩы ихаҿы ихшыҩ ааган аиаша еиҳәарц азы. Аха
уи ҿымҭ дгылан. Уажәшьҭарнахыс иарбан зҵаразаалак аҭак
ҟаимҵарц игәы иҭеикит. Убасҟан Ԥшьҟан икәша игылаз ауаа
рахь ибжьы наиргеит.
– Суаажәлар, шәаасзыӡырҩы. Сара сыҷкәын ԥсҳәантәыла
ихҭнысҵаӡом. Уи зегьы ижәдыруеит, сҳәамҭа шәаҳахьеит. Аха
ара иҟоуп сгәы змырҭынчуа даҽа уск. Иҟалоит сыҷкәын шасыс дыргазар, уиала сыбӷа дыркәадарц. Сгәи сцәалашәареи
исарҳәоит, аҷкәын абри ауаҩ ҿаасҭа ила дӷьычуп ҳәа. Арахь
иара иҿы иқәшаҳаҭхом. Насгьы изымгәыӷьуа аӡәы ишьҭахь
дгылоуп. – Ус анакәха, иҟасҵар акәхоит анцәа исаҭәаимшьо,
аха ԥсыхәа змам аус.
Иажәа уа иаанкыланы Ажьгери Аԥшыцба иахь дынхьаԥшит.
Уи дгылан деиҵаӷәӷәа, раԥхьагыла игәы иҭеикыз ицәа
иалашәаны. Нас дынхьаԥшит Махаз-иԥа Алгыды Аранба дахьгылаз ашҟа. Аранаа-рԥа ихы шьҭыхны иааирҵысит. Уи ихиҿы
ала еиликааит уара иҟоуҵо иашоуп, саргьы сақәшаҳаҭуп ҳәа.
Нас напы аиркит игәы иҭеикыз наигӡарц.
– Еиҳа имлашьуа абжьас зҭаку аихац ықәшьны арахь
иаажәга…
Аҭаҳмада ирццакны ииҳәоз иажәақәа ақьаад анҵара сахьымӡоушәа
аниба, ацәажәара дааҟәыҵны ԥсеивгарак ласиҭеит.
Саргьы сыԥси-сыԥси еихьымӡо, аҵыхәтәантәи иажәақәа нанҵаны, сыԥсы ааивызгарц сҩыга нышьҭасҵеит. Аха Махьал Абрскьыл амра дҩаҵаԥшын, ицәыхәлар ҳәа дҳәозшәа,
иажәабжь аҳәара дналагеит. Саргьы сҩыга аашьҭыхны снаишьҭалеит.
Ԥсҳәанаа жәытәнатә аахыс рыбнақәа ирылаҵаны ирыман
абжьасқәа рацәаны. Ирааӡон, иршьыргьы ҟаломызт. Ԥшьҟан
Абрскьыл Ԥсҳәын данахагыла инаркны ацәаҟьақәа ҳаны,
абжьасқәа абна илган, аихацқәа рҭакра иалагеит.
– Изырҭахыз? – аасҿыҵҟьеит сазымхәыцӡакәа.
– Уаамыццакын, изырҭахугьы уасҳәоит, – иажәа дахьаԥысҟаз
уамак игәамԥхакәа, сышҟа дааԥшны иажәа дналагеит: – Ԥшьҟан Абрскьыл ир имырӷәӷәар ада ԥсыхәа ҟамлеит
аҵыхәтәаны. Аҩадатәи Кавказ ажәларқәа аурыс иҿаԥхьа
икаҳаит.
Иаанхаз, Ԥсҳәан заҵәык акәхеит. Ишуасҳәахьоу
еиԥш, ԥсҭеи, шьхеи, каршәреи, дара рзыҳәан зегьакакәын.
Хәцәахьы аӡыжь иалагылон. Ршьапы хтны анаҟәоу иқәсуан.
Асыԥса еихсны иҿцәаны иаҵҟьан ицон. Напышьашәала
иҵегьы иӷәӷәахарц азыҳәан абжьас млашь ахьҭакыз иҭалан
ирҳәынҷар
акәын. Уи злымшаз ар рҿы дааникыломызт, дыԥсыҽуп
ҳәа диԥхьаӡон.
Исылымшеит ажәабжьҳәаҩы даанысымкылар. Аҭамзаара
шьҭаҵаны сиазҵааит:
– Ааи, аха абжьас зымч ақәымхоз дамфаӡози?
– Абжьас млашьы дышԥамфоз, аҟыт ихнарҵуазма, аха уа
игыламзи иара абжьас аҵкьыс ибжьасқәаз, иаразнак аихац
илҭаххны иааилыршьуан. Ԥшьҟан Абрскьыл иҟаиҵаз адҵа
ала, еиҳа имлашьуаз, еиҳа иӷәӷәаз бжьас дук зҭакыз аихац
ықәшьны иааргеит жәаҩык раҟара арԥарцәа.
– Избан еиҳа имлашьуаз абжьас? – сҵааит сара, зызхара
ыфан иҟоу абжьаси имлашьуа абжьаси, акракәӡами ҳәа исоуз
агәаанагара аҵыхәала.
– Имлашьуа абжьас ауп еиҳа иқәԥауа. Уи ԥышәоуп, игәаҭоуп.
Зызхара ыфан иҟоу агыгшәыг ацәгьара ҟанаҵаӡом. Зызхара ыфан иҟоу ауаҩ иоуп ацәгьара ҟазҵо. Агыгшәыги ауаҩи
ахьеидыскыло иашам, аха сара игәасҭахьеит агыгшәыг шаҟа
иашан ахы мҩаԥнаго аԥсҭазаараҿ ауаҩытәыҩса иаасҭа…
Цәгьарас иҟоу зегьы ҟазҵо ауаҩытәыҩса… Сахнагацәеит сажәа.
Ашәахсҭа зҿаз иԥшшәы иԥсахит, абжьас урыхә ду, ацқәа
еихҳәа аихац иҭагьыжуаз данынаҿаԥшы. Аха иагьа иҳәаргьы
убри аҩыза дақәшәоит ҳәа дыҟамызт.
Нас, – ашәахсҭа зҿоу, иахь, ибжьы зегьы инараҳартә инеиҵыхны
инаиргеит Ԥшьҟан Абрскьыл. – Иуҳәом ауп сыҷкәын
дахьугаз? – деиҭааԥшит иажәа аҭак иаҳауазар ҳәа, аха ашәахсҭа
зҿаз иаԥхьаҟа иԥеиԥшыз идыруазшәа, ихы иқәыжь дгылан.
– Ус анакәха иумаз абри аҩыза ԥсышьас. Шәигәыҵасны
дҭашәыжь
аихац! Даҿаҵахәхааит имлашьуа абжьас.
Ашәахсҭа зҿаз хыхьтәи имаҭәақәа леишәхҳәаны, аихац
дҭарыжьырц дрыман рҿанынырхоз, дыҳәҳәеит ишилшоз:
– Сҭашәмыжьын аихац. Саҿашәымҵан абжьас. Сара ишәасҳәоит
аиаша!
– Шәаангыл, – иҳәеит Ԥшьҟан Абрскьыл. Ашәахсҭа зҿазгьы
уи иаԥхьа иҽынкаижьит. – Сузыԥшуп, дабаҟоу сыҷкәын?
– Сара соуп аҷкәын дызӷьычыз, – ибжьы хьамҭа зегьы инараҳартә
ҿааиҭит ашәахсҭа зҿаз. Ихы ҩышьҭыхны иаԥхьаҟа
игылаз рыбла дхымԥшылакәа, иажәа инациҵеит: – Аурысқәа
шасыс дрысҭеит…
Алдыз-иԥа Ажьгьери Аԥшыцба, игәы ахаҳә кыдҳалазшәа
еиҵаӷәӷәа игылаз Ԥшьҟан даанкылауа иара иҽазикит, ашәахсҭа
зҿаз дҭиҵаарц. Уи агәыҩбара изҵысит, аҷкәын ибжьаӡра
ари ауаҩ ихала иҟаиҵаз шусмыз.
– Сызуазҵаауа аҭак иашан иҟаумҵар, сара снапала аихац
уҭасырԥалоит. Ухала уоума дымҵазырсыз аҷкәын?
– Ааи, схала соуп.
– Изыҟауҵазеи уи уара?
– Ԥсҳәанаа ршьа мцхәны икамҭәарц азы.
– Ԥсҳәанаа рразҟы уара уус иалоузеи?
– Сара суаҩуп. Избоит аурысқәа аангылашьа шрымам…
– Амц уҳәоит… Уазыҟазҵада?
– Аурысқәа…
– Сара суазҵаауеит, ҳара ҳтәқәа рҟынтәи уазыҟазҵада,
аҷкәын имҵарсра?
– Аӡәгьы, сара схала соуп, сара, сара…
– Еиҭа амц уҳәоит. Уара уи аҩыза зыӡбо ахы ухагылаӡам…
Аиаша уҳәоу, мамзар аихац уҭасыжьуоу?
Ашәахысҭа зҿаз аихац ахь данынаԥш, аблақәа кәеицеиуа,
асаса еихҳәа иааихәаԥшит абжьас. Убасҟан уи деимнажәжәозшәа
ибазар акәхап, дыҳәҳәеит еиҭа.
– Мап, мап сара акгьы схараӡам. Сазыҟазҵаз Маҳмеҭ-иԥа
Ҳагьар Абрскьыл иоуп. Иара иакәын исыцыз ҳара ҳанышәкуаз.
Аҷкәын аурысқәа рҿы дааныжьны ҳаауан. Ԥшьҟан Абрскьыл, сыԥсы еикәурхозар, уҷкәын арахь деиҭамҵасырсуеит.
– Дабаудыруеи уара Маҳмеҭ-иԥа Ҳагьар Абрскьыл? –
иҽааиқәкны дҵааит Ԥшьҟан Абрскьыл.
– Уи дыздыруеижьҭеи акырҵуеит. Ацәгьарақәа сара сакәын
излаҟаиҵоз.
– Аҷкәын дзышәҭада?
– Аинрал Кузнецов.
– Ишәеиҳәазеи?
– Уи иацәажәоз Ҳагьар Абрскьыл иакәын. Сара уахь
сназышьҭуадаз.
– Аранаа-рԥа, ибжьы наиргеит Ԥшьҟан. – Мамеҭ-иԥа Ҳагьар
иԥсы шҭоу абра дысзааугоит. Жәлары дшырбо ихәҭа
дақәыршәатәуп, – нас икәшан игылаз рахь даахьаҳәын ус
иҳәеит: – Суаажәлар, ишәҭоузеи ԥсышьас сыҩнаҭа ашә аҩыркыз
ауаҩы?
Ар игылаз ааилаҭырит. Доусы иҭахын уи инапала дишьырц.
Убри ала иуалԥшьа наигӡарц…
– Сара дысшьуеит, азин сышәҭозар, – уахьынтә игеит абжьы.
– Мап, уи дыкнаҳатәуп!.. – даҽаӡә дахьгылаз дыҳәҳәон.
– Дҭашәыжь аихац, абжьас деимҿнажәжәааит маха-маха,
– рыбжьы гон гәыԥҩык.
– Шәҽаанышәкыл, аруаа, – даарылаххны ибжьы наиргеит
хҩык ирҿагылан аҳәа зҟьоз арԥыс. – Ари ахәымга схаҵоуп
ҳәа ихы ишьозар, амаҳагьара иҟаиҵаз азы анцәа иҿаԥхьа
агәнаха ихихырц иҭахызар, хаҵала ихы мҩаԥигеит. Аҳәа
ишәҭ, ҳаиҿагылан ҳаисып. Сишьыр доушәыжь, шәиԥхьыӡ иқәны,
ауаа наиқәыжьцәо адәы дықәзааит. Дысшьыр, дцап иара
иахьиҭыԥу џьаҳаным…
Арԥыс ииҳәаз игәы иахәеит Ԥшьҟан Абрскьыл. Рызегьы уи
ииҳәарызеи ҳәа ианынхьаԥш, иара ихы ааирҵысит дшақәшаҳаҭу
ала. Уиакәхеит, ашәахсҭа зҿаз иҿаԥхьа, аҳәа ныҵакьакьеит
итыртыруа.
Ашәахсҭа зҿаз ихы иқәыжь дгылан, дхәыцуан. «Сагьтәитәыхны,
– гәаныла иҳәон иара, – атәымуаа рхы сахьадырхәоз,
ашәахсҭа сарганы ауаҩра сцәырӡны, абри адунеиаҿ уаҩшьрамзар
акы саԥсамкәа сҟазҵаз ауаатәыҩса, ргәаӷ ухызгап
уара аласба», – нас ибжьы ҩҭцаны дыҳәҳәеит иааигәа иҭакыз
абжьас гәаан ианыхәаауа даҩызаха:
– Сара сыхиоуп, ҳауа џьаҳаным ицо уи абри аҳәа ауп изусу!
– иҳәан, иаԥхьа иҵакьакьаз аҳәа ааиҵикәцәаан иҽырхианы
даагылеит.
Аҭаҳмада иԥсахы еилашәеит, сыбла ишабоз ихиҿы аҽаԥсахра
иалагеит. Иҷкәынра данҭагылаз еиԥш, ашырҳәа дҩаҵҟьан,
иблақәа ҭыҵны ицо, ашәхсҭа зҿаз иакәушәа иҿагылаз,
саԥхьа алеиҩеира далагеит. Изцылаз имч нихирц иҭахызшәа,
имахашьаха аҽарххон. Ақәԥара дазхиазшәа иҽыҟаиҵон.
Уажәраанӡа
адгьылаҿ итәаз иакәӡамызт уажәы саԥхьа игылаз ауаҩы дзеиԥшыз.
Агәы иақәӡам ажәра, ашьамхы ауп ихәарҽхо акәымзар.
Шәышықәса инарҭысхьоу ауаҩы, хақәиҭрак имбаӡакәа абри
адунеи иаҩнахыз, ахақәиҭра азыҳәан иахьагьы ихы деигӡомызт.
Ԥыҭрак ашьҭахь еиҳа иҽааирҭынчит. Нас иажәабжь
анагӡара дналагеит днатәаны:
– Акыраамҭа еидшылан аҳәала аибашьра иаҿын аҩыџьагьы.
Ашәахсҭа зҿаз иагьа маана ҟаиҵаргьы, арԥыс иаҳәа
дзацәцомызт. Ибон арԥыс дшизымиааиуаз. Нас аҳәаҟьара
дааҟәыҵны
ишьҭахьҟа днеиҭаԥан, «шәықәынҵәааит шәыдгьыл, шәиԥхьыӡ шәықәзааит», – иҳәан, иаҳәа иикыз ихәда
инаҵшьны иҟарҟы ааԥижәеит. Ала цҳа аныршьлак, ашьапы
аӡарҵәи ахаҵаны иқәшьны атыша ишҭарыжьуа еиԥш, дганы
тышак дҭажьны анышә иқәрыԥсеит. Ар реилыҵра ишаҿыз
ауп аҳәаахьчаҩцәа ҽырххыла ишааиз.
– Ашәҟәы аурыс еинрал иҟынтә, – иҳәан, дынҽыжәԥан,
Ԥшьҟан Абраскьыл иахь инаирххеит иааиз руаӡәы.
– Алгыды Аранба уаԥхьа! – наидиҵеит Ԥшьҟан.
Махаз-иԥа Алгыды ашәҟәы аахыртлан, урысшәала иҩыз
ԥсҳәаа ҳбызшәа еиҭаган аԥхьара далагеит:
«Ԥсҳәанаа рхада Ҳаҭажәыҟәа-иԥа Ԥшьҟан Абрскьыл, избоит ууаажәлар шҭаурхо. Умаршә куа иунысҵаз ажәа удумкылеит. Уара иуҭахуп ашьа кауҭәарц, сара мап. Сара исҭахым
ууаажәлар рнырҵәара, уҳәаақәа рыҵҟьара. – Исҭахым сыбзарбзанқәа
рхы рханы ахысра уаԥсҵәык азна иҟоу ууажәлар
рахь. Арахь уара иузеилкаауам, сара сдәықәлар саанызкыло
мчы шыҟам… Ухаҿы ухшыҩ ааирц, сшыгәнаҳоугьы, шасыс
изгаз уҷкәын Петербургҟа ддәықәсҵеит. Мышкызны, уара
уԥсадгьыл даҭахыми хара ихәыцуа, зыжәлар аӡыблара иалашәар
хшыҩла иалызгаша анапхгаҩы. Ухәыц, уаҳҿамгылан.
Зегьакоуп Урыстәыла анапаҵаҟа иҟалароуп, Кавказ зегьы
еиԥш, уара Уԥсҳәатәылагьы. Аинрал Кузнецов».
Еиҭанаиқәлашьцеит Ԥшьҟан Абрскьыл.
– О, Анцәа, – иҳәон, гәаныла дахьгылаз иара. – Исыҭ амч,
сыжәлари сыԥсадгьыли рыхьчаразы.
Иагьиоуит амч иара уа. Анцәа ду, ҳара Ԥсхәынаа Аԥсадгьыл
бзиа ҳаҭан, ҳагьақәирӡит, гәымбыл џьбаралагь дҳазныҟәеит.
Ԥшьҟан игәы ааиқәҳәалан ахаҳә шкәакәа дзықәгыланы ир
дахьрацәажәалоз ашҟа дҩхалеит.
– Ԥсҳәанаа реибашьцәа! – ибжьы нырцә-аарцә асаркьал
еиԥш абахәқәа иаарныҩыз, зегьы ираҳауан иагьа ихараны
игылазаргьы. – Сара абшьҭамҭала шәара санышәхагылоз
ишьҭасҵеит
аҭоуба. Уи сыԥсы ҭанаҵы еилазгараны сыҟаӡам.
Аурыс
хәынҭқар игенералцәа даҽа хәымгарак азыруит хара
ҳаԥсадгьыл.
Имҵарсны иргаз сыҷкәын, шасыс Петербургҟа
ддәықәырҵеит. Мышкызны Ԥсҳәана напхгара риҭарц дара
ишырҭаху. О, мап, сашьцәа. Уи аҩыза ҟалашьа амаӡам. Аурысқәа
ирааӡо Ԥсҳәан напхгара изаҭом. Ҳара анашԥа дҳахәарҭам.
Сара сакәхааит аҵыхәтәантәи Абрскьылаа ҳашьҭамҭа,
ԥсҳәанаа рнапхгараҿы. Саныԥслакь ашьҭахь усҟан ажәлар
ирусуп дара ирхадыргылаша. Сыԥсы ҭанаҵы урҭ сшьлоит,
инсырҵәоит, суаажәлари сыԥсадгьыли рхақәиҭра азыҳәан.
Ажәлар ракәзар дыдраҵас ажәҩан аҟынӡа рыбжьы гон,
«уҳагымхааит» ҳәа.
Еиҭа иажәабжь уа иаанкылан, ашьацра иларшәыз ичабра
ихиҿы ааларбан икәа инҭеиҵеит. Сара снацәкьарақәа иааԥсаз,
рыԥсы дсыршьарц сҭаҷкәым раҵәо, нас еиҵыхуа сахьаҿыз
гәеиҭан дааԥышәарччеит, илахь иеиқәыз иаанубааларатәы.
– Уара уқәлацәа ракәын шәышықәсала аҳәа кны ҳзыхьчоз,
– аҽыԥныҳәа, насыҭан, иаарццакны иажәабжь дналагеит. – Уи
ауха зегьы реиҳа ихьамҭаз ҵхын Ҳаҭажәыҟәа-иԥа Ԥшьҟан
изыҳәан. Илаӷырӡқәа рцымхәрас, абааш икыдыз ацәашьы
шәпа ду иацрыкәкәоз акәап-сапҳәа ашьапаҿы иахькаҭәоз
дахәаԥшуа дгылап иара, иҷкәын дымцақьоуқьадха диӷрагьыжьуа.
Аха ииҳәаз ҳәан. Ахра дуқәа рҭыԥаҿ иахьгылоу
рышьҭахьҟа
ихьаҵра аиҳа дхьаҵуамызт. Ааи, дад, зны-зынла
ҟәышрыла ахьаҵрагьы аҭахуп, уаҵәы ууаажәлар ԥхьаҟа иугарц
азыҳәан. Убри ахьамҵра акәзаргьы ҟалап сара сқьаԥҭахьчаҩын
абри атәыла сзаххалаз.
Ашамҭахь ианынеиха ауп иԥҳәыс даналҵ. – Илхашҭыз акы
лгәалалыршәарц лҭахызшәа, аҭӡамц дынкыдԥшыла-аакыдԥшыло
илхагылаз рахь дҵааит:
– Данаҟаи иӡбахә ҳәа акыр шәаҳахьоума? Илыкәшан игылаз аӡәгьы ҿимҭит. Ҳәашьа рымамызт, Данаҟаи Урыстәылаҟа
дышдәықәырҵаз. Лара урҭ рҿымҭра еиҳагьы дацәшәан, дӷьаҵәыӷьаҵәуа
деиҭаразҵааит:
– Ҽеик ыҟамзар акәхап, убри азоуп зҿышәымҭуа.
– Ааи, иҽеим ҳусқәа баргьы саргь, – иҳәеит ашә аартны
иааҩналаз Ԥшьҟан Абрскьыл.
Аԥша ҳашҟа иасуаз, арҩаш абжьы иӷәӷәаны иаанаго иалагеит. Махьалгьы ииҳәоз смаҳар ҳәа дацәшәазар акәхап,
ацәажәара дааҟәыҵны арҩаш ашҟа илымҳа нкыдҵан даӡырҩит.
Иашаҵәҟьан, арҩаш абжьы еиҳа идухеит аԥахьа аасҭа,
ҳаицәажәара иаԥырхагахоума уҳәаратәы. Аԥша асра
анеихсыӷь, сара сахь даахьаҳәны ус иҳәеит:
– Иубоума, ԥша хәҷык аасын, ҳабжьы еигәнымыҩуа ҳаартәеит.
Аԥша ду анасуа ҳашԥаҟанаҵо ҳарҭ амилаҭ хәыҷқәа!?
Махьал Ҭафықь-иԥа Абрскьыл, ҵарауаҩык еиԥш, аԥсҭазаара
азакәанқәа зегьы елфаҷа идыруан. Уи иара аԥсҭазаара ахаҭа
инарҵеит. Зны деинҭәылан дзааӡаз, нас дзырканӡаз. Аԥша
ҳашҟа асра ианаҟәыҵ, арҩаш ашьҭыбжь аԥсаҵлақәа реихашьшьыра иналаба ицеит. Амзаша амра зықәшыз афҩы лаҳалаҳауа
ҳакәша-мыкәша инкачит. Аҭаҳмада хьамҭарак дызҵаз
дааҵыҵызшәа дласкәантраӡа дааҟалан, иажәабжь аҳәара
дналагеит:
– Аҷкәын иԥсы ҭоуп, аха ҳара ҳзыҳәан дыԥсит акәымзар.
– Ишԥа «дыԥсит»?! – абааш дныҩныҵәааит лара. Ԥшьҟан
иԥҳәыс лыҵәаабжь игәы аҟаҵәыҳәа инлаҟацеит.
– Дыԥсит, избанзар, Петербургҟа дыргеит шасыс. Алу
дақәгылоушәа
лхлахаҵ аагьежьын лхы ахчы инылаҳаит. Азныказ гәырҩак, хьаак лымамшәа, деиқәпата, ари адунеи
даԥырҵуама
уҳәаратәы дааҟалеит. Ԥыҭраамҭак ус дықәиан
лҽмырҵысы. Иаргьы абааҩныҵҟа иҩназ аҳауа хьамҭа изхомызт. Иԥҳәыси иареи рыбжьара ацәажәара хьамҭа ҟамлар
ҟаломызт. Заанаҵ идыруан уи илҭараны иҟаз азҵаарагьы.
Ԥшьҟан
иԥҳәыс наӡаӡа дицәыӡыр ҟалон. Иара убас иагьыҟалеит.
Лара хәашабга, гәырҩала аамҭа азыԥшра злымшаз
аӡәы лакәхеит убама, лаџьал злаз азҵаара лҭиит.
– Иаахтны исаҳә, ҳаҷкәын изы ииҭахузеи аҳәынҭқар?
– Ԥсҳәан ахәаақәа раарта. Ҳауаажәлар тәыс рыҟаҵара
азин иҭара.
Дхаҳәыршәырахеит Ԥшьҟан иԥҳәыс Ахсал-ԥҳа, лгәы аҵанӡа
илҭаҳаит. Лыблақәа аш хылазшәа. лааигәа-сигәа акгьы
лбарҭамызт. Аԥсцәаҳаи лареи аизааигәахара иаҿын. Уажәшьҭа
ҽеик шылмаҳауаз шылдыруазгьы деиҭаиазҵааит лара:
– Нас уара угәы иҭоузеи?
– Сара сзыҳәан Ԥсҳәани уи аҳәаақәеи иреиҳау акгьы
ыҟаӡам адунеи аҿы.
– Ҳаҷкәын? – дныҩныҵәааит иԥҳәыс.
Лыҵәаабжь аҭӡамцқәа ирныҩуаз ааиқәтәаанӡа ҿымҭ дгылан Ԥшьҟан. Нас иԥҳәыс лыҵәаабжь иара уи ала дааникыларц инақәырӷәӷәаны ус иҳәеит:
– Аҷкәын, Анцәа дҳаиҭан, Анцәа дигеит… Сара уи Сыԥсадгьыл
сзихҭынҵом.
– Сзыхурҟьазеи нхаҩ ҭыԥҳак, сыгәнаҳа узымгааит, – лҳәан,
лыԥсы налылшәшәан лиарҭа днылаҳаит. Уиакәхеит, абри
адунеиахь уаҳа дхьамԥшит лара хәашабга. Лыҷкәын заҵәы
лхы наиқәылҵеит. Ашамҭаз иаалхыҵит лыԥсы. Абасала, дад,
Ҳаҭажәыҟәа-иԥа Ԥшьҟан Абрскьыл идунеи абгара иалагеит.
Ус ауп ишыҟоу аԥсҭазаара. Ашьхагәара еинҭәыла ианықәгылоу
иаҩызоуп ажәларгьы. Аӷьыч напыцәгьа шьхымзак нарылган
ианигалак, егьырҭ зегьы нықәӡаа ицоит шықәсык ала. Убас
ҳахьит ԥсҳәанаагьы. Ҳабзиахәӡа ҳадгьылаҿ ҳшынхоз, хыла-гәыла ҳлеиларҵеит. Ашьҭахь ҳашнеиуаз зынӡаскгьы ҳақәӡааит.
Иубоит уахьалаԥшуа нырцә-аарцә ақыҭақәа, лҩацкгьы
џьара иҩеиуам. Ибгахьеит ҳҵангәарақәа. Хаҳәмзар ара
акгьы шаҳаҭра сыцнауам. Саргьы аҵыхәтәантәи сымшқәа
сырзыԥшуп ишубо. Уара уласықәымшәаргьы адамра иҭазгалон
жәларык рҭоурых.
Ишьапы ааиҵихырц дҩагылан аԥсара дныҵалеит. Уажәы-уажәы ажәҩан даҵаԥшуан, амра ирласны ицәҭашәар ҳәа дацәшәозшәа.
Мамзаргьы иажәабжь далгаанӡа ихәлар, сара
сасык иаҳасаб ала сахьириаша ахьимамыз даргәаҭеиуазу,
ирласны даагьежьын, иҭыԥаҿ днатәаны иажәабжь анагӡара
дналагеит:
– Ахымш рзы иԥҳәыс дижит, Акәыџьмақәа рыԥсҭа ахахә
шкәакәа авараҿы.
– Избан ақыҭахь дзимгаз? – сҵааит сара.
– Ицәа иалашәазар акәхап аҵыхәтәаны иҟалараны
иҟаз. Уаамыццакын, убригь уасҳәоит сара. Махаз-иԥа Алгыды Аранба
аиҿамсқәа иман. Ԥсҳәан ахи аҵыхәеи жәантә
дахысит,
аха џьаргьы димԥыхьамшәеит ала ԥынҵа икылҟьаз
жәларык нзырҵәаз, Ҳагьар Абрскьыл. Ԥшьҟан, иҷкәын абас
имыхьызҭгьы еиҳа ауаҩы инапаҿы дааигар ҟаларын. Убринахыс даапкит, дҿаҳәатәхеит. Аурыс ир иҳәаа иазааигәаз
дҩарыжәлан ицҟьашәҟьа иқәиҵеит. Аинрал Кузнецов ауаҩы
диниҵахит, аха уи ихахьгьы иааимгеит. Ианамуӡа аинрал
аҩыџьагь рхала реиԥылара еиҿикааит.
Адәы ахи-аҵыхәеи рҿы иаангылеит ԥсҳәааи аурысқәеи.
Рхаҭарнакцәа неиԥылеит заанаҵ ирхианы ирымаз аҭыԥаҿы.
Иааихырхәан доусы рҭыԥқәа рҿы инатәеит.
– Уара ууаажәлар бзиа иумбозаап, Ԥшьҟан Абрскьыл. –
иҳәеит аинрал дшынатәаҵәҟьаз.
– Сара суаажәлар бзиа изымбозҭгьы, уажәшьҭа тәыс
иҟашәҵахьазаарын
шәара.
– Уброуп уахьҩашьоугьы ԥсҳәанаа рхада…
– Нас, иуҳәарц уҭахума, егьырҭ ажәларқәа шәнапаҿы
иаажәгаз тәыс иҟашәымҵаӡеит ҳәан. Рҳәаақәеи рбаагәарақәеи
шәмыцҟьаӡеи? Абжаҩык амшын ихышәҭәҳәалаз Ҭырқәтәыла
анҵәара иаҿуп. Рыԥсадгьыл ианыӡааит аубыхаа. Урҭ ахьахышәцаз,
шәгарнизонқәа шәыргылеит, Кавказ Амшын еиқәаҿ
шәшьапы шәырӷәӷәарц. Аԥсуааи адыгақәеи рыбжеиҳараҩык
рыԥсадгьыл иалҵны ицеит, ҭыԥ анрышәымҭа. Иаанхаз,
шәҳәатәы
хазымҵаз Сибраҟа иахыжәгеит. Аурыс солдаҭцәа
ҳанацәа
рхы иадкылан ицәҳауеит. Ҳара ҳаӷацәаҵәҟьагьы
иан лыхьӡала иахәҭам ажәак ҳҳәаӡом. Ламысла ҳаиԥшым,
чеиџьыкала
хаиԥшым, ҳуаҩрақәа зынӡаск ихаз-хазуп. Нас
изаасыртрызеи
шәара шәахь сҳәаақәа.
– Иџьоумшьаӡои, Ԥшьҟан Абрскьыл, уара иумоу ар раҵкьыс
хәынтә еиҳаны измоу сара, схы ларҟәны сахьуацәажәо?
– Сара уи џьасшьаӡом, избанзар, ара сара саҵкьыс уара
узлеиҳау ҳәа иҟоу ухыԥхьаӡара ахьырацәоу ауп. Агьырахьҟа,
анцәа ауаатәыҩс зегьы ҳаиҟараны аԥсҭазаареи Аԥсадгьыли
ҳзишеит. Иҟалозар, уи ҳақәиҭызааит. Ҳара иааҳакәыршан
инхо ажәларқәа ҳармыхәозар ҳарԥырхагам.
– Аԥсҭазаара ааҟалеижьтеи изакәанны инхеит иахьа уажәраанӡа
акы. Еиҳау еиҵоу дихылаԥшырц азы. Ҳәара аҭахума
еилибакааны.
– Изеилибамкаар? – аинрал иажәа днаԥыҩлеит Ԥшьҟан.
– Усҟан еиҵоу еиҳау иахь дмиасыр ҟалом, хаала акәу мчыла акәу, ишакәхалакгьы.
– Сара хаала уара уахь аиасра сгәы иагьҭам. Суаажәлар
зегьы ақәсҵозаргьы сҳәаақәа шәзаасыртуам. Ҳанҵәозар зегьы ҳанҵәааит ҳтәызар аасҭа, – иҳәан, дцарц дҩагылеит.
– Уҷкәын иӡбахә узаламцәажәоузеи? – аинралгьы деилашәаны
дҩагылеит.
– Сыҷкәын шәилгеит, дышәшьит. Уи сара сзыҳәан уажәшьҭа
иԥсхьоу аӡәы диҩызоуп.
– Уҷкәын ҳилмгеит, аха аԥсҭазаара ду ахь дкылаагоит. Уи
акадет корпус дҭеиҵеит иара иаҳаракыра. Ужәлар уара иумпыҵамӡыкәа
аӡәыр даанхозар, урҭ дырҭахуп иҟәышу, хара
ихәыцуа анапхгаҩы.
– Шәара ишәырҟәышуа, ҳара напхгаҩыс дҳахәарҭам,
– ҳәа иажәа аинрал инеиҿажьны, иҩызцәа ахьгылаз ашҟа
иҿынеихеит Ԥшьҟан.
– Шаҟа хара ахәыцра угузеи, рыгәнаҳа уқәшәааит узхагылоу ауаа, – иҳәан, аинралгьы дааҳәны иҩызцәа рахь днеит.
– Исыздыруам, дад, ишуасҳәара, аха ахеиқәырхара аҟәышра
аҭахызар акәхап. Ас акәу анс акәу, ҳара ҳаиԥшҵәҟьа аӡәгьы
даламӡит усҟантәи ацәқәырԥа. Иаснагь ажәлар тәны изыҟалом.
Усҟан ҳаиқәхазҭгьы ҳадгьылаҿ, иахьа зегьы ирзыҟалаз ҳаргьы
иаҳзыҟамлоз. Аха ицаз цеит, уи рхынҳәышьа амам. Анцәа
уақәимыршәааит, сыҷкәын. Адунеиаҿ ахьаақәа иреицәоуп
ақьаԥҭа хьаа.
Ԥыҭраамҭак иԥсы ааиҭеикырц иҽааиҵыхны адгьыл днықәиеит
Махьал Абрскьыл. Уи идгьыл данықәиоз изааигәаӡаз
ицәеи-ижьи дадушәа игәырҩақәа неихибаҳәан, адгьыли иареи еизаанхон. Ацәарҭа бымбыл иаҩызахон адгьыл тата. Ашьац афҩы иуаажәлар рыԥхӡы еиԥш иаҳауан.
Агарашәеиԥш акәын илымҳа ишҭаҩуаз аԥша ҟәанда иасуазгьы. Ус сгәы иаанагон сахьиҿаԥшуаз. Избанзар, убас
дыҟазарц
сҭахын азыҳәа. Аха иара игәы иаанагоз здырхуадаз
уажәы. Ҿиҭуамызт, игәы ҩарханы ажәҩан даҵаԥшуан.
Сара сихатәан ҿымҭ-ԥсымшьҭ, иаасеиҳәаз ажәабжь
иҵегь инеиҵыхны ақьаад ишанысҵара сазхәыцуа. Ԥсҳәанаа
рҵыхәтәы иаԥеиԥшыз ҭоурыхла ишыздыруагьы,
ишырԥеиԥшхаз
акәын исзымдыруаз. Уи аҵыхәтәанынӡа
инаигӡарц
дҩықәтәан, ацәажәара дналагеит:
– Уара иуҭахызар акәхап еилукаарц Маҳмеҭ-иԥа Ҳагьар
Абрскьыл илахьынҵахаз? Аиаша уасҳәап, сара уи иӡбахә
салацәажәар сҭахӡам, аха иааркьаҿны иуасҳәо абри ауп, аурысқәа
рҿы иҽыҵәахны дшыҟаз Алгыды Аранба иуааи иареи дымҵарсны дыргеит. Аӡәгьы издырам Ԥшьҟани иареи
реицәажәара атәы. Сан рыцҳа илхашҭу иларымҳәоу здыруада, аха илҳәаз уи ауп, иԥсы шҭаз аҽы дацраҳәаны дықәыршьызаап.
Нас џьара дганы тышак дҭарыжьит. Џьаҳаным
иҭыԥхааит, длан, лаҵас дыржит. Амыцхә ажәа узасыршьуазеи,
убринахыс иҵит жәаха шықәса. Ҳаҭажәыҟәа-иԥа Ԥшьҟан
Абрскьыл
иуаажәлар дырхагылан дбаӷьаӡа. Аурысқәагьы
рҽаанкылан
иҟан. Уеизгьы-уеизгьы ицәгьараз акагьы ҟаиҵомызт.
Ԥшьҟан иҷкәын ишҟа игәы ирҭынчит, шамахамзар
дагьилацәажәомызт.
Иԥсы ахьҭаз деикәануазар акәхарын.
Аха ашьҭахь изыҟалеит, иареи ҳауаажәлари зқәымгәыӷуаз
ахҭыс…
Акадет корпус далгеит Данаҟаи, аурысқәа Данил ҳәа зыхьӡ
рыԥсахыз. Дҿарԥшыган, дыхьӡырҳәаган, ааӡара бзиа иман.
Аинрал Кузнецов Петербург даныҟаз иақәшәеит уи ахҭыс.
Аҳәынҭқар дрыԥхьеит аҩыџьагьы ишҟа.
– Уара иудыруеит уаб ишҟа имаршә хахьоу, иареи ҳареи
хаала ҳаинааларц, аха иуам. Иуаажәлар ҭаирхоит иԥагьара
иахҟьаны. Ҳара Кавказ иқәынхо ажәларқәа рықәцара ҳашьҭам.
Ҳҳәатәы хаҵаны иаҵагыло дҳахьчоит. Уца утәылахь.
Уалага
уаб унапаҿы иаагара. Аӡәы иҵыхәала шәуаажәлар
ҭашәмырхан. Ар шаҟа ҳҭаху уа Кавказ иуоуратәы иҟасҵоит.
– Нас аинрал иахь даахьаҳәны дҵак аҳасаб ала ус иеиҳәеит:
– Аинрал Кузнецов Данил Абраскьыл ҳара ҳганахь ала цхыраарас иҟоу акы игумырхан. Еиҭасҳәахуеит. Ԥсҳәанаа рразҟы
уара унапы иануп, Данил Абраскьыл…
– Сақәшаҳаҭуп, – иҳәеит, аҳәынҭқар иаԥхьа иҽеидыԥсалан
дахьгылаз Ԥшьҟан-иԥа Данаҟаи Абрскьыл. – Саб дысзыӡрҩыр
абзиа, дысзымӡырҩыр усҟан дсытҟәар акәхоит. – Ԥыҭрак
иҽааникылеит, иҳәару-имҳәару ҳәа длакҩакуа. Аха уи имҳәар
ада ԥсыхәа имамызт. Иаб дитҟәаны иҟалаӡаргьы, уи иразҟы
аӡбара иара дшақәиҭымыз идыруан аҟынтә иажәа наигӡеит:
– Ажәа суҭоума, уара уаҳаракыра, саб дыкнаҳан дшумшьуа,
ма Сибраҟа дшахумго?
Аҳәынҭкар ари аҩыза азҵаара дақәгәыӷуамызт. Азныказы
дааилашәеит, аха имҩаԥигоз аус даназхәыц, ус иҳәеит:
– Сара исҳәаз наугӡозар, уара иуҳәазгьы сақәшаҳаҭуп, –
иҳәан, иажәа уа иааҿахиҵәеит аҳәынҭқар.
Еиҭа маҷк дааҭгылеит аҭаҳмада ажәабжьҳәаҩы. Уи иблақәа
ааихмырсыӷьӡакәа иаԥхьаҟа дыԥшуан, дыззыԥшыз
ицәаара ибазшәа. Даагылоума уҳәартә иҽыҩеиҵыхны игәиҽаниҵеит.
Аха уи цәалашәаран, уахьынтәи аӡәгьы даауамызт. Иара иаснагь игәы иҭыхоз, иӡхьаз иуаажәлар рхынҳәра
дахьазыԥшыз акәхарын ус зыҟаиҵоз. Иара саргьы снаԥшит
уахь, аха сылаԥш ахьынӡанаӡоз еималахьаз амҩа аӡәгьы
данымызт. Ҩныҵҟалатәи игәыӷра неиқәаҳаит Махьал. Уи амҩахь
аԥшра днаҟәыҵны сара сҿаԥшра далагеит. Зны џьара
сибахьаны, ицәыӡыз сигәалаиршәарц иҭахызшәа акәын ихы
шымҩаԥигоз. Саргьы ихиҿы ианыз ацәаҳәақәа ицлазшәа
збахит. Иҟаларын ирыцлаҵәҟьазаргьы, уи амҩаду ахь ибла
ҭырхаха иԥшра изааннажьуаз агәырҩа шаҟа ихьамҭаз ала.
Уажәы уаанӡа дшыццакуаз еиԥш дыццакуамызт, иажәабжь
анагӡаразы. Цәалашәарак иман. Уи даналгалак ашьҭахь
иԥсҭазаара уа иааҿахҵәошәа.
– Ҳәашьа сзаҭом, Ԥшьҟан-иԥа Данаҟаи, аурысқәеи ҳареи
иҳабжьаз аҳәаа даахысны Ԥсҳәан даналала атәы. – Ацәажәара
дналагеит Ҭафықь-иԥа Махьал. – Уи ифицар маҭәа
ишәыз
ишәыхны ҳара ҳтәала иҽеилеиҳәазаап. Абџьар акәзар
ишьҭимхит. Дцон амҩа ианыршәлан. Иԥылоз аӡәгьы диазҵаауамызт
иаб дахьыҟоу ҳәа. Иҭахымызт макьаназы ихы цәыргигарц.
Абри соуп ҳәа иҳәар, иашан дырзеилымкаар ҟалон
иуаажәлар. Убри аҟынтә дцон иқәхәлаанӡа Ԥсҳәан агәахьы
ихы рханы. Уи илаԥш изрыҟәгомызт ишьхақәа. Урыстәылаҟа
даныргоз, дзыдҿаҳәалаз аҽы уардын наскьацыԥхьаӡа, иаҳа-иаҳа иблақәа ирцәыӡуан ишьхақәа. Уажәы ԥхьа дцацыԥхьаӡа
иааигәаны ибла ихгылоит. Урҭ рыԥхара, рыԥшра ҟәымшәышә
дышьҭԥааны дрыман ԥхьа ицоит.
Иаҳауеит ана-ара иуаажәлар рыбжьы. Алҩаҵәқәа рыфҩы
иԥынҵа иҭасуеит. Дахьынаԥшааԥшуа ибоит иара изааигәоу,
изгәакьоу аҭыԥқәа. «О, Анцәа срыцҳашьа, – иҳәеит иара дышнеиуаз дааҭгылан, ибла ҭаа иаԥхьа адәҳәыԥшаҿ ихәмаруаз
ахәыҷқәа дрыхәаԥшуа. – Исылшарыма шәара шәыхьчара
абри аамҭа цәгьа иҟоу шәаламырӡкәа? Шәышԥасзыҟалари
шәара
мышкызны, иахьа знапы шәыҵахҩан шәаазго саб дахысҳәар?
Саҭоумҵан, Сыԥсадгьыл, иалысхыз амҩа азыҳәан.
Уи амҩа ада уаҳа еиқәырхашьа умам уажәазы, – иҳәан, адгьыл днагәӡын даныҩагыла ауп иаԥхьа игылаз аԥҳәызба
дангәеиҭа.
– Узусҭада уара, анцәа ишьапҟны ҳадгьыл иагәӡуа? –
дҵааит аԥҳәызба лхаан илымбац ауаҩ ишҟа.
– Ари адгьыл саргьы истәуп, – аҭак ныҟаиҵеит Данаҟаи.
– Уабантәаауеи, насгьы уабацои? – цқьа деилылкаарц
лҭахын аԥҳәызба.
– Харантәи саауеит, харагьы сцоит, – иажәа ааиркьаҿит
Данаҟаи Абраскьыл.
Дызусҭаз ахьлеимҳәаз аалгәамԥхакәа деиҭаиазҵааит
аԥҳәызба:
– Избан узусҭоу ззумҳәо? Иҟалап цәгьарак уурц азыҳәан
ҳтәыла уалалазар?
Аԥҳәызба лажәақәа игәы иалаҟацеит Ԥшьҟан-иԥа Данаҟаи.
Иԥсадгьыл ишьапы макьана цқьа иқәимыргылац, арахь
аҽыԥныҳәақәа ирҭо иалагеит. Аха игәгьы иахәеит абас иқәыԥшыз
аԥҳәызба агәҽанызаара ахьлымаз. Убасҟан лымкаала
дналыхәаԥшит иара. Дзықәгылаз адгьыл аԥхара инаҭоз
аҵкьыс
инаижәлеит дааиижьҭеи цәанырран имоуцыз акы.
Аԥҳәызба лыблақәа рҟынтәи иаалышьҭуаз ашәахәақәа дааилышьны дҿарҳәазшәа дааҭыслымхеит. Убасҟан, иԥсадгьыл
уажәраанӡа иблахкыгаха дызхәаԥшуаз, ибла иамбацыз ԥшшәы
ссирк аанахәазшәа иаԥхьа аалашеит. Дзықәдырӡхьаз
идгьыл
ицәагхахьаз абзиабара иаразнак инхаҭәаан, зхы иақәиҭу
ашьабыста еиԥш, ишьамхы ҵарӡа дааҟалеит. Изааигәаӡаз,
зда дхәарҭамыз ԥсҭазаарак дынҭанагалеит.
– Избан, узусҭоу зумҳәо? – деиҭаиазҵааит лара, аԥахьа
даниазҵаа аҭак ахьлимҭаз аахьымӡӷшьаны.
– Исымҳәахьеи Ԥсҳәантәуп ҳәа, – иҳәеит, лыбла ԥшӡақәа
ибла рзаҟәымго. Нас иаргьы иналиҭеит азҵаара: – Ишсабҳәара,
бара бызусҭада?
Лара дызусҭоу, насгьы дахьынхо наиалҳәар, иаргьы ишԥаимҳәари
ҳәа дааигәырӷьан, уи изҵаара дазыԥшызшәа иаразнак аҭак ҟалҵеит:
– Сара с-Ҵышә-ԥҳауп, Хьыбла сыхьӡуп, Ҵышә Мақьҭаҭ аԥхьарца
арҳәаҩы, алашә иԥа иԥҳа соуп.
Ҵышә Мақьҭаҭ иӡбахә бзиан идыруан Данаҟаи. Раҳҭынраҿгьы
акырынтә дибахьан. Аԥхьарца гәыҿкаага иаирҳәозгьы
дазыӡыҩрхьан. Убасҟан игәы иҭеикит дызқәыз амҩа алҵшәа азы уи алашә диазҵаарц. Дызқәиҵо амҩа еиликаарц.
Иабжьиго дназхәыцырц.
– Аҩныҟа снабгар ҟамлари, сара исҭахуп бара бабду
дызбарц.
– Бзиала шәаабеит, саргьы исҭахын аҩныҟа шәнасыԥхьарц.
Амҩан аҩыџьагьы ҿымҭ еивагылан инеиуан. Лара уаҳа
даҽа зҵаарак иҭара лзыгәаӷьуамызт. Иара уажәы дзызхәыцуаз,
иаби иареи реиԥылара шыҟалашаз акәын. Аӡыршы иацәшәаны
амца иалаԥалаз диҩызан.
Абарҵаҿ дтәаны акалаҭ ашышра даҿын Ҵышә Мақьҭаҭ. Уи
иблақәа ишырымбозгьы, акалаҭ ишышуан аӡы ҭауҭәар икылымсуа. Агәашә абжьы шаагаз, ихы ҩышьҭыхны уахь аԥшра
далагеит. Уи илымҳа злаҵарыз ала иаразнак еилиргон ишҟа
иааиуаз аӡәы иакәу гәыԥҩык ыҟазу. Ашьапышьҭыбжьқәа ааигәахо
ианалага, дҩагылан илабашьа ахькыдгылаз иаакыдхны
даарзыԥшит.
– Асас даҳҭоуп, – лҳәеит Хьыбла.
– Асас бзиала даабеит, – иҳәан, иимбоз ауаҩ ишҟа инапы
наирххеит Мақьҭаҭ. – Аҟәардә баах, Хьыбла.
– Бзиа убааит, абзиара узыҟалааит, утәа узгылоузеи, –
дихӡыӡаауа диртәарц дналагеит Данаҟаи Абрскьыл.
– Ҵаара ԥхашьарам узусҭада, дад, уара? – дҵааит Мақьҭаҭ.
– Анцәа ду ҳазшаз аԥсҭазаара ҳазҭаз, иагьҳамызхуа, –
хрыжь-хрыжь ацәажәара дналагеит Данаҟаи Абрскьыл, – сара
сирманшәалеит, Ԥсҳәан еицырдыруа ауаҩ иҩны сахьақәшәаз.
Сара иџьамыӷәацәгьоу амҩа санысит. Уи аҵкьыс еицәоу амҩа
санысроуп аԥхьаҟа. Хаҭала гәнаҳак ҟасымҵац уажәраанӡа,
аԥхьаҟагьы сыҟам. Анцәа ду илыԥха сымазар, уара Алҵышә
Мақьҭаҭ, еицырдыруа уаҩ нага, зыԥсадьыл зыбла лашара
ақәызҵаз амҩа хара санықәлоз инаркны сгәы иҭаскит раԥхьа
уара снауацәажәарц. Хшыҩк насуҭарц. Агәнаҳа ҟасҵозар
сацәухьчарц. Аиаша ҟасҵозар садубжьаларц. Анцәа ду имч ала
уиебга-узҩыда саԥхьа утәоуп. Ус анакәха, макьана иԥымҵәац
ҳара ԥсҳәанаа ҳаԥхьарца арахәыц. Сара ибжьаӡыз Ԥшьҟан
Абрскьыл-иԥа Данаҟаи соуп.
– Иа, Анцәа срыцҳашьа!!. – ибжьы наимпыҵҟьеит алашә
Мақьҭаҭ. Дахьтәаз дҩагылан дԥаҭхалеиуа Данаҟаи ишҟа
иҿынеихеит.
Ԥыҭраамҭак урҭ аҩыџьагьы еигәыдибаҳәҳәалан
игылан.
– Ари уара уоума, уанаџьалбеит, уара уоума?
– Ааи, сара соуп Ԥшьҟан-иԥа Данаҟаи Абрскьыл, зыԥсадгьыл
иацәдырӡыз, Урыстәыла ааӡара зоуз, зуаажәлар
рразҟы
зыӡбарц уахьынтәи амҩа иқәлаз.
– Иаанагозеи суаажәлар рразҟы сыӡбарц, уахьынтәи амҩа
иқәлаз ҳәа иуҳәаз?
– Сара уара уахь сымҩахыҵит, – иажәа дналагеит Данаҟаи,
– сеилукаап, хшыҩк насуҭап ҳәа.
Аԥхьарцарҳәаҩы алашә илымҳақәа ааҵархеит, ихгьы
ҩышьҭихит, сара сыхиоуп, уара иуҭаху узҳәозар ҳәа аанаго.
– Сузыӡырҩуеит.
– Ҳтәыла Ԥсҳәан ашәарҭа иҭагылоуп. Иахьа акәымзаргьы
уаҵәы аурыс ҳәынҭқар инапаҿы иааигоит. Усҟан иҟалоит
ашьакаҭәара, ҳажәларгьы акыр шықәса ауӷә изаҵымҵуазар
акәхап.
Игәиҽаниҵеит Алҵышә Мақьҭаҭ. Данаҟаи Абрскьыл ҽеик
игәы ишҭеимкыз ицәа иалашәаны. Данаҟаи иажәа алгаха
имҭакәа днеиԥыххылан диазҵааит:
– Уара угәы иҭоузеи, нас?
– Ԥсҳәанаа реиқәырхара…
– Уи шԥа? – алашә илабашьа иҽыҩнаҵаны иҽҩышьҭихит.
– Аурыс ҳәынҭқар иҳанаижьыз рацәоуп. Егьырҭ Кавказ
иқәынхо ажәларқәа зегь инапаҿы иааиган ҳара ҳхала ҳшаанимыжьуа
агәра игароуп саб…
– Ааи, аха уара уаб макьаназ ԥсҳәанаа еиқәырханы иааигоит.
– Аурыс ддәықәымлац акәымзар, – игәы иҩыҵаххны ҿааиҭит
Данаҟаи. – Ддәықәлар аанкылашьа имаӡам, уи иҭахым
ашьа каиҭәарц.
– Ишԥакаимҭәац ҳшьа, шаҟантә дҳабашьхьоузеи. Иара
иаҟара ихызшьаахьада Кавказ. Аказак анҳажәлауаз, арахәҵәҟьа
еибарҟаауа, рԥацәа рахь иаауан. Аҽқәа еибаркьыркьыруа, ашақә иасуа рхы ахьынахоз ицон. Акәтқәаҵәҟьагьы
ахьшь рыласызшәа ахыбрақәа ирыҵалон. Алақәа ууан, рхала ақыҭа ишаххалоз рдыруазшәа. Ҳара ҳакәым, арахәҵәҟьа
еилыркаауан аурысқәа шыгыгшәыгыз. Нас абанҭ рыла
ҳаиқәурхарц уҭахума уара?
– Аурысгьы деилкаатәуп иашан, ҳара ҳтәылаҿ ҳаԥшәыман
ҳҟаларцаз.
– Ҳара ҳтәылаҿ ҳаԥшәымоуп, – изгәамҭакәа ибжьы ҩышьҭыҵит
Мақьҭаҭ.
– Рахәыцла укнаҳан аԥшәымара уи аԥшәымарам. Агьагӡам
иԥҵәахьеит уи арахәыц. Нас иаҳзыргьыжьру, Ҳаԥсадгьыл
аӡыблара
иалашәар?
– Нас иҟауҵарц иуҭахузеи?
– Саб сиацәажәоит. Ма ишьҭаиҵароуп ԥсҳәанаа раԥхьагылара.
Ма аурыс ҳәынҭқар динааланы, аԥахьеиԥш аҳәаақәа
ааиртыроуп.
– Уеилагама, арԥыс! – дыҳәҳәеит, ибжьы ҵаӷала Алҵышә
Мақьҭаҭ. Дгыларцгьы дҩеихеит, аха ишьапқәа дрызнымкылакәа
длеизҟәыҿит. Нас иоуразоуроу дҵысҵысуа иԥсыҽхаз
ибжьала ҿааиҭит: – Ԥсҳәанаа ҳахурҵәарц аума узыгьежьыз?
– Шәеиқәсырхарцаз, – Данаҟаигьы ибжьы наимпыҵҟьеит
ишиҭахымыз.
– Аурыс ҳәынҭқар ҳаиқәирхоит ҳәа угәы иаанагоума?!
– иҳәеит Мақьҭаҭ, данылашәхаз аҽны иблақәарҿ иаанхаз
Иԥсадгьыл дацәыӡызшәа игәы нҭыԥсааны. Ицәышхахьаз
ихиҿы иазаанхан иқәыз ашьакәара нықәба ицеит, мшыцәгьан
ашьҭахь аҩар адгьыл иналаба ишцо еиԥш. Амгәа хьаа зызҵысуа
агыгшәыг еиԥш, аӷзра далагеит ажәа мҳәаӡакәа. Уи уажәы
аԥсра акәын дзыҳәоз, иԥсҭазаара зынӡаскгьы игәалашәомызт.
Днапаршьшьын, иаснагь ихианы иааигәа иҟаз аԥхьарца
аашьҭыхны, арҳәара дналагеит, ԥсҳәанаа ргәаҟашәа:
Ҳаи, сара мыжда, сара гәаҟ,
Сызхаанхазеи, сзыниазеи сара гәаҟ…
Тәылада, ҩныда сара гәаҟ,
Адәы сықәӡаарыма, сара гәаҟ…
Ҳаи, Ҳаҭажәыҟәа-иԥа Ԥшьҟан Абрскьыл,
Уҷкәын уқәигарц дузааит Абрскьыл…
Ԥсҳәанаа, ҳхыдахеит, дад, Абрскьыл.
Аҳәагәыжьқәа урыхала иԥҵәаанӡа Абрскьыл…
– Уабацо, иухьзеи, иҟалазеи? – дӷьаҵәыӷьаҵәуа Данаҟаи
агәашә данынҭыҵуаз днаихьӡеит Хьыбла.
– Аҭаҳмада бихылаԥш, Хьыбла. Уи агәырҩа ду даҵаҵан
сцоит, – иҳәан, аҵх лашьца дналалан иҿынеихеит Данаҟаи.
Уи акыр днаскьаанӡа иаҳауан, «ҳаи сара мыжда, сара гәаҟ», –
ҳәа аҭаҳмада дӷазыӷазуа ииҳәоз агәаҟашәа…
Иахьаанагах здырхуада, иаҳхагылаз аԥсаҵла ҳаракқәа
рхыцәқәақәа рҟынтәи ԥсаатәқәак еилаҭыруа рыбжьы ааиладыргеит. Иблақәа ҭырхаха уахь дааԥшит Махьал. Урҭ рыбжьы
иаҳа-иаҳа иацлон, чара дук ахь ауаа ршыкьыбжьы еиԥшха.
Аԥсаҵлақәа лаԥшыла иааимсырҟьеит, аха џьаргьы исымбеит.
Сара исымбацыз, аҭаҳмадагьы ибараны дауҟахыз, илацәақәа
неиқәԥсаны ҵаҟа дыԥшуа хәыцра хьамҭак дынҭанагалеит.
Иара саргьы уи сиԥырхагамхарц ҿымҭ-ԥсымшь, ҽырҵысра
ҟамҵа иаԥхьа стәан. Дара аԥсаатәқәагьы уажәраанӡа абна
ыҵырцәажәаауа зыбжьы гоз, иахьца-иахьаа сымбаӡо иныҵабеит.
Еиҭа аҭынчреи агәҿыӷьра хьамҭеи нахаҳаит ҳакәша-мыкәша. Анкьа зны даныҷкәыназ, имахашьаха наӡааӡа,
ԥшрала сахьала деиҿызкаауаз, уажәы ицәа иҟәыбаса
иҭаԥсан,
лахҭымла иааисуа дырҟәаҟәазшәа. Иара иеиԥш акәын еилаҟәыбаса
ишыҟаз иқьаԥҭаханы ишьҭаз Иԥсадгьылгьы.
– О, издыруада идам здам, шаҟа ихьамҭоу, ауаҩ Иԥсадгьыли
иареи еиҭымхан ианааидхало… – дааӷазыӷазит Махьал
Абрскьыл. Иара убас иӷазыӷызра иналеиҵеит, шәышықәсала
агәаҟра иҭагылаз ԥсҳәанаа рыхәра имӷьаӡоз азы ирҳәоз
ашәа:
Ҳаи, сара мыжда, сара гәаҟ,
Сызхаанхазеи, сызниазеи сара гәаҟ…
Тәылада, ҩныда сара гәаҟ,
Адәы сықәӡаарыма, сара гәаҟ?.
Иԥаҵа шлақәа ишеижьхахьаз инарылакәкәеит илаӷырӡқәа.
Иҭабахьоу аӡыхь мшцәгьан шьҭахь аҩар ишҭнарҭәаауа
еиԥш, иблақәа ргәқәа лаӷырӡыла иааҵамҵамит. Ҳгашьа змамыз ахьаа цәгьа иаҩызан иӷрыхоз агәырҩа. Ишьадаз ихиҿы
иаҳа-иаҳа ицәышхон. Илахь иадшылоз аԥхӡы, ашьха рҩашқәа
аҩхаақәа ирҭыкьаса ишцо еиԥш, икаҷыра цәаҳәарсҭақәа ирыбжьалан
икәа иҭаԥсон. Сыԥсы сзеивымго, аҳауа сзымхоушәа,
лашарак зҭамԥхо ҳаԥы лашьцак сыҵакушәа, ахәаҽра салагеит азныказ. Сагьхәаҽӡар ҟаларын, ҳара ҳҟынтәи наҟ иаауаз аԥша арахь ихьамҳәызҭгьы. Арҩаш иахылҵуаз ақәаԥсата
аԥша иаман иааиз анаасгәыднаҳәала, сыԥсы ааҭанаҵан, аҳауагьы
еихыкка иаацқьахеит, аԥхӡы исықәнаҭәозгьы сылабара
иналагеит. Аԥша ҳара ҳахь ахьаҳәра, аҭаҳмадагьы ицәа ианырзар акәхап, ҽырҵасы иқәӡамкәа, ахаҳәтә баҟа деиԥшха
дахьтәаз, дааҳәацымацын, итәарҭа иҵегь ирманшәаларц
иҭахызшәа,
инапқәа наиҵарсны, иаԥхьаҟа маҷк дааҳәазаны
иҽаармазеины ацәажәара дналагеит:
– Уахыки-ҽнаки амҩа дықәын Ақәыџьмақәа рыԥсҭа ашҟа
Ԥшьҟан-иԥа Данаҟаи Абрскьыл. Иԥсадгьыл аҽамԥсахӡеит
иара дыҟамижьҭеи. Зҽызыԥсахыз иара иауп акәымзар. Данқәыԥшыз
зныкымкәа дызнысхьаз амҩа ахаҵәирҭақәеи, аҿҟьасҭақәеи,
ахра ҭакнаҳақәеи зегьы дырҿысны днеиуан,
иахьынӡаилшоз ирццакуа.
Аҵх ашарахь инеихо ианалага, ибла аҿаԥхьа Иԥсадгьыл
гәылшәан, иаҳа-иаҳа иблахкыгаха иҿалашон. Наҟ хараӡа
амрагылархь, дгьыли-жәҩани ахьеивҵо зхы аавҵзырҳәҳәаз
амра иаршәыз ашәахәақәа наздыԥхалаз, ашьха каҵәарақәа
ирықәжьыз анаҟәа аацырцырит, ахьӡы рықәҭәоушәа. Ашьыжьтәи
аԥсабара аԥшшәы ахалара иаҿын. Иҿылашаауаз ахрақәа
рыҵаҟа, аҭылашьцарақәа ҵырлашаауа алашьцара аҟынтәи
аҽарыцқьон. Алашьцара, тәыс иамаз аԥсабара, алашара
қәԥаны
иампыҵҟьазшәа илаԥш ахьыӡанаӡоз иаалашеит. Ԥсҳәантәыла
агәы каршәны зқьышықәсала ишазшоз иахьагьы
нырцә-аарцә, геи-шьхеи ԥсҭазаарыла еиҭа неинҭәылеит.
Мҩа лакьы-лакьыла аҳаракыра данхала, иԥсы ааиҭеикырц
даангылеит Ԥшьҟан-иԥа Данаҟаи. Ирҽны иҟәаҟәа икыдыз
иоупа ихы инаҵаҵаны, игәы ҩарханы адгьыл днықәиеит.
Акыр шықәса раахыс иара дзыцәтәымыз идгьыл, иан ԥсаҭа
шкәакәа дбажәгәалеиуа данылԥылоз даашьҭкәыцәаан дшаалгәыҵалыҳәҳәоз
еиԥш, анапқәа ааикәыршан акәа дынҭанаршәит.
Адгьыл иаразнак иарбеит ижәҩахырқәа иркыдшылаз
аԥхӡы. Ахәра ахәрабӷьыц анақәырҵалак ахьаа шыхнаҽуа
еиԥш, иҩныҵҟа иӷрыхоз Иԥсадгьыл ахьаа азнаказ
инаихҟьеит. Абри адгьылаҿ ауаҩы игәаҟрақәа зегьы дрылхәданы,
кыршықәса еивҵаханы иҟаз иԥсы, ицәа-ижьы иацәыӡхьаз
Иԥсадгьыл ахаара, дзықәиаз идгьыл иан лнапы
ҟәымшәышә еиԥш, иҟәаҟәа ашьышьуан. Ашьац тата зыҽиҵазырҟьыцыз,
иқәиара маншәалахап ҳәа аласахеиԥш зыҽзырбымбылыз,
маҷк аҳауахь дышьҭнахуан, уи данԥаны ажәҩан
ахь дарԥыррызшәа… Абрскьылаа нагақәа, шьҭамҭала
ԥсҳәанаа ирхагылаз, рабиԥара зларааӡоз ргара, гәабан хәҷы
иҭаԥсаз ашыц афҩы иаҳауан. Ихы ҩышьҭыхны дахьыԥшуаз
иибоз ахаҳә дуқәа ирықәиааз ашыцламшәақәа ракәын.
Издыруада шаҟа дрызхәыцуаз зыԥсадгьыл иацәыӡны
ихынхәыз Данаҟаи Абрскьыл… О, Анцәа срыцҳашьа, ҳара
ԥсҳәынаа
џьара ххы ааҳмырманшәалеит. Аӡы цәқәырԥа уалашәар,
усгьы сагоит ҳәа уҽоумҭан, маҷк уӡсала. Ԥаҩк уавнагаргьы, даҽа ԥаҩк аҿы ушԥазыӡхымҵри…
Ԥшьҟан-иԥа Данаҟаи игәы иҭаз уажәшьҭа ауп ианеилыскаа. Сара санзаҵәха, Сыԥсадгьыл анқьаԥҭажәха…
Исҭаху еиликаазшәа ацәажәара дааҟәыҵны, ишьҭахьҟа
иҽынхыршәҭны адгьыл днықәиеит. Убас иаарласны илацәа
неиқәиԥсеит, ари игәы ԥызҵәахьаз адунеи гәырҩеи лаӷырӡи
игзмырхаз наӡаӡа даԥырҵырц иҭахызшәа. Иааԥсахьаз
хрыжь-хрыжь аарла игәышԥы шьҭызхлоз иԥсы лага-ҩагара
неиқәтәеит. Уи идгьыл дықәиан ҽмырҵысы, сара уҿаԥхьа
исуалыз насыгӡеит, уажәшьҭа наунагӡа уара сутәуп иҳәозшәа.
Саргьы сгәы нҭӡыӡаан сахьтәаз сҩыҵҟьеит. Иџьоушьаша, сара
сшәаны сҩаҵҟьара дзықәиаз адгьыл ду арҵысызшәа, ашырҳәа
иаргьы дҩықәтәан ибла ҭырхаха даасҿаԥшит.
– Иҟоу уасҳәап, – иҳәеит иара, – абри адунеиаҿы, ауаҩытәыҩса
аԥсҭазаара иагьа игәы ахшәахьазаргьы, аԥсра
иҭахӡам. Абыржәы сызқәа сыдгьыл гәаҟцәгьа ианнадысҵа,
убас наҟ исыхеит, арахь уаҳа хынҳәра сықәымкәа, наӡаӡа
сагарцы. Имӷьаз ахьаазы акәхап ахәрашәагьы зхырҳәааз.
Иагьа агәырҩа имазаргьы, ибаргәузеи зыхәра ӷьаанӡа абри
адунеиаҿ иҟазаауа…
Иныҵакны ахәрашәа аацәыригеит Махьал. Саргьы инаицсырӷызит.
«Ахәра ашәа хьаа хҽыгоуп…»
Иахьада шәа еицызымҳәацыз, шәышықәса инарҭысхьаз
аҭаҳмадеи сареи ҳабжьы еиқәшәеит, избанзар, ҳлахьынҵеи
ҳхьааи акакәын.
Амра ажәҩан агәахьы ахалара иаркаран иҟазшәа, знык
хланҵы ианҭала, еиҳа аԥсы еивнагазар акәхап, ацыԥхьқәа
иахылҵуаз ашырагьы аахҽит, ԥша хьшәашәакгьы аԥсара
иныҵасит. Ҵаҟа лбаантәи ԥсҳәанаа рахь ихагалаз ауардын
мҩа уажәы абнара зхыҵәаз иҩацәхыкны, ахахә шлақәа
ирықәиааз аԥсаҵлақәа рхыцәқәақәа иҩархьысуама уҳәаратәы,
макьана зҽадзымкылацыз, аха еихьыжәы-еикәыжәжәа
ԥсҭҳәақәак хыхь ажәҩан агәышҵахь ахалара иаҿын.
Ус иаразнак даагылан дызхьымӡаз акы дахьӡарц иҭахызшәа,
ишьаҿақәа ырццакуа, арҩаш ахьҭаҽҽоз абахә ашҟа
иҿынеихеит. Уи ицашьа сгәамԥхакәа иаарыӷәӷәаны саргьы
снаишьҭалеит. Аха сышишьҭаз аниба, ашырҳәа даахьаҳәын
дааҩагылеит. Уажәы иаргьы саргьы ҳаблақәа зынӡаск еизааигәахеит.
Сгәаӷ дыкны дагозшәа, иблақәа ырцәгьан
днасыхәаԥшын, ус иҳәеит:
– Шаҟа угаӡоузеи, сара ус аламала саԥырҵуам абри
адунеи…
– Оф, гәышьа, – сҳәеит саргьы сахьгылаз.
– Уԥсы еивугазар ибзиоуп. Аԥсеивгара ауп зегьы ҳзыргәаҟуа.
Сымч хонаҵы сҽасҭом. Сымч анымха, ара иаанхагәышьода…
– иҳәан, иҭыԥаҿ дааины днатәеит. – Аԥсҭазаара
ҿахҵәар еиҳа еӷьуп, ажәабжь узлагаз намыгӡакәа уаҟәыҵыр
аасҭа. Уааи утәа уҭыԥаҿ…
Снатәеит саргьы ақьаади сҩыгеи аашьҭыхны сизыӡырҩуа.
Иара иажәабжь ахьааникылаз ааигәалаиршәан ацәажәара
дналагеит:
– Ԥшьҟан-иԥа Данаҟаи Абрскьыл ашьац тата дназлаиази амра ашәахәа игәы инықәԥсази даарԥсыҽын, ацәа дынҭанагалазаап.
Ашьҭахь уи аԥхыӡ иибаз зеиҳәаз иҟынтәи сан
рыцҳа убригь сзеиҭалҳәеит.
Ԥсҳәанаа зны иуаахушәа, даҽазныхгьы игыгшәыгушәа
ихышхыҵәан дәы сакарак иқәлан идәықәлахит. Абар, урҭ цоит
еижәылан аанкылашьа рымаӡамкәа Рыԥсадгьыл ааныжьны,
агаҿахь рхы рханы. Иаб Ԥшьҟан зны аӡыхәашь даҵәахуа,
даҽазныхгьы дҩалҵәраауа, ажәлар дрыԥхьахуеит аҳәақәа
рнаплҵаҟа ҳаҟазар аҵкьыс, шәаала мшыннырцәҟа ҳәа.
Данаҟаи иакәзар ажәлар дрыхьӡаны иааникыларц дшаҿыз,
иаб илаба ԥса зҿылаирхаз, игәы иҩалаҟацан адгьыл днықәнарҟацеит.
Уинахыс уаҳа ажәларгьы имбеит, иаргьы иԥсы уа
иааихыҵит. Иџьоушьартә ами, дад, ишыҟоу ари аԥхыӡ? Имцеи нас жәларык нхыхәашала амшын, арахь иаанхаз ргәы
аԥса аларҟацан. Сара усазҵаауазар, ицаз ирыбаргузеи, иаанхаз иоуп агәырҩацәгьа иабылуа акәымзар…
Ихы акәын иззиҳәоз иара. Уи игәырҩа абарҭ иаҳхагылоу
ашьхақәа рыкапан аҵкыс иеиҳан. Урҭ ирҿыкьасо арҩашқәа
раҟара, иӡамҩа иадбалахьан алаӷырӡ. Иахьа ашьыжь аахыс идсымбалацыз, игәы кыджәртә еиԥш аимҳәара далагеит. Акыраамҭа ихәцәа ҵкааны, уажәы-уашьҭан дхәаҽуама
уҳәаратәы аимҳәара даҿын. Нас иԥсы ааивиган ус иҳәеит:
– Ахьшәашәара иҵасыз ауп уи зыхҟьо.
– Уи шԥа? – сиазҵааит сара.
– Сара аиарҭа сыламиеижьҭеи уажәшьҭа ҩынҩажәижәабаҟа
шықәса ҵуеит. Схы ахызбаауеит суаажәлар рылымкаа
ацәарҭа алаиара.
– Ус зыҟоуҵозеи? – самхаҳәеит сара, ус азҵаара иҭара
шахәҭамыз шыздыруазгьы, даарыцҳашьан.
– Ҳадгьыл рыцҳасшьоит. Иажьроу-иацәароу аӡәы идамзаргьы днықәымиар ихьшәашәаӡа ахала инхар ҳәа сшәоит.
О, сыҷкәын, уара иуздыруам азаҵәра закәу. Ауаҩытәыҩса
изаҵәра еиҳа ихигоит, Аԥсадгьыл азаҵәра аасҭа. Уахәаԥши
хаԥсадгьыл Ԥсҳәан зеиԥшрахаз. Зегьы ирылӡаан, абнара иаганы, ара уаҩы днымхозшәа ауп ишыҟоу. Сара сыԥсы, ҭанаҵы
уи агәы сырԥхалап аха саныԥслакь изгәыҵазыҳәҳәода. Ԥсҳәан
илахьынҵадахаз… – нас ибжьы иеиҵыхны аккара ныҵаиргеит:
– Аа, Ԥсҳәан, Ԥсҳәан, сан рыцҳа лгәы аԥхара аҵкьыс
исзааигәаз, Ԥсҳәан. Узыниазеи, иҟауҵазеи адунеиаҿ
цәгьарас? Зегьы зхароу абни ашәақь ауп. Иумклан сыҷкәын,
ашәақь. Зегьакоуп знымзар-зны иухәҭам унарҟаҵоит. Насгьы иудыруаз, ашәақь аҩныҵҟа ахы ҭаны иаанумыжьлан. Ма
еиҵых, ма жәҩан ахь ахы рханы иҭырҟьала.
Ацәажәара дааҟәыҵны, ихашҭыз акы игәалаиршәоушәа,
наҟ хара днаԥшит. Сара исҭахымхеит уажәы азы уи иҿаԥшра.
Ашәақь азыҳәан агәынамӡара имаз збон азы ҿысымҭит, аҭакгьы
иҭара ахәҭаны исымԥхьаӡеит. Избанзар, ашәақь акәын
иԥсадгьыли иареи абас еиҭымны иҟазҵаз.
– Уара фҩыс иуаҳауазеи? – дҵааит иаалырҟьаны иара.
– Аԥсабара афҩы, – сҳәеит сара, уи аҩыза азҵаара шисҭоз
дырны сҽазырхианы сыҟазшәа.
– Сара ҳаԥсадгьыл афҩы ахаара ацымхәрас, ахәышәбылфҩы
ауп исаҳауа. Уи сахәаҽит, абар сҟырҟы икылагылоуп, – нас еиҭа илаԥш Ԥсҳәан инахиган, дааӷьаҵәы-ӷьаҵәит.
– Аа, Ԥсҳәан, знык уфҩы саҳаны сыԥсындаз, уинахыс сыԥсра
ԥсрахызма. Анцәа ҳазшаз, уара ауаҩытәыҩса уанизгәаалакь,
зегьы имухуеит. Асҵәҟьа угәымблҩымызт ҳәа сыҟамызт сара.
Сыԥсы макьана иахьысхумхыц убригь ҭабуп. Ус сыргәаҟла,
усмеигӡан, ауаҩытәыҩса ицәа иҭаӡо рацәаӡоуп, – еиҭа ҩынтә-хынтә дааимҳәан, аха уиаҟара дамккәа дааунашьҭит. – Зны-зынла иаарласны саунажьуеит. Ҩынҩажәижәаба шықәса
адәы хьшәашәа ақәиара шԥоубаз уара. Ҩынҩажәижәаба
шықәса,
адгьыл гәабануп, ажәҩан хызоуп. Сгәырҩеи сареи
ҳаицрыхо,
абри ихлаҳәадахаз адгьыл хақәуп, – дахьтәаз
иҽаариашан
еиҭа ацәажәара дналагеит, уажәы игәалаҟара
еиҳа
еиӷьума уҳәаратәы. – Схатә хьаақәа срыланагалацәан,
сажәабжь гәҭасыжьит: – Ишуасҳәаз еиԥш, Ԥшьҟан-иԥа Данаҟаи
Абрскьыл, ԥхыӡ иибаз игәамԥхакәа дахьыцәаз ихы
гәыбӷан
аҭо, даныҩагылоз илаԥш нарықәшәеит ҽцәа шәҩык
инареиҳаны
иара дызлааз аҟынтә ашьхаҟа рхы рханы ишцоз. Урҭ реилаҳәашьеи рҽыжәлашьеи рыла идырит иаб
ирхәҭа иреиуаз шракәыз. Иаарыӷәӷәаны излацоз рымҩа
ашҟа иҿынеихеит. Раԥхьа игылан иааиуаз Махаз-иԥа Алгыды Аранба рымҩа ааихызҵәаз ауаҩы, дангәеиҭа, инапы ҩышьҭихит ишьҭахьҟа иааиуаз ааникыларц. Урҭ рызегь
раԥхьагыла инапы ҩышьҭыхра иазыԥшызшәа, иаразнак иаангылеит. Рҽы ҭоуӷанқәа рыхәдақәа ҭҳәаны, ашақә иасуа,
рхыцәгьарақәа злааныркыларц ирҿаз раӷәрақәа аҟаҿыҳәа
ирцҳауан.
– Уа мшыбзиа! – ибжьы наиргеит Данаҟаи рааигәа даннеи.
– Бзиа убааит, бзиала уаабеит! – аҭак ныҟаиҵеит Аранаа-рԥа. – Ҵаара ԥхашьарам, узусҭада, уабантәаауеи?
– Харантәи иаауа уаҩуп. Сызусҭоу иасҳәоит зыгәра зго
ауаҩы сиқәшәар.
– Ари адгьыл иқәынхо зегьы рыгәра гоуп, – иҳәеит Аранба
иацәажәоз ииҳәаз ааигәамԥхакәа.
– Ари адгьыл иқәынхо зегьы рыгәра газар, сара иахьа
уажәраанӡа
Сыԥсадгьыл сацәыӡны сҟаломызт, – иҳәеит Данаҟаи,
Аранба иахь иҵагь дааскьаны, џьара дшибахьоу игәаларшәо,
нас игәы ианаҳәаз аҿы дшымҩашьаз агәра ганы
диазҵааит.
– Уара Махаз-иԥа Алгыды Аранба уакәӡами?
– Ааи, сара соуп, – иҳәеит Аранба, иаԥхьа игылаз арԥыс
блала дыҭҵаауа. Ацәалашәара иоуз аҟынтә изқәиҵара изымдыруа, иибахьоу, аха игәаламшәо ауаҩы, Кавказтәи ахаҿсахьа
иманы, аха арахь Кавказтәи амра дамшәӡакәа иҟаз.
– Шаҟа уҽуԥсахзеи? – иҳәеит Ԥшьҟан-иԥа Данаҟаи, иаб
иарӷьажәҩа, ԥсҳәаа рфырхаҵа дахьибаз дааигәырӷьан.
– Сумбеижьҭеи акыр ҵуама?
– Даараӡа акыр ааҵуеит. Уиаахыс шаҟа ӡиас амшын ахь
ицахьоузеи, шаҟа ӡынра абри аԥсабара шәҭыш ахәаҽхьоузеи,
шаҟа гәырҩа рзаанагахьоузеи суаажәлар, хақәиҭрада инхаз.
– Суаажәлар ҳәа узҿу зусҭцәада?
– Ԥсҳәантәыла, абри адгьыл иқәынхо.
– Арԥыс, – игәы иҩыҵаххит Аранба. – Сара суаажәлар
ишрыхәҭоуҵәҟьа ахақәиҭра рымоуп.
– О, Анцәа, – ажәҩан ахь ихы ҩышьҭихит Ԥшьҟан-иԥа
Данаҟаи. – Убри ауп саргьы исҭаху…
– Ишсоуҳәара, узусҭада нас уара?
– Урыстәыла шасыс иҿаз Ԥшьҟан-иԥа Данаҟаи Абрскьыл.
– Иа, Анцәа!.. – Аранба иҵәаабжь ашьхақәа инархыҩит.
Азныказ дхаҳәыршәырахеит, икәадыр дзахымҵуа. Жәиԥшь
шықәса анихыҵуаз Зыԥсадгьыл иацәыӡыз, абар уажәы иаԥхьа
дахьгылоу ԥсҳәанаа раԥхьагылаҩцәа рҵыхәтәа. Амилаҭ
рлахьынҵа ахьеиқәҳәалахаз, ԥыртлашьа амамкәа аныӡаара
иаҿыз Абрскьылаа рышьҭамҭа еиԥызшьуаз. Аранба ихы
инапаҿы иааган, иҽы дҩахыԥан, иаԥхьа игылаз арԥыс дааигәыҵаҳәҳәан
ажәҩан гәы данирҟьарашәа дҩышьҭихын ихы
даахаргьыжьаан днаиргылеит. Ҽцәашәҩы иҟалаз рзымдыруа,
раԥхьагылаҩ афырхаҵа, шамахамзар уаҩы дызгәыдзымҳәҳәалацыз,
иҟаиҵоз џьашьаны ихәаԥшуан. Убасҟан иара
ишыҟаиҵалац еиԥш, иҩызцәа ӷьеҩцәа адырра риҭеит инапы
ҩышьҭыхны. Уи иаанагоз, шәҽыжәҵ, шәыҽқәа рыԥсы дшәыршьа
ҳәан акәын. Даргьы иаразнак илҽыжәҵит…
Ех, дад, изласаҳаз ала, урҭ ианҽыжәлози ианҽыжәҵуази
Нарҭаа дуқәа ирҩызаха, дгьыли жәҩани ҵысуан. Аиаҵәақәа
кыдышәшәаны икаԥсон. Аӷа иҿагыларц ианцоз, ршәаԥшь
асаара
ишьҭанаҵон. Рыҽқәа рԥынҵа икылҟьоз афақь рышькыл хьеҩбжьқәа аӷацәа рлымҳа ҭнашьаауан. Абас иҟаз
ҳакәын ҳара… Аха уажәы сара сызбо агәра игараны дыҟоума
икьаԥҭахаз Ԥсҳәан иақәнагоз жәлары фырхацәақәак
ықәын ҳәа…
Нас изыҩуаз ақьаад сызхо исзымхо еиликаарц иҭахызшәа,
лымкаала днахәаԥшын, иажәабжь аҳәарахьы дниасит:
– Аранба игәырӷьара иаразнак инаихҟьеит. Игәиҽаниҵеит.
Иагьа ус акәзаргьы, шасыс иҿаз ԥсҳәанаа рхада иԥа, мариала
аурыс хәынҭқар димпыҵыхны гашьа имамызт. Иагьақәикит
уи аҵыхәтәанӡа еиликаарц
– Угәы иҭоукыз ухуҿы иаҳәеит, саб иарӷьажәҩа ԥсҳәынаа
рфырхаҵа, – иҳәеит Данаҟаи, Аранаа-рԥа игәы иҭеикыз,
ихаҿсахьа ала ианеиликаа. – Сара сыхиоуп иаауҭаху азҵаара
аҭак ҟасҵарц. Саргьы суацәажәарц сҭахуп иаахтны, «Аџьма
имԥсыша, амаҵә азылаҟәуеит», – ҳәа шаҟа иманшәалахазеи,
абра уахьсыниаз. Елукааит ҳәа сыҟоуп, сара аламала баша
арахь сшымааз.
– Уи еилыскааит, аха иуҭаху ауп елыскаарц исҭаху?
– Исҭаху еилукарц азы, ҳаицәажәароуп уареи сареи хазы.
– Ҳаицәажәап, Анцәа иҳәаны, Ҳаԥсадгьыл иахәара акы
ҳзыӡбозар…
– Ҳҳәатәы еиқәшәозар ауп, Хаԥсадгьыл азы акы анаҳаӡбо,
саб иарӷьажәҩа. Иагьа мчыла уӷәӷәазаргьы, уҳәатәы анеиқәымшәа
уҭахеит ауп, ишҭахаз еиԥш егьырҭ ашьхаруаа, рҳәатәы
еиқәымшәара иахҟьаны..
– Уҳәатәы ззеиқәшәо ауп аус злоу, – Данаҟаи Абрскьыл
иажәа анагӡаха имҭакәа дынбжьалеит Алгыды Аранба. – Иагьа дҟәышзаргьы аӡәы ииҳәо мацара жәларык азныҟәгом.
Аранба ииҳәаз иаразнак ихаҿы иааигеит Ԥшьҟан-иԥа Данаҟаи.
Урҭ ажәақәа иаб ишизкыз дацәымҩашьахуа идырит.
Убри аҟынтә Алгыды Аранба игәаанагара иара изыҳәан акыр
иаԥсан. Еибашьрала ажәлар шузымхьчо дазхәыцхьазар усҟан
Ԥсҳәан аиқәырхара азҵаара дазааигәахон. Мап анакәха,
ԥсҳәанааи Данаҟаии реилибакаара уадаҩхон.
– Ашькылкҩы, аҵла ашьапаҿы ауапақәа каршә! – ибжьы
наиргеит Аранаа-рԥа.
Ашьацраҿ икаршәыз ауапақәа инарылатәеит Данаҟаии
Алгыди.
– Иуаашьоузеи? – дҵааит Алгыды Аранба.
– Сеилызкаауа изы саашьа бзиоуп. Селызымкаауа, сареи
суаажәлари ҳагәнаҳа иқәшәеит ауп…
Аранаа-рԥа еиҳагьы игәиҽаниҵеит, ԥсҳәанаа раԥхьагыла
иԥа ицәажәашьа ахы ахьцоз макьаназы ишизымдыруазгьы,
раԥхьаӡа еиликаарц ииҭахыз дазҵааит.
– Иҳәа иаахтны, иудиҵазеи аҳәынҭқар?
Ари аҩыза азҵаара иақәымгәыӷуаз Данаҟаи азныказ даауалуашеит. Уи гәеиҭеит Махаз-иԥа Алгыдгьы. Аха азҵаара
ииҭаз дахымццакыкәа дааԥшит.
– Аиаша уҭахызар, – ацәажәара дналагеит хрыжь-хрыжь,
иажәақәа дрыцклаԥшны Ԥшьҟан-иԥа Данаҟаи, – аҳәынҭқар
исыдиҵаз
ихьамҭоу, зынагӡара уадаҩу, аха ԥсыхәа змам
акоуп.
Аранба аҳауа изымхозшәа дыхәцәырххо, аҿарҳасра далагеит. Ихәда адақәа ҟаԥшьшьӡа иҩалыпҟҟан, ихы иасыз
ишьа иблақәа ирыгәҭасны иҭырцазшәа, арахь иҭыҵәраауама
уҳәаратәы акәын ишыҟаз. Аибашьра адәаҿы аӷацәа раҳәақәа
ҭкәыцәаан ианижәлоз, шьаҿашәк иааигәаханӡа згәы рҭынчны
ирыхәаԥшуаз Аранаа-рԥа, уажәы иоуразоуроу аҟәараҳәа аиҵасра
далагеит ашыӡ ихьызшәа, исыхьзеи, мшәан ҳәа ихы
дазҵаауа аҟынӡа днеит иара. Аха ихы инапаҿы иааигеит иуалуашара Данаҟаи ишгәеиҭаз аниба. Нас иҽаарҭынчны дҵааит:
Ԥсыхәа змам аус, ԥсыхәас иаҭатәузеи?
– Ԥсыхәа змам ҳәа акгьы ыҟаӡам. Амала ԥсуа ԥсыхәас
иаҭатәу ауп аус злоу акәымзар, – иажәа ииҳәараны иҟаз ахыкәшара
даҿын Данаҟаи.
Рҩыџьагь рыбжьара шәымҭақәак аҭынчра иаарыбжьалаз,
иаразнак илымҳа ааҭнашьааит алашә Алҵышә Мақьҭаҭ ишьҭеиҳәаз
ашәа:
Ҳаи, Ҳаҭажәыҟәа-иԥа Ԥшьҟан Абрскьыл,
Уҷкәын уқәигарц дузааит Абрскьыл.
Ишьҭахь ала иаҳаз ажәақәа иаԥхьаҟа иагьа дцаргьы, ишьҭашәиуа
ишьҭазаашт иԥсы ҭанаҵы…
– Мап, – гәаныла иҳәон Данаҟаи дахьтәаз, – сара сзыхынҳәыз,
суаажәлар еиқәсырхарц ауп. Иахьа сырзеилымкаар сеилыркаап уаҵәы. Сеилнакаап аҭоурых. Мшәан, ҳмыӡырц
азыҳәан аӡәы ихы ақәиҵар акәӡами? – Аранба днаихәаԥшын
ус ҿааиҭит: – Сара сааит саб сиацәажәарц.
– Угәы иаанагоума, уаб уеиликаап ҳәа?
– Сеиликаароуп. Уаҳа ԥсыхәа иаргьы, саргьы, ҳауаажәларгьы
иҳамаӡам…
– Иҳәа иаахтны, иудиҵазеи аҳәынҭқар?
Ԥшьҟан-иԥа Данаҟаи дахьтәаз дҩагылан, ауапа днылҵны
ашьацра днылагылеит. Алгыдгьы дҩагылеит ашырҳәа. Уи
ииҭаз азҵаара уажәшьҭа ирласны аҭак иаҳар иҭахын. Данаҟаи
дыццакуамызт уажәы. Илаԥш ахьынӡанаӡоз Ԥсҳәантәыла
днықәԥшны
блала иааимидеит. Игәы ихьу-хьууа иҵалаз дызмырҭынчуаз,
ишьапы зықәгылаз ашьац иҵаауазшәа изырбоз, акыр шыкәсқәа дзыҟәгаз иԥсадгьыл, аамҭа еиқәаҵәақәа
шәышықәсала еиҟәыржәжәахьаз, аха иагьа ус акәзаргьы макьаназ зылҩаҵәқәа ҩеиуа, урҭ зхылҵуа ахәышҭаара уаҵәы
ицәар ҟалон, иахьа ишахәҭоу аразҟы ӡбамхар…
Ԥшьҟан-иԥа Данаҟаи иауизымдырхуаз иаб инапқәа еиҵыхны,
иуҳәо сақәшаҳаҭуп сыҷкәын ҳәа дшиԥымлоз. Зуаажәлар
реиқәырхара еибашьра мацарала иазхәыцуаз ауаҩы, ус
аламала инапаҿы иаагара уадаҩын. Уимоу, иара Данаҟаигьы
иԥсҭазаара шәарҭахар ҟалон иаби иареи еивҵанагалар. Аха
уажәшьҭа ишьҭахьҟа хьаҵшьа имамызт. Аӡы еибафара дызлашәаз
даццалар акәын.
Данаҟаи иҭахын Алгыды игәы дҭаԥшырц, аха уи макьаназ
иҽеиҭомызт. Агәаҽанызаара иман. Усгьы диазҵааит иара:
– Ишәыԥсҭазаашьоузеи ԥсҳәанаа, ишәԥеиԥшузеи ҳаԥхьаҟа?
– Ишәыԥсҭазаашьоузеи ҳәа узцәажәоузеи? Утәымуп ҳәа
ухы ушьоума уара?
– Абзиа иақәшәаша, Аранаа-рԥа. Стәымзар арахь аашьас
исымааз! Аха санеилымкааха усҟан стәымхоит, уаҳа даҽа
мҩак сыман ҳәа сыҟаӡам.
– Уаб, ԥсҳәанаа ҳхада, ҳар раԥхьагыла дысзыԥшуп. Насгьы ҳамҩа акыр набжьоуп. Уажәнатә сдәықәымлар, ахәлара
сыхьӡар ҟалоит. Уаб иоуҳәараны иҟоу сара исаҳарц уҭахызар,
иҳәа иаахтны, сузыӡҩруеит.
Данаҟаи Абрскьыл еиҭа Аранба иблақәа дынхыԥшылан
ҿааиҭит:
– Иӡбатәуп иаарласны Ԥсҳәан аразҟы.
– Ишԥаӡбатәу? – дааццакны дҵааит Аранба.
– Излеиӷьхаша, ҳазламыӡша амшала…
– Иабаҟоу, уара абзиара збаша, убри аҩыза алкаа?! –
уажәы еиҳа иҽаарыԥсыҽны, уи еиԥш иҟоу амҩа ибозар разҟы
змоу аӡәы иакәын ихы шьо дҵааит.
– Иҟоуп уи аҩыза амҩа, – иажәақәа иаҳа-иаҳа ахырҭәа
иҭаицалошәа, иаархьамҭаны ацәажәара даҿын Данаҟаи. –
Уареи
сареи ҳзеилибакаар иҟалоит уи амҩа.
– Иуҳәаз цқьа исзеилымкааит, Ԥшьҟан-иԥа Данаҟаи Абрскьыл. Избан, уареи сареи еиҳа ҳаилибакаарц зуҭаху?
– Ҩыџьа еилибакаауа ҟалар, ахԥатәигьы дрыцлоит, иахьа
Ҳаԥсалгьыл ҿыц аразҟы аныӡбатәу. Иахьа иҳалшои, иҳалмшои
хшыҩ ҵарыла иангәаҭатәу, ҳарҭ зегьы ашәарҭа ҳанҭагылоу,
ҳлашәхар, шьаҿак аганахь угылар, жәак иашамкәа
иаҳҿыҵҟьар, шәышықәса ҳхы ҳзышьҭымхуа ҳҟаларгьы ҟалоит.
Иалшоит зынӡа ҳабжьаӡыргьы. Иаахҵәаны исҭаху убри
ауп, Ԥсҳәан импыҵамӡырц саб.
– Ишԥа?! – дгачамкит Алгыды Аранба. – Уаб Ԥсҳәан иахьа уажәраанӡа еиқәырханы иааигоит. Иаанагоузеи уи импыҵаӡуеит
аҳәара!?
Импыҵаӡуеит, – иажәа аахижәеит Данаҟаи. – Уи иахьа ихымҩаԥгашьа
ҳауаажәлар ҭанархоит… Иҳанаижьуам аҳәынҭқар
иахьа уажәраанӡа ҳахьизымхәыцуа, ҳахьиҿагылоу,
насгьы..
– Игәы иҭоузеи? – дныбжьаххны дҵааит Аранба.
– Хаала ҳаидымлар мчыла игоит ҳҳәаақәа…
Шәареи хьаҵреи ззымдыруаз, Махаз-иԥа Алгыды Аранба. Данаҟаи Абрскьыл ииҳәаз дааиланарԥшын, игәаҵан
џьара
ихьшәашәаӡа инҭалеит ааԥсарак. Ҵыхәаԥҵәара змаӡамкәа
уахи ҽни, агәаҽанызаареи, Аԥсадгьыл алахьынҵа
иаснагь
ухәда иқәны аҟазаареи, уи еиҳау ауаҩы изыҳәан
иџьамыӷәацәгьоу акгьы ыҟаӡам. Алгыды Аранба Аԥсадгьыл
шихьчо дыԥсыр акәын ииҭахыз. Уаҳа даҽа ԥсышьак иара дазхәыцуамызт,
иагьиҭахымызт. Данаҟаи иҟынтәи иаҳаз иашоу-иашаму еиликаарц еиҭа диазҵааит:
– Уара иуеиҳәама, мчыла изгоит ҳәа аҳәынҭқар?
– Уи имҳәаргьы идыруп, аамҭа злаҟоу ала. Аурыс ҳзииааиуам
ҳара…
– Нас иҟаҵатәузеи?
– Иҟаҵатәу амҩахь иуасҳәап. Уажәшьҭа иаарласны
ҳдәықәҵа..
Аранба ируаа рҽвакқәа иреиӷьыз Данаҟаи дҩақәыртәан
иаарӷәӷәаны Ақәыџьмақәа рыԥсҭаҟа игаз амҩа ианылеит.
Аҵх агәы ааҩнашахьан. Ԥсҳәанаа рыр ыцәан. Рылаԥш
рхмыршәо ирхагылаз аҟарулцәа убас ргәырҽанын, ԥсызхоу
урҭ дрыбжьысны аҩныҵҟа неишьа имамызт. Иара убас уахьынтә
адәахьгьы цашьа амамызт. Шә-шьаҿак, ԥшьҩы-ԥшьҩыла
аҟарулцәа рыжәҩахырқәа еидҵаны инеи-ааиуан.
Шьоукы
арӷьарахь ргәырҽанын, егьырҭ арымарахь. Ԥшьҟан
Абрскьыл
иҟарулцәа азыҟаҵара бзиа рыман. Урҭ зегьы рыла
еиқәшәан.
– Еҳ, дад, – иҳәан, сара сахь иҵегь даахьаҳәын ицәажәара
аанымкылакәа инациҵеит Махьал Абрскьыл, – ауаҩы ицәа
иҭамӡо иҟоузеи! Ԥшьҟан Абрскьыл адунеи дыззықәыз иҷкәын
заҵәы, иара иаӷа, иуаажәлар раӷа шасыс диган,
иԥсырҭа-ихарҭа ҳәа акгьы изымдыруа дныбжьаӡит. Иԥҳәыс
гәаҟ днахыԥсааит. Абасала иуаажәлар рлахьынҵеи иареи
ааизынхеит.
Иаҳа-иаҳа иқәра наскьацыԥхьаӡа, иҟазшьагьы
аҽаԥсахуа иалагеит. Ичҳара маҷхон, агәыԥжәара дагон. Ар
рыҩныҵҟа џьара иахәҭамыз акы ааҟазҵо рыкнаҳараҵәҟьа
далагеит. Даазқәылаз акы иҽазыҟаҵара даҿын, аха игәы
иҭаз аӡәгьы еиҳәомызт. Убри иаргәаҭеиуан, ир хәҭақәа
рхадацәагьы.
Аҵых акыр инеихьан. Уажәааны иара аԥсшьара шихәҭазгьы,
дызмыцәо дгәаҭеиуа абааш дыҩнан. Убасҟан аурыс ибара
шиҭахымзгьы, аԥшыхәцәа аурыс гарнизон аҟынтәи итҟәаны
иааргаз, иҭаххеит ихала дизҵаарцы.
– Даажәг арахь иацы ирытҟәаз аурыс, – ибжьы ааиргеит
аҟарулцәа рахь…
Ԥшьҟан Абрскьыл иҷкәын игәы дыҵалан акәын дшыҟаз.
Ихы гарҭа имамызт, дызтәомызт-дызгыломызт. Игәы ҭызшьаашаз
цәалашәарак уажәы-уажәы иоуан. Жәиԥшь шықәса
анихыҵуаз ицәыӡыз иҷкәын убас дшыҟаз ибла дыхгылан,
дахьцалакгьы
диԥырҵуамызт, «саб, сҿыхра узашьҭамлазеи,
сахьхыӡлаз
умбаӡои», – иҳәоушәа ибжьы илымҳа иҭаҩуан.
Ԥсҳәынаа раԥхьагыла ԥшыхәцәас ҳәа иалхны имаз рхыԥхьаӡара
хәышәҩык рҟынӡа инаӡон. – Ур зегьы хьыӡҷыдас
ирыман «абжьасқәа» ҳәа. Иашан, даргьы абжьас еиԥш акәын
ишыҟаз. Раԥхьаӡа иргылан урҭ ачҳара рылаиааӡеит Ԥшьҟан.
Ашьыжь инаркны хәылбыҽханӡа, џьара ҭыԥк аҿы иианы акы
иазкылԥшуазаргьы
ҽырҵысра ҟарҵомызт. Адгьыл рҽеиуатәны
иҳәазон, амаҭ еиԥш иқәҵәырааны, рышьҭыбжь мыргаӡакәа.
Иара убасҵәҟьа аӡаҿгьы иӡсон. Иаҭахны иҟалозар, хԥа-ԥшьба шәымҭа аӡаҵаҟа ирычҳауан. Рлымҳақәеи рыблақәеи
ҵарын. Ибзиаӡан ирдыруан ауаҩы иԥсыҽырҭақәа, ибжьы
агаха имҭакәа деилыршьуан. Иҿы зларшәаҳаша ахҭырԥа ианаарҭххо
ишеилҵәырааша имазеины рыхәда иахан. Рарма
напала иркын аихаҵәы, наҟ-ааҟ иазеиҟаран х-цык змаз, атҟәа
дыркыр дықәшьны дызларгашаз. Ргәымшәара иацназгоз
ашьамхы
џьбарагьы рыҵан. Ишқәылоз еиԥшҵәҟьа ахьаҵра
аангьы ирласны шьҭахьҟа ицон. Хәба-фба шьаҿа еиҵаны
иԥоз агәыԥаҿ дрыдыркыломызт. Ԥаҩ дук днықәххыргьы даанымгылозар акәын. Ашәҵла ҟьантаз дуқәа махә змаӡамыз
иқәлан иԥшыхәуан. Убрахьынтәи ахҿа дәықәҵан иахьалнадоз ауаҩы дырхәыр алшон. Ԥшыхәра ианцоз афатә
шьҭырхуамызт.
Урҭ мчыбжьык крымфаӡакәа ирычҳауан.
Аӡы рацәаны иржәуамызт. Изырхьамҭашаз имыцхәу маҭәа
шьҭырхуамызт.
Ианыԥшыхәуаз рыбжьы ҭганы еицәажәомызт.
Напыла-шьапыла еибадыруан. Ажәакала, Ԥшьҟан Абрскьыл
ирхәҭақәа узрывамло еиқәыршаны иман. Имамыз акы заҵәык
акәын, ахыԥхьаӡара.
Еҳ, дад, сыҷкәын. Ахыԥхьаӡара иахҟьаны ауп саргьы абра
уаԥхьа сеиҭымха сызтәоу. Ҳхыԥхьаӡара маҷхара ҳақәнахит,
ҳамч мхеит иҳаиҳаз рҿы..
Дааԥсазар акәхап иԥсы изеивымго деихәлакьысуа аимҳәара
далагеит. Ихмаҷыр имаҟа иадҳәалаз аамихын, сышҟа
иааиырххеит, аӡы изаазгарцаз. Иара аимҳәара даҟәыҵхьан,
аха аԥсеивгара ицәуадаҩны акәын дыштәаз. Иаазгаз аӡы иаразнак имжәыкәа акыраамҭа дхыԥшылон, иқьышәқәа ҵысҵысуа
дацәажәоушәа. Нас дмыццакӡакәа иаажәны, ахмаҷыр
имаҟа инадҳәалан ус иҳәеит:
– Анцәа игха ириашарц акәу, абри еиԥш адгьыл ҳақәиҵан,
ҳагьықәицеит. Ҳӡыхь хьшәашәақәа ахәша еиԥш, инуҿаӡыҭуеит.
Ҳаи, ԥсҳәанаа гәаҟқәа, шәӡыхьқәа абаҟоу, шәыбнақәа
абаҟоу, шәара шәабаҟоу…
Ихы ҩышьҭыхны амра дҩаҵаԥшит Макьал Абрскьыл. Ахәлара
ихьӡар ҳәа дшәозшәа, иажәабжь анагӡара дналагеит
иаарццакны:
– Ацәашьы шәпа ахькыдыз аҵаҟа дтәан Ԥшьҟан ихы
иқәыжь, дҟәындҟәындуа. Уи ихи иареи еицәажәон. Аԥхьаҟа
илшаша
илымшаша еиҿаргылан дрыхәаԥшуан. Аха ихахьы
иааигомызт
акы заҵәык, аурысқәа рнаалара…
Абааш ашә аартны дрыман иааҩналеит атҟәа. Арԥыс
ихиҿы
аахеиқәааран, аукы ԥшӡакы, иаразнак Ԥшьҟан Абрскьыл дахьтәаз гәаҭан днеизыԥшит. Уи дтәан иааргаз атҟәа
дихәаԥшырц
иҭахымызшәа, наҟ аҭӡамцахь иҿы нарханы.
Абаа аҩныҵҟа ҭынчран. Иблуаз ацәа цәашьқәа аҷҷаҳәа рыбжьы
игоз ада уаҳа акгьы уаҳауамызт. Аҟарулцәа атҟәа дыҩназгалаз,
рыԥсы лагаҩагара ӡаны игылан, раԥхьагыла иреиҳәараны
иҟоу адҵа иазыԥшны.
– Дааныжьны шәдәылҵ, – аҟарулцәа рышҟа адҵа ныҟаиҵеит
Ԥшьҟан Абрскьыл, дара рахь дхьамԥшӡакәа.
Аҟарулцәа иажәа ҩбамтәкәа адәахьы индәылҵит. Еиҭа
аҭынчра хьамҭа ныҩнаҳаит абааш аҩныҵҟа. Ацәа цәашьқәа
аҭагылазаашьа рџьабозшәа, рылаӷырӡқәа ргәыҵкьаса алеира иаҿын. Ԥшьҟан уажәы дзызхәыцуаз иҷкәын иакәын. Иԥсы
ҭоу иҭаму еиликааразы аҳәынҭқар ажәа иниҵарц ихон, аха
еиҭа иҽааникылон. Иԥсадгьыли иуаажәлари рызҵаара еиҳан,
иҷкәын иаасҭа…
Атҟәа абааш аҩныҵҟа иԥсы ҩнаҟәкуан. Урыстәыла акаршәра
дуқәа ирааӡаз, Кавказтәи ашьха шьанҵақәа дырхагылоушәа
акәын ихы шибоз. Ааӡара бзиа змаз афицар қәыԥш,
дахьыртҟәаз ибӷа ԥнаҵәон. Уи шьҭамҭала аҳәынҭқар изааигәаз
уаҩын. Романоваа дырхылҵшьҭран.
– Уааины абра саԥхьа утәа, – иҳәеит Ԥшьҟан атҟәа иахь
дхьамԥшӡакәа.
Ҳаҭажәыҟәа-иԥа Ԥшьҟан иаԥхьа игылаз аҟәардәаҿ днатәеит
атҟәа. Ԥшьҟан ихы ҩышьҭыхны иаԥхьа итәаз данынаиҿаԥшы,
ицәа дынҭыбзааны игәы ааҭӡыӡааит. Иблақәа азныказ иаалашьцаз, алашара рхылаанӡа иԥсы ихәлашәазшәа
ус деиқәшәы дтәан. Азныказ иҷкәын Данаҟаи ихиҿы акәызшәа
ибеит. Абар иблақәа, абар ихаҭа. «Иа, анцәа, – игәы дынҭацәажәеит
иара дахьтәаз, – дышԥаиеиԥшу сыҷкәын, дышԥаиеиԥшу…
Абри инаур акәзар? Мамзаргьы иԥсы сашәиирц,
исықәыӡбарц иаазар. Сыҷкәын заҵәы Сыԥсадгьыл дахьаҭнысымԥсахыз
ишьа иурц иҭахызар?! Мап, сыҷкәын, мап,
анцәа
ду дсықәӡбаргьы, уара уҿысхуеит ҳәа Сыԥсадгьыл
сзыҭиуам.
Уи иахҭнагахьоу агәаҟрақәа рацәаӡоуп, сыҷкәын.
Аԥхьаҟагьы
иаԥеиԥшу здырхуада»…
– Усзыхәаԥшуазеи? – атҟәа диазҵааит Ԥшьҟан. – Угәы
иахәама
абас сеилаҟәыбаса сахьубаз? Мышкы зны ибгарц
иҟоуп абарҭ ашьхақәагьы..
– Уи акәӡам сара сзызхәыцуа абыржәы, – иҳәеит аамысҭашәала,
итҟәарагьы иҽамҭакәа атҟәа. – Иабантәиааугеи абриаҟара
ахаҵара, милаҭ хәҷык ирхылҵыз уара?
– Милаҭ рацәа урхылҵнгьы, ахаҵара уламзар ҟалоит, –
дҩагылан абааш ахашәара-аҵашәара даалеиҩеин, атҟәа
днеихагылан
ус иҳәеит: – Нас шәхыԥхьаӡара ахьырацәоу аума
ҳадгьыл
ҳзахыжәбаауа? Сшәазҵаауеит, ҳзыхшәырҟьозеи,
ҳадгьыл
зҳамашәкуазеи?
Атҟәагьы дҩагылан, Ԥшьҟан иҿаԥхьа иҽаариашан ус иҳәеит:
– Сара уи аиԥш иҟоу аҭак аҟаҵара сылшом. Сара исуалу
арраҿ амаҵ аура ауп, ишубо исзынамыгӡеит акәымзар…
– Ааи, иузынамыгӡеит. Хьӡи-ԥшеи змоу аурыс фицар, ашьха уаа, мамзаргьы шәара абна уаа ҳәа шәзышьҭоу, утҟәаны
уахьааргаз, – иҳәан иааигәа днеины иблақәа дынхыԥшылеит.
– Анцәа срыцҳашьа, шаҟа уиеиԥшузеи?!
– Дарбан сзеиԥшу? – иааџьашьаны дҵааит атҟәа
– Сыҷкәын, – дхаҳәыршәыраха аҭак ныҟаиҵеит, Ԥшьҟан
Абрскьыл.
– Дабаҟоу уҷкәын?
– Уи дыӡхьеит, иҟалап уажәшьҭа иԥсы ҭамзаргьы. Жәиԥшь
шықәса анихыҵуаз дысцәыргеит шәара шәтәқәа дытҟәаны.
Шасысгьы дааныркылеит, рҳәеит. Уиаахыс иҵит акыр шықәса.
Иан лакәзар дихыԥсааит. Саргьы… Са стәы уасҳәеит ҳәа
сеилызкаауа уааума уара?
– Шаҟа иашамкәа ҳаизныҟәоузеи ауаатәыҩса, – иҳәеит
атҟәа ихы икәаҽ, ԥсҳәанаа раԥхьагыла ибла ахыԥшылара
изымгәаӷьуа. – Ҳабжамҽамны ауп ҳшишаз Анцәа ду. Уҷкәын
изы иухугахьоу агәаҟрақәа алоухугарц, сара исзуулакгьы
сыхәҭаны исыԥхьаӡоит.
Ԥшьҟан Абрскьыл ибла иныхгылеит иҷкәын ихаҿсахьа.
Атҟәа иажәақәа игәаҵанӡа инҭшьааит. Нас иҵегьы деиҭанеизааигәахан
диазҵааит:
– Уани уаби ыҟоума?
– Сан лоуп исымоу.
Ԥшьҟан иԥҳәыс дигәалашәеит. Лыҷкәын изы дшыӷьаҵәыӷьаҵәуаз,
дышиҳәоз лыԥсҭазаара далҵит. Уи лҿаԥхьа ахара ду
шиду инхоит иԥсы ҭанаҵы. Даныԥслакгьы уахь акрыҟаӡазар,
лымԥынҟа дауқәлаша. Абри арԥыс иангьы, убри леиԥш
аԥсышьа цәгьа лмоурц азыҳәан, иӡбеит дызхымԥашаз аус.
– Ухы уақәиҭуп, уца уара утәқәа рахь!
– Уи шԥа?! – иаҳаз цәгьа агәра изымгакәа дҵааит атҟәа. –
Схы сақәиҭну?
– Уақәиҭуп. Уара уан сара сыԥшәма леиԥш, духымԥсаарц
азыҳәан, – иҳәан аҟарулцаа даарыԥхьан инарыдиҵеит: –
Абри арԥыс аҳәаа дахганы доушәыжь. Дцааит деибга-дызҩыда
иԥсадгьыл ахь.
Атҟәа зхы иақәиҭитәыз данца ашьҭахь, еиҳагьы иҭагылазаашьа
цәгьахеит Ԥшьҟан Абрскьыл. Абыржәы акәушәа
иҷкәын даныргаз, абыржәы акәушәа иан даныԥсы, изаҵәра
еиҭа азаҵәра ацло, ила ишабоз аихәлаҳара далагеит. Еихагыла-еиҵагыла ижәлаз азҵаарақәа зегьы иреицәан Иԥсадгьыл
азҵаара. Ԥсҳәанаа рыдгьыл азҵаара инаҭоушәа иаҳауан
уажәы, «ишԥаҳаԥсыхәо», – ҳәа. Уажәшьҭа иара иқәра
ахьнеизи,
насгьы икәша-мыкәша аҭагылазаашьа злаҟалаз
ала, идгьыл азҵаара иара ихала аҭак аҟаҵара илшо дыҟамызт.
Убри аҟынтә аҵх акыр ишцахьазгьы, дрыԥхьеит ир раԥхьагылаҩцәа.
Аамҭа мгакәа иара иҟын иҟан Алдыз-иԥа Ажьгьери Аԥшыцбеи, Хмыҷ Елҟан-иԥа Ачуеи, Даӷәыз Сҳаҭқьери
Соулаҳ-иԥеи, Махаз-иԥа Алгыды Аранба усгьы амҩа дықәын.
– Узмырцәоузеи, ԥсҳәанаа, ҳаԥхьагыла? Ухуҿы ианызбаалоит угәы шҭынчым. Мшәан, уажәыҵәҟьа иааҳакәыршан
ҭынчроуп. Аурыс атҟәа иаагаз излеиҳәо ала, урҭ ҳақәларц
ргәы иҭаӡам, – иҳәеит дшааҩналазҵәҟьа Ажьгьери Аԥшыцба.
– Аиаша уҳәеит, Ажьгьери. Иааҳакәыршан ианҭынчраха,
еиҳагьы сгәы аҭыԥ иҭагылом. Уажәазы аурыс иҽаанкылара,
акы иазҳәазар акәхап.
– Ҳҳәаақәа рҿы аурыс игарнизонқәа иаҳа-иаҳа рыцлара иаҿуп, – иҳәеит Соулаҳ-иԥа Сҳаҭқьери Даӷәыз. – Ҩынҩажәижәаба
бзарбзан Бцана абнараҿы иҵәахны ирымоуп.
Даҽа хәнызқьҩык инареиҳаны аҽцәа аҳәа зку аинрал Добринин ирхәҭа ирыцлеит иацы.
– Аполковник Добринин аинралра ирҭама? – дҵааит
Ԥшьҟан.
– Ааи, ҳаԥхьагыла ухаҵкы, сара сыԥшыхәцәа уи дырбеит
аинрал маҭәа ишәны, – иҳәеит Ачуа Хмыҷ.
– Ҳара шаҟа ҳаршьуа аҟара рчын иацлоит аҳәақәа, –
иҳәеит Ԥшьҟан Абрскьыл. Нас ԥыҭраамҭак ааҭынчрахеит ԥсҳәанаа
рнапхгаҩцәа рыбжьара.
– Атҟәа ҳаиҭаиазҵаап, – иҳәан, аҭынчра ааилеигеит Ажьгьери Аԥшьыцба. – Избан аурысқәа ҳҳәаақәа рҿы архәҭақәа
заарго ҳәа…
– Атҟәа дыҟаӡам, – иҳәеит, ашьшьыҳәа ибжьы ныҵакны
Ԥшьҟан.
– Ишԥа дыҟаӡам?! – дахьтәаз дҩыҵҟьеит Соулаҳ-иԥа
Даӷәыз. – Дыбналама?
– Мап, сара доусыжьит…
– Уццакцәеит, ҳаԥхьагыла, – дахьтәаз дҩеихан дҩагылеит
Ажьгьери Аԥшыцбагьы. – Уи ибзиан иаҳԥыхьашәаз фицарын. Насгьы Романоваа рышьҭамҭа датәын. Уҷкәын изы дҳаԥсахыр
ҟалон.
– Сыҷкәын иԥсы ҭоуп ҳәа шәгәы иаанагоума?
– Уҷкәын иԥсы ҭамзар уажәшьҭа адырра урҭахьазаарын.
Шасыс иҿоу ианакәзаалакгьы напы идкылан дрыхьчоит, –
иҳәан, ибылны икыдшәаз ацәашьы алҩаҵә хәхәаӡа изхылҵуаз
ахькаршәыз иаашьҭыхны абаа ҿаҟәара инықәиҵеит Хмыҷ.
Абааш аҩныҵҟа еиҭа ааҭынчрахеит. Ԥсҳәынаа рыр раԥхьагылаҩцәа
иргәамԥхеит рхада ихымҩаԥгашьа, дырзымҵаакәа
атҟәа дахьишьҭыз. Ԥыҭраамҭак днарылс-аарылсуа рыблақәа
днархыԥшылан, нас дааины иҭыԥаҿ днатәаны ус иҳәеит:
– Ишәҭахызаргьы шәсықәӡба. Исыхәҭоу сақәшәыршәа ар
рҿаԥхьа сыргыланы. Шәысхычча, убригь сычҳауеит, – иԥсы
ааивиган иажәа инациҵеит. – Сара исылымшеит уи доусмыжьыр, исылымшеит. Атҟәа сыҷкәын ихы аахҵәаны ихагылан.
Дықәзааит нас адунеи, сыҷкәын еиԥшу аӡәы.
Абааш ду бганы илеилаҳазшәа рызынтәык шьхынԥсылеит
иахьгылаз. О, дад сыҷкәын, иара схаҭагьы ари ажәабжь аасаҳаз
аахыс, Ҳаҭажәыҟәа-иԥа Ԥшьҟан санизхәыцлак, сҳашҳатәрахоит.
Сшьа-сда аусура иаҟәыҵуеит. Сыхҭырԥа насхыхны
инкаршәны, сгәы сҭасуа ԥсҳәанаа ҳқыҭақәа снарылаланда ҳәа сааҟалоит. Ҳаи, ҳаи, зыԥсадгьылаҿ лаӷырӡы змауз, сашьцәа срыцҳашәымшьаӡои схала сахьаанхаз? Шәхы
шԥацәыжәгеи шәара ахьаа, шәхы шԥацәыжәгеи…
Ҳаи, сара мыжда, сара гәаҟ,
Сызхаанхазеи, сзыниазеи, сара гәаҟ?..
Тәылада, ҩныда, сара гәаҟ,
Адәы сықәзаарыма, сара гәаҟ…
О, ари ашәа аниҳәоз ихаҿсахьа зеиԥшраз зымбаз ауаҩы,
издыруам аӡәы игәаҟра заҟароу. Итәыла ианыӡааз иуаажәлар
рылаӷырӡқәа ихиҿы рыблызшәа, ӡи-мцеи зхысхьоу, иҭацәу,
ҵиаак зқәымиаауа адгьыл иеиԥшхон. Уи ҩныҵҟала дбылуан.
Иара абри адунеи ду ҩныҵҟала ишыблуа еиԥш. Уи ибылра
ицәеи-ижьи ианыԥшуан. Дкаҳахьан. Ауаҩытәҩса иԥшшәы
ҳәа акгьы ихамызт. Нырцәыҟа имҩа хан. Абри ауаҩ
сахьихәаԥшуа схы ахызбаауан аԥсҭазаара иара саргьы. Иашоуп, суаажәлар аҭоурых аԥшатлакә ишацҟьазгьы, рыбжеиҳараҩык
мшыннырцә ишкаԥсоугьы, сара Сыԥсадгьлаҿ сыӡит
уҳәартә иҟам. Макьаназ аԥсҭазаара ҳҳәоит, макьаназ ахақәиҭраз
ҳақәԥоит…
Сшымгәыӷӡоз иаалырҟьан ацәажәара дналагеит Махьал
Абрскьыл.
Махаз-иԥа Алгыды Аранба, Ақәыџьмақәа рыԥсҭа ар ахьгылаз даназааигәаха, ҩыџьа аԥхьаҟа ишьҭит, аҟарулцәеи дареи изеилибамкаакәа, машәыр рылеибамхырц. Урҭ ажәабжь
ааргаанӡа Данаҟаи иахь ус иҳәеит:
– Исаҳаит иуҳәаз, Ԥшьҟан-иԥа Данаҟаи. Саргьы суқәшаҳаҭуп.
Иахьынӡалшогьы судгылаҩуп. Ԥсҳәанаа аԥхьаҟатәи
рыԥсҭазаара уара ишуҳәо ада ԥсыхәа аман ҳәа иҟаӡам. Аха
ҳаиликаару уаб? Ҳаилыркаару уи иҩызцәа, ҳаилыркаару
ҳауаажәлар? Заанаҵ иуасҳәоит, уара уаб даараӡа иҽшиԥсаххьоу.
Уи рыцҳашьара шилам Иԥсадгьыл аҿаԥхьа иааивалаз иҟны.
– Саби сареи ҳанзеилибамкаа, сара издыруеит сзықәшәараны
иҟоу ара. Сара сыкнаҳарала, саб иҵегь ԥсҳәанаа
рыбӷа изырӷәӷәозар, иа, Анцәа ду, ҳарҭ зегьы ҳзашьапкуа,
уахаҵәҟьагьы уи мап ацәыскуам…
– Ех, сашьа, – ибжьы хьамҭа аҵх иналаҩт Аранаа-рԥа. –
Шаҟа
ҳрыцҳаузеи Ҳаԥсадгьылгьы ҳаргьы…
– Амҩа аартуп, – даарыдгылеит иишьҭыз рахьынтәи аӡәы.
Рҽқәа рышьхәа нарбаны абааш ашҟа рҿынархеит Данаҟаии
Алгыди.
– Иааиуа уарбану? – иабџьар рхианы ибжьы наиргеит, аҵх
лашьцара иалагылаз аҟарул.
– Аԥсадгьыл ахьчара зегьы иаҳуалуп, – ибжьы наиргент
Аранба. – Исыцу ҳара даҳтәуп. Абрскьылаа рышьҭамҭа деиуоуп.
– Шәлеи, – амҩа ааиртит аҟарул.
– Хәлыбзиақәа! – иҳәеит Алгыды абааш Данаҟаии иареи
шыҩналазҵәҟьа. Итәаз иаразнак иҩеихаҵгылеит.
– Бзиа убааит, уахьца уаалеит! – иҳәан, абааш агәҭахьы
дааскьеит Ԥшьҟан. Ҿымҭ игылаз арԥыс ишҟа дынхьаԥшын,
усгьы нациҵеит: – Дызусҭада абри арԥыс иуцу, Аранаа-рԥа?
– Дсыздырам, амҩан дсықәшәеит. Харантә иаауа аӡәы иоуп
иара излеиҳәо ала, ԥсҳәанаа рхада дызбар сҭахуп, иҳәеит.
Ԥшьҟан Абрскьыл арԥыс ихы инаркны ишьапаҟынӡа блала дааимидеит. Нас лымкаала ихы наиқәкны диазҵааит:
– Узусҭада, уабантәиаауеи, насгьы иуҭахузеи? – Ԥшьҟан
Абрскьыл ас иаахжәаны изҵаараҭишьа иаргачамкит иҩызцәа.
Иара изҵаара ирласны иахьимоуз ааигәамԥхакәа, даҽа
шьаҿак иаԥхьаҟа иааҟаҵаны, ашә дахьаахыҵыз игылаз арԥыс
днеиҿаԥшит.
– Сара сызусҭоуи сахьынтәиаауеи раҵкьыс, ихадароу,
хықәкыс исмоу, исҭаху ауп, – иҳәан, абааш агәҭахьы дааскьеит Данаҟаи Абрскьыл. – Ԥсҳәанаа раԥхьагыла хьӡи ԥшеи
змоу Ԥшьҟан Абрскьыл, сара уара уахь сзаашьҭу снавамлакәа
иаахтны иуасҳәоит.
– Уззаашьҭузеи? – изымчҳакәа Данаҟаи иажәа ааникылеит Ԥшьҟан.
– Сара сааишьҭит аурыс ҳәынҭкар, уареи сареи ҳаицәажәарц
азыҳәан.
– Аурыс хәынҭқар уара уда уаҳа исниҵаша аӡәгьы
димоуӡеи?! – маҷк алаф налхшәа иҳәеит, аха иааиз арԥыс ус
башак шиакәмыз ибон аҟынтә диазҵааит: – Ииҭаххазеи аурыс
ҳәынҭқар сара сҟынтә?
– Уареи ууаажәлари ирзеиӷьу…
– Ишԥа, сара суаажәлар ирзегьу аурыс ҳәынҭқар иҭаххану?
– иааџьшьаны ҿааиҭит Ԥшьҟан. Нас иаԥхьа игылаз ишҟа
цәымӷрак неиҿықәлан, ус иҳәеит: – Аурыс ҳәынҭқар акьачақьцәа
рацәаны имоуп, урҭ уреиуазар уара?!
– Алафҳәара иаамҭам. Ԥсҳәанаа раԥхьагыла, – иаарҭынчны
ҿааиҭит Данаҟаи. – Иумам аамҭа, умшқәа ԥхьаӡоуп…
– Еи, арԥыс, – абааш дныҩныхәааит Ԥшьҟан Абрскьыл. –
Иаанагоузеи иуҳәо?
– Шәыԥшыхәцәа ирымбаӡои, шәҳәаақәарҿ ҵҩа змам аурыс ир акәыршан иширгылахьоу.
– Нас, уи акыр аҳәоума? – иаҳа-иаҳа иԥсы аилашәара иаҿын
ԥсҳәанаа раԥхьагыла.
– Уи Ԥсҳәантәыла дақәларц игәы иҭоуп, аҳәынҭқар иуниҵаз
ажәа уахамҵгылар.
– Абри лрԥыс игәра сызгом сара, аҟарул шәрыԥхьан наҟ
ддәылжәга.
– Сара ус аламала идәылуго сакәӡам. Аҳәынҭқар ихьӡала
сааит, саб…
Абааш аҩныҵҟа инҩнадыдызшәа, рызегь ахьгылаз инышьхныԥсылеит.
Ԥшьҟан Абрскьыл ахы цаҳә-цаҳә игәаҵӷа ҿнаҵәазшәа,
днеилууааит. Мацәыс еимҟьараны иаԥхьа дниаҟьеит
жәиԥшь шықәса зхыҵуаз иҷкәын, Иблақәа азныказ ихиҩаз
изхымтуа, ихитыргьы иаҳаз ашьҭыбжь иара иакәымзар ҳәа
дшәаны, зыԥсы зӡаз игәы аисра иаҟәымҵырц азыҳәан аҭӡамц
иҽнадҵан иҽааирӷәӷәеит. Абааш злеихагылаз ахахә цәы
дуқәа еихҩрны ижәҩахыр иқәҳазшәа, деиҵаӷәӷәа дахьгылаз
даахьаҳәит уи арԥыс ишҟа, нас исаҳарызеишь ҳәа дшәозшәа
ҿааиҭит:
– Саб уҳәама?
– Ааи саб. Аурыс ҳәынҭқар шасыс иигаз, уҷкәын Данаҟаи
Абрскьыл соуп.
– Иа Анцәа, ухьы шьаргәыҵа сакәыхшоуп, – гәаныла иҳәон
Ԥшьҟан, – иахьа уажәраанӡа, хьымӡӷы сымгац, аԥхьаҟагьы
ԥсыҽрак
сзумун… Исыҭ амч абыржәы схы саиааиратәы.
Ҳрыцҳашьа
суаажәлари сареи!..
Ҳаҭажәыҟәа-иԥа Ԥшьҟан Абрскьыл иаразнак иԥсахит игәы.
Иблақәа ирыхтәалаз алашьцара наихҟьан, иҽааириашеит.
Иҩызцәа аӡәаӡәала рыблақәа днархыԥшылан, иҷкәын ишҟа
даахьаҳәын, иҽаархьшәашәаны диазҵааит:
– Иуҭахузеи сара сҟынтә?
– Сара исҭаху ҳауаажәлар ирзеӷьу ауп…
– Саргь уи сыԥсҭазаара зегьы ақәсҵеит.
– Уи еиԥш аҟаҵара ҳарҭ зегьы иаҳуалуп.
– Иҳәа иуҭаху ааркьаҿны, – иажәа ааирмчит Ԥшьҟан.
– Аурыс ҳәынҭқар Кавказ инапаҿы иааигеижьҭеи акыр
ҵуеит. Уи бзиан иудыруеит уара. Анкьа иареи уареи аиҩызара
ахьшәыбжьази Ԥсҳәан, Урыстәылеи ахьеицышәыхьчози, насгьы акыршықәса сара шасыс сахьҿази, урҭ зегьы аамҭа иагеит
уажәшьҭа. Сара сҿала иузааицҳауеит ԥсҳәанаа раԥхьагылара
шьҭоуҵарц. Еибашьрада ҳҳәаақәа аартны, анкьа ҳшыҟаз еиԥш,
аиҩызара ҳабжьаларц. Ҳара аурыс инапаҵаҟа ҳаԥсадгьыли
ҳауаажәлари еиқәҳархоит саб.
– Иа, Анцәа, исыҭ амч схы саиааиртә, – ибжьы иҩеихылҟьаз,
абааш аҭӡамцқәа архыџ-хыџит Ԥшьҟан Абрскьыл. – Суаажәлар,
исаҳауа закәызеи, слымҳа сажьома, мамзаргьы… –
ииҳәарц ииҭахыз намыгӡакәа аихац иҭаку абжьас еиԥш, абааш дааҩнамацәысын, нас иҽааиқәкны иҷкәын иаԥхьа даагылан, ибла ҭаа диҿаԥшуа ус иҳәеит: – Изысзуузеи, сыҷкәын,
абри аҩыза? Сызурԥхашьазеи суаажәлар рҿаԥхьа?
– Уаҳа ԥсыхәа ыҟам, саб. Сара избоит ууаажәлар шумпыҵаӡуа…
– Сара соума зуаажәлар зымпыҵаӡуа ҳәа узҿу?! – ибжьы
ҩышьҭихит Ԥшьҟан Абрскьыл. – Иаҳҳәап, аҳәынҭқар исниҵаз
ажәа сыдсымкылеит, усҟан?
– Усҟан, мчыла игоит ҳтәыла-..
– Ишԥа, ҳтәыла уҳәама?!
– Ааи, ҳтәыла. Сара Ԥсҳәантәыла анапхгаҩы Ҳаҭажәыҟәа-иԥа Ԥшьҟан Абрскьыл иҷкәын Данаҟаи Абрскьыл соуп.
– Мап, – дныҩныхәааит Ԥшьҟан. – Уара жәиԥшь шықәса
анухыҵуаз
иԥсыз сыҷкәын уоуп. Угага ауп абра, ухаҭа уакәӡам.
Иара ухаҭа уакәым, угагагьы ԥсахҩуп, иԥсахҩуп…
– Мап, саб, – ибжьы ҩаимпыҵҟьеит Ԥшьҟан-иԥа Данаҟаигьы.
– Сара схыӡлан сшыҟазгьы шәымҭак иадамзаргьы
Сыԥсадгьыл
схасмыршҭит. Иара абзиабара исымоу ауп арахьгьы саазгаз. Уара иулшоит сыкноуҳарц. Ҳанзеилибамкаа,
убасгьы
разҟыс исоуазар акәхап. Сара сыхынҳәреи уара ухы
аламырҟәреи
ракәӡам ара аус злоу. Аус злоу, ҳажәлар аԥхьаҟа
реиқәырхара ауп. Ҳара ҳаиԥш иҟоу амилаҭ хәҷы мчра
дук иамыхьчозар, рхала рхы рзыхьчараны иҟаӡам. Ари, адунеи
ауаатәыҩса рыԥсҭазаараҿы иԥышәоу акы ауп. Ухәыц,
саб уахымццакын ууаажәлар рлахьынҵа… Аурыс ичҳара
шьыцәгьоу здыруеит, аха уаҳа даҽа ԥсыхәак збом сара. Уара
уаҟара издыруада уи аҳәа дшаҩызоу, ддәықәлзр аанкылашьа
шимам. Нас избан ҳара уи имагә ашьхәа ҳзаҵаҟьацра…
– Иҳәала, иҳәала, сыҷкәын, – ахы зықәшәаз агыгшәыг еиԥш
дныҩныхәааит Ԥшьҟан Абрскьыл. – Макьаназ усычҳауеит,
уан иухыԥсааз лыԥсы аҳаҭыр аҟынтә. Уи нахыс сара сҟынтә
ԥсҭазаарак уақәымгәыӷын…
– Иубоума аԥсҭазаара сан илызнауз. Уаргьы саргьы еицәоу
ҳазнеиуеит ҳзелибамкаар…
– Уареи сареи ҳаилибакааран ҳаҟаӡам адунеихаангьы.
Уара усыҷкәынам, мап уцәыскуеит…
– Исыцәкы мап, ишуасҳәаз еиԥш, сыкнаҳа уҭахызаргьы.
Мамзаргьы аԥсахҩы ҳәа сыхҵаны, агәашьа садҿаҳәала Ԥсҳәан
реизарҭа ашҭа дуаҿы. Зегьы сыбла иҭажьцәааит, алаба
садыргааит, аха уара ԥсҳәанаа рхы иақәиҭтәы. Урԥырҵ. Урҭ
уажәшьҭа уара иузныҟәгом.
Еиҭа адыдбжьы ҩынгазшәа иаҳаит Ԥшьҟан Абрскьыл.
Иԥсы
аамаҷхан дкаҳарц акы ааигымхеит, ихы инапаҿы
иааимгазҭгьы.
Иҷкәын ҟамала икьатеиқәа еилаирхаазшәа,
ашоура
ижәлан абылра даҿын. Ишьапқәа иуахәаха иҵахаз
иҵшьуа Аԥшыцба Ажьгьери дахьгылаз днеины иблақәа
ахыԥшылара
далагеит, зҿумҭуазеи, уззыԥшузеи ҳәа аанаго.
Аԥшыцба
иакәзар, ибз ихәлашәеит, иԥсы изеивымгеит, иҿы
еихымҵит. Шықәсыла ихыҵуаз аҟара еидара хьамҭа ихәда
икәрыжьызшәа, иаҳа-иаҳа ахәара далагеит. Ԥшьҟан уи еиҳагьы
дараапкит, дагьаршәеит, иаснагь ахшыҩ иабжьызгоз
ауаҩы ахьҿимҭыз азы. «Иа, Анцәа, ари закәызеи, ари змааноузеи?
» – ҳәа игәы деиҭанҭагәжәажәеит. Иҷкәын иахь дынхьаԥшит,
аха иаразнак цәымӷрак неиҿықәлан, илаԥш неиҟәганы,
Аранба дынаиҿаԥшит. Аранба дгылан деиҵаӷәӷәа,
ари ахҭыс иара ишивымсуаз дырны. Ихы ҩышьҭыхны, анцәа
диҳәошәа дааматанеины, акы иҳәарц иҽыназикуаз, Ԥшьҟан
уи днеиԥырҵны, Адаӷәызи Ачуеи рышҟа иҿынеихеит. Даргьы
раԥхьагыла рышҟа дааиуазшәа анырба, уаанӡа еилаҳан иҟаз
рцәеи ржьи ҩышьҭырхит, аха дразҵаар ҳәа ишәаны рыблақәа
зымҩа инеиҟәыргеит. Иаргьы урҭ рҿы даанымгылакәа, абааш
аҵыхәтәанӡа днеин, даахьаҳәын ибжьы ӷьеҩ нарықәиргеит:
– Ааи, ааи. Иахьарнахыс мап ицәыскуеит. Сара дсымаӡам
ахшара. Дысмоуӡеит. Анцәа исыҵеикит уи аганахьала… Уара
уԥсахҩуп. Аԥсахҩы ишихәҭоу изныҟәатәуп. Иахьа иқәӡааит
Абрскьылаа ҳашьҭамҭа аҵыхәтәа…
– Мап, саб, – ажәа «саб» днақәыӷәӷәан ҿааиҭит Данаҟаи: –
Иахьа иалагоит Абрскьылаа ҳашьҭамҭа иҿыцу ала ахәыцра…
Шәаасзыӡрҩ, ԥсҳәанаа рыр раԥхьагылаҩцәа. Сара сиашамзар,
сара ԥсахҩык еиԥш схы мҩаԥызгозар, усҟан аԥсахҩы ихәҭоу
саншәыриа. Уи шәахьӡоит, уажәы шәаасзыӡырҩ. Аамҭа цәгьа
ҳҭагылоуп. Амилаҭқәа еиҳауи еиҵоуи анибарҵәара иаҿуп,
егьырҭ Кавказтәи ажәларқәа аурыс инапаҵаҟа ианааига;
ҳара ҳхала алаҳәа ҭыҩра еиԥш, ашьхақәа ҳахьрыбжьаршәу
еиқәырхашьа
ҳаман ҳәа ҳаҟаӡам. Макьаназ даҳзымгәаац
аҳәыҭқар. Убри ҳхы иархәан ишҟа ҳаиасыроуп. Уи инапаҵаҟа
ҳамч ӷәӷәахоит. Аҵара дҳарҵарц аҵеира. Ҳкылсып адунеи
агәахьы. Мшәан, хзеицәада ҳара. Мап анакәха, егьырҭ ашьхаруаа реизымӡыҩрра иахҟьаны мшыннырцә ишагаз реиԥш,
ҳаргьы убас ҳагап, усҟан ԥсҳәанаа ҳаҵәҩаншьап ыҵаҳжәауеит.
Уинахыс ҳара ҳзыҳәан абрахь хынҳәра зыҟалом. Шәазхәыц.
Ашьа камҭәакәа Ҳаԥсадгьыл аиқәырхараз абыржәы аҭагылазаашьа
бзиа ҳамоуп. Сара исҳәо шәазыӡыҩры, сыгәрагьы
жәга… Мап анакәха, уажәшьҭан акгьы ҳахьымӡар ҟалоит.
Убри аҟынтә, ишьҭаҵа, саб уҭыԥ. Ианҵа ԥсҳәанаа рразҟы сара
снапы. Иара абшьҭамҭалагьы изықәнаго сара сами…
– Еҳ, сыҷкәын дад, маҷӡак акәын иаҭахыз. Аби-аԥеи ааилибакаазҭгьы,
иахьа уара Ԥсҳәанаа иреиӷьыз рҵеира урыдтәалан,
пату уқәҵо унасқьаргозаарын. Аха уажәы узҭоу аԥшәма,
усҟантәи аилибамкаара дыцҟьашәҟьа дықәнаҵеит, ихы
изышьҭымхуа, – иҳәеит сара ихы насықәкны Ҭафықь-иԥа Махьал. Нас иажәа деиҭаналагеит:
– Иҷкәын иажәа данаалга нахыс, дқәыџьмахеит Ԥшьҟан.
Иблақәа ашьа рхылеит. Илымҳакәа дагәахеит. Уинахыс ауаатәыҩса
зегьы иқәҿырҭуазаргьы акы иаҳауамызт. Ианиаамҭаз,
иаҳәа ҭӷәыцәаан ақәыларахь данцоз даҩызаха, аихац
иҭакыз абжьас еиԥш дшаҟьо абааш дныҩналеит. Рызегьы
ирцәымӷхеит уи ихымҩаԥгашьа. Иацәымҩашьахуа ирбеит
иҷкәын дшимеигӡоз. Зегьы иреицәоу ԥсышьак шизалихуаз. Аха макьаназ аӡәгьы ҿиҭуамызт. Ишьхныԥсылан игылан
аҵыхәтәанынӡа
ҳәа иԥшны. Зегьы реиҳа зҽырҭынч игылаз Данаҟаи Абрскьыл иакәын. Ибон дыззааз аус ара акгьы
шалымҵуаз. Иаб аанкылашьа шимамыз. Хара дышзымхәыцыз.
Иахьатәи ихәыцра иуаажәлар шазныҟәымгоз. Аҵыхәтәан
иимҳәац, акы игхазшәа ибан ҿааиҭит:
– Ԥсҳәанаа иаҳа-иаҳа аӷархара иаҿуп. Ажәлар иршәым-ирхам. Иаадрыхуа рхәыҷқәа ирҿамҵакәа ар рахь ирыман
амҩа иқәуп. Абџьар акәзар, ишәызхаша шәымам. Амацәаз
ахы шәҭацалоуп, арахь шәлашәхеит, акгьы жәбаӡом. Иухьзеи,
саб? Ухы уқәыжь узгылоузеи? Иухәыцуазеи, угәы иҭоузеи
абыржәы?
– Уажәыҵәҟьа исхәыцуа уара ушысшьра ауп…
– Уи мариоуп. Уи ада даҽа хьаак умамзар?!
– Схьаақәа ухьаа цәгьаны урыцымларц азыҳәан иарласны сыла уаԥыргатәуп. Махаз-иԥа Алгыды Аранба. Уара унапы ианысҵит абри зуаажәлар зыԥсхыз изыӡбо наугӡарц. Мап
анакәха, сара снапала уи насыгӡоит. Сыблагь ҵысраны иҟам
убри азыҳәан…
Аранба деиԥхьхәыааит иаразнак. Раԥхьагылаҩ ииҳәаз
даҿаԥар, усҟан Ԥшьҟан инапала иакәым ҟаиҵон. Зыԥсадгьыл
зыԥсахуаз ахьҭарыжьуаз амаҭқәа зҭоу атыша дҭаижьыр
ҟалон. Ус анакәха деиқәырхатәын Ԥшьҟан-иԥа Данаҟаи
Абрскьыл. Деиқәырхатәын, избанзар, Аранба излеиликааз ала, ԥсҳәанаа реиқәырхара Данаҟаи дышхәыцуаз ада
ԥсыхәа амамызт. Иаргьы дадгылаҩын, аха уажәазы ихы
цәыригомызт.
– Исыдуҵо насыгӡоит, ҳаԥхьагылаҩ ухыҵкы. Ари уҷкәын
иакәӡам. Ари зегьы иаҳзеиԥшу аӷа иоуп. Азин суҭозар, деиқәԥах
дҿаҳәаны, зыԥсадгьыл зыԥсахуа ахьҭаҳажьуа атыша
дҭасыжьуеит. Амаҭ ишьа илцәацәаауа дырхәаҽып. Ирбааит
ҳауаажәлар, абас зыԥсадгьыл зыԥсахуа, уара уҷкәын заҵәы
ушимеигӡаз еиԥш, даргьы ушырмеигӡо. Азин сыҭ игара…
– Дга!!. – ашәақь анҭҟьо еиԥш ибжьы наиргеит Ԥшьҟан
Абрскьыл.
Ԥшьҟан-иԥа Данаҟаи Абрскьыл деиқәԥах дрыман индәылҵит…
Аҵх ашарахь инеихьан, Данаҟаи диман Аранба аҳәааҿы
даннеи. Акәадыр дзынҿаҳәалаз аҟынтә дааԥыртланы дааҽыжәихит.
Иблақәа злаҿаҳәаз ацаха еиқәаҵәагьы ааимихит.
– Абриаҟара ихараны аума зыԥсадгьыл зыԥсахуа ааганы
иахьышәшьуа, – иҳәеит Данаҟаи, уажәшьҭа иара изыҳәан зегьы акакәын аԥсрагьы абзарагьы.
– Иҵагь ианахаагоугьы ыҟоуп, рыфҩы акыҭа уаа ирмаҳарц
азы, – иҳәан ишьҭахь иавҵаз атапанча аавҵыхны Данаҟаи
ишҟа инаирххеит.
– Схала сҽысшьырц аума иуҭаху?
– Мап, уоусыжьуеит, уца…
– Ишԥа, уца? – Уара уахьнеиуа саб укнеиҳауеит.
– Сара хьаас сҟоумҵан. Уажәазы уара уоуп еиқәырхатәу.
Ҳаԥсадгьыл уара уаҳа ԥсыхәа аман иҟаӡам. Уца уажәы. Аԥхьаҟа
ууажәлар узрыхәозар, ухы ԥхьаукып ҳәа сгәы иаанагом. Уаби уи иҩызцәеи иаҳуалызи иҳалшози ҟаҳҵеит. Саргьы
иахьарнахыс суаажәлар рзы исылшараны иҟоу уара уоужьра
заҵәык ауп.
– Аиаша уасҳәарц уҭахызар, аҳәынҭқар ԥсҳәанаа рнапхгара снапы ианиҵеит. Иааиуа амшқәа рыла ԥсҳәанаа снапаҵаҟа
иҟалароуп. Дыстҟәауеит саб, еиқәсырхоит суаажәлар. Сара
ҵҩа змам ар сымоуп. Усыцаала, ҳҩыџьагь ҳажәҩа еибыҭан,
машәырда ҳтәыла еиқәҳархап.
Данаҟаи абарҭ ажәақәа иҳәонаҵы, Алгыды Аранба ибла ихгылаз иуаажәлар ракәын. Нырцә-аарцә ԥаҩ змамкәа аӡы хәашь
иалахаз иуаажәлар. Нас Данаҟаи иахь даахьаҳәны ус иҳәеит:
– Мап, Данаҟаи. Уаргьы-саргьы ҭагылазаашьала ҳаиԥшым.
Сара Сыԥсадгьылаҿ сыԥсыроуп. – Гәаныла усгьы нациҵеит: –
«уара уцымхәрас…»
Ашьхарахь иаацәылашеит. Иаамацәысын, идыдит. Убри
инақәырццакны аҿыланахеит ақәаршҩы. Убри амш цәгьа
дагәылалан, ҽырххыла днеиуан Аранаа-рԥа Ақәыџьмақәа
ртәарҭа ашҟа ихы рханы. Днеиуан ирласны иԥсра даԥыларц…
Еҳ, Аԥсадгьыл, закәытә мчузеи иамоу. Иара еиқәдырхарц
азыҳәан, шаҟаҩы рхы ахҭнырҵахьоузеи? Шаҟа лаӷырӡы
каԥсахьоузеи? Абри сараҵәҟьагьы уажәшьҭа уаҩы ииҭахым,
Сыԥсадгьыл сахьахәарҭоу ҳәа акыр ыҟазар, абри амҿы икажьу еизганы абраҵәҟьа сҽалазбылуан. Закәытә мҿузеи баша
ибаауа, ахәышҭаараҿы ԥсҳәантәык дамырԥхаӡакәа…
Ашьыжьаахыс иаҳа-иаҳа сизааигәахон абри ауаҩ. Сагьилагәдууан,
дагьрыцҳасшьон. Силагәдууан, абри аҟара Иԥсадгьыли
иуаажәлари бзиа иахьибоз азы. Дрыцҳасшьон дахьҭынхадаз
азы. Иуаажәлар рыбла дхымԥшылаӡакәа дахьԥсуаз
азы, ииашьара рхы иаасуа дахьырзымҵәуоз азы.
– Аӡы узаазгарыма? – сҳәеит сара, аӡы иҭахны дыԥхашьаны
имҳәозар ҳәа сгәы иаанаган.
– Мап, макьаназ исҭахӡам, – иҳәеит иара, маҷк игәаалаҟара
ааҟалеит уҳәартә еиԥш даасыхәаԥшны, нас инациҵеит: – Иудызгало ҳәа акгьы сымам. Анкьа еиԥш, ашьтәа узысшьып ҳәа
иҟоу. Ацха мгьал сымоуп, аӡы инадаҳкылап.
Саргьы макьаназ акрыфара шысҭахымыз иасҳәеит. Иаргьы уи дақәшаҳаҭхеит. Нас сара сахь даахьаҳәын, иҽаарманшәалан
ацәажәара дналагеит:
– Убри ауха Ԥшьҟан дмыцәаӡакәа ихигеит. Дӷызуа-дықьуа,
абна илоу агыгшәыг ашьацҳәа ианакуа еиԥш акәын дшыҟаз.
Зны иԥҳәыс дигәалашәеит, даҽазныхгьы иашьцәа иԥсхьаз.
Иҷкәын амаҭқәа иқәҵәиаша дырфозшәа ибла ианаахгылалак, ацәашь ду ахькыдыз аҵаҟа днышьамхнышлан аматанеира далагон «О, ҳазшаз, саҭоумҵан, ара сара акгьы схарам.
Сыԥсадгьыли суаажәлари иреиҳау сара сзыҳәан акгьы ыҟам.
Сыҷкәын ҳиԥсахит урысла ааӡара иоуз иахҟьаны. Ҳауаажәлар
иҭирц иақәикит. Уи сызианамыжьит, саҭоумҵан, Анцәа ду! Уаҳа
ԥсыхәа сымамызт, саҭоумҵан, Анцәа ду!» – Нас дҩагылан,
зымч цахьаз ишьапқәа аарла еихго ашәахь иҿынеихеит. Аха
аӡәы иқьышә дҭасызшәа ишьҭахьҟа даабӷаӷан, дкамҳакәа
иҽаанкылан абааш дныҩныҵәааит:
– Бабацо бара аԥҳәыс абрахь…
Уи агәаҟ иԥҳәыс дааҩналазшәа алаԥшҵашәара иоузар акәхап,
имч илӡаан ибаҩ ицәа иҭаҟәыбаса, ахы зықәшәан ҵаҟа
икаҳаз апҟа, иԥсаанӡа амҵәыжәҩақәа рыла ишыԥаҭхалеиуа
еиԥш, ишьапқәа рцымхәрас инапқәа иҵарсны агылара иҽазикит.
Аха уажәазы ихала дышзымгылоз аниба, уа иҽаамариашан
ашәахь дыԥшуа ацәажәара дналагеит:
– Быҷкәын дахьыҟоу ҳәа бсазҵаарц бҭахума? Уи зыԥсадгьыл
зыԥсахуа ирыхәҭоу аҭыԥаҿ дыҟоуп… О, мап, башаӡа
исыдбымцалан… Иҭызго дабаҟоу, уи уажәшьҭа амаҭ дырфахьеит. Уи аҵкьыс иԥсы башьҭал: шәыԥсқәа еицыз… Сара сааныжь
схала. Сгәырҩеи сареи ҳаизааныжь. Бца, аҷкәын бихылаԥшла…
Уи илахь убас ианын…
Дмадаӷьмадашәо ииулакгьы дгылеит иара. Иҟәарҟәаруаз
ишьамхқәа иҽыҩарынҵаны иҽааириашан, иҭыԥахь иҿынеихон
еиԥш, ашә аартны дааҩналеит Ажьгьери Аԥшыцба. Уи
Ԥшьҟан
иҭагылазаашьа дахәамԥшыкәа, иааигаз ажәабжь
аҳәара дналагеит:
– Ҳаҭажәыҟәа-иԥа Ԥшьҟан, улымҳа аҟынӡа инасымгар
сылшом иҟалаз ахҭыс. Алгыды Аранбеи уҷкәын Данаҟаии
иахьцаз-иахьааз ҳзымдыруа иныбжьаӡит.
– Изахьӡузеи, «иныбжьаӡит?!» – дгачамкны дҵааит Ԥшьҟан.
– Аԥсахҩы амаҭқәа зҭоу атыша дҭажьӡами?
– Мап, уа амаҭқәа рхала еилаҳәысуа иҭоуп…
Ԥшьҟан Абрскьыл иԥсы ааивигеит игәы аҵан, аха нас
дааилашәан
дыҳәҳәеит ибжьы хҵаны:
– Еизыжәга ар!..
Иаразнак абыкьқәа ирысит. Али-аԥси рыбжьара ар еизеит уи ахаҳә шкәакәа ду акәша-мыкәша. Уахь днеит Ԥшьҟан
Абрскьыл ила акы амбо.
– Еҳ, дад, ахаҵара злоу илаҵәҟьоуп, – даасҿаԥшын сыбла инҭеиҳәеит Махьал Абрскьыл. – Махаз-иԥа Алгыды Аранба ԥсҳәанаа ҳфырхаҵа иакәын. Иара убас дышфырхаҵаз
дагьымҩасит.
Нас иажәабжь наигәалаиршәан, ахҭысқәа еишьҭаргылан
исзеиҭаҳәо иҿынеихеит.
– Дабаҟоу Аранба? – ибжьы ҩарылаиргеит Ԥшьҟан.
Рызегьы рыбз рыхәлашәазшәа азҵаара ироуз аӡәгьы аҭак
изыҟамҵеит. Инеиҿаԥшы-ааиҿаԥшуа, ирҳәара иақәымшәо
игылан. Убасҟан Абрскьыл еиҭа ибжьы дыдраҵас иааиргеит:
– Дабаҟоу ҳәа шәасҳәеит Аранба?
Иара ибжьы ахрақәа инарҿышын, арахь иааҩит акәымзар,
уаҳа аӡәгьы аҭак иимҭеит. Иаргьы уаҳа ииҳәара дақәымшәо
дышгылаз, адәы аҵыхәаҿ ҽырххыла иҿааихеит Аранба. Уи
дышиашаз Ԥшьҟан иҿаԥхьа днаҽыжәԥан, ус иҳәеит:
– Сара сзакәхап ар зегьы ршьапы изықәургылаз, Ԥшьҟан
Абрскьыл?
– Дабаҟоу аԥсахҩы сыҷкәын?
– Уи ихы дақәиҭуп…
– Изахьӡузеи «ихы дақәиҭуп!?» – ибжьы ихәлашәазшәа
ҿааиҭит Ԥшьҟан. – Уара иудысҵаз наумыгӡаӡеи?
– Мап, ҳаԥхьагылаҩ. Уи доусыжьит аҳәаа дыхганы. – Еилагылаз адабла рысызшәа рызегьы нышьхныԥсылеит. Ԥшьҟан
Абрскьыл дхаҳәыршәырахеит азныказ. Ишьапқәа-инапқәа
иара итәӡамшәа измырҵысуа идысит. Игәы акәзар, абар, аусура
иаҟәыҵуама уҳәаратәы иааҟалеит, аха аӡеибафара иалашәаз,
иҽхамырхәаҽыкәа дықәԥаны дшалҵуа еиԥш, ихы
инапаҿы иааган, изҭымгаз ибжьы ала ҿааиҭит:
– Изыҟауҵазеи, уара, ус?
– Уаҵәтәи Ҳаԥсадгьыл алахьынҵа азыҳәан…
– Аԥсахҩы Ҳаԥсадгьыл алахьынҵа инапы иануҵама?
– Уи дыԥсахҩым, ԥсҳәанаа раԥхьагылаҩ. Уи ҳаԥхьаҟатәи
ҳаԥсҭазаара иазхәыцуа уаҩуп. – Нас икәшан игылаз днарылаԥшын
зегьы ираҳартә ибжьы ҩеиҵыхны ҿааиҭит: – Уи
игәҭакы садгылаҩуп саргьы.
Аҳәа иларыкшазшәа дахьгылаз дааҭрысын, дыҳәҳәеит
Ԥшьҟан:
– Уеилагама, Махаз-иԥа Алгыды Аранба?! Уара иҟоуҵаз
иаҵанакуа удыруама?
– Издыруеит. Убри азоуп дагьзеиқәсырха Данаҟаи Абрскьыл…
– Уара уеиқәзырхода? Аԥсахҩы ихы доузыжьыз иухәҭоузеи
уара?
– Иара изуӡбаз…
– Уа уиашоуп. Уара уԥсыроуп иара изыԥҵәаз аразҟала.
– Нас ахаҳә дыҩхалан ибжьы наиргеит зегьы ираҳартә: –
Аԥсахҩы дахьоуижьызи, сара сыдҵа ахьынаимыгӡази рзы,
Махаз-иԥа Алгыды Аранба дҭашәыжь амаҭқәа зҭоу атыша.
Анцәа
саҭеиҵарым суаажәлар ахьеиқәсырхо азыҳәан.
Алгыды Аранба иԥеԥшыз заанаҵ иҽазыҟаиҵахьан. Уи
идыруан
дзыниараны дыҟаз. Игәгьы еиҭамԥеит. Илаԥш ахьыӡанаӡоз
Иԥсадгьыл днықәԥшын, Ԥшьҟан иахь маҷк даахьаҳәны
ҿааиҭит:
– Сара суаажәлар рҿаԥхьа сыцқьан, сагьшыцқьоу сыԥсуеит,
– иҳәан, итапанча игәы иныҵакны дхысит.
– Еҳ, сыҷкәын, ауаатәыҩса реилибамкаара иахҟьаны
акаамеҭқәа ҟалалоит абри адунеи аҿы. Ҳара ҳажәларқәа
ықәзхызгьы уи ами. Аилибамкаара иацәынхаз сами сара. Аилибамкаара ахәра ашәа…
Нас дааӷызыӷызын, ҭаҷкәымла адгьыл ҩынтә-хынтә днасит.
Адгьыл дахьасыз ажьы ахьыр ҳәа дшәазшәа, ашьац ашьышьра далагеит. Уи ишьышьуан убас аԥшқа ихцә ҟәымшәышә
инапы алишьуазшәа. Абарҭқәа анызба еиҳагьы ирыцҳашьара
салагеит. Сгәы иазымчҳаит, иблақәа ҭаа дҭынхадахан, уажәы-уашьҭан даазгәыҵазыҳәҳәараны иҟаз идгьыл шьышьуа
дахьтәаз…
Ҳаи, сара мыжда, сара гәаҟ…
Ашәа акаҩҳәа иаацәыригазшәа слымҳа инҭаҩит.
Ҳаи, сара мыжда, сара гәаҟ…
Саргьы сгәы инҭысҳәааит ԥсҳәанаа ргәаҟ ашәа. Ԥсҳәанаа
рымацара ауракәхыз агәаҟ ашәа зҳәоз. Агәаҟ ашәа агәаҟра
иаҳнарҵахьан ҳарҭ зегьы. Кавказ иқәынхоз ажәларқәа ҳаламыси, ҳхаҵареи, ҳадгьыли ҳахьахыбаауаз аҟынтә. Ҳхы ахьылаҳмырҟәуаз
аҟынтә…
Ҳаи, сара мыжда, сара гәаҟ…
Сгәы иҭыҵран иҟаӡам наӡаӡа, Алҵышә Мақьҭаҭ алашә
игәаҟ ашәа. Ԥшьҟан-иԥа Данаҟаи ишьҭеиҳәаз агәаҟ ашәа.
Ԥсҳәанаа рыцҳақәа зтәыла иахырцаз ргәаҟ ашәа. Ҭафықь-иԥа Махьал Абрскьыл сара исзиҳәаз агәаҟ ашәа:
Ҳаи, сара мыжда, сара гәаҟ,
Сызхаанхазеи, сзыниазеи сара гәаҟ?..
Исеиҳәаран иҟаз ажәабжь макьана дшалымгацгьы, ацәалашәара
соут аҵыхәтәа шҽеимхоз. Ҽеихашьасгьы иамааз
аҵыхәтәа, иахыӡаараны иҟаз ажәлар риаҵәахә кыдшәахьазҭгьы.
Еиҭа ԥыҭраамҭак иԥсы ааиҭеикт иара. Уажә даазқәылаз,
ирлас-ырласны иԥсы аиҭакра далагеит. Ашьыжьаахыс ицәажәара
имч зегь ааилнахызар акәхап, ижәҩахырқәа ахьыдышьшьра иалагеит. Инапқәа ишьамхы иикыз, аанкылара ицәуадаҩын, иҵысуан. Иқьышәқәа акәты аҵәынҵәлаӷь
ашьа злыкәкәаз еиԥш ихиаҵәахеит. Ицәышӡа иҟаз ихы-иҿы
анышә аԥшшәы аанахәазшәа збеит. Сшәаны сахьиҿаԥшуаз
акәу изыхҟьа сыздырам, аха дзықәтәаз адгьыл иҵабгар ҳәа
дшәозшәа, иаҳа-иаҳа ҩада иҽеиҵихуан, иҽаҟәиҭхон. Сгәы
сҭахәыцуан:
иихәыцуазеишь анаџьалбеит уажәы? Иҿара
дазхәыцуазар, мамзаргьы бзиа иибоз, аха ицәыӡыз ԥҳәызбак
лымҩа даныԥшылозар. Издыруада ауаҩытәыҩса шаҟа иӷрыхо
иара ида? Сара сихәаԥшуан сыбла ааихмырсыӷьӡакәа, џьара
даасымпыҵԥрааны дсыцәцарашәа сихӡыӡаауа. Ааи, ииашан сахьихӡыӡаауаз сара. Уи дцон, имҩа дықәын, аԥхьаӡара
даҿын имшқәа…
– Аурыс ир рахь дгьежьит ихы игәы ақәмаҷхан, Ԥшьҟан-иԥа Данаҟаи Абрскьыл, – дызҿыз иажәабжь инаԥишьит
Ҭафықь-иԥа Махьал. – Дцеит игәы дҭаҵәуо, ижәлар рразҟы
ахькылсуа изымдыруа дҭынхадахан, тәылада, жәларыда,
имацара
заҵәык аурыс ир рышҟа.
– Иаҳзааугазеи ажәабжьс ууаажәлар рҟынтәи, алеитенант? – дҵааит аинрал Добринин, Данаҟаи иара иҿы дшыҩналазҵәҟьа.
– Суаажәлар ирхароузеи, сара саб ихәыцра даҽакхазар,
ухаҵкы аинрал.
– Саҭоумҵан, Данил, – иҳәан, Данаҟаи днаидгылан ахылԥарч
ихаз ааихыхны ихцәы инапы аалшьны ҿааиҭит. – Ууаажәлар
ҳәа сҳәарц сҭахымызт, ус исҿашәеит акәымзар. Уара
уаб дзакәу ибзиан издыруеит сара. Нас мап уцәикит акәу?
– Ааи, иирҳарцгьы иҭахымхеит аҳәынҭқар иниҵаз ажәа.
Уи моу, саргьы ашьра сықәиҵеит.
– Нас арахь аашьас иҟауҵазеи? – гәрамгарак наизцәырҵын,
иааџьеишьеит Добринин.
– Ԥсҳәынаа иҳаиӷьыз аҵеи схаҭыԥан аԥсра дазцеит.
– Уи дарбану?
– Аранба…
– Аранба лымкаала сара дсаӷан. Аха исыцназгоз аӷа дсымазаарын… Нас уажәшьҭа угәы иҭоузеи?
– Аҳәынҭқар исыдиҵаз насыгӡоит. Урыс фицарк иуалԥшьоу
сзаҩсуам. Саб дсытҟәоит. Ԥсҳәантәыла снапаҿы иаазгоит.
Еиқәырхатәуп суаажәлар, аинрал ухаҵкы.
– Уфицар маҭәа ушәҵа. Анцәа дышәхылаԥшааит ууаажәлари
уареи…
Имаҟа иадҳәалаз ахмаҷыр аамхны, сышҟа иааирхеит
Махьал.
Сара сҩаҵҟьан ахмаҷыр ааимхны ӡаагара арҩаш
ахь сҿынасхеит. Ҵаҟа сналбаан аӡы сыман санаахала, иҭыԥаҿ
дыҟаӡамызт. Ишьапы неихигарц аԥсара дныҵалан иҿынеихазаап.
Сара дангәасҭа, ахра данхықәгылаз ауп. Изакәу
сыздырам, аха иҽеимыз цәалашәарак соуит иаразнак. Сгәы
убас иааҟалеит, уаҳа дсымбарашәа. Иара иакәзар, убас
ахра ахықә дазааигәан дхықәгылан, ишьҭахь ала ԥшак наисыр ма шьаҿак ааихигар акәын иаҭахыз. Уинахыс, уаҩы
дызҿамгылацыз ахра днахәлабга дцон. Иҭынчхон иаразнак
иԥсы гәаҟрыла адунеи иқәыз. Урҭ зегьы иаразнак иааидхәыцлан,
иаарласны ишҟа сҿынасхеит. Иара иҟынӡа снеиаанӡа
даахьаҳәын арахь даасԥылеит. Саргьы ахмаҷыр искыз ишҟа инасырххеит. Иаасымихын акыраамҭа дхыԥшыло
ҿааиҭит:
– Уажәшьҭа иаангылахьазаарын сгәы, абри аӡы хьшәашәа
ыҟамызҭгьы. – Нас инеиҿыҵакны ҿамҩа-ҿамҩа илбаадо
инҭыркәкәаны ижәны, даасҿаԥшын, ҿааиҭит: – Аӡашәа иузҳааит,
дад. Анцәа ду суҳәоит, уқәра хыҵра зегьы хьаада уқәзааит
адунеи…
Уаала, сажәабжь сызҿу насыгӡап. Уаргьы аҵыхәтәанынӡа
иҟоу сеилукаарц уҭахызар акәхап. Ԥсҳәанаа ҳаԥхьагыла Ԥшьҟан
Абрскьыли уи иҷкәын Данаҟаии ирлахьынҵахаз уаҳап.
Ҳҭыԥаҿ ҳшынатәаз еиԥшҵәҟьа ацәажәара дналагеит
иара:
– Мчыбжьык ааҵхьан еиԥш, Ԥсҳәан аҳәаақәа дырхыҵны
дҭалеит аурыс ир драԥхьагылан Данаҟаи Абрскьыл. Ақыҭақәа
дрылсны дахьцоз, машәыр муӡакәа иуаажәлар иреиҳәоз
уи акәын: «Сара аӡәгьы сиԥырхагам, сцоит саб иахь снапала дсытҟәарц. Уи зыҟасҵогьы, ҳауаажәлари Ҳаԥсадгьыли
реиқәырхаразоуп».
Ахымш рыҽны Ақәыџьмақәа рыԥсҭа ар акәыршан иргылеит. Уахь инеиуаз амҩақәа икит. Уаҟа иааԥҵәеит ԥсҳәанаа рыр
рҵыхәтәа. Ажәа узасыршьуазеи, акырынтә дышжәылазгьы
акгьы илымшеит Ԥшьҟан Абрскьыл. Ақыҭақәа рҟынтәи афатә
ихаргалоз рышҟа ирзнамго амҩақәа анԥырҵәа, ар рымч
кәадахо иалагеит. Убасҟан ауп ианеиликаа Ԥшьҟан иҷкәын
иҿаԥхьа дшаҵахоз. Иабџьар шьҭаимҵар ада ԥсыхәа шимамыз. Иагьышьҭеиҵеит абџьар. Иуаажәларгьы убас реиҳәеит
дзықәгылалоз ахаҳә дыҩхалан:
– Суаажәлар, шәхыҵкы! Ԥсҳәынаа рхацәа. Иҟам иахьанахыс ԥсҳәанаа рыр, хаҵарыла Зыԥсадгьыл хьчо абџьар сыцызкыз. Иаҳхаԥхоз ҳамра атыҩ иакит. Ишыжәбо еиԥш, ҳаҵахеит,
шәышықәсала зтәыла хьчо иаазгоз ԥсҳәанаа. Дысшәиуеит
сыҷкәын, аурыс ир драԥхьагылан ҳара ҳзытҟәаз. Изымгааит ҳрыцҳара ҳара ахақәиҭра ҳамызхыз. Абри адгьылаҿ ибӷа
ҭыԥ ҟамлааит. О, суаажәлар, саҭашәымҵан исцәшәыгхаз
азыҳәан. Ашьхақәа реиԥш ишлахьоу схы амазааит кәырбанс
сыԥсадгьыл.
Убри аҽны инаркны иӡит ҳара ҳхақәиҭра… Убри инашьҭарххны
Ҳаԥсадгьылгьы…
Ԥыҭраамҭак иԥсы ааиҭеикит. Ҩада цәгьак дкыдхалазшәа,
игәы ҭыҵны ацара иалагеит. Уи иԥсы лагаҩагарала избон
дшааԥсаз. Ацәажәара дшаркараз. Аха аҟиар иахо ацәқәа
реиԥш, иажәа дналагеит:
– О, дад, – игәы дынҭаӷызит Махьал Абрскьыл, – изламбгазеи
убасҟан ҳашьхақәа? Излаҭамбгазеи ҳадгьыл лахьынҵацәгьа?
Бжьра-быжьҵәа изламцазеи ҳауаажәлар аман?
Иачҳаӡозеи
ауаҩытәыҩса игәы еиҟәымыжәжәакәа? Абри
ацәа ҵаӷа иҳақәугьы иҭаӡаӡоузеи уҳәарауазеи?! Иара мыжда, иара агәаҟ, зыжәлар зыжәҩахыр иқәҵан акыр шықәса
иаазгоз, ус иҳәазаап: «Абар, сыҷкәын, сара сыхиоуп, исышьаҵа
ашьахмҭлаҳәқәа!» – ҳәа. Убысҟан иҷкәын ижәҩахырқәа
нҭарс иӷәӷәаны иааикызаап. Уи иаанагоз здырхуадаз, аха избоз ргәы излаанагаз ала «уҽырӷәӷәа, сыҷкәын, сара исыхьыз
умыхьын» – ҳәа акәхап.
Ԥшьҟан Абрскьыл иҷкәын иаб ишьапқәа ашьамҭлаҳә
анахаиҵа
иҽыҩеиҵыхны днеиҿаԥшызаап, аха аб, аԥа ишҟа
цәымӷра
ҳәа ибла акгьы хымызт. Уи наҟ хара дыԥшуан. Ҿыц
ибазшәа
Иԥсадгьыл ладеи-ҩадеи дықәԥшуан.
Адунеиаҿ зқьышықәсала адгьыл иқәжьу ахаҳәқәа, зегьы
ирхаану, аха зегьы рҿаԥхьа иҿаҳауа ажәак рызҳәо иҟазар
шаҟа ҳарҳәаран иҟааз уажәы. Аха иабаҟоу, ҳара ԥсҳәанаа
ҳзыҳәан зыԥсы ҭам ракәым, зыԥсы ҭоугьы ҿаҳахеит. Ҳабнара
ду аҟынгьы ҟармаҵыскгьы ашәа аҳәом. Ԥсҳәанаа раԥхьагыла
ишьапқәа ашьамҭлаҳә анахарҵа аҽны, ҳауаажәлар рыгәқәагьы
ирхарҵеит…
Абасала убри аҽны еилаҳаит хьаҵра ззымдыруаз ԥсҳәанаа
рыр. Еилаҳаит иара Ҳаԥсадгьылгьы, аха ашьҭахь еицәазгьы
ҟалеит…
Иареи сареи ҳамч зқәымхоз қдык ҳарбылгьозшәа ҳааԥсеит
уаҳа наҳалымшо. Сара схахәдаџьал сыхьуа салагеит.
Махьал Абрскьыл иааиҳәаз ажәабжь зегьы еидара хьамҭаны
сыжәҩахыр иқәызшәа сеиҵаӷәӷәа стәан. Иара инапсыргәыҵа
ажьы зҵыӡаахьаз, инацәкьарақәа зцәеи-зыбаҩи еикәыршаз
рыла, ашьац тата икәша-мыкәша изызҳауаз ашьышьра далагеит. Ус цәаҩас иман иара, данааԥсалоз идгьыл инапы анахьишьлак, имч иацнаҵон, уи иалаз агәамчхара ду иара иахь
ииасуан…
– Наҟ ишьх ашьамлаҳәқәа ишьоуҵаз, – Данаҟаи днаиқәҵәҟьеит
аинрал Добринин, ԥсҳәанаа рхада деиқәԥах дҿаҳәаны
иҷкәын дахьааигаз ааицәымӷхан.
Али-ԥси рыбжьара ашьамҭлаҳәқәа ааишьырхит Ԥшьҟан
Абрскьыл. Макьаназ ианамхаз аӡәы еиԥш ихы шьаны аинрал
ишҟа ҽааиҭит иара:
– Иабаҟоу ухаҵара, Добринин? Сыҷкәын инапала сытҟәара,
уи еиҳа сыбӷа ԥнаҵәарц азыҳәан аума изыҟоуҵаз?!
Добринин уи аҩыза азҵаара шиоуаз идыруан заанаҵ. Аха
ара иара ихараз маҷын. Убри аҟынтә гәаартыла диацәажәарц
инақәикит.
– Анцәа ду ҳара ҳазшаз имаҿоуп, ара сара акгьы шысхарам. Ари иара иаҳаракыра аимператор идҵа ауп.
– Усгьы акәзааит, – иҳәеит Ԥшьҟан Абрскьыл. – Уара уақәшаҳаҭума
аҳәынҭқар сара суаажәлар сырԥыригарц ахьиӡбаз?
– Сақәшаҳаҭуп, – иҳәеит хьаҳәа-ԥаҳәада Добринин. –
Сақәшаҳаҭуп,
избанзар, иахьа аҭагылазаашьа злаҟоу ала,
уара ууаажәлар умпыҵаӡыр ҟалоит. Иҟалоит акәым иагьумпыҵаӡуеит.
Избанзар, ҳара Кавказ зегьы ҳнапаҿы иаагеижьҭеи
акыр ааҵуеит, шәара шәыда. Шәара ҳшәеиҷаҳауан азоуп
ҳазшәыламкьысуаз, зны ҳахьеиҵагылаз, иара ухаҭа Урыстәылаз
уахьықәԥоз. Уажәшьҭа иааны иааҳадгылеит Кавказ
зегьы
аидҵара. Данил Абрскьыл, – аинрал Данаҟаи ишҟа
даахьаҳәын ҿааиҭит. – Уаххьа афаразы уаб сара сахь днага
уаха.
– Мап, – иҳәеит иаразнак Ԥшьҟан Абрскьыл. – Сара сытҟәоуп,
атҟәа иахьихәҭоу сыҟазаауеит.
Данаҟаи иаб абахҭаҿ диман даннеи, Ԥшьҟан иҷкәын
диазҵааит:
– Сыҷкәын, арҭ ухьӡгьы рыԥсаххьазаап?
– Сыхьӡ рыԥсахит, аха сгәы рзымԥсахит, саб… – Арҭ ажәақәа
игәы аадырԥсаҳәеит Ԥшьҟан. Дахьыҟаз ааихашҭны
ихәыцрақәа
иуаажәлар рахь инаирхеит. Игәы ааҭӡыӡаан,
шәарак
неиҿықәланы ус иҳәеит:
– Иа, Анцәа, сара сыда уаҳа хьаак аумҭан Ԥсҳәантәыла!..
Иара имҳәеит, аха сара избеит аӡыжәра шиҭаххаз. Уи
иқьышә ҵаӷақәа аимаҷабра иалагеит. Ацәажәарагь даара иааицәуадаҩхеит, иажәақәа ицәеилаԥсома уҳәаратәы.
Сиазымҵаакәа ихмаҷыр ахьгылаз иаашьҭысԥаан аӡахьы
сналбааҟьеит. Аӡы сыман санааи аԥышәарччара даҿын иара.
Убринахыс уаҳа дыԥышәырччогьы сымбеит.
Ех, сара мыжда, сара гәаҟ…
– Излаудыруазеи аӡыжәра шысҭаххаз? – иҳәеит иара макьанагьы ихиҿы аччаԥшь ықәххуа. Нас азҵаара иҟаиҵаз аҭак
сцәуадаҩхазшәа аниба, усгьы нациҵеит: – Згәы еилфаҷоу ауаҩы
шаҟа дрыцҳаузеи иахьатәи аамҭазы. Аӡашәа иузҳааит, –
дҩахан ижәит иԥсы мшьаӡакәа. Убринахыс иара иҿы еимызхуаз иԥсы злалеиҩеигоз ишьха ӡыхь ижәуа дсымбеит. Саргьы
сҭыԥаҿ снатәаны ажәабжь аҳәара дызлагаз сазыӡыҩрит.
– Данаҟаи Абрскьыл аҳәынҭқар иахь ашәҟәы иҩит, иаб
хаала ианиму мчыла дшыитҟәаз. Ԥсҳәан иқәынхо иуаажәлар
Урыстәылаҟа рхьарԥшра дшаҿу. Иаб ир шемирпыз. Уажәшьҭарнахыс
Ԥсҳәантәыла ахьӡгьы-ахьмӡӷгьы аурысқәа ишыртәу.
Ашәҟәы аҵыхәаҿ ишеицәажәахьаз еиԥш, аҳәынҭқар игәалаиршәеит,
иаб дитҟәаны иҟалозар, дышкнаимҳауа, дышхимҵо.
Ашәҟәы цеит аҳәынҭқар иахь. Ԥшьҟан Абрскьыл иакәзар,
аурыс гарнизонаҿ абахҭа дҭатәаны аҳәынҭқар изиӡбоз дазыԥшын.
Иара убас дшыԥшыз хымз нҭакәкәа инҵәеит.
Данаҟаи иакәзар, ичҳара хыҵуа иалагеит, аҳәынҭкар иахь
иишьҭыз ашәҟәы ирласны аҭак ахьымааз. Добринин ихала
ара даҽакы изыӡбараны дыҟамызт. Акыр аамҭа ԥсҳәанаа рхада дахьрыдхалаз даргәаҭеиуан. Ицәа иалашәахьан иҽеимыз
аус ахь ишкылсуаз.
Ԥшьҟан иакәзар, зуаажәлар рдоуҳа иҳаракны иамаз,
атҟәара зыхьӡыз ззымдыруаз ауаҩы, имч каԥсеит, игхеит,
ус дышнеиуаз акрыфарагьы даҟәыҵит. Доугаӡахыз, ибон
ишааигәахахьаз иԥсра. О, сыгәнаҳа зықәшәаша, дахыԥсаарауаз
усҟан уи. Аԥсра иацәцахьоу ҳәа аӡә дыҟоума… Ашьҭахь
иҟалаз ҟамлакәа…
Уахык ихаҿы икыдыз ацәашь ҭааӡа иаркыз дахәаԥшуа
дыштәаз, ашьшьыҳәа ашә аартны дааҩналеит мшьамба еиқәаҵәак
зхы иҭарԥаз аӡәы.
– Усцәымшәан, – иҳәеит урысшәала иааҩналаз.
– Исыхьыз еиҳау исыхьран иҟоузеи, – аҭак ныҟаҵеит урысшәала
Ԥшьҟан. – Сара уажәшьҭа исҭаху аԥсра ауп. Иҟалап
уара уи сзааугазар?
– Сара уара узыҳәан абзиа ҟасҵарц сҭахуп, – иҳәан, ихы
иҭарԥаз амшьамба ааихыхны алашарахь дааскьеит. – Усыман
сыбналарц сааит. Уаала абри аҵх лашьца ҳхы иархәаны, ҳцап
наҟ хара, хақәиҭрыла инхо жәларык рахь.
– Иҟоума уажәы хақәиҭрыла инхо жәларык, аурыс ҳәынҭқар
илаԥш ахьынамӡаз иацәынханы? – иҳәеит Ԥшьҟан Абрскьыл ихагылаз арԥыс диҿаԥшуа. Насгьы џьара дшибахьаз
ала агәҩара иоун, диазҵааит: – Узусҭада уара, сара абас
исыхӡыӡаауа?
– Сара зхы иақәиҭутәыз утҟәа соуп. Амаҭкәа зҭоу атыша
сҭамыжьӡакәа иоуужьыз. Сыламыс исзаҵанакуам уажәы уара
уангәаҟуа уеиқәсмырхар.
Ԥшьҟан Абрскьыл дахьтәаз дҩагылан, арԥыс ижәҩахырқәа
аанкылан ус иҳәеит:
– Сара сеиқәырхара аҭахым уажәшьҭа. Ицеит саамҭа. Сазыԥшуп
исзиӡбо аҳәынҭқар…
– Аҳәынҭқар иҽеиу акы иӡбараны дыҟаӡам, ԥсҳәанаа
раԥхьагыла
ухаҵкы, – аӷьаҵәыӷьаҵәра даҿын арԥыс. –
Уԥсы ҭанаҵы сара суцзаауеит. Ухы уамыхәо уҟаларгьы укасыжьуам. Тәымџьара уԥсыргьы унаганы шәнышәынҭрақәа
рҿы узжуеит. Суҳәоит абри аҵх шылашьцо ҳцап. Абнараҿы
аҽқәа ылаҿаҳәаны исымоуп. Иара саргьы исҭахуп ахақәиҭра…
Ҳаҭажәыҟәа-иԥа Ԥшьҟан Абрскьыл иаԥхьа игылаз арԥыс
дааигәыдиҳәҳәалан дрыӷәӷәаны дааикит. Уи убас дааигәыдирӷәӷәалеит,
макьаназ цқьа имшәыцыз ибаҩқәа ааилаԥиҵәҵәартә
еиԥш. Убас мчык ҳәа иоуит, анкьа ианиаамҭаз
иԥынгылоз зегьы анирхәашоз еиԥшха. Аҵеи ибзиабара
иара
игәы иацәыӡхьаз, хаакәакәараӡа ицәа-ижьы иналалеит.
Нас
иикыз аҷкәын дноуижьын, дызҭакыз абахҭа дынҭамацәысит,
дынҭаӷызит. Иахьынтәаанага, ишыҟалах изымдырӡо Алҵышә
Мақьҭаҭ игәаҟ ашәа наихәылҟьеит:
Ҳаи, сара мыжда, сара гәаҟ,
Сызниазеи, сызхаанхазеи, сара гәаҟ…
Абааш аҭӡамцқәа чамгәыр рахәыцушәа аккаҳәа инациҳәеит.
Нас, имч иаҳа-иаҳа илӡаауа, ишьапқәа днырымкылошәа
аниба, дахьышьҭалалоз ацәырҭаӷәы аҿы днатәан, ус
иҳәеит:
– Ахақәиҭра уҭахызар, ухы уахәа, арԥыс. Сара сыҷкәын
дныжьны џьаргьы сцаӡом. Уи макьана аԥышәа имам, снаиабжьалап инапала сыкнеиҳаанӡа…
Ԥшьҟан ииҳәаз дааиҵанарӷәӷәеит арԥыс. Уи иниҵаз аус
шалымҵуаз аниба, ус иҳәеит:
– Уара уда ахақәиҭра сҭахым саргьы. Ус анакәха, ара
уааигәа сыҟазаауеит сухылаԥшлап…
Ашә шааиртыз еиԥш, инаркны, аҵх лашьцара дналашәкәеит
арԥыс.
Аамҭа цон. Аҳәынҭкар иҟынтәи иҟамызт аҭак. Дагьзыррцакуаз,
уи шьа камҭәаӡакәа Ԥсҳәан инапаҿы иааигеит. Данаҟаи
Абрскьыл ибзоурала. Кавказ иқәынхоз ажәларқәа зегьы
амаҭ еиԥш иҽрыкәыршан икит… Ԥшьҟан игәы анкыдгылаӡа,
ҽнак акарул ила иҷкәын диԥхьеит.
– Уаасзыӡҩр, сыҷкәын, – иҳәеит Ԥшьҟан Данаҟаи дшааҩналазҵәҟьа.
– Аамҭа зугозеи, сахьгәаҟуа умбаӡои. Исыхәҭоу
сақәыршәа иаарласны.
Данаҟаи иаб ииҳәаз ажәақәа хы цаҳә-цаҳәны игәы иаалаҟацеит.
Иҟаларын уи ишьапы дықәҟьан дканажьыргь уаҳа
дзымгыло, аха ихы инапаҿы иааган, иаб дахьтәаз иаԥхьа
игылаз аҟәардә днықәтәан, ус иҳәеит:
– Абас лахьынҵас иҳамазар акәхарын уаргьы саргьы…
Сара азин сымам уара уус аӡбара…
– Сыҭҟәаразы иуман азин!? – аҵәы налаҵашәа даацәажәеит
Ԥшьҟан.
– Сара усымҭҟәазтгьы, уажәшьҭа ҳауаажәлар ҟәаҟәаса
еиларҵахьазаарын.
– Ҳаԥхьаҟа уи аҩыза рмыхьып ҳәа угәы иаанагоума?
– Ҳара ҳаиқәырхара ҳара ҳнапы иакуп, саб…
– Маҵуҩцәас ҳҟалап ҳәа аума иуҳәарц иуҭаху?
– Сара суаажәлар наӡаӡа ишеиқәхо здыруазар, схы ҩышьҭымхӡакәа
маҵуҩыс сҽыҟасҵон.
– Саргьы суаажәлар сырмаҵуҩын. Сҟәаҟәа иқәҵан иаазгон
ԥсҳәанаа рлахьынҵа. Ҳара хабшьҭрагьы убас акәын аҵәҩан
шьаҟаны руаажәлар ишрыҵагылаз. Сара уажәшьҭа исыхьлакгьы усс исымаӡам. Сзызхәыцуа, сгәы иҵхо уара уоуп. Адамра хыла саурсышт, уабшьҭамҭа шәышықәсала агәаҟрақәа
ирылкәкәаны иааргаз ҳауаажәлар умпыҵаӡыр.
– Жәлар дуӡӡа рлахьынҵа ус аӡбара мариам, саб. Дара
ажәлар рхаҭагьы рхы аргәаша иақәдмыршәар. Иахьа ҳара
амҩақәа ахьеихдоу ҳанрынгылоу, жәлар ирхагылоу, атышахь изго амҩахь дрыԥхьозар, алашә дахьцо шимбо еиԥш,
ауаагьы уи ихышхыҵәан ишьҭамлароуп. Зны иааҭгылароуп,
иазхәыцроуп, напыԥшылароуп уи амҩа иахькылнаго еилыркаарц. Сара ҳқыҭақәа зегьы срылсит. Ҳауаажәлар срацәажәеит.
Иҟоуп иахьсзыӡырҩуа, ашәиԥшь сахьадыргогьы. Иҟаларын
еиӷьны срыдыркыларгьы снапала усмытҟәазтгьы. Макьанагь ирзеилкаауам уареи дареи шәеиқәырхараз шакәу сара
ар сыман Ԥсҳәан сзалалаз. Ҽаӡә инапаҿы иахьа уара уԥсы
ҭамзар ҟаларын…
– Сара аԥсҭазаара сҭахӡам уажәшьҭа…
– Ухы уахымццакын, саб. Уара макьана усҭаххоит
ҳауаажәлар рразҟы аӡбараҿы. Аҳәынҭкар ажәа сиҭеит уара
усыҭҟәар уус шимыӡбо ала. Ажәа исиҭаз наимыгӡар, усҟан
иҟасҵаша сара издыруеит, – иҳәан, дындәылҵны дцеит Данаҟаи
Абрскьыл. Ажәа ииҭиз наигӡахуазма аҳәынтқар. Ашәҟәы
ааишьҭит, Ԥшьҟан Абрскьыл Урыстәыла иаҿагылаз сара
хаҭала саӷа уа аҭыԥаҿ дыкнашәҳ ҳәа.
Ех, сыҷкәын. аҳәынҭқарцәа рҳәахьа нарыгӡозҭгьы, ауаатәыҩса
агәаҟра дуқәа иҭагылозма. Ԥшьҟан Абрскьыл хаҭала
аҳәынҭқар дидгылан дахьеибашьуазгьы имыхәеит… Иԥсы
ҭаны Сибраҟа иахгарагьы иаҭәаимшьеит. Акнаҳара иқәиҵеит.
Ашәҟәы зауз Добринин, аҳәынҭкар иҟынтәи абри аҩыза
иақәымгәыӷуаз, ицәымӷхеит. Иҟаиҵара изымдыруа даақәхеит.
Ҽнак ацәыргара изымгәаӷьуа иҵәахит. Аха адырҩаҽны
ицәыримгар амуит. Ашәҟәы иацыз аҿҳәара нҵәон. Уи аазгаз аҳәынҭқар иуаҩы дахылаԥшуан. Аҿҳәара инақәыршәан
инаимыгӡар уинахыс иааҟалоз зегьы иара ихарахон. Убри
аҟынтә ишҟа диԥхьеит Данаҟаи.
– Аинрал ухаҵкы, уԥшшәы сгәаԥхом? – иҳәеит дшааҩналазҵәҟьа
Данаҟаи, аинрал иаԥхьа ашәҟәы иқәыз дахәаԥшуа.
– Ишԥа, саб изы иҽеим акыр шәоума? – иԥси-иԥси
ехьымӡо, аҭак исаҳарызеишь ҳәа игәы ҭамгыло аинрал иблақәа
днархыԥшылеит. – Зҿумҭуазеи аинрал! Пиотр Кузма-иԥа,
аҳәынҭқар сижьама, аҵәы ахьишьма сгәаартра. сиашара?
– Уаԥхь, – иҳәеит Пиотр Кузма-иԥа. Данаҟаи иблақәа рхыԥшылара
иҭахымкәа. – Уаԥхь, нас иуҭахугьы ҟаҵа. Исыхьлакгьы
сыхьааит, аха уара уаб иҿаԥхьа снапы шьҭыҵуам, – ашә
ныджьылан адәахьы дцеит.
Аҵх агәы инахысхьан иаб дахьҭакыз ашә аартны даныныҩнала
Данаҟаи.
– Ацәаха сзумҭоузеи, сыҷкәын. Абахҭа ашә узылагылоузеи! Сыбналар ҳәа ушәома?
– Ааи саб. Ҳабналароуп уаргьы-саргьы абыржәыҵәҟьа…
– Иуҳәо иаанагоузеи, аҳәынҭқар иааицҳазеи?!
– Аҳәынҭқар ламысдарыла дсызныҟәеит.
– Уи дшыламысдаз уажәраанӡа иудырыр акәын. Исзыжәу
ҳәа иааицҳазеи?
– Уаҵәы ианаашо укнаҳан ушьра.
– Инагӡа сыҷкәын уи ҳауаажәлар ирзеиӷьҳозар, инагӡа.
– Абас зхы мҩаԥызгаз, ҳауаажәлар ирзеиӷьхо акы иӡбап
ҳәа угәы иаанагоума? Уааласы, амҩа ҳақәлароуп.
– Ҳабацагәышьоу, уаргьы саргьы зехьынџьара ҳамҩақәа
ԥыҵәҵәоуп.
– Ҳаԥсадгьыл ашҟа. Ирыцҳахаз, иҭынхадахаз Ҳаԥсадгьыл
ашҟа. Даҽа знык ахақәиҭра абла ҳҭаԥшып, саб…
О, убасҟан Ҳаҭажәыҟәа-иԥа Ԥшьҟан мчык ҳәа илалеит,
дара Абрскьылаа рхацәа ӷьеҩқәа зегьы еизганы рымч иара
ирҭазшәа. Иҷкәын дааигәыҵаиҳәҳәеит инапқәа иԥсыҽхахьаз,
аха уажәы амч ду зауз ааикәыршан. Уи игәы иабон, ицәыӡхьаз
Иԥсадгьыл дахьӡаны инапы акәыршан икызшәа. Игәырҩа
иханаршҭит иҷкәын иахьынтәи иоуз аԥхара. Зны дыԥсыҽхон,
знгьы дыӷәӷәахон. Нас ишыҟалах изымдырӡо иааихәылҟьеит
ԥсҳәанаа ргәаҟ ашәа:
Ҳаи, сара мыжда, сара гәаҟ,
Сызхаанхазеи, сызниазеи, сара гәаҟ?..
Иаб диман, алашьцара иҽналакны, аӡы ахықә иаваршәны,
ар ахьгыламыз аԥшаҳәала иҿыҩеихеит. Амза ажәҩан агәы
иҭәны икыдын азыҳәан адәы дықәымлакәа абнара аҿықә
иҽалакны дцон. Иаб дааиҵалан аӡы дныриган, аԥаҩ иҽыҵакны
архәара дахьыҩхалаз, иаԥхьа даангылеит фицар матәала
еилаҳәаз аӡәы.
– Акапитан, – ибжьы ныҵакны ҿаиҭит уи. – Сара уара суҩызоуп.
Шәахьцо саргьы сшәыццоит…
– Уара узусҭада? – итапанча дҩахеит Данаҟаи.
– Сара сызусҭоу уаб уиазҵаар иуеиҳәап. – Ԥшьҟан дидырит зыԥсы еиқәирхаз афицар. Иҷкәын иахь ус наиҳәеит:
– Дҳаццааит, уи сара сызҭаху уаҩуп. – Нас рыхҩыкгьы абна
рҽаҭан, Ԥсҳәын аҳәаа иадыз ашьхақәа рахь рҿынархеит…
Ԥсҳәанаа аибашьрахь ирыԥхьоз абыкь абжьы геит ианаацәылашоз.
Уаанӡа игылахьази имгылацкәа агылара иаҿызи,
аӡәи-аӡәи еиқәҿырҭуа, ҳаблак аҟынтәи егьи аҳаблахь
адырра рибаҭо, али-ԥси рыбжьара жәларык ршьапы
иқәгылеит. Нас идәықәлеит ахацәа реизарҭа ахәахьы. Ажәлар
шеизара иааизаанӡа Ԥшьҟан Абрскьыл абыкь дшасыц
дасуан, ианиаамҭаз иуаажәлар реизгараз дшасуаз еиԥш. Уи
иҷкәынгьы хақәиҭрала дҭәын иоуразоуроу. Иԥсадгьылахь
агьыжьра инаҭаз агәамԥхара иаҳа-иаҳа иазҳауан. Иара
убас ҵыхәаԥҵәара амамызт ԥсҳәанаа рхацәа ааира иаҿыз.
Амра жәхьан еиԥш ианыҩхалоз, рызегьы шеизара еизахьан.
Убасҟан Ԥшьҟан Абрскьыл иуаажәлар днарылагылан ибжьы
наиргеит.
– Сашьцәа ԥсҳәанаа. Схынҳәит сыҷкәын дсыман шәара
шәышҟа. Даҽазнык ҳаидгылап, мышкы иадамзаргьы ахақәиҭраз.
Иахьарнахыс ԥсҳәанаа рлахьынҵа сыҷкәын Данаҟаи
Абрскьыл инапы ианысҵоит. Уи зны агха ихьзаргьы, иахьа
ихы ириашеит шәаргьы саргьы ҳҿаԥхьа. Ишьҭышәх шәабџьар
сашьцәа. Макьаназы ҳхы ҳахьчартә ҳаҟоуп.
Игеит дыдраҵас ԥсҳәанаа рхацәа рыбжьы. Еиҭа ҿыхеит
ҳашьхақәа, ҳаԥсабара аԥсы ахалеит. Ех, сыҷкәын, ауаҩытәыҩса
ихақәиҭра еиҳау даҽа малк ыҟам абри адунеиаҿы. Хымз
раахыс хада дызхагыламыз ԥсҳәанаа, ицәышӡа иҟаз рхырҿқәа
ашьа рықәлеит. Иҩышьҭыҵит ихьыдышьшьы иҟаз рыжәҩахырқәа.
Ԥсҭазаара зхымыз рыблақәа ааилацырцырит.
Ихжәаз
рдоуҳа ашьҭыҵра иалагеит ахақәиҭрахь ирыԥхьо.
Убасҟан
руаӡәк иааҭирҟьеит ахаҵарашәа. Ашәаҳәара азин
рызымҭоз, рҿы злашәаҳаз акәмзцәа аамыржәазшәа рызынтәыкгьы инацдырӷызит. Абас ала Ԥсҳәынаа даҽа ҩба-хԥа
мзы абџьар кны аурыс ир наԥхьацан рҳәаақәа дырӷәӷәеит,
аха сыгәнаҳа зықәшәаша, уи нарха амоуит. Аинрал Добринин идивизиақәа ааргәыдҵан, ҳар цкьашәҟьа илкаижьит.
Ҳаҭажәыҟәа-иԥа Ԥшьҟан Абрскьыл, Ԥшьҟан-иԥа Данаҟаи
Абрскьыли, Алдыз-иԥа Ажьгьери Аԥшыцбеи, Елҟан-иԥа Махаз
Ачуеи, Даӷәыз Сҳаҭқьери Соулаҳ-иԥеи рнапқәагьы ршьапқәагьы
ашьамҭлаҳә нархаҵаны, аурыс игарнизон ахь иганы
абахҭа инҭарыжьит.
Махьал Абрскьыл иԥсы акуа далагеит еиҭа. Уааицәшәартә
еиԥш иԥшшәгьы иԥсахит. Иблақәа шаҟьшаҟьо ажәҩан агәы
даҵаԥшуан, деимдон, адгьыл аҟны иԥсы злаз акы ажәҩан ахь
ицәцаз иԥшаауазшәа. Ааи, уи акы еиԥш акырқәа ицәцахьан.
Изаанхаз иԥсы, ари адгьыли иареи макьаназ еидҳәалан измаз, уигь шынаихшәара акәын дшыҟаз.
Сара ахмаҷыр ахь снапы насырххеит, аха иара иҭахымхеит
аӡы изаазгарц. Иҭагылазаашьа зегьы гәасҭон, аха исылшоз.
Иареи сареи иҳабжьагылаз амчра еиҳан.
Иаразнак аҟәандара иҟаз ԥхьацо ԥша хьшәашәак аасит.
Ишызбоз иаргьы иԥшшәы ааиԥсахын, еиҭа амра ахькыдыз днахәаԥшын, аамҭа ицәцар ҳәа дшәозшәа, иаарццакны
ацәажәара дналагеит:
– Аб раԥхьа дахьҭакыз, иҷкәынгьы иаргьы уа инҭаркит.
Ашьамҭлаҳәқәа шрышьазгьы еиҭа аҭӡамцқәа инарыдҿарҳәеит.
Аҵыхәтәаны афатә рыҭарагьы иаҟәыҵит. Ӡык нарымҵадыргылон
акәымзар. Аҳәынҭқар аԥахьеиԥш акәымкәа
уажәы дыццакит. Хымчыбжь анааҵ аҽны иааит ашәҟәы, ԥсҳәанаа
раԥхьагылаҩцәа ахәҩыкгьы кнаҳан ишьтәуп ҳәаны.
Уаҵәы икнарҳаран уаха еиԥш, аинрал Добринин иҩызцәа
ицны аҳәынҭкар иааишьҭыз ашьауӷа дырзаԥхьарц Ԥшьҟан
иҷкәыни иареи ахьҭакыз дныҩналеит.
– Иақәиҭышәтә ашьамҭлаҳәқәа ирышьоу рҟынтәи, –
адҵа ныҟаиҵеит аинрал. Аинрал идҵа нарыгӡеит иаразнак.
Данаҟаи ишьпқәеи инапқәеи хәырны изкыз анааԥдыртла,
иԥсы ааивигеит. Убасҟан ауп аинрал ишҟа данынхьаԥш. Аха
аинрал дара дрыхәаԥшуамызт. Иблақәа зымҩа инарыҟәганы
алашьцарахь дыԥшуа дгылан. Нас ицыз акапитан иахьа ибжьы наиргеит.
– Уаԥхьа аҳәынҭқар иааишьҭыз ашьауӷа.
– Иаҭахым, – иҳәеит Ԥшьҟан Абрскьыл, ибжьы аӷьеҩҳәа
иааҭганы. – Иаҳшьышьахоузеи?
– Шәыкнаҳан, – иҳәеит акапитан гәырӷьаҿҳәаша ааигазшәа.
Аинрал ихы игәы инықәҳаит. Иҟырҟы икылахаз иԥсыԥ
дахәаҽуан адәахьала иаразнак дындәылмҵызҭгьы. Уи инаишьҭалеит
иҩызцәагьы. Алашьцара инагәылахеит рхала аби
аԥеи…
Аԥсынкәа ицҳазшәа дахьтәаз дҩыҵҟьеит Махьал Абрскьыл. Уи убас дласны дгылеит, убас ала дласны дгылеит, ианиаазгьы убасҵәҟьа ишьамхы дышьҭнахуамызт. Адунеи ду
ахашәара-аҵашәара шьаҿала ишәозшәа, ишьапқәа еихҳәо,
арҩаш ахьҭаҽҽоз аԥаҩ ахь иҿынеихеит. Уа дымнаӡац шысҳәоз,
иаразнак даақәгьежьын, дышиашаз сшәақь ахькыдгылаз днеины ахәаԥшра далагеит. Нас сышҟа ашьшьыҳәа даахьаҳәны,
маҷк цәымӷрыла днасыхәаԥшын, ус иҳәеит:
– Даҽазны иныҟәумган абри ашәақь…
Саргьы ашәақь аныҟәгара уиаҟара иашьҭаз аусакәхыз,
зеиԥш ҟамло акгьыҟам, абна сылоуп ҳәа сыхәда иахьынахысшьыз абри аҩыза сақәшәеит.
Аҭаҳмада акыраамҭа, лада-ҩада днаҳәы-ааҳәуа Ԥсҳәан
адгьылқәа, абнақәа блала еимидон. Уажәымзар-уажәы днарԥырҵны
мҩа харак дықәлозшәа иблақәа изаҟәгомызт. Аԥша
иаасыз аҵлақәа рыбӷьқәа аадырҵысын, ахыц зҿыршьыз аԥхьарца
еиԥш, аԥсабара иныҵакны бжьы хаак нахалеит.
Амра ласкьацыԥхьаӡа еиҳа дгәаҭеиуан. Иажәабжь, ицәыхәлаанӡа
изынамыкыӡзар ҳәа дшәозшәа, иаразнак днатәан,
икәша-мыкәша адгьыл ашьышьра далагеит. Нас ихиҿы наган ашьацра инылаҵан, адунеи агәеисыбжь дазыӡҩруазшәа
иԥсы иӡеит. Сара исзымбатәбараханы сихәаԥшуан. Ани-аԥеи
мчыла ианеиҟәыркәкәаауа еиԥш, идгьыли иареи еиԥырыргар
ҳәа дшәозшәа ҿыцха иҽынкажьны, иахьынӡаилшоз инапқәа
еиҵихит идгьыл ааигәыҵакны иааигәыдирӷәӷәаларц иҭахызшәа.
Нас адгьыл иагәылҩҩны иаҳазшәа, илымҳа надҵан
дааӡыҩрит.
«Ҳаи, сара мыжда, сара гәаҟ!»
Уи абжьы наҟ ашьхақәа инарҿыҩит, аԥсҭақәа инарҭаҩит.
Саргьы сгәаҵанӡа ихьу-хьууа инҭалан, сарӷазы-ӷазит:
«Ҳаи, сара мыжда, сара гәаҟ!..»
Зхьаа хҽыз аҽымазаҩ ииарҭа дышҩықәтәо еиԥш, дҩықәтәан,
ԥыҭрак дааиԥхьхәыцын, аҩразы сыхиоу сыхиаму гәеиҭарц
акәхап, схы инаркны сшьапаҟынӡа блала сааимидан
ацәажәара
дналагеит:
– Уазхәыци, дад. Аби-аԥеи уаҵәы ашьра шрықәшәо рдыруа, уахатәи рҭагылазаашьа зеиԥшрахо. Иара убас шакәызгьы
урҭ аҩыџьагь, шәымҭак иадамзаргьы рхы ладмырҟәит, ргәы
еиҭамԥеит. Убри акәхап аб иҷкәын ишҟа абри аҩызагь зиҳәа:
– Данаҟаи, уаргьы саргьы иаҳуалыз ҟаҳҵеит ҳауаажәлар
рҿаԥхьа. Ҳабшьҭамҭа излаҵанакуаз ала хаҵарылагь ҳхы
мҩаԥаагеит.
Аҵыхәтәанынӡа убас ҳаҟазарц азыҳәан уаҵәы
сумырԥхашьан,
дад…
Ԥшьҟан иԥсы иӡеит иажәақәа рышьҭахь, иҷкәын иҟынтә
иаҳарызеишь ҳәа дшәаны. Абахҭа аҩныҵҟа ҭынчрахеит.
Рхаҿы
икыдыз ацәашьы уажәы-уашьҭан аԥсы шынахшәара
иаркын.
Алашьцара ирхаҳауаз иаҳа-иаҳа еизааигәанатәуан
аби аԥеи. Данаҟаи иаб дааигәыдрӷәӷәалан дааникылеит. Уи
убас дааирӷәӷәеит ихәарҽхахьаз ибаҩқәа ицәа иҟәыбаса инҭаԥсартә
еиԥш. Убасҟан Ԥшьҟан игәы ааҭынчхеит. Еиликааит
Данаҟаигьы уаҵәы ирԥеиԥшыз аҟынтә дышхьамҵуаз…
Кавказ иқәынхоз ажәларқәа рхаҭарнакцәа, шәҩык-шәҩык
алхны иааргеит. Ԥсҳәанаа рхадеи уи иҷкәыни, урҭ рҩызцәеи
аныршьуаз аҽны. Зшьапы инанагоз ԥсҳәанаа зегьы еизырцеит акнаҳарҭа адәаҿы. Хҩык ахьыкнарҳашаз заанаҵ идырмазеихьан. Абырфын шахақәа рыхәда иахадыршәуаз ашша
рхьыҵәҵәа илеиуан. Рыцԥхьаӡа ирыҵырҟьаша ахџыџқәагьы
рыҵагылан. Абарҭ зегьы лыблала илбон сан мыжда, жәиԥшь
шықәса зхыҵуаз. Ауардынқәа ирынҿаҳәалан ирыман иааит урҭ ахәҩыкгьы. О, дад, ажәлар урҭ анырба, рыӷызбжьи
ргәы иахькыдсылози дыдраҵас Ԥсҳәан иахыҩуазаарын. Аха
ирылшагәышьахуааз, иаарыкәыршан аурыс ир ашәақьқәа
рықәкны
игылан. Раԥхьа акнаҳарҭахь ирыман инеит аби аԥеи.
– Уца, саб, аԥхьа, мамзар сара сыкнаҳара узымычҳар ҟалоит,
– иҳәеит Данаҟаи иаб иахь даахьаҳәны, уиаҟара имырхьаацәакәа.
– Аласба уара, – ҿааиҭит Ԥшьҟан Абрскьыл, иҷкәын ииҳәаз
дахлафаауа уҳәаратәы. – Сара ус згәы еиҭаԥақәо среиуаӡам.
Хаҵала ушыԥсуа збарц сҭахуп, суаажәлар рҿаԥхьа схы
шьҭыхны ашаха сыхәда иахасыршәырц.
Икнаҳарҭа дыҩхалан ашаха ихазыршәран иҟаз шьапыла
днаигәҭасын, инапала инеихаршәны ажәлар ираҳартә ибжьы
наиргеит Данаҟаи Абрскьыл:
– Сашьцәа ԥсҳәанаа, шәхы лашәмырҟәын. Ирышәымҭан
шәыдгьыл уи шәымазкуа аҳәақәа. Хаҵала шәҭахар еиҳа
еиӷьуп, шәтәны шәыҟазар аасҭа…
Дзықәгылаз ахџыџ ишьапала инаиҵирҟьан, иҽыныкнеиҳаит.
Сан рыцҳа убасҟан лыԥсы маҷхан лаб инапы днахьынҳалазаап.
Рызегьы кнарҳаанӡа уаҳа дагьзалымҵит.
Акнаҳарҭахь дхалеит Ԥшьҟан Абрскьыл. Уи ахџыџ дҩықәгылан
иааира дук игазшәа Ԥсҳәан далаԥшуа, нас ажәлар рахь
даахьаҳәын ибжьы наиргеит:
– Саҭашәымҵан, суаажәлар, исыцәшәыгхаз азыҳәан, саҭашәымҵан…
Уиакәхеит. Уигь ихәда инапала инахаиршәит ашаха. Уамак
иадымхалеит егьырҭгьы ркнаҳара. Ажәлар агәаҭеира иаҟәыҵын,
зыԥсы зхыҵыз аԥсцәа реиԥш еиқәшәы игылан, урысыргьы шьакәармак рылымшәо…
Дахьынтәзаиз аӡәгьы изгәамҭакәа, акнаҳарҭа дыҩхалеит
аурыс фицарк. Уи урысшәала ибжьы ҩеиҵыхны зегьы ираҳартә
инаиргеит.
– Сара саҿагылоит аимпериа ахымҩаԥгашьа. Адунеиаҿ
ҳахьӡ цәаԥҽыгала ирҳәо ҳхы ҟаҳҵеит иахьа амилаҭ хәыҷқәа
ҳазларзныҟәо ала. Арҭ аԥсра ишаԥыло ала наӡаӡа рыҭҟәара
залшаӡом. Урҭ хақәиҭрала иит, ахақәиҭра рхы ақәырҵоит. Саргьы иақәсҵоит схы урҭ рхақәиҭра. Кавказ иқәынхо ажәларқәа
рҽаԥхьа ҳхымҩаԥгашьа ааннакылахарц азыҳәан.
Иажәа дшаалгаз еиԥш, ишҟа инаҭрысыз аказакцәа дыркаанӡа,
итапанча игәаҵаҿы инҭҟьеит.
Убасҟан ажәлар рыжәпара даалҵны аԥсцәа ахьыкнаҳаз
днарыҵагылан, иԥхьарца арҳәо, агәаҟ ашәа аацәыригеит
Алҵышә Мақьҭаҭ – алашә:
Ҳаи, сара мыжда, сара гәаҟ,
Сызхаанхазеи, сзыниазеи, сара гәаҟ…
Тәылада, ҩныда, сара агәаҟ,
Адәы сықәхарыма, сара гәаҟ…
Ҳаи, Ҳаҭажәыҟәа-иԥа Ԥшьҟан Абрскьыл,
Ҳаи, Ԥшьҟан-иԥа Данаҟаи Абрскьыл,
Шәахьыкнаҳау шәбираҟны ауп шәшызбо сара,
Убри азоуп сагьзазымго сара гәаҟ аԥсра…
Уи аԥхьарца ҵәаа-ҵәаауа, иаҳа-иаҳа абжьы ацлара иаҿын.
Аинрал днаидгылеит акнаҳара напхгара азҭоз акапитан:
– Аинрал ухаҵкы. Аҭаҳмада наҟ дықәцатәуп. Уи иԥхьарца
абжьы ажәлар ргәы шьҭнахуеит.
– Уиламкьысын. Ирзаԥиҵааит ашәа. Урҭ аԥсра хаҵала
иаԥылеит. Ахаҵашәагьы иаԥсоуп, – иҳәан, игәи илаӷырӡи
еилаҵәо,
икнаҳаз еиҭа илаԥш нарыхганы аҽуардын ашҟа
иҿынеихеит
Добринин.
Ажәабжьҳәаҩы иԥсы еивҵахан аихәлакьысра далагеит. Уажәы-уашьҭан иԥсы ааҭшәартә акәын дшыҟаз. Саргьы
сшәан, снеихаххит. Аха ишыҟалах здырхуада иаразнак иԥсы
ааивиган, ацәажәара дналагеит:
Уахыки-ҽнаки аԥсцәа дрыҵагылан аԥхьарца шаирҳәоз,
иԥсы ааихыҵит Алҵышә Мақьҭаҭ – алашә. Убринахыс ҳаԥхьарца
абжьы ҳхәадақәа инарықәымҩит, ҳашьхақәагьы инарылаӡит.
Иҵабеит, иахьа ҳара ҳашәаҳәабжь шныҵабаз еиԥш
наӡаӡа…
«Ҳаи, сара мыжда, сара гәаҟ!..»
Мчыбжьык аԥсцәа кнымхӡакәа уа икнаҳан ажәлар иасышьыжь еизырцон, иаахәлаанӡа урҭ ирыхәаԥшларц азыҳәан.
Уи иаанагоз, зхы шьҭызхуа зегьы абас шәыкнаҳҳауеит ҳәа
акәын. Аха ажәлар шаҟа идыргәаҟуаз аҟара, агәаӷ иазҳауан.
Аӷа ишҟа ирымаз ацәымӷра иацлауан. Шаҟа еилацалан еиладыргылоз аҟара, даргьы ҩныҵҟала рҽеиладырҵәон…
Ԥсҳәанаа раԥхьагылаҩцәа ахьыкнаҳаз аԥша нарыҵасны
иаарҵасыцԥхьаӡа, ижәытәӡатәиу рбираҟ рхашәыршәыруазшәа
акәын ишрыхәаԥшуаз ажәлар. Иара убас ргәаҵаҿ иаанхеит наӡаӡа…
Амра акәаԥҳәа ианынҭашәоз иажәабжьгьы ҳәаны даалгеит
Ҭафықь-иԥа Махьал Абрскьыл. Еидара хьамҭак дааҵыҵызшәа,
уажәы еиҳа иԥсы ааивигеит. Ихиҿы шьакәарак нықәлеит. Иблақәагьы
хааӡа иаасҿаԥшит. Игәы ашьаҟәаҟәа иҭаз ҭигазар
акәхап, иԥсы лагаҩагара даараӡа еиӷьын аԥаса аасҭа. Саргьы
сгәы ааҭынчрахеит, абас дыӷәӷәаӡа дахьызбаз.
– Уаҵәы иуасҳәап Ԥсҳәан ианыӡаан сара ишысхаанхаз.
Иахьала уаҳа сылшом, изуцәызӡарызеи, сааԥсеит даараӡа.
Уажәы
уцаны аӡы сзаага. Сахьцәажәацәаз акәхаԥ, сҟарҟы
ҭбоит, – иҳәан, ахмаҷыр сышҟа иааирххеит.
Аӡы сыман санаахала, иара инапқәа игәы иқәҵан, иҽеиҵыхны
ашьац дылаиан. Сгәы ааҭӡыӡаан сыҩны снеихаххит.
Уи иԥсы еиқәтәахьан, игәы аусура иаҟәыҵхьан.
– Ҳаи, абааԥс, исзуузеи! – сыҳәҳәеит сара ашьхақәа ҿырцәажәаауа.
Аха сыбжьы заҳауадаз, абри атәыла иазаанхан
иҟаз аӡәы заҵәык иԥсы ҭамызт уажәшьҭа… Ахмаҷыр искыз аӡы камҭәаӡакәа зымҩа инаргылан, Иԥсадгьыл ажәҩан
дшаҵаԥшуаз
изымгәаӷькәа изхымҩаз иблақәа неиқәԥсаны
даасырҽеит. Иоупа наикәыршан, ихьаҭра иҭаз ацха мгьал
ааҭганы ацәа цәашь наларкьакьан, амца наркны, иҟарҟы иҭбоз
злаирцәаакышаз ашьхаӡыхь, зыжәра дахьымӡаз, ахмачыр
ихаҿы инаргыланы, сааиасны ишьапаҿы снатәеит дҷаԥшьо.
Уахызаҵәык иадамзаргьы ари ауаҩ ижәҩан даҵаԥхьо, идгьыл дықәиазарц сҭахын. О, уи арыцҳа шаҟа дазааигәаз,
шаҟагьы дацәыхараз Иԥсадгьыл. Ԥшацк џьара иасуамызт,
бжьыкгьы гомызт. Аԥсабара аԥсы аӡеит, злацәа ааихьызшьыз
ауаҩы дарҿыхар ҳәа ишәозшәа. Ацәашь па ихаҽы ибылуаз ласкьацыԥхьаӡа еиҵысхуан. Уи уахынла лашарак инарбарцаз ихазы иҟаҵан имаз ашьамаҟа акәын. Дызлазжуаз,
абаҳа сызҭодаз, ихьаҭра иҭаз аикәаӷа ала анышә ажра салагеит ишаашаҵәҟьаз. Ашьыжь амра аацәыҵыԥхеит, аха иаразнак аԥҭақәа неилаҳан иаалашьцеиг. Амацәыс ҵыр-ҵыруа
аԥсаҵлақәа ирықәҵәиашон. Иааихмырсыӷьӡакәа идыдуан,
ихысуан. Қьырсиан ҵасла хәылбыҽханӡа дсымжыр сҭаххеит,
аха аҳауа аҽанарцәгьа, иоупа даалаҳәан илабашьеи ихьаҭреи
наидҵан, анышә иқәԥсара салагеит. Ажәҩан агәы ааҩиҟьаны
ақәа аҿыланахеит. Ажәҩан ду даҵәуон, ақьаԥҭа ахылаԥшҩы,
аҵыхәтәанынӡа Зыԥсадгьыл иаԥырымҵыз ауаҩы.
Анцәа иишаз, Анцәа иигаз, гәырҩа мацарала адәы иқәыз
ауаҩы.
Аԥсадгьыл зиҭаз, Аԥсадгьыл змихыз, Аԥсадгьыл ахьаа иагаз ауаҩы…
Зуаажәлар рылаӷырӡ зқәымҭәакәа заҳәшьцәа рмыткәма
змоукәа анышә иасҭаз ауаҩы…
…Аха Зыԥсадгьыл ҳаҭгәынс изхагылоу Ҭафықь-иԥа Махьал Абрскьыл ауаҩ…
Саргьы дысҵәуеит уи. Ақәа хьшәашәа исҿыцкьасоз иалалан илеиуан иҟәандаӡа сылаӷырӡқәа. Иара ицәымӷыз
ашәақь ахькыдгылаз иаакыдхны, фынтә схысит ажәҩан
ахь. Анышәынҭра иахагылаз аԥсаҵла амахәаҿ ахы ларханы
иныкнаҳан, мацәысеимҟьарак ала, зуаажәлари зхаҭеи
зыԥсадгьыл иацәыӡыз дааныжьны, саԥхьа ибылгьаз аԥшатлакә
сагәылалан сҿынасхеит, гәаныла абас ҳәо:
– Иаҳԥеиԥшхозеи ҳаԥхьаҟа, иаҳԥеиԥшхозеи?
Уи шыҟалах здыруада, анцәа ду иаамышьҭахь. Ҿык
иҭыҵуа, шә-ҿык ирҭало шәышықәсала инеимда-ааимдо
иааргоз ажәабжь, иагьа агхеит, иагьагьы ацлеит. Аамҭа
ӡеибафара ауаҩы иԥсҭазаара шахәлабго еиԥш, жәларык
рҭоурых, ашәах еиԥш адгьыл инықәба ицар ҟамлози.
Абри ажәабжь сазҳәаз аԥҳәызба лаб иҟынтәи илаҳаит,
лаб иаб иҟынтәи, уи уи иаб иҟынтәи… Абрҭ еиԥш ажәабжь
хлымӡаах иахьа уажәраанӡа ақьаад ианымкәа иахьаанхаз саназхәыцлакь сцәа сҭаӡыӡоит. Ҿык иҭыҵуаз, зҿы
иҭалоз дҟамлар, ашьҭахь дара рыжәлар ишрыхьыз еиԥш,
иныбжьшәаны иӡыр ҟамлози. ..
Анцәа саҭоумҵан, исаҳаз ажәабжь ақьаад ахь аиагара сахьалагаз. Уи гәыӷьыларацәоуп, аха самыртәеит, самыргылеит,
саргәаҭеит, нас агәаӷьрагьы снаҭеит напы асыркырцаз. Убри
аҟынтә заанаҵ аҭамзаара шьҭасҵоит исыгхо азыҳәан.
… Зыԥсы ҭоу агха имыхьыр ҟалоума!
Елана дцәырҳаны лиарҭа дҩылҟьан дныҩныҵәааит ӷәыеихасала
иҟаҵаз аҩны.
– Сан, бабаҟоу сан?!
Лангьы иаразнак ацәа даалҟьан, лыԥҳа лышҟа лыбжьы налыргеит дгәыҭҟьа-ԥсыҭҟьаха.
– Ибыхьзеи, сыԥшқа Елана?
Аха урҭ рыбжьқәа еигәныҩртә иҟамызт дара ишырҭахыз.
Ажәҩан лагон, адгьыл хыџхыџуан. Амацәыс, ашәи аԥенџьырқәеи
рышьшьарақәарҿы иркылҷҷан, афрангь аҳәеиԥш, иҵырыҵыруа,
аҩны иҩнамацәысуан.
Ус иааигәаӡаны ихысит. Убысҟаноуп аҩны аҭӡамцқәа аҿҿа
анрыхга. Адгьыл агәы ҭаҷкәымла аӡә дыҵасызшәа, ашҭа
иҩышьҭԥазшәа лбеит.
– Сан, адгьылҵысра ҟалама? – алашьцара дналаҵәааит
лара еиҭа.
Уи иақәшәеит еимгаеимцарак. Аԥсабара аԥсы ааивганы
еиҭакшаанӡа, Елана лан лыбжьы лаҳаит.
– Сара акгьы сымбеит дгьылҵысра ҳәа, – алашьцара
далаӷьыҵәыӷьаҵәит Елана лан.
Адәахьы аԥсабара гыгшәыгҵас акәын ишыхәаауаз. Нкылашьа змам амшын цәқәырԥа аԥаҩ ҳарак иадҟәыбаса ианцо
еиԥш, аԥшатлакә еилахынҳәуа, еилагьыжьуа, аҩны аҭӡамцқәа
иргәыдсылон. Иԥыххааса иахьазықәымҵаз хьмыӡӷнашьозшәа,
ашьҭахьҟа ицаны еиҭа хаҳәаҵәы иагәыдлон. Нас уахьнтәи
еиқәҵәашаны
ахыбра иаҵасуан, иахҳәаны ицҟьашәҟьа ажәҩан
иаланаҵарц.
…Аха Шаԥсаа ақды еихасақәа рыла идыргылоз аҩнқәа
аламала ԥшатлакәк еиланажьуа иҟарҵомызт. Дара рыԥсадгьылаз
ибаагәаран ишгылаз иаҩызан рыҩни ргәареи.
Уи ԥсабара мчык
иазырбгомызт, ашьҭахь ирзыҟалаз ахлымӡаах акәымзар…
Анцәа ауаатәыҩса хазы-хазы ириҭеит ирықәынагахаша
адгьыл, шәықәӷьаца ҳәа. Аха анцәагьы хыда дауҟаху, рыԥсҭазаара
ирзаԥишьит аџьамыӷәа цәгьа, шәгәырӷьареи шәгәаҟреи
еиҟаразааит ҳәа…
Убасоуп, бзиа нагӡара ыҟоу аҳа, цәгьара нагӡарагьы зыҟалом…
Уаха цас иауазшәа аҳауа аҽарӷәӷәаӡеит. Адунеи аԥшатлакәқәа
зегьы рымч еибыҭан Елана лыҩны иажәлазшәа,
акылҵәарақәа
иркылачуаз аҳауа убас рышьҭабжь гон, шаԥсаа
рыԥсцәа гылан, ишәышәуа аҩны иакәшозшәа.
Адәахьы иааҵырыҵарны имацәысыз аҩныҵҟа иаанаҩнаҷҷа,
Елана игәалҭеит лан лнапқәа лгәыҵаԥсаны аиарҭа
дшықәтәаз. Маҷк лыԥсы ааивганы, ашәаӡыӡара лҽамҭакәа,
еихсыӷьра зқәымыз, адыдбжьы дналаӡыраҩит. Аха уахьынтәи
игоз, аԥсӡы заҳаз аҳәса реиԥш, аԥшатлакә аҵәаабжь акәын…
Ус иаразнак, аԥсабара аԥсы ахьҭаз аӡәы иааҿахиҵәазшәа,
мамзаргьы шаԥсаа ртәыла, уаха изхадыдуа, рахәыцла
иахьыкнаҳаз,
иааԥытланы, аӡыжь ҵамҵам инӡыкәкәалан
ицазшәа,
шьҭабжьык мгаӡо иааҭынчрахеит адәахьы. Аӡлагара
аӡхкыра анырклак, алу дуқәа шылеиқәаҳауа еиԥш,
илеиқәаҳаит
аԥсабарагьы. Убысҟан еиҳагьы лгәы нҭӡыӡааит
Елана.
Лшәара ашәара нацлан, лиарҭа днылҟьан лан дналываӷәӷәаны
днатәеит. Уи лнапқәеи лшьапқәеи злаҵысуаз
ала, акы лҳәарц лҭахызаргьы илызҳәомызт. Амшын аԥша
анаҵоу
ишыцәқәырԥо еиԥш, еиқәтәашьа амамызт лгәы
иҭыҵны ицоз.
– Ибыхьзеи, Елана, ԥхыӡ бааԥс ббама? – лҳәеит Елана лан,
лнапы лыԥҳа инлыкәыршан даалгәыдырӷәӷәало.
Зҽырҭынчны иҟаз ажәҩан еиҭа ҩынтә-хынтә иааҵылашеит.
Убысҟаноуп Елана лан лыԥҳа лхылҿы цәышӡа ишыҟаз
анылба.
– Ибыхьзеи, Елана нан, бзырхьшәашәазеи абас? – ан лгәы
ҭамгыло лыԥҳа лнапқәа арҟәыҷра далагеит.
…Аха Елана иаҳа-иаҳа ахьшәашәахара даҿын. Дарыхьҭшьызшәа
аҟәараҳәа деиҵасуан. Еихамгылоз лхаԥыцқәа ахьеихакшоз, аҷҷаҳәа рышьҭыбжь гон. Акы лҳәарц лҭахын, лыԥсы
еихәлахоз дарцәажәомызт. Лымч акәзар, икаԥсеит. Дхьати-ԥатиуа лан лнапы даанхалеит. Ан лыҽлырӷәӷәон, аха лгәы ҭагыломызт.
Лыԥҳа аиарҭа дныларианы ахыза налываџьгәан,
лыҵкы аалышәхарԥаны ахәшҭаара аахәыҵаҳәҳәан, акәсҭӷақәа
рхы неилаҵаны, даҭәҳәо амца неиқәылҵеит. Дара
акәасҭӷақәагьы амца наҳхьысындаз ҳәа игәаҟны иҟазшәа,
иаразнак
рыбз еишьылқәа ҭҳәаны ҵәҩанҵәыҟа рҿыҩархеит.
Ахчнызаҿ ишьҭаз амзаша амца нацраҵаны, иааҳаракны аҭӡы
иадҟаҵалаз аҭыԥаҿ инықәлыргылеит. Убасҟан иаашеит икаххаа аҩны аҩныҵҟа.
Алашара зыбла ихыҷҷалаз Елана, лҽаариашан, аҭуан даҵаԥшуа
дықәиан. Азныказ убас дааҭынчхеит, лыкәша-мыкәша
амра ашәахәақәа каххаа иԥхозшәа. Ихаакәакәараӡа иасуазшәа
аԥша. Ларгьы уи анапы ҟәымшәышәқәа дрынҵаны
агара еиԥш дарҵысуазшәа. Иагьа ус акәзаргьы, аԥсабара
иаразнак иаахәжәаны иахьҭынчрахаз даныназхәыц, еиҳагьы
лгәы нҭыԥсааит.
Аԥсӡы аазго ашәаџьҳәаҩ, хаҳәи-мҿыхәи еимыцҟьаауа,
ақәылацәа индырҵәаз рҵеира, алаҳәа ирфаанӡа, руаажәлар
ршьапы иқәиргыларц данаауа еиԥш, ашьхақәа ирхууаан
иаауаз аԥшатлакә иаразнак иахьааҭынчрахаз иҽеим акы
иазҳәоуп ҳәа лгәы ҭагыломизт Елана. Насгьы аԥхыӡ лбазу
илымбазу, мамзаргьы илбаз лгәалалыршәарц лҭахызу, ма
илхалыршҭырц лҭахызу, лыԥсы ӡаны, лылацәа еиқәԥсаны,
лҽмырҵысы
дықәиан. Лан лакәзар, иахаахыс игәаҭеиуаз
лыԥҳа
дыҭынчхазшәа анылба, ихәыжжаӡа иҟалахьаз амца
дныҽҳәатәеит, маҷк иадамзаргьы лыԥҳа лԥсеивгара даԥырхагамхарц.
Ауаҩы ихьаақәа зегьы зыхәшәтәуа аҭынчроуп, уи иахьынӡаиҭаху
анцәа иимҭеит акәымзар…
Аҭынчра рзыҟамлеит жәларык…
«Ашьхауаа рхақәиҭра рцәугар аҵкьыс, рыԥсҭазаара иалухыр еиҳа ирзеиӷьуп», – иҳәалон Елана лабду Аслангьери
Исҭеԥан. Аҵыхәтәаны ииҳәалоз ахаҭа даахықәгылеит иара…
…Аха уанӡа..
Шаԥсаа ртәыла аҵеицәа ссирқәа еиҵагылаз даарылукаартә
дыҟан Базрыҟә Исҭеԥан. Жәлар рҿы ишырҳәо еиԥш, уи
иҭеиҭыԥши игәаҭеи еицнаргон. Зҿабызшәа хааз уаҩын. Адунеи азна аламыс даҵан есқьынгьы. Аиҳабы иаԥхьа диасуамызт. Уи диҿаԥаны ажәак аҳәара усгьы ихы иауаҭәеишьахуаз.
Дламыс цәымзоуп ҳәа акәын ишизырҳәоз. Шаԥсаа рыламыс
уахынлатәи ацәашьы еиԥш дагәылаҷҷон. Ԥшӡарак ахала
шәы-ԥшӡарак азыҟаҵом, аха шәы-ԥшӡарак еилалар, ԥшӡарак
ссирӡахоит…
Ҽнак шьыжьӡа, Базрыҟә иаб Аслангьери иашҭа дааҭаххит
шаԥсаа рыӡбаҩцәа иаарышьҭыз арԥыск. Уи дынҽыжәԥан,
иаӷәра аҽхырԥарҭа инахаршәны, аҩны иаадәылҵыз аҭаҳмада
ишҟа иҿынеихеит.
– Мшыбзиа! – иҳәеит арԥыс Аслангьери иааигәара дымнеикәа
иҽаанкыло.
– Бзиа убааит, бзеиала уаабеит! – иҳәан, насҭха зҽаанызкылаз
арԥыс днаизааигәахеит Аслангьери.
– Уҷкәын Базрыҟә аҩны дыҟоума? – аццакыра шимаз
иныԥшуа
ҿааиҭит арԥыс.
Иаб аҭак аҟаҵаха иоуаанӡа, абарҵа дааҵаххны ибжьы наиргеит Базрыҟә.
– Ара сыҟоуп!
Иааиз, арԥыс Базрыҟә данигәыдԥшыла, игәы ҩышьҭԥрааит.
«Абар иара, – игәы дынҭацәажәеит арԥыс. – Абарҭ реиԥш
ыҟанаҵ
акгьы ҳахьуам шаԥсаа». Нас уаҳа дымԥшыкәа дыззааиз наиҳәеит.
– Уҽы кәадыр ирласны. Иушәҵа укәылӡы. Уабџьар шьҭых.
Сара усышьҭаланы амҩа уқәлароуп!
Аҭаҳмада Аслангьери дахьгылаз днеилууааит. Игәы нҭыԥсааит
ртәыла иақәлаз џьшьаны. Шаҟа еидихәыцлаз здырхуада арԥыс иахь дҵаанӡа.
– Иаҳзыҟалазеи? Цәгьароума, бзиароума? Дабоуго
сыҷкәын?
– Шаԥсаа ҳаӡбаҩцәа иԥхьоит…
Ашьабысҭа еиԥш дахьгылаз дышьҭууааит Базрыҟә. Дәишьхеи дырхыԥраан дцарашәа, акәасқьа амырдуан дыҩхаԥраан,
агәашьа иадкнаҳалаз аӷәра аакынкәыцәаан, иҽы ахкаара иахьҭаз ашҟа иҿанынеихоз, аԥҳал лыжәҩа иқәыргылан
аӡыхь аҟытәи иааиуаз иԥҳәыс ус налеиҳәеит.
– Ибзиоу ажәабжь бзаазгоит иаарласны… – Шаԥсаа рҵас
ала, аԥҳәыс дҵаауамызт уабацо, мамзаргьы уанбагьыжьуеи
ҳәа. Уи ҵас бзиан…
Аслангьери дгылан дгәаҭеиуа, аҵаара изымгәаӷьуа. Уи
гәеиҭеит
иааиз арԥыс. Аҭаҳмада игәы ирҭынчырц ус иҳәеит.
– Сара исарымҳәеит шаԥсаа рыӡбаҩцәа ргәы иҭоу, аха ибзиоу усказ ишиԥхьо агәра згоит.
– Иа анцәа, – инапқәа ажәҩан ахь иҩышьҭихит Аслангьери. – Сара сшамкәа сызшаз, ашьа сылазҵаз, аԥсы схазҵаз,
зхьышьыргәыҵа сакәыхшоу Анцәа ду, сыҷкәын заҵәы шаԥсаа
дуқәа рҵеира нагақәа рывагылара даԥсатәы! Уи аҩыза сыбла иабозар, хәыц еиқәаҵәа злам ауасашьтәа сықәсҵоит.
Аҭаҳмада инапқәа рыла амра днахьысызшәа, ицәеи-ижьи ицаҳә-цаҳәуа инарыбжьалан, иоуразоуроу дааимнадеит. Урҭ ашәахәақәа убриаҟара иласын, убриаҟара ихааӡа
иԥхон, инапсыргәыҵа ырчыхәчыхәуа, игәы ихаакәакәараӡа
иарԥсаҳәон. Адгьыл дзықәгылаз хыхь ҵәҩанҵәыҟа даршәуан,
ан лыԥшқа дааршәын димҵасны данылкуа еиԥш. Аԥшқа
акыркыр иччоз диеиԥшын Аслангьери уажәы. Шаԥсаа рзыҳәан
ԥсҭазаараси хышьҭыхраси иҟоу рҵеира, аҵеира ианаԥсахалакь
акәын. Иаԥсахаз аҵеи дагьыԥсадгьылын, дагьгәыӷырҭан.
Рхыԥхьаӡара ашышкамса реиԥш ирацәан, арахь ҵеи
ԥхьагылак дызлымиаауаз ажәлар пату рызрықәмызт. Убри
азоуп аҵеи иира изаххысаауаз шаԥсаа.
Аҭаҳмада Аслангьери амреи иареи ирыбжьдаз ашәахәақәа
дырхьынҳалан, ишҟа дрыхон, иара амра ахаҭа адгьыл ахь
илбааган
еиԥхьишьшьаарц иҭахызшәа. Ажәла иҟьошәа
инапсыргәыҵа
ианыԥсалаз ашәахәақәа, аҳәиҵәҳәа адгьыл
иқәиԥсон.
Даргьы ахьынкашәоз, адгьыл иналахәашон, агәы
хьшәашәа ҭнарԥхаарц аҭахызшәа. Икәша-мыкәша икаԥсоз,
Исҭеԥанаа рышьҭамҭа злеиԥшьыз ахьы шәахәақәа икәыршан.
Убри ацәанырра иԥсы ҭанаҵон иара…
Ахәылбыҽха, амра наҟ хара амшын акәапаҳәа ианӡаашәалоз,
мраҭашәара, ҿыц еилашуа амаҷар аҿарҭәазшәа,
ажәҩан
агәы ҿыҟаԥшьааӡа ианныҟалоз, иааԥсаз аԥсабара, аԥҳәызба
ԥшӡа лиарҭа дагәылаиан, лыԥсҭазаара, ларԥыс данизхәыцуа
дҟәымшәышәӡа дшыҟало еиԥш, абӷьқәа неиқәаԥсо ахәлара
иаԥыларц рҽандырхиоз, шаԥсаа рыԥсадгьыл аԥсы шахаз
злардыруаз аҩнқәа ирхылҵуаз алҩаҵә фҩы лаҳалаҳақәа
рыла акәын. Рыԥсадгьыл арашых еиԥш иалажжуаз абеиареи,
дара ԥсылеи, далеи, шьалеи реизааигәара рдоуҳа шьҭнахуан,
шәышықәсала аԥсҭазаарахь ихьанарԥшуан.
Шаԥсаа рыӡбаҩцәа рааигәара ҽыла дымнеикуа, дынҽыжәԥан,
иааиԥыххылаз арԥыс иаӷәра наиркны, рышҟа иҿынеихеит
Базрыҟә Исҭеԥан. Уи днеиуан игәы аҭҳара-аҭҳара
еисуа, исарҳәарызеишь, исыдырҵарызеишь ҳәа.
Иззыԥшыз арԥыс рышҟа дааиуазшәа анырба, ашьхақәа
адгьыл иҩалҵны ажәҩанахь рҿыҩархазшәа, рызегьы ӡыш-ӡышӡа иҩагылеит. Уаҳа ԥхьаҟа ишьапы изеихымго дџыџӡа
уа даанхеит Базрыҟә. Зқьышықәсала иабацәа иныҟәыргоз
аламыс, аиҵбы аиҳабы дшихаҵгыло еиԥш, аиҳабы аиҵбы
ихаҵгылара шаԥыз шидыруазгьы, иабацәа дуқәа, шаԥсаа
ӡышқәа иахьыҩеихаҵгылаз, иара изы иҟалеит иԥсы ҭанаҵы
ихамышҭуа, иԥсадгьыли иареи еидызҳәало акакәын. Иагьихамышҭит
уи иԥсы ҭанаҵы, избанзар иԥсҭазаараҿы игәалашәарақәа
зегьы иреиҳан иахьатәи ахҭыс.
– Арахь уааскьа, арԥыс, – аӡбаҩцәа рахьынтәи иаагеит
бжьык.
Базрыҟә илаԥш наиқәшәеит иӡышӡа игылаз аҭаҳмада.
Уи аӡбаҩцәа рхада иакәын. Дызлагылаз раасҭа уи акырӡа
деиҳан
урыла. Ижәҩахырқәа рҟьаҟьара ишьҭахь игылаз
аҵәахуама
уҳәаратәы акәын ишыҟаз. Ахрақәа рыбжьара ибжьаршәу
аӡыжь иаҵәа еиԥшын ибла џьбарақәа. Урҭ данырхыԥшыла
ихлахаҵ аагьежьит Базрыҟә. Уажәы-уашьҭан ишьапы дықәҟьаны дышкаҳауа акәын дышгылаз.
Аӡбацәа реиҳабы дмыццакӡакәа, иаԥхьаҟа шьаҿақәак
ааҟаҵан,
Базрыҟә ишҟа дааскьеит. Уи инапы хьамҭа иаԥхьа
игылаз арԥыс ижәҩа инықәҵан, иааиларӷәӷәа икны маҷк
ишҟа дааихан, ҭынч-ҭынч иазҵаара далагеит уи ихы-иҵыхәа
бзиаӡаны ишидыруазгьы.
– Иужәлоузеи?
– Исҭепан.
– Иухьӡузеи?
– Базрыҟә.
– Уаб ихьӡузеи?
– Аслангьери.
– Ушьамхнышла аӡбаҩцәа рҿаԥхьа.
Базрыҟә ашьшьыҳәа днышьамхнышгылеит, иблақәа аӡбаҩ
еиҳабы иҟәымгакәа.
– Уара иахьарнахыс, – рыкәша-мыкәша игылаз ираҳартә,
ибжьы ҩышьҭхны инаиргеит аӡбаҩцәа реиҳабы, – шаԥсаа
рҵеицәа нагақәа урхыԥхьаӡалоуп.
– Иззы? – ашырҳәа дҩаҵҟьан дҵааит Базрыҟә, ус азҵаара
шыҟамлоз ихахьы изаамгаӡакәа.
– Ухаҵара азыҳәан…
Ааи, иашаҵәҟьан, Базрыҟә Исҭеԥан ахаҵара ҟаиҵеит…
Шаԥстәыла дынхон еицырдыруаз аҭауад Барыҟә Ҳамиҭ.
Уи зымҽхак ҭбааз уаҩын. Ирахә-ишәахә, иуахьад ҵҩа рымамызт. Адгьылқәа рацәаны идкылан иман. Ишырҳәо еиԥш,
ишьхагәара шьыбжьаанӡа ҽыла узақәшомызт. Иқәаҵара
зқьы лаҳәа алатәоушәа, еиқәаҵәаххыраӡа, афҩы лаҳа-лаҳауа изазо игылан. Ирҳәоит, аб шьҭамҭала еизыргаз
чақьмаџьак азна ахьы имоуп ҳәа. Аха уи ахьы аӡбахә
иҿаиршәуамызт, иахьыҵәахызгьы, идам здам аӡәгьы издырамызт. Ажәакала, изуҭац иҭ ҳәа, ажәҩан џьара акы алыбгаргьы иааины иара иашҭа иҭаҳауан. Анхацәа иара иҿы аус
зуаз иргәаҟуамызт, изҭахымзгьы мчыла дадицаломызт, аха
амц иазҳәоз иааиҵихыр
иаразнак ихәҭоу наиҭан иҩныҟа
ддәықәиҵон.
Аҽеилаҳәара бзиа ибон Ҳамиҭ. Икәымжәы злихуаз ацәҩыча,
аҩыза иара ида даҽаӡәы ишәымзар акәын. Изиацкқәа
убас итатан, иааиларҵәины улымҳа иҭауҵартәы. Иҟама аҿы
аҟьаҟьара маҿак ҭашәон. Харантә иуҿаҷҷон ираӡнытә маҟа.
Ихылԥарч ӡахны изааргон Даӷьысҭанынтәи. Убри аҵыхәала
мчыбжьык чаран. Ашҭа аҵыхәаҿ асаан кыдҵан еихсуан
асасцәеи аԥшәмацәеи.
Барыҟә Ҳамиҭ ԥҳа заҵәык диман. Иԥсҭазаара зегьы лара
лакәын изызкыз. Нарҭаа дуқәа рашьеиҵбы Нарҭ Сасрыҟәа
длышьҭаларгьы ихы хиҵәарашәа акәын дшыҟаз. Иара итәала
лара илықәнагоз аӡәгьы дибомызт иахьа уажәраанӡа.
Шаҟаҩгьы қәҿиара рымамкәа иашҭа иҭыгәгәа ицахьааз.
Ҽнак, иуа-иҭынха ааизиган ус реиҳәеит.
– Сашьцәа, саҳәшьцәа, суа-сҭынха. Шәгәы иалсыр ҟалап
иахьа ишәасҳәо, аха саашәычҳа. Сара сыԥсҭазаара сыӡӷаб
заҵәы Асиаҭ лоуп. Убри лоуп ԥсыс исхоу, сгәы аус азыруа,
– иаргьы иҭахгәышьамызт абас дахьрацәажәоз, аха иӡӷаб
дахьлыхӡыӡаауаз инамырҳәар амуит. Дааиԥхьхәыцаан иажәа
инациҵеит. – Сшәыҳәоит, сшәашьапкуеит шәызегьы.
Аӡәы унапала сыӡӷаб хаҵа дсышьҭуеит ҳәа уаламган. Абзиара ҟаҳҵоит ҳәа, џьара иахьакәым дшәыцәҭаҳар, усҟан еиҿаԥшышьас
иҳамоузеи, ҳаилыҵыр акәхоит. Аҭамзаара шьҭасҵоит
еиҭа ҩынтәгьы-хынтәгьы шәыгәра сымгоушәа сахьшәацәажәо,
аха…
Ҳамиҭ иҭынхацәа еизганы иреиҳәаз згәамԥхаз ҟалеит.
Изгәаԥхазгьы ақәҿырымҭит. Дара зегьы ирҭахыз, Барыҟә-ԥҳа
Асиаҭ дара рышьҭамҭа иақәнагахаша, идырреи иуаҩреи еицны ахаҵа бзиа длоурц акәын.
– Уара Ҳамиҭ, – иҳәеит, злаба зҽанҵаны, Ҳамиҭ ииҳәаз
иазхәыцуа
итәаз Барыҟәаа рышьҭамҭаҿы қәрала иреиҳабыз
Маҳмаҭқьери, – еилкаауп уԥҳа уахьлыхӡыӡаауа иаҵанакуа.
Анцәа ду иуаҭәаишьаз Асиаҭ хазына умацара уакәху
дызтәу, ҳазегьы ҳзыҳәан дгәыҭгаганы дыҟоуп. Иара анцәагьы
амаалықь дгәаимҭар диашахарым. Убри аҟынтә илықәнагахаша
аԥсынҵры лоуп ҳәа ҳгәыӷуеит… Аха, – ицәажәара уа
иааҿахиҵәан, ижакьа шлақәа инапсыргәыҵа нархьырҳәазаны,
шаҟа иҟәымшәышәу гәаиҭарц иҭахызшәа, иажәа инациҵеит,
– ишудыруа еиԥш, аха гәынамӡароуп. Ууа-уҭынха, уиашьара,
уара узы абзиа зҭаху ҳагәра ахьумгаз иашагәышьам. Еиҭа
уасҳәахуеит, ибзиан ушеилыскаауагьы, суазҵаарц сҭахуп,
уара ухала дузалхру иуқәнагахаша амаҳә? Иаҳҳәап, иухьыр
агха, иудгылода, ҳара заанаҵ ҳаԥыруцеитеи?! Мап, сара
угәы нсырхом, анцәа уирманшәалааит, аха сгәаанагарагьы
уасымҳәар ҟалом.
Убриалагьы еиԥырҵит Барыҟә Ҳамиҭ иуа-иҭынха, агәынамӡареи
агәаҳәареи рыманы. Аха ашьҭахь иҟалеит дара зегьы
зқәымгәыӷӡоз ахҭыс.
Аԥсҭазаара аҟама аҿеиԥш ишынаҳәааҳәуагьы ицоит
ԥхьаҟа, аҩԥаҩкгьы ауаҩы дрынҟьауа.
Барыҟә-ԥҳа Асиаҭ, Шаԥстәыла лыӡбахә зымҳәоз аӡәгьы
дыҟамызт. Ҭауади-аамысҭеи, ахәаахәҭцәа дуқәа рыҷкәынцәеи
дырҳәарц рыҩны имҩахыҵуаз рызегьы рхы-ргәы ақәмаҷха
ихьагәгәа ицон. Лҳәаразы лаб иҭааз дахьтәаз дыҩнамлар, уи
иаанагоз шаҟа илшоз ифа-ижәны иҽаанмырхацәакәа дцар
акәын. Ақыҭа алафҳәаҩцәа урҭ аԥхьарца ианырҵон. Џьара
рхы рызцәырымго иҟарҵон. Ала аҵыхәа ахьхырҵәаз аҭыԥ
иқәлар аҳа, даргьы уахь рхабар ҟаломызт.
Ҽнак, лмаҵуцәа лывагьыжьуа дышрылатәаз, рхы-ргәы
иҭамыз зҵаарак рылҭеит.
– Анхацәа рҵеира ахьеизоу сцарц сҭахуп, шәгәы ишԥаанаго?
Аӡыӡ лыларкшазшәа арҵәаа ааҭлыргеит амаҵуҩцәа реиҳабы.
– Беилагама сыԥшқа! Ибҳәо закәызеи? Урҭ рааигәа бымнеин, акәымзар аҵа быркуеит.
– Ибазҳәада анхацәа аҵа рылоуп ҳәа? Бхы ишԥаҭәабшьеи,
буаажәлар абас рыхцәажәара! – лҳәан, ауада дныҩнҟьан
адәахьы
дцарц лҿаныналхоз, ашә даалагылеит лаб. Уи ихы-иҿы ихаччо усгьы иҳәеит:
– Сыԥҳа илшәышәҵа иреиӷьу лымаҭәақәа. Иахьа Ҳаҭажәыҟәаа
рныҳәахь ҳцоит.
Уиакәхеит. Асиаҭ лмаҵуҩцәа еихьысеиԥысуа, лыҵкы ԥшӡақәа,
акы лшәыхуа, даҽакы лышәҵо леилаҳәара иалагеит.
Амаҵуҩы қәыԥшцәа илшәырҵоз, ааӡаҩ еиҳабы илшәылхуан.
– Шәызҿу закәызеи, наҟ илшәышәх, – дрықәымчуан ааӡаҩ
еиҳабы. – Ҳаҭажәыҟәаа дуқәарҿ абри аҩыза аҵкы лышәҵаны
дышԥанеиуеи! Иаажәг ани аиқәара, лгәышԥы зегьы ахьӡы
иарганы иҟоу.
– Ибҳәо закәызеи, ааӡаҩ еиҳабы, – дылҿагылеит игәаӷьны
амаҵуҩы еиҵбы. – Иахьа уа ныҳәоуп. Аныҳәа иақәнаго аҵкы
лшәызар ами?!
– Исымашәымкын, – днарылагьежьит ааӡаҩ еиҳабы. –
Барыҟәаа рҭыԥҳа хазына, лмахәар хьыԥсаа жәлар рҿы днеирыма! Шәцан аҵкы аажәга сҳәеит.
Асиаҭ лыԥсахы ҩеины лыхәцәы иҩыҵагылеит. Иара лыҩныҵәҟьагьы
ишылҭахыз ахақәиҭра анцәа илимҭеит. Адәныҟа
усгьы илымамызт, аха иахьа уажәраанӡа лхы анраало
даауан. Лан даныԥсы инаркны, ааӡаҩ лнапаҵаҟа лыҟазаара
уаҳа чҳашьа амамкәа илзыҟалеит. Лан леиԥш дзааӡаз лгәы
анырхара шылҭахымызгьы, лгәы еиҭаԥеит анхацәа аҵа рылоуп ҳәа анылҳәа. Убасҟан илгәаӷьит лхақәиҭра амч алҭарц.
Дызхымԥашазгьы наралҳәеит.
– Иаажәг анхацәа рахь санцало исшәысҵало аҵкы. Ираҳаз
рзымбатәабрахан иааилахеит амаҵуҩцәа. Азныказ аӡәгьы
изҿымҭит. Насоуп ааӡаҩ еиҳабы аӷьаҵәы-ӷьаҵәра даналага.
– Ус аныҟабҵа, сара бан леиԥш бзааӡаз бсыӷрагылеитоуп
иаанаго…
Асиаҭ лааӡаҩ илҳәоз ажәақәа наҟ илеиҩлыжьуан. Ас
иаалырҟьан лҽыԥсахра зыхҟьазгьы рацәаӡоуп. Аҵа быркуеит,
анхацәа рахь бымцан ҳәа ахьлалҳәаз мацара ауакәху.
Барыҟә-ԥҳа Асиаҭ анхацәа рааигәара днамышьҭуа, урҭ
рылаԥш дацәыхьчо ианалага нахыс, лара еиҳагьы рыбзиабара
лкит. Урҭ рахь иаснагь илыхон лгәы. Рхақәиҭреи реизыҟазаашьеи
дрыҵашьыцуан. Дхыхны даман, дара-дара еихӡыӡаауа
пату шеиқәырҵоз. Зегьы реиҳа лгәаҿы иаанхаз,
урҭ аԥсабара шаҟа иазааигәазоуп. Аԥсабара аҿаԥхьа дара
иаснагьгьы
имаалықьцәан. Урҭ данрыхәаԥшуаз, амаалықь
имҵәыжәҩа хәыҷқәа дызлаԥыруаз ларгьы илымазшәа лбон.
Дара рахь данцозгьы, урҭ амҵәыжәҩақәа ракәын дышьҭԥраа
дызгозгьы.
Амаалықь имҵәыжәҩақәа андырҟәыдлак, адгьылаҿ дҳәазар
акәхоит. Адгьылаҿ иҳәазо амаалықь иакәхап, аџьныш ҳәа
изышьҭоугьы…
Иҵегь данеиҵаз, лааӡаҩ, лыԥсы лшьарц даннықәиоз, лара
ашьҭахь ала дындәылҟьан, анхацәа рхәыҷқәа ахьыхәмаруаз
дцалон. Аӡӷабцәеи лареи инеилаҵәан бзиа еибабеит. Излеиԥшымыз ҳәа иҟаз акы заҵәык акәын. Дара еихьыжә-еикәыжә еилаҳәан, лара усгьы иахьа жәантә лҽызлалыԥсахшаз
лыман.
Ҽнак зшьапы ашьа бжьахьхьы илыцыхәмаруаз ӡӷаб хәҷык
длазҵааит.
– Избан бшьацәкьарақәа ашьа зрыхьшу?
– Амаӷ сахаԥалеит.
– Аимаа збышьабымҵозеи?
– Исымаӡам исышьасҵо.
– Ишԥа, ӡынӡаскгьу?!
– Ааи, ӡынӡаскгьы исымаӡам.
Асиаҭ леимаа ԥшӡақәа илышьаз аалышьхаршашәан аӡӷаб
хәыҷ лаԥхьа инкалыԥсеит.
– Ибышьаҵа абарҭ аимаақәа.
– Избан, – лҳәеит аӡӷаб хәҷы, дшәаны лышьҭахьҟа
днеиҭаԥан.
– Избанзар бара ибысҭеит.
– Ишԥа, ӡынӡаску? – лхылҿы зегьы апырпыл еиԥш иҟаԥшьӡа
иааҟалеит.
– Ааи, ӡынӡаск, – лҳәеит Асиаҭ леимаақәа аӡӷаб хәҷы
илыдлымкылар ҳәа дшәаны. – Сара иҵагь сымоуп, арҭ бара
ибысҭеит,
ибышьаҵа.
Аӡӷаб хәҷы илура-илҳәара дақәымшәо даанхеит азныказ. Лгәы аҵанӡа иҭыԥсааит. Длакҩакуан, ишьҭылхру ишьҭылымхру
ҳәа. Лылаԥш нахылгеит лаԥхьа игылаз аимаа ԥшӡақәа.
Лабҿаба акәым ԥхыӡлагьы илымбацызт абри аҩыза
ашьаҵа ԥшӡақәа. Азқәа убыс иԥшӡаны иқәҵан, аԥырԥалыкь
амҵәыжәҩақәа ирықәԥсоу агьыжьқәа реиԥш еилаарцыруан.
Азныказ амҵәыжәҩақәа рымоушәагьы лбеит. Ашәҭҭраҿы
аԥырԥалыкьқәа лкырц дыҩуа данрышьҭаз, лнапы иҵахылҩоз
ыҵкәраан ишцоз еиԥш, аимаақәа ԥырԥалыкьхан, инышьҭԥраан
ицар ҳәа дшәеит лара. Лыкәша-мыкәша игылан илыхәаԥшуаз
днарылаԥшит. Аха иҟалҵара ҳәа урҭ рыблақәа
рҟынтәи
акгьы рхылбааломызт.
Асиаҭ, аӡӷаб хәҷы игәыӷьны ишылзымгоз анылба, ус
лҳәеит: – Ига сахьхәаанӡа.
Аӡӷаб хәҷы убас ирласны дышьҭасны аимаақәа шьҭылкәыцәааит,
иара ахьшь акәҷарақәа ианрыласуагьы уи аҟара
изыласрымызт. Азныказ иаалгәыҵалырӷәӷәеит, илымпыҵԥраан
илцәыргар ҳәа дшәазшәа. Нас лышьҭахьҟа дааиҭаԥан,
днарылууаан дыҩны лыҩныҟа лҿыналхеит.
Ахәыҷқәа зегьы гәырӷьаҵәа, уи дыҩны дахьцоз илыҵаҳәҳәон:
«Аҳаҳаи, аҳаҳаи, бласы акәымзар, ҳбыхьӡаны
ибымаҳхуеит
». Лара дыҩны дцон, аимҵакьача мпыл лгазшәа.
Архәара данааваҵәиоуп данаангыла. Лҩызцәа рахь даахьаԥшит,
аха аӡәгьы длышьҭамызт. Аимаақәа ракәзар лнапаҿы
илкын.
Зегьы реиҳа згәы иахәаз Асиаҭ лоуп. Иҟалҵаз лаҟара
лыцнаҵон. Иаҳа-иаҳа дызланагалаз анхацәа дырзааигәанатәуан.
Илҭахын илшәу зегьы лшәыхны урҭ ирылҭарцы, ма
аҩны дыҩны дцаны илымоу зегьы арахь ирзаалгар. Абас ала
згәы ҭбааз, зыԥсы цқьаз, аҵкьыҵкьашьара зламыз лакәын
Асиаҭ.
Уиаахыс иҵит акыр шықәса. Асиаҭи Замиреи, ҽнак еибамбар
ҟаломызт. Еиԥылацԥхьаӡа илгәалашәон Замира аимаақәа
мҵарсны данцоз атәы. Рҩыџьагь рыԥсы еилан, рымаӡа еивҵан.
Аха рыцҳарас иҟалаз, Замира аҳҭынрахьы лааира даԥырхаган,
ааӡаҩ еиҳабы. Замира лҿгьы дцахьан лара.
Ааӡаҩ еиҳабы ашҭа дшынҭалазҵәҟьа иаалԥылаз Замира
лаб ус иалҳәеит:
– Ишԥашәԥсыхәоу абри шәара?
– Бызҿу дарбан, ааӡаҩ? – иҳәеит Замира лаб, ауаҩ
аамысҭашәа.
– Сызҿыда умбои, абри шәара, – деихашәы-еиҵашәы
ҿаалҭит
ааӡаҩ.
– Иҳахьзеи бымҳәои аҳҭынра маҵуҩ ԥхәызба!? – ицәажәашьа
хааӡа ҿааиҭит Замира лаб. – Аӡы зҵалада?
Уи ирҟәымшәышәны, ирҭынчны ицәажәара еиҳагьы дараапкит ааӡаҩ.
– Шәара шәоуп аӡы зҵалараны иҟоу, уаҳа дарбанху!
Шәыӡӷаб
даанышәкыло даанышәымкыло?
– Цәгьарас ишәзылузеи аӡӷаб?! – ааӡаҩ лцәажәашьа
игәы иҩаланарҟацеит, аха ахынкылара ду злаз иҽылаимырҟуит
аԥҳәыс лҿаԥхьа. – Сыӡӷаб цәгьара ҟалҵаны ҳәа збом
сара. Егьырахьҟа еиқәлацәак пату еиқәырҵеит ҳәа ҳарԥырхагахарыма!
Сара иахьынӡаздыруа, анхацәеи
ҭауадааи
ианакәзаалакгьы
пату еиқәырҵон, иагьҵкьыҵкьаибашьомызт.
– Пату еиқәызҵалакгьы ҟалома!? – иажәа аахылҵәеит ааӡаҩ.
– Анцәа ду ииҳәаз бзиа шәеибабала ҳәоуп, дара ауаатәҩса
ируам акәымзар. Ҳаҭеимҵааит ҳазшаз иҳәатәы ахьхаҳамҵо,
– иҳәан, ааӡаҩ уаҳа длыламцәажәакәа дналԥырҵит.
Асиаҭ ааӡара бзиа злалымаз ала, лаб ииҳәаз дахыԥомызт.
Насгьы Барыҟәаа ахьынӡанаӡаааӡоз лара заҵәык лакәын
хаҵа ицашаз ҳәа ирымаӡазгьы. Џьара ӡӷабк агара дгарамзар,
егьырҭ зегьы хацәарԥарақәан. Убри азакәын лара лымкаала
излыхӡыӡаауаз, анасыԥ илықәнагаз лоурцгьы зырҭахыз.
Барыҟә-ԥҳа Асиаҭ лгәы ԥжәо дгылан илҳәаз нармыгӡоушәа
анылба. Ԥыҭкгьы даарзыԥшит аҵкы лзааргозар ҳәа, аха аҭыԥҳацәа
ааӡаҩ еиҳабы илҳәо рмаҳакәа уи аҩыза аҟаҵара азин
рымамызт, лыбла ихыԥшыло игылан.
– Сара ишәасҳәаз шәмаҳаӡеи? – инақәырӷәӷәан ҿаалҭит
Асиаҭ.
– Ибҳәаз арбану? – раԥхьа илҳәаз лмаҳаӡазшәа лҽырхаан
ҿаалҭит ааӡаҩ.
– Иаажәг сҳәеит, анхацәа рахь санцало исшәырҵо аҵкы.
– Иахьа бызқәыло амҩаҿ убри аҩыза аҵкы ашәҵара
ҟалаӡом.
– Иабаԥырхагоу, ауаа зегьы уааӡами?
– Иуааӡам..
Уи ажәа еиҳагьы лгәы иҩыҵаххит Асиаҭ. Убысҟан ауада
дзыҩнагылаз дныҩныҵәааит:
– Иаажәг сҳәеит аҵкы!..
Ҳаҭажәыҟәаа рныҳәа чараҿ ажәлар зегьы зхәаԥшуаз
Асиаҭ лакәын. Уи анхацәа рахь данцоз азыҳәан иӡахны илымаз аҵкы, уажәы амра еиԥш дагәылаԥхаауан. Маҭәа-ҩыҭәала
зхы ҭызгоз рсахьа аулымахыз, илшәызаалакгьы лнаалон.
Деиҿкаан, иара анцәа ду иаамҭа зегьы налықәырӡны, инапала деибиҭазшәа. Лыц-лышә ԥшӡа анааихаччоз, адунеи мрада
инхаргьы лара илырлашон. Згәызҽану ашьабсҭа еиԥш акәын
лныҟәашәа шыҟаз. Уажәы-уашьҭан днышьҭԥраан ажәҩан
далаларашәа дгылан…
Аҳкәажәцәа уи аҽны аҳәатәы роуит. Ажәақәа неигәыдҵо,
аки-аки еихаргыло, зыӡбахә рҿакыз Асиаҭ лакәын.
– Ҳатәалымбоу, уаҳа аҽеилаҳәашьа лзымдыруоу! – лқьышә
днықәҵан даацәажәеит зықәрахь инеихьаз аҳкәажә.
– Иалылдыраауазеи ахымҩаԥгашьа, нхаҩ напы еилаԥсала
иааӡоу! – аҵәы налалҵеит уи аҳкәажә бырг лҿаԥхьа итәаны
Асиаҭ лахь иԥшуаз аԥҳәызба.
Уи илҳәаз заҳаз зегьы рыбжьы ныҵакны иааибарччеит.
Аха урҭ зырччоз ргәы ахьыԥжәозоуп. Асиаҭ илԥырхагамызт,
нхаҩы маҭәала дахьеилаҳәази нхаҩ напыла дахьааӡази.
Иагьа мрашәа дкаԥхозаргьы, маҷ лылахь еиқәын Асиаҭ.
Уи гәеиҭеит аԥшәмагьы. Басыр Ҳаҭажәыҟәа, Асиаҭ дахьгылаз
дназааигәаханы, ихы зегьы инарықәкшәа дҵааит.
– Исашәҳәар ҟамлари ҳасас ӡӷаб лылахь зеиқәу абас?
Асиаҭ дааԥхашьан илҳәо лҿамшәо даанхеит азныказ.
Ишҟа данынхьаԥш рыблақәа ааиқәшәеит, аха иаразнак
наҟ инеиҟәылган зымҩа аԥшра далагеит.
– Иҟалап бгәы иамыхәо акы сҳәазар. Мамзаргьы ибгәамԥхозар
ара аҟазаара? Ҳаҭажәыҟәаа ианакәзаалакгьы ҳашьҭыбжь
дууп.
– Уи убартә иҟоуп, – аҽԥныҳәара наҵшьны даацәажәеит
Асиаҭ. Лажәа мырмыцхәцәакәа усгьы нацылҵеит. – Мап, мап,
ара зегьы бзиоуп. Амала уажәшьҭа аҩныҟа ҳцара иаамҭоуп,
саби иҩызцәеи гылом акәымзар.
– Макьана аамҭа акрыҟоуп, шәабаццакуеи, – иҳәеит Басыр, ииҳәарц ииҭахыз ӡынӡаск даҽак шакәызгьы.
Убриакәхеит. Убри аҽны уаҳа рзеибымҳәеит, аха мызкы ааҵуаны Ҳаҭажәыҟәа Басыр иаб Арзаҟан ауаа нагақәа
ҽыжәҵан Барыҟә Ҳамиҭ изишьҭит иҷкәын Асиаҭ дизиҳәарц
азыҳәан.
Дырҳәеит Барыҟә-ԥҳа Асиаҭ. Анапеимдахьа еимырдеит,
аҿҳәарагьы ԥырҵәеит. Ифа-ижә, аҟәҟәаҳәа ихысуа рыҩныҟа
ицеит.
Ауаҩы илахьынҵа напы еилаԥсала аӡбара зыҟалом.
Ауаҩы ихи иареи еизныжьтәуп. Мап анакәха, уи иԥсҭазаара
иаҿагылоит. Иҟалоит ӡынӡаск дҭанархаргьы.
Иааигәахо иалагеит Асиаҭ лхаҵацара аҿҳәара. Аҳҭынра
зегьы ршьапы иқәгылан леибыҭара иаҿын. Лаб Ҳамиҭ Барыҟәа
иакәзар, блак иамбацыз, ҿык иамҳәацыз ачара ду
аура игәы иҭан.
Ааӡаҩ лакәзар илҭахыз ҟалеит. Иҳәаны итәаз Асиаҭ ԥсаатә
мҩаск лыбла ихыԥшылар ҟалозма. Уахгьы-ҽынгьы лазыҟаҵара
даҿын, дахьнанаго аҭаацәараҿы лхы шымҩаԥылгаша.
Ланхәа, лабхәа, ланхәыԥҳацәа дшырнаалаша. Лхаҵа изыҳәан
дҟәымшәышәӡа дшыҟалашаз…
– Ибыхьзеи сыԥшқа, иахьа былахь еиқәуп? – лҳәеит ааӡаҩ,
шьыжьык Асиаҭ лиарҭа дықәтәан дышхәыцуаз данааҩнала.
Асиаҭ лгәы иҭаз, дзызхәыцуаз аахтны илҳәеит.
– Сгәы ҩбахеит, сааӡаҩ..
Ааӡаҩ дааҭрысит аԥырӷы дылаԥалазшәа. Илаҳаз ажәақәа
дрыцмыҵҟьакәа Асиаҭ лаԥхьа днықәтәан ус лҳәеит.
– Ибыхьзеи, бгәы ҩбазтәзеи?
– Сыззышәҳәаз ауаҩ, иԥшрада акгьы иламзар ҳәа сшәоит.
– Быбз бацҳа! – Асиаҭ илҳәаз аӡәы иаҳар ҳәа дшәаны ауада дныҩнашаҟьеит ааӡаҩ. – О, анцәа ду, улхылаԥш аԥҳәызба,
излазбо ала деилагеит, мамзаргьы даӷахеит лхы. Исаҳауа
закәызеи! Схала сыҽсбмыршьын. – Нас еиҭа лаԥхьа днықәтәан,
дыргәыбзыӷуа ус лхәеит: – Аиаҵәа кыдшәан быкәа иҭашәеит,
Асиаҭ Ҳатажәыҟәаа дуқәа рыҷкәын хазына, еиҭабасҳәахуеит,
быбз бацҳа. Иахьарнахыс бхахьгьы иаабымган уи ажәоуп
ҳәа. Баб иакәзар, ачара ду иҽазыҟаҵара даҿуп. Ҳабшьуама,
ахьымӡӷ ҳбыргоума!? – лажәақәа еишьҭаԥсо Асиаҭ лыхәаҽра
даҿын ааӡаҩ.
– Сара излазбо ала, сабгьы, баргьы, ҳауа-хҭынха, шәызегь
шәнеилалан абри аҩны ирласны сдәылҵра ауп ишәҭаху.
Уажәы-уажәы ачымазаҩ гәаҟ ашоура иалоу еиԥш, деилашәон
ааӡаҩ. Асиаҭ лҟынтә илаҳауаз лзыхгомызт. Илааӡаз
лхаҵацара дахыццакуан, ҳәарада. Избанзар, лара лгәы иаҵаҵәахны
илымаз цәыргашьа лымамызт Асиаҭ аҩны дыҟанаҵы.
– Бхаҵацара иахыԥар, нас иуадаҩхоит, сыԥшқа.
– Иуадаҩхар ами исҭаху. Имариоу аԥсҭазаара саԥырҵуеит
уажәшьҭарнахыс… Иҟалозар сааныжь схала.
Ааӡаҩ ҿымҭӡакәа дындәылҵит адәахьы. Уинахыс дагьыҩнамлеит
шьыбжьышьҭахьынӡа. Ахәлара ԥыҭк шагыз Замира
данааи длыцҩналеит.
– Ҳхала ҳаанбыжьыр ҟамлари, – лҳәеит Асиаҭ ааӡаҩ лышҟа
иаархьшәашәаны, лыбла дхымԥшылакәа.
– Сызлашәԥырхагоузеи!? – иааџьалшьеит ааӡаҩ.
– Баҳԥырхагоуп, – еиҳа инақәырӷәӷәан ҿаалҭит Асиаҭ. –
Иҟалазеи,
абахҭа иҭакугьы зны ихы дақәиҭыртәхьеит. Бдәылсцароума
ибҭаху.
Ааӡаҩ лцәа дааҭаӡыӡеит. Абри аҩыза лаҳауеит ҳәа дақәгәыӷуамызт
илааӡаз лҟынтә. Уаҳа лылаҿымҭкәа ашьшьыҳәа
дындәылҵит.
– Иахьа уажәраанӡа сахьымааз гәыбӷан сыбымҭан, сан
дычмазаҩын. Сбеигәырӷьеит,
разҟы бзиа анцәа ибиҭааит, –
лҳәеит Замира дгәырӷьаҵәа.
– Бысмеигәырӷьан уи аҟара, Замира.
– Избан? – лгәы нҭыԥсааит Замира.
– Бара ибасҳәоит исыхьыз аахтны. Бзиа дысзымбеит уи
арԥыс.
– Ибҳәо закәызеи, Асиаҭ! Басыр Ҳаҭажәыҟәа аҳәсақәа зегьы иҿынҵәаауеит.
– Издыруеит ишиҿынҵәаауа, аха сара иагьа ҟасҵаргьы
иамуит, ибасымҳәеи бзиа дысзымбеит. Иҟасҵари сгәы
сыххәыцуам. Сымаха-сышьаха аԥыҵәҵәара иалагоит данысгәалашәалак.
Мшәан, мчыла аԥсҭазаара ԥсҭазаароума!
Асиаҭ илҳәаз дааиҵанарӷәӷәеит Замира. Асиаҭ длыҳәеит
лхы лнапаҿы иаалгарц.
– Аиаша басҳәап, бгәеиҩбара даара сааиҵанарӷәӷәеит,
Асиаҭ. Аха иагьа ус акәзаргьы, ажәа ибҭеит. Ҩ-жәла дуқәак
шәзеилибамкаакәа амашәыр шәхылҵыр ҟалоит. Бгәы сасыр
сҭахым, аха бхәыци…
– Убриоуп саргьы сзызхәыцуа. Убриоуп сзыргәаҭеиуа. О,
шаҟа исҭахузеи, ихароу, зынӡак ихараӡоу тәылакаҿ сыҟазарц.
Аха зегьы лахьынҵазар акәхап, иаабап иҟалоу ҳаԥхьаҟа.
Барыҟә Ҳамиҭ уахьынаигәыдыԥшылоз иқәра аҵкьыс акырӡа
деиҵазшәа акәын дшыҟаз. Уаҩы еиҿамск, амца дақәуҵар
дбылуам ҳәа ззырҳәоз иакәын. Асиаҭ лан иаалықәшәан даныԥсы
инаркны, ԥхәысаагара идызцалозгьы мап рцәикуан.
Аха ԥҳәысеибакгьы шамахамзар длывсуамызт. Ирҭахы-ирҭахым,
хаала ма мчыла инапаҿы иааигон. Уи ашьтахь урҭ
рыԥсҭазаара
уссгьы имамызт. Дрыхәаԥшуамызт, рыԥсы ҭоуп
ҳәангьы
дыҟамызт. Иҭабуп хәа сарҳәалааит сахьрыцшьҭалаз
ҳәа, дацәымшәа-дацәыԥхамшьа ауаа дрылагылан далаҽхәо
иҳәалон. Дара аҳәсагьы ирылшо ҳәангьы иҟааз, Барыҟә Ҳамиҭ
аҭауад нага, зхы иааҭашәоз ҟазҵо иҿаԥхьа. Аха убарҭ
рахьынтәи аӡәы илгәаӷьит усгьы.
Фатимаҭ лҭыԥҳара дҭагылан. Анхацәа рыҷкәынцәа нагақәа
дгәарҭахьан, ажәақәагьы лнырҵахьан, аха ишырҳәо
еиԥш, зегьы лахьынҵоуп, хаҵацара лгәы иҭамызт, лхахьгьы
иаалгомызт макьаназы. Дыҟан ҭынч. Лани лаби агәырҩа
иамыргакәа иныҟәылгон. «Аҵеи изыҟаҵом Фатимаҭ иҟалҵо
лани лаби рзыҳәан», – рҳәалон руа-рҭынха, ақыҭа иаланхоз
зегьы. Лара лакәзар, лхы шьҭымхӡакәа, длаҵон, драшәон,
аҽаҩра
ҭалгалон, аҵла дықәлон, ажь лҭаауан. Ақыҭаҿ бзанхаҩык
еиԥш лца аԥш ҭаԥсан. Луалырқәа ҩыла иҭәны аҩцара
иҩнагылан. Ажәхьа бзиақәа лбоура иҭагылан, ацә уӷәқәа лзанын. Лҽи лкәадыри еиқәын. Зны-зынлагьы ажәлар реизараҿы
дҽыжәланы днеиуан. Аха амҩаҿоума, аџьаррҿоума, чаразааит, ԥсхәаразааит, лхы ҩышьҭхны хаҵак ибла дхыԥшыломызт,
илықәнамгоз алагьы дцәажәомызт. Шаԥсаа рҭыԥҳацәа нагақәа
рхымҩаԥгашьа лхымҩаԥгашьан ларгьы Убри азоуп дызҭахыз
зегьы лыхӡыӡаауа разык бзиак лоурц зырҭахызгьы.
Аха ухы иазуӡбо анцәагьы иузиӡбароуп ҳәа ажәаԥҟа
ирҳәо аҩыза ҟалеит абра.
Барыҟә Ҳамиҭ дгәаиҭахьан Фатимаҭ. Уи, аҳәса рзыҳәан
иқәыџьмаз, игәы иҭеикит инапаҿы дааигарц, ишымариамхоз
шидыруазгьы.
Ларгьы игәалҭахьан лымкаала дышлыхәаԥшуаз. Убри
аҟынтә илаԥш дыҵамшәарц азыҳәан лҽыԥхьалкуан. Уиоума,
дыҟоуп ҳәа ахьлаҳауаз шамаха днеиуамызт. Аха иааит аамҭа.
Высшьа ҟамлеит, высшьа змам ахҭыс.
Аԥсҭазаара хкы рацәала еилоуп. Убырҭ ахкқәа зегьы
ауаҩытәыҩса игәы иадҳәалоуп, ишьа-ида ирҭоуп. Аԥсҭазаара
иҟанаҵо аҭагылазаашьа ауаҩы дзацәцом. Избанзар, иара
иԥсҭазаара зегьы аҭагылазаашьа иадҳәалоуп.
Барыҟә Ҳамиҭ имаҵуҩы гызмал ила еиликааит, Фатимаҭ
ланшьцәа рахь иааиуаз асабшаз дышцоз. Уиакәхеит. Ашьыжьӡа
инаркны лымҩа дахаҩон. Имҩасуа дгәаимҭартә, шәшьырак
аҵаҟа дынҽыжәҵын, Фатимаҭ дызлаараны иҟаз амҩаду
ахь дыԥшуа даагылеит. Ҳамиҭ ихи иареи аизҵаара иаҿын.
Сабакылнаго иахьа сызнылаз амҩа? Аҳәсақәа снапаҿы раагаразы
исықәманшәалахахьоу еиԥшымхар ҟалоит абри. Ус
анакәха,
иаҭахуп амаана. Иласҳәап бзиа бызбоит ҳәа, бсыцымцар сҽысшьуеит ҳәа. Уиоуп аҳәса аҵәгәыр иаҿазыршәуа.
Зны заҵәык снапаҿы дысзаагар, нас дабасыцәцои, закәыхи,
ҵлаҳәысҭақәак рыԥҳа, сара сҟынтәи ахшара длоур илҭахузеи
уаҳа.
Арҭ ажәақәа хаҵаҵас игәы иаирҳәон, аха агәаҽанызаарагьы
иман. Ус ишиҳәаҵәҟьоу акькьа дшәаҳәо дзалымҵыр ҟалон.
Аиҳараӡакгьы дзыцәшәоз ихьӡ-иԥша акәын.
Архәара даавҵит Фатимаҭ. Уи дзықәтәаз лҽыхәа апҟара-апҟараҳәа амҩа ианыршәлан иааиуан. Лымҩагьы акыр инахаран, дагьыццакуан.
– Анцәа сирманшәалеит, – иҳәан, иҽы дыҩҽыжәлан ишьхәа
нарбаны, амҩахь дынкылст. Фатимаҭ иаразнак дгәалҭеит
Ҳамиҭ. Амаҭ лымҩа ианыжьлазшәа лцәа дааҭаӡыӡан, ацәымӷра
лхылҿы инықәлан, лгәылҽанылҵеит.
– Ашьашәы уҭарыблааит, абра сымҩа уабаԥынгылеи, –
лҳәеит ларгьы.
– Абзиара бымаз аԥҳәызба, – иҳәан, иҽы аӷәра ааҿак-ааҿакуа,
ӡынӡаскгьы лымҩа даԥымгылакәа иҽааникылеит.
– Бзиа убааит, – лҳәеит ларгьы даҵамхаӡакәа. Нас лҽы
лышьхәа надыкшалан агәаҽанылҵеит, зеиԥш ҟамло егьыҟам,
ари ауаҩ цәгьарак игәы иҭеикыр дышныцҟьара.
– Бымшәан, Фатимаҭ – иҳәеит Ҳамиҭ лҽы агәҽшанылҵаз
аниба. – Сара ибзиоу уск азы сбацәажәар сҭахуп.
– Ибзиоу аус азы иҟоуп ибзиоу аҭыԥгьы, аҭауад нага ухаҵкы.
Абри амҩаҿ уареи сареи цәажәатәыс иҳамоузеи?!
– Издыруеит ибзиоу аус азы аҭыԥ бзиагь шыҟоу. Аха бареи
сареи ҳаиқәшәара ус имариам.
– Нас абра еиҳа имариоуп ҳәа угәы иаанагоума? Мамзаргьы нхаҩ ҭыԥҳак уаҳа даԥсам ҳәа уазхәыцуоу!
– Избоит ара ишымариам. Анхаҩ ҭыԥҳагьы дзыԥсоугьы
здыруеит. Аха уаҳа ԥсыхәа сымам.
– Ԥсыхәа умоуртә узыниазеи? – лҳәан, лҽы аӷәра наҿакшаны
лҿыналхеит.
Аҩыџьагь еивагылан амҩа ианылан инеиуан ҿымҭ-ԥсымшьа.
Фатимаҭ илҭахымхеит ари зцәа цәгьоу ауаҩ дицны ақыҭа
далсырцы. Ауаа ахьынхоз дазааигәахо даналага, дааҭгылан
ус лҳәеит:
– Саҭоумҵан, аха уареи сареи ҳаимҩалацәам ҳәа сгәы
иаанагоит.
– Иахьазы усоуп, аха аԥхьаҟа ҳамҩа еиқәшәап ҳәа саргьы
сгәы иаанагоит.
– Уи иаанагозеи?! – лҽы аӷәра наҿакны иаанылкылеит
Фатимаҭ.
– Иаанаго бзиоуп, – ажәыларахь диасит иара. – Бзиа бызбоит, ԥҳәысыс бызгар сҭахуп.
– Усылахәмаруама аҭауад!?
– Мап, сыхәмарӡом, аиаша басҳәоит, – иажәақәа инарықәирӷәӷәеит
Ҳамиҭ. – Анцәеи бареи сшәырманшәалар, усҟан
разҟы сыман схы сыԥхьаӡоит.
– Амц уҳәоит, – илаҳаз лгәы иааҵаххит Фатимаҭ.– Сара
ибзиаӡан издыруеит уара уҵасӷәқәа. Насгьы абри амҩаҿоума
уи аҩыза ахьырҳәо!
– Еиҭа басҳәоит, сгәы иҭоу сахьыкӡа. Сҭаацәадан сыҟоуижьҭеи
шаҟа шықәса ҵуа ббоит. Акыр снаԥшы-ааԥшит,
ибцәызӡом. Аха Шаԥстәылаҿ бара ибеиӷьу аӡәгьы дсымбеит.
Шаҟа имариоузеи аԥхәыс лгәы иҿоу асаԥаҭ аартра, иақәшәо
ацаԥха унапы ианаку. Игәра шылмгозгьы, лгәы ааԥсаҳәатеит
Фатимаҭ. Аԥҳәыс лдунеи ԥсыҽра абрагь ахы арҵысит.
Аха иагьа
ус акәзаргьы, илаҳаз ажәа иашак еиԥш илыдылкыломызт.
Убри
аҟынтә, лхы злацәылгашаз азҵаара илҭеит.
– Иаҳҳәап, иуҳәо иашазар, сара исымоуп ани аби, сыжәла
ыҟоуп, суа, сҭахы…
Ҳамиҭ игәы ишаанагоз ала имариамхеит напы злеикыз
аус. Дызлагаз наигӡар акәын, хьаҵшьа имамызт. Иааидыруаз
игызмалрақәа зегьы ихы иаирхәарц иӡбеит.
– Сара издыруеит бани баби шыҟоу, иара убас быжәлантәгьы.
Убырҭгьы бара беиԥшҵәҟьа пату рықәсҵоит, аха сеилкаа. Бызгоит ҳәа иаартны ажәа бнысҵар, – усҟан суа-сҭынха
сыжәлоит, изааӡарызеи џьара хамхаԥагьак машәыр бзиургьы
ҟалоит. Убри аҟынтә, иаалырҟьан бызгар, усҟан сара сҿаԥхьа
акы зҳәараны иҟада.
Фатимаҭ ахҿеиԥш лгәы иаланаҵон Ҳамиҭ иажәақәа, аха
лгәаҵаҿ џьара аԥсасира иаҿын. Иара иакәзар здунеи деиҭымха
дықәхазшәа иҽрыцҳатәны лаԥхьа дгылан.
– Схы ларҟәыны сбыҳәоит ажәа ибнысҵаз бхаҿы иаабгарц.
– Иуадаҩуп уара угәра агара, – лҳәеит ларгьы, икылкаан
иблақәа днархԥшылан шаҟа диашоу еилылкаарац лҭахны.
– Ҳазшаз анцәа дуи ҳазқәиҭны ҳазқәиҵаз адгьыли ирымаҿоуп..
Сара суаҩны сызшаз, сани саби рыԥсаныс, бара
бхы бмырхь, бгәы бмырхь снапы бықәаргылан бышныҟәызго.
Бара быда сара аҳәынҭқар иԥҳагьы гәыкала сылзыҟалараны
сыҟам.
– Сара гәыкала сузыҟалап ҳәа угәы иаанагоума?
– Сшыбзыҟоу еилыбкаар, саргьы убас бысзыҟалоит. Ӡӷаб
заҵәык дсымоуп, уи иахьа ма уаҵәы хаҵа ицаша. Нас иззынхода смал. Сеимызҵәода, маха-маха сеимҿызыжәжәода.
Сара дсоуроуп аҵеи. Иахьарнахыс бара быда сыԥсҭазаара
аӡәгьы инапы ианысҵом.
– Уца, – лҳәеит лара ишҟа дымԥшӡакәа. – Уца, уаҳа сымҩа
уанымгылан. Иуҳәаз иашазар, уара уакәхума ма иззымдыруа
уи шҳәатәу, иахьҳәатәу. Уажәы амҩа сымоуп, сааныжь схала.
– Сара сцеит, ҳаиқәшәахып иаарласны…
Дцон ахыкәаала еиԥш Барыҟә Ҳамиҭ. Фатимаҭ лгәы иара
иахь иахьыбрыз деигәырӷьан. Дцон уи ихәыцра еиқәаҵәақәа,
игәаҵаҿ еиҵаҟәаҟәа имаз, ирхеиҳарц. Длыӷрагыларц дзыхьчаша дызмамыз анхаҩ ҭыԥҳа.
Иагьынаигӡеит игәы иҭеикыз иара…
Ҽнак аҳҭныԥҳәыс лыла ажәа лниҵеит, лыҩны ашьҭахь
аӡыжь ахьҭаз днеирц. Хырԥашьа змам уск леиҳәарц азыҳәан.
– Исеиҳәарц ииҭахузеи бара баҳ? – дҵааит Фатимаҭ.
– Уи ииҳәарц ииҭаху сара исеиҳәахуама. Ахәылбыҽха
дымнеикәа лымуааит, лара илзеиӷьу уск азыҳәан дысҭахуп
иҳәеит.
– Ибзиоуп, снеиуеит ҳәа иаҳәа, – лҳәеит Фатимаҭ, џьара
машәырк сыхьп ҳәа лхахьгьы имааикәа.
…Аха дақәшәеит амашәыр. Аӡыжьаҿ даннеи днаԥшы-ааԥшит, аха ааигәа-сигәа аӡәгьы дыҟамызт. Иаалцәымыӷхеит,
лгәгьы ааҭыԥсааит. Ацәалашәара лоуит ааигәаӡа ауаа рҽыҵәахны
итәоушәа. Убасҟаноуп лышьҭахь ала ауапа лхы
ианҭаԥа.
Аҳәҳәаха дахьымӡакәа иршәагәеит лҿы. Лхы дамырхәакәа
дааилыршьын, дрыман абна инылапҟа ицеит.
Ахымш рыҽны дхынҳәуеит Фатимаҭ лыҩныҟа. Илыхьыз
ралҳәеит лани лаби. Еилыркааит иҟалаз руа-рҭынха, аха ирылшахуааз
Барыҟә Ҳамиҭ иҿаԥхьа. Фатимаҭ лакәзар, аҽыԥныҳәақәа
лоуа даналага, шьха қыҭак аҿы инхоз лҩызак лахь
дцеит. Аха зегьы раҵкьыс еицәан илзыҟалаз, лцәа далашәеит
ахшара, аҵеигьы длоуит.
Ҩбаҟа шықәса ааҵхьан, зҿы лҽыԥхьакны дыҟаз аԥҳәыс
лхәҷы дылзааныжьны, алашьцара лҽалакуа дааит Барыҟә
Ҳамиҭ иаҳҭынраҿы. Аҩныҟа дымнеикәа, ааигәа абнараҿ
лҽаанкылан,
ииасуаз аӡәы дналышьҭит, лара дахьгылоу дааирц иара.
Ҳамиҭ иааицәымӷхеит иаҳаз. Ицәа иалашәеит иԥхьаз Фатимаҭ шлакәыз. Дымнеир арахь дааир ҳәа дацәшәан, қьасак
ахьы аашьҭхны, бџьарла иҽааибыҭан, днеит аԥҳәыс дузыԥшуп
ҳәа ахьиарҳәаз аҭыԥ аҿы. Аха уа аӡәгьы дыҟамызт.
Иааицәымӷхеит.
Иабџьар аҭра иааҭыхны инапаҿы иааикит.
Али-ԥси рыбжьара шәкы еидихәыцлеит.
– Ушәоума, уабџьар ҭыхны узгылоузеи, – лҳәан, иара ишҟа
лҿаалхеит аҵла дызвагылаз даавҵны.
Ҳамиҭ иҟаиҵара дақәымшәо даауалуашеит. Иаразнак
блала
иааимидеит икәша-мыкәша. Уи гәалҭеит лара. Гәаныла
днеихыччашәа
цәымӷрыла ус лҳәеит.
– Умшәан, сара схала соуп иҟоу.
– Баазцазеи? – уаҳа ииҳәара иҿамшәеит Ҳамиҭ.
– Шаҟа уламысдоу убла ихызбааларц…
– Бабаҟаз уажәраанӡа, ҩышықәса анҵоума саныбгәалашәа,
– макьанагьы игәы аҭыԥ иҭамгыло днаԥшы-ааԥшуан, иабџьар
еиларыӷәӷәа инапаҿы икны.
– Наҟ аҭра иҭаҵа, иԥхашьароуп, уабџьар кны аԥҳәыс лаԥхьа
ушгылоу аӡәы ибар. Сара иуасҳәеит схала сыҟоуп ҳәа.
Ҳамиҭ илахь аԥхӡы нкыдшылеит. Абыржәоуп ихаҿы ихшыҩ
анааи, иабџьар кны аԥҳәыс лаԥхьа дышгылаз ангәеиҭа. Иаразнак уи аҭра инҭаҵаны, илҳәарызеишь ҳәа, лыбла дхыԥшыло
даагылеит.
– Сара исҭахым уара хаҵак иаҳасаб ала улаҟәны узбарц.
Асҵәҟьа ушшәоз оума, сара ҭынха дызмаӡам абас шысзууз.
Усҟан угәра шгатәымзгьы угәра згеит. Уи сагьақәнаршәеит
арыцҳара ду. Ҳашьхақәа ирыҵыҵуа аӡқәа зегьы еилоуҭәаргьы
сырзымӡәӡәо.
– Нас уажәы ибҭахузеи сара сҟынтә?
– Иарбанзаалак уара уҟынтә акгьы сҭахӡам.
– Нас бызсыԥхьазеи?
– Уламыс иаҳәоу еилыскаарц.
– Сыламыс иабырҳәарц ибҭахузеи?
– Усазҵаахьоума схы-сҵыхәа, сахьыҟоу, исыԥсҭазаашьоу
ҳәа?
– Бара бцеит бнықәҵны. Иаанбыжьит бани баби, бхабар
ыҟамкәа ибжьаӡит.
– Уара сцәа анԥуҽ ара аангылашьас исымааз. Сықәҵны
сцеит схы ахьынахоз. Шьха қыҭак аҿы ламыс змаз ԥҳәыск
слыдылкылеит. Уа ахшара дсоуит.
– Ахшара дсоуит бҳәама?! – ишьамхқәа иҵамгыло аҵысра
иалагеит, – дԥоу дыԥҳау?
– Дԥоуп.
– Нас уажәраанӡа бызцәырмҵуааз сара сахь?
– Иаԥсаны исымԥхьаӡеит ушҟа ақәлара.
– Агәра сбыргоума уи сара дшыстәу ала?
– Ужьы сфон исымазар…
– Сжьы афара ус имариандаз… Иҳәа ибҭаху.
– Ахақәиҭра…
– Исзеилкаауам! Изакәтә хақәиҭроузеи?
– Сыриаш суа-сҭынха рҿаԥхьа.
– Риашарас ибҭахузеи?
– Ухаҵазар, шаԥсаа ршьа џьара цәыкәбарк улазар, уи
аҵеи уара дшутәу раҳә уацәыԥхамшьакәа. Иудыруаз, сара
суԥырхагахом, уааигәагьы снеиуам, амала уҵеи дусҭоит, уаҳҭынра
ашә амкырц азыҳәан.
Дызқәымгәыӷуаз ажәа наигәыдлыжьлеит Фатимаҭ. Игәы
ахаҳә нкыдҳалазшәа инҭыԥсааит. Ииҳәо иҿамшәо, иаҳаз
аҭак изыҟамҵо дгылан акыраамҭа.
Фатимаҭ илбеит Ҳамиҭ дшааиҵанырӷәӷәаз иалҳәаз.
– Убриала схы сақәиҭтәы сара, – лажәа инацылҵеит Фатимаҭ.
– Сыбӷа иԥҵәаз риаш. Исыҭ сани саби рыжра азин.
Фатимаҭ дӷьаҵәыӷьаҵәуа илҳәоз ажәақәа игәаҿы имнеит
иара. Иагьақәикит дахьынӡалыӷрагылаз измырхакәа, иҵегь
аҳәынҵәа дылеикәаҳарц.
– Мап, Фатимаҭ, – аӷьеҩ аалхиргеит иара. – Сара уи аҩыза
жәлар ираҳәан схы сзырԥхашьом. Дызланазгарызеи
сашҭаҿ нхаҩ ҭыԥҳак илыхшаз! Уи аҵкьыс бца бышьҭахьҟа
бахьынтәааз. Ауаа ирылабымҵан, сцәа ԥыбымҽын.
– Сара сцәа иԥуҽыз?!
– Нхаҩ ҭыԥҳак лцәа аԥҽреи аҭауад нага ицәа аԥҽреи
еиԥшума! Бысҭ абри ахьы. Бхәыҷи бареи шәыԥсы ҭанаҵы
шәныҟәнагоит, – иҳәан, ақьаса лнапы инаниџьгәалеит.
Фатимаҭ лнапы амаҭ хьшәашәа ҵәырҵәыруа инанылазшәа
лгәы ааҭӡыӡааит. Лыҩныҵҟа аџыр андыртәо еиԥш еилашит. Иара убасҵәҟьа дыхьшәашәахеит, аԥсҭа гәаҩа имӡыҭӡо
иҭажьу асыԥса еиԥш. Иаразнакала лыԥсҭазаара аҽаԥсахит.
Лхи лареи аиқәԥара иаҿын. Уажәазы лыҽнылкылар акәын.
Иакәым акы ламхаҟаҵар, уа нахьхьи ашьха қыҭаҿ икаршәыз
лҵеи дҭынхадаха дықәхон. Ҩ-ԥстазаарак ыӡуан, ҩ-мцак
дрыбжьагылан
Фатимаҭ уажәы.
– Шаԥсаа рзы, шаԥсаа рыҷкәынцәа иҭахахьоу ирымаҿоуп
ишуанасмыжьуа ахьымӡӷ исургаз, – лҳәан, илкыз ақьаса ыршәны
инеиҿажьны, даақәгьыжьаан абна днылашәкәа дцеит.
Уи аахыс ицеит акыр шықәсқәа. Фатимат лани лаби шықәсык
аҩныҵҟала иԥсит. Рыԥҳа заҵә лылаӷырӡ нарықәымҭәаӡакәа
инамардеит анышә. Абасала лышьҭахьҟа хьаԥшра лықәымкәа
лыӡбахә аӡәгьы имҳәо дниаӡаа дцеит дара рзы.
…Аха лара лыԥсы ҭан. Иахьеи-уахеи дзызхәыцуазгьы лгәы
иҭалкыз анагӡара акәын.
Дангәаҟуаз дыздызкылаз аԥхәыс даныԥсы ашьҭахь, лара
анхара-анҵыра далагеит. Лыҷкәын иакәзар, мшызҳа изҳауан.
Лгәырҩақәа иаҳа-иаҳа дрыцәцо дааиуан ларгьы. Аха урҭ
ирҿыцит Барыҟә Ҳамиҭ.
Лара дахьынхоз ашьха қыҭаҿ, уаҩ, нагак ачара ахьимаз
днеит Ҳамиҭ. (Фатимаҭгьы уа амаҵ луан). Ус лылаԥш наиқәшәеит
Ҳамиҭ ишькылкҩцәа ицны ашҭа данааҭалоз. Иаразнак афархь мца еиԥш лгәы амца ҩацралеит. Лыбла аԥхьа
еишьҭаԥало иниаҟьеит иара иҟынтә илхылгақәаз агәырҩақәа.
Лыԥсы ахьҭаз даӷрагылан, аҳәынҵәа дылазкәаҳаз ауаҩы,
игәаӷ лгәы иҭашыз иаразнак лымч иацнаҵеит. Убасҟан лгәы
иҭалкит ужьы сымазар исфон ҳәа шықәсқәак раԥхьа иалҳәаз
анагӡара.
Барыҟә Ҳамиҭ ашҭа дықәгылан днахәы-ааҳәуа, игәышԥы
ргылан. Уи иқьаф кыдызза иҟаз даҵаҽырбо, ачараҿ еизаз
аҳәса дрылаԥшуан, аҵла иқәтәан акәҷарақәа ирызкылаԥшуа
ахьшь даҩызаха. Иара иакәым, егьырҭ икәша игылазгьы
ирызгәамҭаӡеит, Фатимаҭ ишьҭахь ала дааины ижәҩашәаҟьа
илаҵакны аҳәызба шалалырҟацаз.
Фатимаҭ аҳәызба алысхуеит ҳәа дҩахеит, аха ианылзалымх, уа ишалаз иааныжьны дыҳәҳәеит.
– Ари дысшьырц акәын исҭахыз!
Ажәлар ааилаҭырит. Ҳамиҭ илаз аҳәызба ааликәыцәааит
иааигәа игылаз арԥыск. Фатимаҭ иналзыҭрысзгьы ибжьы
нарықәиргеит Ҳамиҭ.
– Шәлыламкьысын, уи акгьы лхарам, еицәа сзылургьы
сыхәҭан.
Ашьа игылан ицоз аанкылашьа амамызт. Ауаа дахьыдрбоз
дацәыԥхашьан акыргьы ишьапы дықәгылеит, аха ианизымчҳа,
иԥсы аамаҷхан дынхьашьшьит.
Убри иахҟьаны иарма напы ҩеит Ҳамиҭ. Шықәсык аҟарагьы
шаԥсаа рыбзасцәа ирҳәашаз рыман. Убри ашьҭахьоуп
Фатимаҭ лқыҭауаа ианеилыркаа лани лаби кажьны дзықәҵыз.
Аха ишырҳәо еиԥш, ауаа бзиақәагьы ыҟамзҭгьы адунеи хәаԥсон. Ақыҭа аиҳабцәа ирыӡбеит, Фатимаҭ лыҩныҟа
ддыргьыжьырц азыҳәан. Уи хара шлыдмыз, насгьы хаҵала
лшьа шылуз ақыҭауаа ааизганы инараҳәан, дахьнеилакгьы
ҽыԥныҳәа лмоуртә дааҟаҵан, ауаа шьҭны лыҩныҟа дааргеит.
Аха дынхеит лара дыԥҽны. Лыԥсҭазаара аҵыхәтәанынӡа лара
ишылҭахыз инамгакәа иҽахҵәеит, ахамхаԥагьа, нхаҩ ҭыԥҳак
илылшарызеи ҳәа згәы иаанагаз, аха аҵыхәтәаны изыхәҭаз
зауз Барыҟә Ҳамиҭ иҵыхәала.
Базрыҟә Исҭеԥан, аӡбаҩцәа рҿаԥхьа дгыланаҵы, иара
аӡбаҩгьы инеиҵыхыз иматанеира даҿнаҵы, иԥҳәыс илыдҳәалаз
ахҭысқәа аԥшатлакә аҵасны еиларгьежьуа-еилархынҳәуа
иагоушәа ибла аҿаԥхьа ииаҟьаны ацара иаҿын…
Ааи, уи ахҭыс ду шаԥсаа нагақәа рҵеира дрылазыргылаз
акакәын. Аха ашьҭахь аԥсҭазаара иацу ахәымгара иара атәы
ҟанаҵеит акәымзар.
Ҳамиҭ Барыҟә иӡӷаб лхаҵацара ачара иҽазыҟаҵара даҿын.
Иуа-иҭынха зегьы иреиҳәахьан. Заанаҵ иалхны ахкаара иҭеиҵахьан жәохә цәы уӷә реиԥш зымбацыз. Хәанхьаа
иреиҳаз ашьтәақәа, зтәыҩақәа зхахәда иннамкылоз ҩажәеихәба,
ахьча дрыцны, аԥсҭахьы хазы идырҳәуан. Сынтәа иҭеиҭәаз
аҩ-ҿа, ашра иахьаҿыз, ауалыр дуқәа ррыԥҵәқәа рыхҟьаны
аҩцара аҭуанқәа кылрыжәжәон. Хәышә кәты шкәакәа
рҽыдрыцқьарц заанаҵ ақәыҵҵара дуқәа ирҭакны афатә
рымҵарыжьуан. Иахьтәаз изымгыло, рпазана ргәы иҵачы,
рҿырҟьарақәа раҳан иҳаш-ҳашуа ашоура рзыхгомызт акәакәшь
рцынақәа. Хәыц еиқәаҵәа зламыз акәакәшь рбаӷь
шкәакәақәа
рқьаф кыдыззала, рҽырчны, рымҵәыжәҩақәа
шьҭарҳәазо, ҿыц еибабазшәа еидыҽырбало, еивагьыжьуан.
Ианыҟарҟарлакь рыбжьы ақыҭа иахыҩҩуан. Хыӡлагарак рҿы
аԥш алагара иаҿын мчыбжьык аахыс. Ашьха арахә ахьыҟаз,
ашәамкьыҭқәа еиҿажьны, ашәи акәаци рырҩара иаҿын.
Ашәарыцаҩцәа цахьан ашәарах жьы меигӡараҳда изылбааргарц.
Барыҟә Ҳамиҭ згарҭа имамыз имал иӡӷаб заҵәы лчара
иақәиҵарц иҭахын. Уимоу, аҭацаагацәа иаауаз заанаҵ излеидыруаз ала, рыцыԥхьаӡа ирықәнагахаша амырхәацқәа инадыркны, алаша бзиақәа рҟынӡа ирхианы иман. Чагьамтәи
иҭынха ду, ашәарыцаҩ нага, инапышьцылаз аҽацә изааигаз, иӡӷаб дахьцоз илыциҵарц азыҳәан, итәа-маауа, атәыҩа
еимҿаԥа дуқәа ажәҩан иаҵакьысыр ҳәа ишәозшәа, ахы
адгьылаҿ ишьҭакуа ашҭа иҭан. Уи иацын шьабысҭақәакгьы,
уажәы-уажәы иҩышьҭԥо, ашҭа иҳаракны иакәыршаз агәара
иахууан ицарашәа. Зны-зынла хәылбыҽхала, аԥсыӡ аӡыжь
ишҩалԥауа еиԥш, иакьымсӡакәа агәашә инахыԥан, наҟ адәахьы
инкаԥалеит шухәо, еиҭа уахьынтәи арахь иакьымсӡакәа
ашҭа инҭаԥалон.
Абарҭ зегьы аԥсҭазаара аԥсы аханаҵон. Аамҭеи ауаатәыҩсеи
еидызҳәалоз аԥсабара, ҳаи, абас есымшааира
игәылҭәаан
иҟазар, ауаҩытәыҩса илахь еиқәылашьа амамызт хәа агәаанагара умоур ҟаломызт.
Дшымгәыӷӡоз абас еиԥш иҟаз аԥсҭазаара даниеит Барыҟә-ԥҳа Асиаҭ. Иахьа уажәраанӡа илымамыз ахакәиҭра,
хыхь ажәҩан, ҵаҟа адгьыл лара урҭ рыбжьара аразҟы бзиа
иазхәыцуаз, уи зоурангьы зыхәҭаз, иахьа лылахь еиқәын.
Хыхь акәаскьаҿ, лара илзалхыз ауада аҟны, дыҩнатәан лхала
абар хымш раахыс. Адәахьы игоз ашьҭабжьқәеи, лчара архиара азыҳәан ицози, иаауази, мамзаргьы уи инаҵгашәа, ара ду
ашьапаҿы еиҵыхны аишәа чара иахатәаны рыбжьы рхарззала аҵәцақәа аанызкылоузеи, уи ашьҭахь аҟҟәа-ҟҟәаҳәа
ара ашәқәа иҿаз акаканқәа цҟьашәҟьа иларышьҭуази, насгьы аинҟьарашәа цәырган акәашара излагози лара илбарангьы, илаҳарангьы лҭахымызт. Ауада амрагылара ала иҿаз
аԥенџьырқәа, адәахьы иҟоу лылаԥш иҵамшәарц азыҳәан иалыркыз, рышьшьарақәа иркылшәшәан иааҩнаҳауаз абжьқәа,
лылмырҳарц ллымҳақәа еимаџьгәа илкуан.
Аҵх агәы акыр ианнеилакь, ажәҩан ааимҟьаны аеҵәақәа
еилаарцыруа ашҵа ианныҵаԥсалакь, аҭынчра анынахатәоз
аҳҭынра, аԥенџьырқәа аартны уахь дҩаԥшуан, дзышьҭаз,
аха илзымԥшаауаз блақәак дырхыԥшыларц лҭахызшәа. Уи
ажәҩан ашҵа ҟьаҟьа дуӡӡа, знапы ҟазоу аԥҳәызба иқәылҵазшәа,
иџьоуҳарха еилаарԥыруа ихәҵаҷҷон еҵәақәак. Даҽа
еҵәақәакгьы, даҽа галактикак аҟынтәи иааԥшуазшәа, иакуа-иҿыцәаауа, ахәышҭаара иҽҳәаршәу акәиц акьаҭара ианаҿу
еиԥш, рцәаара цәырҟьа-цәырасуан. Ари адунеи иазааигәаз
еҵәак унапы нагӡаны еиҳа зымахә лаҟә аҵәа иҿоу ишҿухуа
еиԥш, унапсыргәыҵа ианушәа иуаркалеиуан ишапшапуа
аԥҳәызба бзиа илбо даниҿаччо еиԥш, аха Асиаҭ Барыҟә-ԥҳа урҭ дырзырԥхомызт. Уимоу, ҽаҩраҭагалантәи амра
хаакәакәараӡа луада иҩнаԥхозгьы лара лзыҳәан еиқәыхьшәашәа
акәын ишыҟаз.
Излалыхәагушьооз жәҩан ҳаракык аҟынтәи иаауаз аԥхара,
лара лыҩныҵҟа ԥсҭазаара ԥхарак ҭаршәмызҭгьы.
Илыздәықәымҵеит Басыр ишҟа ԥхарак. Иара ԥшрала-сахьала
уиҿынҵәаартә дшыҟазгьы, ицәажәашьа, игылашьа,
итәашьа ихаҭара акырӡа ишыҳаракызгьы, илылмшеит уи ауааҩ бзиа ибара. Лыблақәа уи инеихыԥшны акәын
наҟ хара
ишыԥшуаз. Лгәы иҭыхоз, лҿы илзамырҳәоз даҽа
хаҿык дашьҭан. Даҽа уаҩык, иааигәамыз, аха ихараӡамыз
игага лбон. Гәаныла ҿылҭуан илзымдыруаз ихьӡ ҳәаны. Аха
лыбжьы лара илзаанхон. Аныҩбжь ашьҭахьҟа игьыжьуан
лара
лахь.
Илылшагәышьооз Асиаҭ абри еиԥш акәыџьма ԥсҭазаара
аҿаԥхьа, иаалыкәыршаны, лхи лареи еизаанмыжьӡакәа,
доусы
ишиҭаху, ииҭаху лзиӡбозҭгьы. О, убас шаҟаҩы шаԥсаа
рыҳәсахәыҷқәа, ргәы иҭоу рҿы арҳәаха рымҭақәа ихәҵарыҳәҳәахьоузеи,
шаҟа бзиабара еиԥырҟьахьоузеи, зхы
иакәиҭым иџьбароу амилаҭ ҵасқәа ирыхҟьаны.
Шьыбжьхьа ҳәа лхәы иааргаз даламкьысӡакәа дтәан
Асиаҭ. Лгәы еималан иҟан, акрыфара ӡынӡаскгьы илҭахӡамызт.
Илҭахымызт иара убасгьы аҩны дындәылҵны адәы
днықәыԥшыр. Иахьа излаҟалах здыруада, рашҭаҿ еиҳа иҭынчран.
Ларгьы аԥенџьыр ахышәқәа алмыркит. Амра ашәахәақәа
ихаакәакәараӡа ианыԥхоз, лгәҿыӷьра агәҿыӷьра ацнаҵон.
Аҟанҷ паркь аӡыршы иӡаажьылан абырфын рахәыц анахырхуа еиԥш, лхәыцрақәа еиҵыхәхәа наҟ хара ицон. Иара
убрахьынтәгьы еишьҭыхәхәа иаауан. Иагьа ҟалҵаргьы урҭ
лара илыцрыҵуамызт, лара дара дшрыззцрымҵуаз еиԥш.
Лхәыцрақәа ицоз-иаауаз, ҩ-ҿықәк днарҿықәжьло, дӡаарҟәыло
дынхагало, дызлаз ацәқәырԥа лара лзыҳәан иԥсҭазааран.
Замира дааит ианаамҭаз. Уи дшааҩналаҵәҟьаз гәыбӷан
лхы иаҭо ус лҳәеит.
– Бгәы иалсзар акәхап акыр аамҭа сахьзымааз, Асиаҭ.
– Иахьа бмаазҭгьы, уаҵәы ҳҵасқәа зегьы неилаганы,
бара бахь снеип ҳәа сгәы иҭан. Аха анцәа ду имч ала сеиқәбырхеит.
– Беилагама, Асиаҭ, ибҳәо закәызеи! Бара иҳәаны итәоу
зинс ибымоузеи ус аҟаҵара!..
– Еиҭа басҳәахуеит, санырҳәаз ибасҳәаз аҩыза иахьагьы. Бзиа дысзымбеит Басыр сара. Анцәа уеиқәимыршәарц
уҟазар, ирацәаны амзызқәа цәырҵуеит. Сара сгәаҿы зсахьа
ҭысхуа зынӡаск даҽаӡәуп. Уи дзеиԥшроузеи ҳәа бсазҵаар
исызбаҳәом, аха даҽаӡәы абра сыбла дыхгылоуп. Иахьа
шәынтә сгәы адақәа дырҭысуеит. Зны днаскьоит нас дааскьоит. Абас сыԥсы ҿкааны дсышьҭоуп аӡәы. Арахь сара саб
ӡибнаҟа сҿы ирхеит. Ахра схықәыргылан сыгәҭасра даҿуп.
– Нас ишԥаҟабҵо? – дҵааит Замира, лгәы тыҵны ицо,
Асиаҭ дрыцҳашьаны.
– Иҟасҵараны иҟоузеи. Аҵыс ацәҟьа иакыз саҩызахеит
– лылаӷырӡқәа лыбла иҩхажжылеит Асиаҭ. Лқьышә ԥшқақәа
иаснагь иҟаԥшьӡа иҟаз уажәы ихиаҵәаахаз ашәҭ еиԥш
акәын ишыҟаз. Лхылҿы ҟәымшәышә, ахшцәа зхьыкәкәоз,
аарҩара
иаблыз ашьац иаҩызаха, аҩежьра лҿықәнаҵон.
Ҿыц ахәарҭа иҭарҵаз ашәаӡа еиԥш аҵыкәкәара даҿын, аха
аӡәгьы дгәеиҭомызт. – Зыламыс цқьоу ауаҩы, – лажәа дналагеит лыԥсы ааивганы, – уи аҵыс разҟыцәгьа, ацәҟьа иаҿыхны
иоуимыжьыр уа илаҿаԥсы ицоитоуп, уаҳа акыр ыҟоума иара
азы. Абасоуп, саҳәшьа Замира. Ауаҩы ихы иҭамшәо иҟоузеи,
зны-зынла сыбналап ҳәа сгәы исанаҳәоит. Мамзаргьы абри
адунеи саԥырҵып ҳәа.
– Ибҳәо закәызеи? – акәаскьа дныҩнаҵәааит Замира. –
Бхы рыцҳашьа, усҵәҟьа дыҟәныбшьартә дыҟам Басыр.
– Дыҟәнысшьартә дшыҟам еиԥш, сыгәгьы иара иахь иҟам.
Аха ишԥасури схы сымч ақәхароуп.
– Иақәхароуп, – Асиаҭ лажәа днаԥыҩлеит Замира, – ари
адунеиаҿ аԥсҭазаара аиуроуп ицәгьоу акәымзар аԥсра мариоуп. Ибҳәо зегьы саҳауеит, багьеилыскаауеит, багьрыцҳасшьоит,
аха бхы бнапаҿы иааганы бчара бҽазыҟаҵала. Ҳаӷеиҭа, еиҿабыжьуама
нас ҩ-жәларык.
– Убриоуп саргьы сзызхәыцуа. Аха сгәы сазиааиуам
схәаҽны самоуп. Сахьынаԥш-ааԥшлакгьы сеилызкаауа ҳәа
аӡәгьы дызбом.
Убасҟан лыблақәа даархгылт иаснагь лгәаҵаҿ иҵәахыз
ларԥыс. Абар иара ихаҭа. Абар иара иблақәа. Ахаҵа хаҿы
ԥшӡа,
иӡара ҭӷәыцәаа, ижәҩахыр ҟьаҟьақәа икәылӡы хьамҭа
шьҭызхуаз, имахәҿа ӷәӷәақәа ргәылԥшуа. Ихцәы еиқәаҵәа,
акәылӡы хылԥа ихаз иаҵыҳәҳәоз, еиҳа лымкаала лылаԥш
нақәшәеит. Уи ихцәы еиԥш иџьымшьқәагьы еиқәаҵәан. Иҵлашаауан
ихаԥыц ҟәашқәа даныччоз. Абасала аибашьҩы
афырхаҵа, лара илҭахыз, лара иаснагь хәыцрыла илыԥшаауаз,
гәаныла илчаԥоз арԥыс днеигәыдыԥшылеит. Убасҟан лоуразоуроу лҽылԥсахит. Жәҩанахьтә иҟәандаӡа кәаршҩык
налықәҭәан дакәабахит. Лхы дақәиҭнатәит лгәы иҭажьыз
агәырҩа аҟынтә. Лыкәша-мыкәша аԥсабара даҽа ԥштәык
аанахәеит. Лара иаснагь илыԥшаауаз арԥыс, уажәы лаԥхьа
игылоу ибла ԥшӡақәа иреиԥшын аԥсабара зегьы. Ларгьы
лара лхаҭа лакәымшәа лхы лбахит. Илшәыз лымаҭәақәагьы
арԥыс дзықәтәаз аҽыхәа еиԥшхахит. Дзықәгылаз адгьыл
ҩалыҵасын, аҳауа дҩаланаҵан абжьы налықәнаргеит. «Бицца бара ибтәу арԥыс!».
Убысҟан иара арԥыс инап џырқәа, уажәы лара лзыҳәан
аԥшқа инапсыргәыҵеиԥш иҟәымшәышәыз, даашьҭыркәыцәаан
аҽыхәда днықәкны дышьҭууа иҿынеихеит. Уи иҽы адгьыл ашьапы нықәырсны, аҳауа иналалон. Рыкәша-мыкәша
аԥсабара зегьы реихырхәон дара. Аԥсаатәқәа ирхаԥыруа
рымҩахь инаскьазгоз, доусы ишрылшоз ашәа рзырҳәон урҭ
рынасыԥ. Абна илаз ашәарахқәа зегьы рывасауа инеиуан.
Аҽацәқәа ҽаԥара иԥон. Ашьабысҭақәа каԥа-чаԥо, раԥхьа-рышьҭахь амҩақәа еихырҵәон. Аԥсыӡқәа аӡыжьқәа ирылԥон
ҵәҩанҵәыҟа. Адаӷьқәаҵәҟьагьы, аӡмахқәа ирхагылаз аҵлақәа
рымахәқәа ирхьынҳалан иҟәаҿ-ҟәаҿуан. Уимоу, дара
агыгшәыгқәа, арԥыси аԥҳәызбеи рыԥшӡара рцәа жәпара
иалсзар акәхап, доусы ахьгылаз ирыдныҳәало ихәаауан.
Амшә қармҽо икәашон, аԥхьатәи ашьапқәа еинҟьо. ԥсаатәи
шәарахи гыгшәыги рыбжьқәа еилаҵәан, аԥсҭазаара ашәа
рхылҵуан. Игон абзиабара ашәа. Ашәа ауаҩ иԥсы ҭазҵоз…
Наҟ хара, бжьышьхак рынхыҵ, бжьӡык рнеҩыс, дара
рхы ахьхаз ашьам дгьыл ашҟа, ирзыԥшын зқьҩыла ауаа,
рнапқәа рхаха иааргәыдрыҳәҳәаларц. Ицон аҽыхәа ахы
акәыршәны, адгьыл ианууаан, аҳауа иалалан, ҽанасыԥк
аманы. Иҟам ауаатәыҩса рыԥхара аҟара даҽа ԥхарак ауаҩы
изы. .. Аха…
Ашә аӷьеиҩҳәа инкыдҳалаз лхәыцра далнахит Асиаҭ.
– Сара ибасымҳәахьеи, сыбмыԥхьакәа арахь бмааин ҳәа,
– лҳәеит Асиаҭ иааҩналаз ааӡаҩ лышҟа.
– Сара сзинқәа макьаназ аӡәгьы исымимхыц, – аӷьеҩ
ааҭлыргеит ааӡаҩгьы.
– Сара ибымысхит, – маҷк ааӡаҩ лышҟа даахьаԥшшәа
ҿаалҭит Асиаҭ. – Аӡәгьы шәхы сышәмырбан.
– Усгьы акәзааит, аха абар хымш ҵуеит бҿахьы чаӷьак
набымгеижьҭеи. Былбаа ҵаҟа, бхәы хиоуп.
– Исҭахым, сгәы иагом.
– Аԥсы ҳәа акрыҟазар, бан рыцҳа адамра хыла данарсуеит, Асиаҭ.
– Сан адамра хыла дасижьҭеи акрааҵуеит.
– Баб иакәзар, ихы ахьигара издыруам. Уаха данааилакь
дбацәажәарц иҭахуп…
– Угәы рҭынч ҳәа сызиаҳәа саб. Иааиҳәо акгьы сахыԥараны
сыҟаӡам. Анцәа убас лахьынҵас исиҭеит. Тәым напыла срааӡо,
тәым хшыҩла адәы сықәзаарц.
– Ан лтәы цәгьоуп, Асиаҭ. Аха бан хәашабга лаамышьҭахь
нап быгмырхакәа иахьынӡасылшоз бсааӡеит. Шәылбаа бҩыза
дбыман. Шәхәы хиоуп – лҳәан, дындәылҵны дцеит ааӡаҩ.
Замира напы алыркит Асиаҭ лгәы аарԥшқашәа акрыфара
дылгарц.
– Сбаҭәабшьозар, – иаразнак лнапаҿы даалгарц дналацәажәеит.
– Саргьы акырбыцысфарц сҭахуп.
– Ибҳәо закәызеи, Замира! – иаразнак дахьтәаз дҩаҵҟьеит
Асиаҭ. – Изахьӡузеи сбаҭәабшьозар! Баҟара исзааигәо исымада сара. Сгәаҟрақәагьы бара быда изасҳәода. Усала
бсызхәыцуазар, сыгәнаҳа бықәшәеит.
– Ус анакәха, саргьы баасзыӡрҩы. Бхы баӷамхан. Анцәа
ду абри адунеи ҳара иаҳтәӡаны ҳауқәиҵах. Иҳанеишьаз
хаԥсынҵры кьаҿ ҳхы анҳраалароуп.
Лҩыза лажәа днаԥыҩлеит Асиаҭ.
– Баала ус анакәха, акы ҳнацҳап, сгәы ишамгоугьы.
Аҵх акыр инеихьан. Амаҵуҩцәа рышьҭыбжьгьы гомызт.
Лаб заанаҵ иааиз уажәы уашьҭан длыԥхьоит ҳәа дыԥшын.
Иара Ҳамиҭ иакәзар, абжьааԥны ибжьду аҩны иҩнысауаз,
уаха иныҵаба ицеит. Иҟалап ааӡаҩ илҳәазар иԥҳа илҳәаз,
игәы ирҭынчааит сара ииҳәо сахыԥом ҳәа. Ас акәу анс акәу,
изыхҟьазаалакгьы, уаха аҳҭынра акәша-мыкәша ҭынчран.
Алақәаҵәҟьа ҵыск ашҭа инахыԥраар игәаҭан ашра иалагоз,
рышьҭыбжь ҳәа акы ыҟамкәа рыҭрақәа ирҭаианы ицәан.
Лцәа дааҭаӡыӡааит Асиаҭ. Гәҭыхакгьы лгәы инҭагьыжьит.
Хәыҭхәыҭ бжьык ллымҳа акы нҭанаҳәазшәа дааӡырҩит. Лшьапы инаркны лхаҟынӡа дҵаа хьшәашәаха дааҟалеит азныказ.
Иара убри аҵаа ырӡыҭуа иналыжәлеит шоура бааԥсыкгьы.
Нас аҳауа лзымхо далагеит. Дзыҩназ ауада аԥенџьырқәа
ҟьаҟьаӡа иаалыртит, иара убас ашәгьы, аха уахьынтәи иҩналоз
аҳауа лызхомызт. Адәахьы дындәылҵит иаарласны.
Убасҟаноуп лыԥсы анеивылга. Лшьапы ааиҵылхырц, лани
лаби рымҳара ахьгылаз ашҟа лҿыналхеит.
Барыҟә Ҳамиҭ иԥхәыси иареи рзыҳәан хықәкыла идыргылаз амҳараҿы дышьҭалон иахьагьы. Аиашаз, иԥҳәыс иаалықәшәан
даныԥсы, шықәсык уахь дыҩнамлаӡеит, аха нас
агәҿыӷьра ижәлаз ихигарц акәу, уа ашьҭалара далагеит иара.
Агәнаҳа уҳәар анцәа дузгәаар ҟалоит, иара иоуп издыруа
шаҟа ҵхы дмыцәаӡакәа ихигаз.
Иԥҳәыс лыԥсра ашықәс ҵаанӡа, Барыҟәаа рышьҭамҭаҿы
акәым, шаԥсаа изларҵасыз ала, ачарақәа рҿы усгьы днеиуамызт, аха џьара цәгьарак аҿгьы, ма ажәлар ахьеизоз акәзааит,
ихы ныԥхьакны даагылон. Иахьышәаҳәоз, иахьыкәашоз
днеины
дрыхәаԥшуамызт. Дцәажәомызт иара ажәа рымхны.
Уиала
алахьеиқәҵара шимаз инирԥшуан. Агәаҟра иақәшәаз
ауаҩы, ихы пату ақәиҵон, ицәыԥсызгьы пату лықәиҵон.
Абри еиԥш иҟоу аҵасқәа амилаҭ еиҿнакаауан. Жәлар еидызкылоз аҟазшьақәа ируакын.
Иԥсуеит ирымбаӡакәа аҵас бзиақәа зцәыӡуа амилаҭ. Рхы
ҭадырхоит дара рнапала ирызгәамҭаӡакәа. Иангәарҭалак
усҟан зегьы хьшәашәоит. Еиҟәыҭхахоит дгьыли-жәҩани шеиҟәыҭхоу
еиԥш.
Ҳамиҭ иаалрҟьан иԥхәыс лыԥсреи хышықәса зхыҵуаз
Асиаҭ ааӡаҩ лнапы ланҵареи иара изыҳәан даара иуадаҩхеит.
Ихы дақәгәырӷьо дшыҟаз, дзаҵәхеит иаразнак. Иашҭа-игәара
игәы ықәҿыӷьуан. Убри нахыс аныҟәара хҭеикит. Дҽыжәлан
дцон ихы ахьынахоз. Уахи-ҽни амҩақәа дырнын. Зны-зынлагьы ианиқәхәлалак џьара ҩныкаҿ дымҩахымҵкәа, иҽы
акәадыр аақәхны, иҽықәҵаршә наиҵаҵан, ибалышь хчыс
иныҟаҵан,
иуапа наиқәыршәны, ҵлак ашьапаҿы днышьҭалан
даныцәозгьы ыҟан. Аха ашьҭахь аҩныҟа дгьежьит. Длыргьежьит иара иаҵкьыс амч змаз аԥҳәыс.
Адабла лысызшәа дзымҵысуа даанхеит Асиаҭ, амҳра
аҟынтәи
ацәажәабжь анлаҳа. Азныказ уи агәра лзымгеит. Лаб
дахьышьҭаз аҟынтәи хаҵеи ԥхәыски иныҵакны ицәажәон.
Хәажә быцала ишышыз ллымҳа надҵан дааӡрҩит.
– Срыцҳашьа, суаҩуп саргьы, – иныҵакны уахьнтәи иаагеит аԥҳәыс лбжьы. – Сыԥсҭазаара зегьы уара иухҭнысҵеит.
Схы мап ацәыскит уара узыҳәан. Бзиа уахьызбаз азоуп уара
уҿы маҵуҩыс схы зыҟасҵаз. Уааигәа сыҟазарц ахьысҭахыз
азыҳәан схы ласырҟәит асаара. Уара иудыруеит усҵәҟьагьы
сҭынхадан сшыҟам. Сҭынхацәа зегьы мап сцәыркит маҵуҩыс
схы ахьыҟасҵаз. Аха убас анцәа ислахьнҵеитәзар акәхап,
уааигәа сыҟан, арахь уагьсцәыхараны.
– Избан ус бгәы изаанагои!? – ԥсы ахаӡамкәа аарла
иҿы ааихихит Ҳамиҭ. – Шаҟа шықәса ҵуазеи сцәа бадиаалоижьҭеи?
– Уи абасыхәарҭоу, — лыбжьы ныҵакны ишцәажәатәыз
аалхашҭны аӷьеҩ ааҭлыргеит ааӡаҩ. – Уара хаҭала устәӡамкәа.
– Ԥшьшьала, – лқьышә инацәкьыс надикылеит Ҳамиҭ. – Амаҵуҩцәа
макьана ишьҭамлац ыҟоуп, ҳабжьы раҳар ҟалоит.
– Зны-зынла убас схы схашҭлоит, – лқьышә илымҳа инадкылан ацәажәара дналагеит лара, – сҽысшьындаз сҳәо.
Ҳамиҭ иахьа уажәраанӡа имаҳацыз ажәақәа ааџьшьаны,
аԥҳәыс ишҟа даалыхан игәы днадырӷәӷәалан ус иҳәеит.
– Сара сыбшьында ҳәа бҟамлаӡаци, мамзаргьы саҳҭынра
амца ацраҵаны изблындаз ҳәа?
Ааӡаҩ иҵегь Ҳамиҭ игәышԥы лҽнадырӷәӷәалан, ашлеи
аиқәеи злаҩҩы иҟаз ихцәы лнапы алшьуа, аԥсаҟьара далагеит. Илзаанымкылоз лылаӷырӡқәа, Ҳамиҭ игәы иахьақәԥсоз,
амца иҽҳәатәоу ауаҩы, хьа мҿы ибылуа тҟәацны акәиц икәа
ианҭашәо дшабылуа еиԥш, дкылнаблаауан. Иара абри аԥҳәыс
лакәӡан иԥсҭазаараҿы ихьамҭаз ихьаақәа ихазыршҭуазгьы.
Акыр шықәса игәы иҭыхоз иԥхәыс лгәырҩагьы ааԥсыҽхон
ааӡаҩ абас игәы данадиаалалак. Уи хәҷы-хәҷла лыхаареи
лыгызмалреи лхы иархәаны, лнапаҿы даалгеит зымаҵ луаз
ауаҩы.
– Уара усшьаанӡа, схы сшьыр еиҳа еиӷьуп. Уара уаныҟам
изыҟалом сара сзыҳәан аԥсҭазаара, ухы уақәиҭхаанӡагь бзиа
узбон.
Иаҳаз ажәақәа иаразнак игәиҽаннаҵеит Ҳамиҭ. Дназхәыцит
иԥҳәыс лыԥсышьа шыҟалаз. Деибга-дызҩыда хьаа змамыз, иаалырҟьан, лыҩныҵҟа акы нҭагьыжьны лыԥсра иаснагь
игәы ҩбанатәуан. Аха иԥҳәыс даныԥсуаз иара дыҟамызт. Ларгьы лга лҿы иамырҳәакәа, шәымҭақәак рыла лыԥсы аалхыҵит,
шьыбжьхьа ыфо хышықәса зхыҵуаз Асиаҭ лшьамхы дықәкны
дштәаз.
Уи аҽны лхәы ҟаҵаны илымҵазыргылаз ааӡаҩ лакәын.
Усҟан лара дқәыԥшӡан. Лхала илгәаԥханы дааит Ҳамиҭ ԥҳәыс
данааига аҳҭынраҿы.
– Сара сааит аҳкәажә лымаҵ зурцы, – лҳәеит, Ҳамиҭ дахьтәаз
иааҩналаз аԥҳәызба ҵәрышкәа, аԥшӡара дыкны даго.
Аԥхәызба ишҟа дшааиуаз шиарҳәахьазгьы, насгьы дыззааиуаз шидыруазгьы, дахьыҩнагылаз даанхеит дшанханы.
Ларгьы игәалҭеит уи. Лгәгьы нҭгәырӷьааит зҿы дааиз ахаҵа
игәы анҭӡыӡаара ихаҿы иахьаныԥшыз. Уиакәхеит, раԥхьатәи
лшьаҿа иааирахеит лара лзын.
– Бызусҭада бара? – дҵааит Ҳамиҭ ихы инапаҿы иааго.
– Сара абри ақыҭа аҟынтәиуп, аха сынхоит ахәҵахь
иҩаҳаракны. Аа, абрахьынтәи унаԥшны иубарҭоуп.
– Нас сара бзызымбацыз? – еиҭа аарла ҳәа иҿы ааихихит
Ҳамиҭ, иаԥхьа игылаз аԥҳәызба лыԥшра дыхнахны.
Убасҟан аҩыџьагь рылаԥшқәа неиқәшәеит. Ҽаҩраҭагалантәи
абӷьқәа икаԥсаз, амца анрыцраслакь ишыбылуа
еиԥш, иццышәхарц акы аарыгымхеит. Иара зымч ӷәӷәаз, шамахамзар хаҵак анышәаҿ илеимгацыз, ӡи-мцеи, мшыцәгьеи,
фырҭыни иааннамкылоз Барыҟә Ҳамиҭ, ибаҩқәа леилаҟәыбан
ицазшәа даамԥыдахан даагазҽазит. Иаԥхьа игылоу аԥҳәызба
ҵәрышқәа, днеигәыҵасыр, адгьылҵысра аан икәадоу ахрақәа
бганы ишеилаҳауа еиԥш, дшынкаҳара дгылан. Издыруамызт
ихьыз! Ҟалашьа змамыз, аха иҟалаз, ихы имч ақәымхартә
еиԥш дҭазыргылаз, ас дзыршанхаз, дызытҟәаз, ихахьы изаагомызт. Игәеиҭеит иаԥхьа игылаз аԥҳәызба иара иаҵкьыс
акырӡа дшыӷәӷәаз. Уи шлакәыз иара абас деилызшьыз, ихы
дамыхәо дҟазҵаз.
– Ибыхьӡузеи?
– Амира.
– Ибыжәлоузеи?
– Ҭахәыжә. Ҭахәыжә Али сиԥҳауп сара. Иара дыԥсхьеит.
Сани сареи ҳауп иҟоу. Суҳәоит мап сцәумкырц. Исҭахуп уԥҳәыс
лымаҵ зурацы.
Ҳамиҭ илаԥш зыдхалан дызхәаԥшуаз Амира иналҟәиган,
адәахьы днаԥшит иԥҳәыс ашәшьыраҿ дахьтәаз ашҟа. Иԥсҭазаара
зегьы ахьыҟаз уа акәын. Даҽа ԥхәыск уи илеиӷьыз
адунеиаҿ дыҟоуп ҳәа дагьыҟамызт, иара уажәазы. Ларгьы
дыссирын, дгәыкын, дхаан, аԥсабара датәын. Даныччоз лхаԥыцқәа
амра ашәахә еиԥш иуҿаҷҷон. Гәнаҳа зхымыз лыблақәа, агәыкра ирхынхәҳәылоз иарлашон лхы-лҿы. Насыԥ
ду лыман лара. Бзиа илбаз ауаҩы диццеит. Лгәы каршәны
аҳҭынра ашҭа дҭан…
Ҳамиҭ иԥҳәыс илаԥш налҟәганы, Амира лахь дынхьаԥшит.
Усҟаноуп идырратә игәы анааҵысы. Лара дгылан иҵегьы
дизааигәаны, иблақәа дхыԥшыло. Лыҩныҵҟа лгәы еибафоз
мчыла иаанкылауа, дызхәаԥшуаз ауаҩы шаҟа лылшоз лышҟа
иаагара даҿын.
Иара иакәзар, аҵәгәыр иаҿашәаз аԥсыӡ зҽымҟьакәа
арахәыц иацаауа еиԥш, иаԥхьа игылаз аԥҳәызба лышҟа акы
ихан дагон…
Дагон, иимбоз, аха имч аҵкьыс еиҳаз мчык… Адунеиаҿ
ахацәа ӷьеҩқәа рхы иамырхәаӡакәа, еиқәԥах иҿаҳәаны изгоз амч. Убысҟан иара ибеит уаҳа шилымшоз. Аԥҳәызба
идылгалаз ажәа мап ацәкышьа имамызт. Ихы инапаҿы иааган ус иҳәеит:
– Ибҭахузеи аҳкәажә лымаҵ ауразы?
«Уара» лҳәеит гәаныла лара, нас лыбжьы аарганы ус
ҿаалҭит:
– Акымзарак.
– Акымзарак! – иааџьеишьеит Ҳамиҭ. – Амала ҳәа аус
бурцу?
– Ааи, амала ҳәа. – Ҳамиҭ ибла дынхыԥшылеит Амира.
– Ибзиоуп нас, бгәы нлырхарым аҳкәажәгьы. Азин бысҭоит
лымаҵ аура.
Амира лгәы ааҭгәырӷьааит. Илҭахыз аус ашҟа аҩбатәи
ашьаҿа ҟалҵеит. Еиҭа блала Ҳамиҭ дааимылдан адәахьы
дындәылҵит.
Асиаҭ дхаҳәыршәыраха дгылан. Ухы уақәиҭхаанӡагьы бзиа
узбон ҳәа ажәа илҳәаз лгәылҽаннаҵеит. Лаб иацәажәоз лааӡаҩ
лакәын. Лыхлахаҵ аагьежьит. Дызхьынҳалашаз лааигәара
акгьы ыҟамызт азыҳәан, лыҽкамыжькәа ашьшьыҳәа
ашьацаҿ
днатәеит. Лдунеи лашьца алашьцара нацлеит
Асиаҭ. Лыбла
даахгылеит лан, цқьа илгәаламшәоз, аха зны
ҿыцха
данкаҳа даашьҭкәыцәаан ажәҩан ахь дҳаразкыз.
Илгәалашәеит лан усҟан дышҵәуоз, лара лшьапы цәҟьаны
ашьа шаауаз. Еиҭа лгәалашәеит лан лшьамхы дшықәтәаз
ҿыцха дынкаҳан лыԥсы шылхыҵыз. Уажәы ларгьы ҿыцха
акаҳара даҿуп. Даанызкыло ҳәа аӡәгьы длымамкәа, аҵх
лашьцареи
агәырҩеи дрыбжьахәаҽуа.
– Иаанагоузеи ухы уақәиҭхаанӡа бзиа узбон ҳәа ибҳәаз, –
ибжьы ныҵакны дҵааит Ҳамиҭ.
– Убасҟан сара сыззааз уԥхәыс лымаҵ зундаз ҳәа акәӡамызт,
– лҳәеит Амина уажәы лыбжьы ахы иақәиҭтәны. –
Сара сыззааз уара снапаҿы уаазгарц азакәын.
– Нас, саабгама?!
– Уаазгеижьҭеи акрааҵуеит, аха иаахтны сумацәажәацызт.
– Ибҳәарц ибҭахузеи?
– Уара уԥсыр иаԥсыхәозеи аҳҭынра?
– Уи макьана сазымхәыцӡац…
– Сара иаснагь сазхәыцуеит.
– Нас ибхәыцзеи?
– Иқьаԥҭахоит, уаҳа акгьы.
– Уи иашоуп, аха иҟауҵараны иҟоузеи…
– Сцәа далашәеит ахшара.
– Бхы еилагама?!
– Уаасзыӡырҩ, маҵуҩык лаҳасаб ала акәымкәа, ԥҳәыс
ишлықәнаго ала. Уи уара уланарҟуам. Ҳдунеи ду сыман
суҳәоит. Сга ԥҳәысыс. Аҵеи дысхылҵыр, усҟан уаҳҭынра
еиқәхоит.
– Ауаа ирҳәараны иҟоу базхәыци!..
– Ауаа урҟәаҵ уара, ухы уазхәыц. Уҩны, угәара, умал…
– Саҳаҭыр?!
– Сахьынхаҩ ҭыԥҳау оума уаҳаҭыр узацәшәо?
– Мап.
– Нас иарбану?
– Имаҵуҩы дигеит ҳәа ахьсзырҳәо ауп.
– Еиҭа уасҳәахуеит, сара уҩнаҭаҿы сааит бзиа уахьызбаз азы. Ачарақәеи аԥсхәрақәеи рҿы сыбла ҭаа хара сгыланы сызхәаԥшуаз уара уакәын. Егьырҭ иувагылаз ахацәа
аӡәгьы уиеиԥшӡамызт, убри азоуп сгәы узаҭахха. Убри азоуп
снапаҿы узаазгазгьы.
Убасҟан Ҳамиҭ иҟаиҵеит игәы иҭыхоз азҵаара.
– Исаҳәа иаахтны аиаша, бышԥалзыҟаз сыԥҳәыс.
– Дысцәымӷын…
Убасҟан Ҳамиҭ еиҳагьы игәиҽаниҵеит. Иԥҳәыс лыԥсышьа
еиҳагьы иааигәаны ибла иаахгылеит. Иахьынӡа илшоз ачҳара
ихы иаҭо длазҵааит:
– Амира сыхаара, – иааиқәшәеижьҭеи илеимҳәац ажәа
иҳәеит иара уажәы. – Бара ибылшару сара сзы ауаҩы ишьра?
– Уара узыҳәан ауаҩы ишьра акәым ар срабашьуеит,
исымгәыӷьуа иҟоузеи. Аха уажәақәа рхы ахьцоугьы збоит.
Сара уԥҳәыс лыԥсра сусс алам. Уи лхьаа дагеит, уаҳа акгьы.
Уа иааимпыҵаӡит Ҳамиҭ иԥҳәыс лыԥсра азҵаара. Гәрамгарҭас
Амира дахьимазгьы иашамызт. Уи иԥҳәыс дшылцәымӷызгьы,
лымаҵ луан иара изы.
– Уара узоуп уӡӷабгьы сгәы дыҵаршәны дзысааӡаз, – лҳәан,
ашырҳәа аиарҭа даақәтәеит Амира. – Сара сцәа иалашәон
убри аҩыза агәаанагара шумаз.
Ҳамиҭ Амира даалыхан днаиваириан ус иҳәеит.
– Бцәа иалоу ахшара ишԥеизаауеи?
– Сара иуасҳәеит исҭаху. Мап уҳәозар, исхылҵуа ахшара
сара дсааӡоит. Дусырбарангьы сыҟам…
Убасҟан Ҳамиҭ ихала дынхазшәа ибеит ӡынӡа. Дыҵлаҳәысҭахан
ихы дамыхәо, ҵәыцак аӡы изҭо димамкәа, уажәы
дахьышьҭоу амҳараҿы аиарҭа дылоушәа. Икәша-мыкәша
зегьы ҭацәыхит. Икаԥсахит игәара. Иҿыҩрит игәашә. Иҩеит
ибаҳча. Ихынааит ихьыҵәцараха игылаз икәасқьа. Нас ибла
ишабоз хәҷы-хәыҷла иԥсы ааихыҵхит.
– Уазхәыц иуасҳәаз, мамзар уажәшьҭан ихьшәахар ҟалоит,
– лҳәан, лҽааилаҳәан адәахьы дындәылҵит.
Лгәы мыҭрысит Асиаҭ лаԥхьа дышгылаз анылба. Дааиҵамхаӡакәа
ус лҳәеит:
– Баби сареи еибаҳҳәаз баҳауазар акәхарын?
– Исаҳауан, – лҳәеит Асиаҭ, лоуразоуроу аҟәараҳәа деиҵасуа.
– Баала сышҟа, ҳаицәажәап.
Аҩыџьагьы алашьцара рҽалакны акәасқьаҿ иҩхалан
инатәеит.
– Сан ас иаалрҟьан дыԥсит ҳәа сыздырамызт. Иџьоушьартә
акәӡами лыԥсышьа шыҟалаз?
– Бызлацәажәо ала, баргьы сыгәра бгом акәу? – зхьаа
цәгьа хгашьа амам, аха зегьы ззеԥшу, дышыԥсуа здыруа
ауаҩы еиԥш дыҟан Амира. – Иашоуп ахҭыс злаҟалаз ала
сыгәра бымгартәгьы иҟоуп. Усҟан уи лааигәара иҟаз сара
сакәын.
Лхәы ҟаҵаны илымҵазыргылазгьы сара соуп. Иахьеиԥш
исгәалашәоит лхәы иамхны бара ишыбҿалҵоз. Уи
ахәшә амазар, иахьа баргьы бҟаломызт… Сбыҳәоит ааӡара
пату ақәҵа. Гәрамгарҭас сҟабымҵан.
– Мап, мап, – лхы аанылкылеит Асиаҭ. – Быгәра згоит, аха
саби бареи ишәыбжьоу аҿы ишԥашәыԥсыхәо?
– Ибаҳаит ҳәа сыҟоуп ииҳәаз. Ссиршәоуп шәшыҟоу шәара.
Шәхы аҳаракра азыҳәан шәыҩны-шәгәара ашә ашәыркуеит.
Базхәыци шәаҳҭынра иаԥеԥшхараны иҟоу. Бара бцоит хаҵа.
Баб иакәзар, уажәы дшыҟоу дауҟалахша есқьынгьы. Иабажәго
шәынхара?
– Сара бсазҵаауазар, бара ибҳәо садгылаҩуп. Сиацәажәап
саб, аха уи дзакәытә уаҩу бымдыруеи!
– Издыруеит, – лҳәеит Амина, Асиаҭ дахьеилылкааз дааигәырӷьаны.
– Уи иҟазшьа шыџьбароугьы, зны-зынла сшылаирҟәуазгьы,
ишҟа исымоу абзиабара еиҳахеит, игәаӷ акра
аасҭа.
Асиаҭ лааӡаҩ длыҵашьыцит. Длыҵашьыцит, избанзар бзиабарыла дахьҭәыз азыҳәан. Лара бзиабарыла лгәы хыхымкәа
хаҵа дахьцоз лхы рыцҳалшьон. Илхәыцра, лхы зқәылкра лыздырамызт. Ҩ-ӡхыҵрак ибжьахаз, уажәы-уашьҭан ацәқәырԥа
иахәаҽуа диҩызан. Лышьҭахьҟа-лаԥхьаҟа ҭацәын. Лыԥсҭазаара
џьара мҩахәасҭак дызнылара алымхкәа, абнаршәыра
дылахазшәа, дыҳәҳәар лыбжьы уаҩы имаҳауа, дахьыӷьаҵәы-ӷьаҵәуа уаҩ игәеимҭо, аԥсҭазаара лашьца дагәылаҳәа даман…
Зны-зынла аԥсҭазаара убас игәылҭәаауеит, абаҳча гәил
анеинчыло еиԥш, аха зны-зынлагьы арахәыц зхам ачамгәыр
абжьы гара аҳа, иара аԥсҭазаарагьы ихаау бжьык ахаӡамкәа,
аԥсы ахыгга иааҟалоит.
Убри даҩызахеит аҭауад ҭыԥҳа, зыхьӡ ҵыси ҳәы-ҳәи
ирҿакыз, ҭауади аамысҭеи рыҷкәынцәа зызҽыжәҵуаз Барыҟә-ԥҳа Асиаҭ.
Асиаҭ лхаҵацара иазыԥҵәаз лчара аҿҳәара мшҩажәа агын.
Уахгьы-ҽнгьы ицәамызт аҳҭынра амаҵ азызуаз ауаа. Ачара
иазхашаз зегьы рхианы ишимазгьы иҭынчымызт Ҳамиҭ игәы.
Акы ицәагхар ҳәа дшәон. Ршьапы иқәиргылеит иуа-иҭынха.
Иара убас ршьапы иқәиргылеит ақыҭа зегьы. Заанаҵ иалихит
ахацәа, аҳәса амаҵ зушаз. Асасцәа ахьиртәоз ирхылаԥшышаз,
арахә зшьышаз. Асасцәа рҽқәа рхәы ҭазҵашаз, изыҳәҳәашаз,
изкәабашаз. Шаԥсаа акәац шара даараӡа иацклаԥшуан. Ҳаӷеиҭа
асас ихәҭамыз жьыхәҭак имҵарҵар, аҭыӡшәа ахылҵыр
ҟалон азы, ақыҭаҿ инагаз ауаҩы, акәац шашьа бзиан издыруаз дахадыргылон. Иара убас арԥарцәа еиҿамсқәа иддырнаҳауан
аҩы. Далхын убарҭ зегьы ирхылаԥшыша ахаҵа.
Ақыҭаҿ зегьы реиҳа аҿабызшәа зҿаз, иара ақыҭа анаҩсгьы
еицырдыруаз ауаҩы асасцәа дырзыркуан. Уи аԥшәма иҟынтә
асасцәа ирыхәҭаз реиҳәон. Арыхәҭаа дахцәажәон. Ҿыцла
еиуахаз бызшәа хаала еидиҳәалон.
Абарҭ зегьы знык иахьреиҳәаз азымхакәа, ҩынтә-хынтә
ираҳәан дырхысхьан Ҳамиҭ. Ажәакала, уи иҭахын иԥҳа лчара
уаҩы ишимбац инеиҵыхны иурц… Аха…
Уахык аҵх акыр неиаанӡа иҩны аԥхьа ихала дтәан Ҳамиҭ.
Дзыцәомызт дааԥсаны дшыҟазгьы, иҟәаҟәа бызбызуан, лаԥықәшәа
иҩуан, уажәы-уажәы иԥыҵәҵәон изеидҳәаломызт ихәыцрақәа,
иҭынчымызт игәы. Ацәалашәара иоуит ишьҭахь
ала аӡә
дааидгылазшәа. Ашырҳәа даахьаԥшын дагьыҩагылеит.
– Утәа, – иҳәеит ауапа иҽылаҳәан, хҭырԥа еиқәаҵәала
зхызҿы ҭаҳәҳәаны ашәақь иқәкны игылаз ауаҩы.
Шәкы еидихәыцлеит иаразнак. Хаҵак изыҳәан иаанымгылоз ауаҩы еиҿамс, хьӡыда-ԥшада дҭахар ҟалон азы, иааиз
ауаҩы ҽеи игәы ишҭамыз дырны ашьшьыҳәа иҭыԥаҿ днатәаны
ҿааиҭит.
– Бзиала уаабеит ҳәа уасҳәартә еиԥш умааит уара. Ус
анакәха узусҭада насгьы иуҭахузеи?
– Уара адгьылқәа иуҵакны иумоу, – ибжьы гәаҩа ааиргеит иааиз ауаҩы, – уабду ҳабду дахцаны итәитәит. – Уиала
ииҳәарц ииҭахыз далгазшәа иҽааникылеит иааиз. Нас еиҭа
иажәақәа днарықәыӷәӷәан усгьы нациҵеит. – Уажәшьҭа судырит ҳәа сгәы иаанагоит.
– Мап, усзымдырӡеит, усдырырцгьы сҭахӡам, – иҳәеит Ҳамиҭ
иҽаарӷәӷәан.
– Уара иуҭахӡам, аха сара изуам, – ишәақь ахы иҵегь Ҳамиҭ
изааигәаитәит иааиз. – Ҳабду имчмхара шәхы иархәаны, ҳадгьыл
чашәрақәа ҳцәыжәгеит, ҳара аҿаҩа ҳкыдцалан, аха анцәа
имчала уи ихшаз быжьҩык ҳаҟоуп. Ахаҵареи амчи рзыҳәан
аӡәгьы ҳиҳәартә ҳаҟам иахьазы.
– Саргьы хаҵак ишьҭахь сгылап ҳәа сгәы иҭаӡам.
– Уи аадыруеит…
– Нас ишәҭахузеи сара сҟынтә?
– Иахьа уажәраанӡа иҳаздырамызт, ҳадгьылқәа уара
ишумпыҵакыз. Ҳабду ихаан ҳхәыҷқәан. Ҳаб дҳацәшәаны
ицәыригомызт.
Иара убас игәы ишҭыхоз дагьыԥсит. Уажәы
аакьыскьоуп ианҳаҳа. Ҳажәлантәык шәышықәса зхыҵуаз иԥсымҭаз
дсыԥхьан снаган исеиҳәеит. Ҳабдуи ҳаби ргәы иҵхоз
наҳмыгӡар ҟалом: Шәышықәса инареиҳаны ара шәызланхо
ала, ҳадгьылқәа шәырхыҵны шәца ҳәа ҳазшәаҳәом.
– Нас ишәҭахузеи?
– Ҳадгьылқәа ҳабду дахцаны ианыжәга инаркны, иқәаашәрыххьоу
амал абжа ҳашәҭоит.
– Уи ҟалашьа амаӡам.
– Иамоуп. Ушәындыҟәра иҭоу ахьы ҳара иҳазхоит.
– Мап, – дахьтәаз дҩаҵҟьеит Ҳамиҭ.
– Утәа, – ибжьы наирӷәӷәеит иааиз.
Ҳамиҭ еиҭа иаԥхьаҟеи иӡӷаби днарзхәыцын, иҭыԥаҿ
днатәеит.
– Суахьади сырахәи рыбжа шәысҭоит.
– Ауахьади арахәи ҳаргьы ргарҭа ҳамаӡам. Ҳара иаҳҭаху
ушәындыҟәра иҭоу ахьоуп. Уаасзыӡҩр, Ҳамиҭ. Иахьа иаашар хәашоуп. Амҽыша арбаӷьқәа ианҿырҭуа арҩаш кнаҳаҿ
ушәындыҟәра иҭоу убра иҟалароуп. Мап анакәха, уи нахыс
иҟало зегьы ухы иавба, – иҳәан, аҵх лашьцара дналашәкәа
дцеит иааиз.
Акыр аамҭа ихы иқәжьны дтәан Ҳамиҭ уа, гәаныла иабду дшәиуа. Дара адгьыл ду шрымаз, иабеиҭахыз шьоукы
рыдгьыл. Аԥсыцәгьара хәшәтәышьа змамкәа шаԥсаа шьоук
ирылаҽыз иахҟьаны, ауаатәыҩа реиҿаҳара лҵшәа бзиа ауиоухуаз, шьак камҭәакәа изеилгомызт.
Абасоуп ишыҟоу, абацәа ииашамкәа рхымҩаԥгара рԥацәа
рхы иамҩахакәа иавсраны иҟаӡам. Уахатәи абас иҟалеит
абра. Аха иааиз ауаҩы ииҭахыз қәшаҳаҭхашьа имамызт
Ҳамит. Шәышықәсала Барыҟәа рышьҭамҭа, раԥхьаҟа рҵеира
ирыхәап ҳәа ршәындыҟәра иҭарыԥсоз ахьы, иаашьҭхны, иара
иширзиҳәало еиԥш, бнауаақәак изрыҭомызт. Убри аҟынтә
иҟалаз аӡәгьы еимҳәеит. Игәы иҭеикит ахьы римҭарц.
Убри акәхеит. Аишьцәа абжьҩыкгьы ԥшны игылан арҩаш
кнаҳаҿ аҵх агәы инаркны иаашаанӡа. Ашьыжь амра ашьхақәа
ианрывҵыҵ, арҩаш хьшәашәа аарҿыршаны, амрагыларахь
инхьаҳәны ҭоуба руит, Барыҟә Ҳамиҭ дшахьдырхәуала.
Ҳамиҭ иаҳҭынраҿы икыдҿаҳәалан ирымаз ала дуқәа аурыжьларц ирыдиҵеит уахынла. Насгьы иреиҳәеит алақәа
рызхара рҿарымҵарц. Ала млашьуа ианыҟоу агәыжәла
цәгьахоит,
лацәеихьшь ҟанаҵарангьы иҟаӡам. Ҿык иҭыҵуа
шәҿык ирҭалоит ҳәа, Ҳамиҭ имаҵуҩцәа арԥарцәа еиҿамскәа
иреимҳәеит агәаҽанызаара зышьҭихыз. Насгьы адгьыл
азҵаара ауаа ираҳар иҭахымызт. Дагьақәгәыӷуамызт абри
аҩыза дақәшәап ҳәа. Аха дақәшәеит дызқәымгәыӷуаз, иԥсҭазаара
зегьы ҟәыбаса иқәызҵаз, имчгьы змырхаз.
Мҩа ҳарак аҟынтәи дааԥса-дкараха дааит уахык аҩны.
Агәаҽанызаара шимазгьы, иааԥсара иахҟьаны ихы ахьнықәиҵаз
ацәа дынҭанагалеит. Дцәырҳаны данааԥш, ацәылашара
адәы иқәлахьан. Уаха шаанӡа ишуаз илақәа рыбжьы гомызт.
Игәы ааҭӡыӡааит. Иҽааилаҳәан адәахьы дындәылҵны ашҭа
днықәлазар ибеит ахлымӡаах. Ила дуқәа еихык-еиҵык иԥсны
ашҭа иқәжьын. Убысҟан идырит изыҟалаз. Ахы иқәшәазшәа
дыҳәҳәеит, ақыҭа зегьы ираҳартә.
– Дыргеит, сыԥҳа дыргеит!..
Ааи, дыргеит Асиаҭ, лаб изымгәыӷьыз ахьы ацымхәрас –
дыргеит шасыс. Даашьҭԥаан, аҳәҳәаха лымҭакәа.
Урҭ аишьцәа Асиаҭ дахьырҵәахыз инагаз амҩахәасҭа
шәарах мҩахәасҭан. Жәантә ирҿаҵәиуан иҭакнаҳаз ахрақәа.
Уи амҩа шәарҭа еихырҵәон, арҩашқәа. Урҭ урхымԥакәа
иҭалан рышьа аурымахыз. Уажәы-уажәы ахрақәа рҟынтәи
илеиуаз ахаҳәқәа аки-аки еигәҭасуа, рызегьы еиманы
ихәаа-заауа аҵлашәыра Илҭахәаша ицон. Асыԥса ҭакнаҳа
шынаҿҟьара акәын ишыкнаҳаз. Ажәакала, Барыҟә-ԥҳа Асиаҭ
дахьырҵәахыз ԥсаатәымзар уааԥсы мариала дызнеиуамызт.
Уахгьы-ҽынгьы абна илаз, ашьха иаҿаз, шәарах мҩала
иныҟәоз аишьцәа ибзиан ирдыруан, рышьхақәеи, рыбнақәеи,
рыԥсҭақәеи рымаӡа. Урҭ рҿакәын даргьы ҽыҵәахырҭас иахьрымаз.
Асиаҭ лыблақәа ҿаҳәан аҳаԥаҿы днаргаанӡа. Лыбла злаҿаҳәаз
ацаха еиқәаҵәа анаамырхы, арҵәааҳәа дыҳәҳәеит
лара.
– Сабаажәгеи?
Аишьцәа рыбжаҩык насҭха игылан илыхәаԥшуан аԥҳәызба.
Урҭ рхырҿы иқәмызт иарбанзаалак цәымӷрак лара лганахь ала. Уи гәалҭеит иаразнак лара. Днарыдыххылан дааӷьаҵәыӷьаҵәит.
– Сзаажәгазеи ара? Шәара шәзусҭцәада? Исзыжәуазеи,
сышәшьуама?
– Мап, – иҳәеит аишьцәа реиҳабы Асиаҭ лышҟа дааскьаны. – Ҳара цәгьара злоу уаам. Бымшәан, ҳара ҳҿы акымзарак
быхьран быҟаӡам.
– Нас ари змааноузеи, ара сзыҟоузеи?
– Баб иԥсыцәгьара аҵыхәала…
– Ишԥа, саб иԥсыцәгьара! Ишәыбжьоузеи саби шәареи?
– Адгьыл…
– Сара сзыхшәырҟьоузеи?
– Бара бҿаԥхьа анцәа ҳаҭеиҵарым, аха уаҳа ԥсыхәа
ҳамамызт.
– Сара исхароузеи?
– Бара акгьы. Уи зхароу шәабдуцәа роуп. Шәара иахьа
шәзықәтәоу адгьыл ҳара иаҳтәын. Ҳахицеит баб иаб, ҳамч
анымхоз аамҭазы.
– Нас уажәы шәаныӷәӷәаха, сара соума шәымч зықәхаз?
Аишьцәа гачамкны инеиҿаԥшы-ааиҿаԥшит. Реиҳабы дааиҭаҟьан
иашьцәа ахьгылаз дааины ус иҳәеит.
– Рацәа ҳабӷа ԥылҵәеит!..
– Нас, – еиҭа лажәа налыршәит Асиаҭ зхы еилакны игылаз
аишьцәа рышҟа. – Идыжәгалазеи саб шәыдгьылқәа ирхынҳәырц
азыҳәан?
– Ашәындыҟәра иҭаҵәахны имоу ахьы, – иҳәеит реиҳабы,
аԥхәызба лыбла ахыԥшылара дацәыԥхашьо, ираҽԥнылҳәаз
хьмӡӷшьаны.
– Саб ихьы изымгәыӷьызар акәхап акәымзар, ара шәара
шәҿы саанагомызт.
– Усоуп, – иҳәеит аишьцәа реиҳабы, аганахь дыԥшуа.
– Саб ахьы шәимҭар, исԥеиԥшхоузеи аԥхьаҟа сара?
– Баб мап ҳцәикит, убри азоуп баргьы абра бзыҟоу. Ибдыруазааит, ҳара ҳганахь ала машәырк быхьраны бшыҟам.
Агәҿыӷьра ада егьырҭ акы быгҳархаран изыҟалом.
Убасҟан дахьааргаз аҳаԥы дныҵаԥшит Асиаҭ. Иааџьалшьеит
аҳҭынра акәаскьа еиԥш, аҳаԥы аҩныҵҟа ахьырхиаз. Ашәарах
цәақәа рыла аҭӡамцқәа хҟьан. Ҵаҟа икаршәын, амшә
цәа тата дуқәа. Аҳаԥы агәҭа игылан ааҵла иалхыз аишәа
ԥшӡакәакәараӡа.
Уи иадгылан ақыдсаҟәқәа, иара уи ааҵла
иалхны. Аишәа иқәгылан зуахкы уҭаху ачаҟәақәа. Ашыц
иалхыз
асаанқәеи, амҳаҵәқәеи, ачамсҟәылқәеи. Аҟәыдыршьшьыгақәеи
амҳабысҭақәеи адулаԥ ахаҿы икнаҳан. Аҳаԥы
аҭӡамцқәарҿы икыдын абӷабқәа ртәыҩақәа ыршан.
Абҟәылқәа, ахаҳә гәаҩақәа ирылхыз, ирҭагылан амзашакәа
уахгьы-ҽынгьы икаххаа иаркыз. Лылаԥш нақәшәеит насҭха
игҿаҟаҵаз ацәарҭаӷәы. Уи ахчы татақәеи, агәабан бабеи, ахыза ҟәымшәышәқәеи рыла ихиан. Нас даазгаз аишьцәа рахь
даахьахәны ус лҳәеит.
– Сара ара шаҟа сыҟазаауазеи?
– Уи здырша баб иоуп, – иҳәеит аишьцәа руаӡәк иааҭырҟьаны.
Аишьцәа реиҳабы иблақәа ырцәгьаны уи днаихәаԥшит.
Азин узҭада сара сахьгылоу ас иарӷьны ацәажәара ҳәа аанарго.
Асиаҭ лышҟа дааскьан, иашьа ицәажәашьа ирҽеирц ҿааиҭит.
– Баби ҳареи ҳаиҭеицәажәоит, иара дақәшаҳаҭхозар. Имур,
ахьы ҳаҟәыҵны ҳадгьылқәа мчыла ицәаагоит. Убранӡа баргьы
абра быҟазаар акәхоит. Бхаҵацара аҿҳәара шааигәоугьы.
Асиаҭ лхаҵацара аҿҳәара даназхәыц лгәы ааҭгәырӷьааит,
аха дызҭашәаз ашәарҭара дахькылнагоз лыздырамызт азы
илура-илҳәара дақәшәомызт. Илыздырамызт урҭ ахацәа мацара знапаҟны дыҟаз рхы иҭашәоз.
Дрықәшаҳаҭымкәа иҟалар, иҟарҵараны иҟаз. Еиҳарак
лгәы иҭыхоз инаԥшуа ирҳәараны иҟаз акәын. Барыҟә Ҳамиҭ
иԥҳа адгьыл азыҳәан шасыс дыргеит ҳәа шаԥсаа ирылаҵәараны
иҟаз лыбӷа ԥнаҵәон. Аха дзықәшәаз аус мариала
дшзацәымцоз шылбозгьы, ҩныҵҟала лҽырӷәӷәара дшаҿызгьы,
уи лгәытҟьа-ԥсытҟьара гәеиҭеит ахәыц еиҟәзыршәоз
аишьцәа реиҳабы. Нас иашьцәа шәусқәа рахь шәца ҳәа нараҳәан,
иара иҽааникылеит.
– Сара Мархьоу сыхьӡуп – ихәан, Асиаҭ дахьтәаз лааигәара
ақыдсаҟә днықәтәеит Мархьоу. – Уахгьы-ҽынгьы абра
стәазаауеит, – иажәа инациҵеит, иашьцәа абӷаџьмақәа
реиԥш ахра иаҿеибаҳәан иахьнеиуаз дрзыԥшуа. – Сара сыда
арахь хаҵа зыжәлоу дааираны дыҟаӡам. Баб бҿимхыргьы,
ҳара иаҳәшьас бҟаҳҵоит. Бҳарчалоит шәарах бҩлашала. Бхақәиҭра
ада иааҳалшо акы ҳаигӡараны ҳаҟам.
– Сыфатәгьы уара иҟауҵаларцу? – дҵааит Асиаҭ зықәрахь
инеихьаз аишьцәа реиҳабы, лара лзы дышшәарҭам агәра ганы.
– Ҳарҭ аишьцәа абжьҩык аҳәса ҳамоуп. Абан нырцә
бызлаԥшуа
ҳҳаблеи ҳаҩнқәеи роуп, – иҳәеит, Асиаҭ уахь
дынхьарԥшны. – Иҭшәагәышьоуп ҳадгьыл ҳазҭатәоу. Доусы
рыдгьылқәа дара ирҭахуп, шьаҿак инахугар аҭыӡшәа алырхуеит, арахь ҳара анцәа имч ала азҳара ҳаҿуп. Абан ахаҿы
игылоу аҩны сара истәуп. Исымоуп хҩык арԥарцәеи хҩык
аӡӷабцәеи. Ҵаҟа лбаа иҭагылоу, исышьҭанеиуа итәоуп. Уи
бжьҩык аӡӷабиәа имоуп, ԥшыҩык хаҵа ицахьеит. Уи ивараҿы
инхо уи ишьҭанеиуа иоуп. Маҷк дуаҩы ццакуп. Ибымбози
аԥхьан дысԥыххылан ажәақәак шиҳәоз, аха игәы цәгьара ҭам.
Аԥшатлакә еиԥш инаихҟьоит ииҳәаз. Нас дхырхәан аҭамзаара
ашьҭаҵара далагоит. Даараӡагьы дуаҩ ԥсыцқьоуп. Зегьы ҳәыс
дыҩуа дшашьҭаз иара ихатә усқәа нхеит. Хшара димаӡам макьаназ. Аиаша басҳәап, ҳазегьы дрыцҳаҳшьоит аганахь дынханы дахьыҟоу. Убри илеихыкны, абни аҩны ҳарак иббо аҿы
дынхоит убри ишьҭанеиуа ҳашьа. Ҳан илыхшаз рахьынтәи
анцәа ирманшәалаз иара иоуп, ф-ҩык аҷкәынцәеи ф-ҩык
аӡӷабцәеи имоуп, х-ҩык амаҳәцәа. Ахәбатәи ҳашьа убри
илаивакны инхо, аԥҳәыс хазына димоуп, аха ҳазшаз ус
игәаԥхазар акәхап, ахшара дырмоугәышьеит. Сҭацацәа зегьы раԥхьа дыргылан дызбоит лара, дагьаԥсоуп. Афбатәи
ҳашьа анцәа игәаԥханы иишаз уаҩуп. Лаф мҳәакәа аԥсшәа
уаиҳәаӡом. Уаб дышьны ухәда дахшьызаргьы иара даауԥылар
уимырччар ҟалаӡом. Ҭаацәалагьы дирманшәалеит анцәа ду.
Хҩык ахацәарԥар ҳзааӡара даҿуп иԥҳәыс хазына. Лахьхьи
абни аҩны ҿыц зызгылоу ҳашьа еиҵбы иоуп. Аишьцәа зегьы
ҳаилалан изҳаргылеит, убасгьы иаҳҳәеит, Ҳаҩнду абриоуп, иԥсуагьы абра дыкҿаҳҵоит ҳәа. Убри иԥҳәыс лоуп бара
быфатә-быжәтә бзаазгараны иҟоу, – иажәа уа иааникылеит
Мархьоу, Асиаҭ цәажәарыла лгәы ԥиҵәар ҳәа дшәаны.
Мархьоу ииҳәаз иашан. Аҳаԥы иаҿакыз ақьала аҟынтәи
дааҵыҵны лҿаалхеит, мрашәа дкаԥхо ԥҳәызба енаала ссирк.
Уи ааигәа данааскьа, даахырхәан уа лҽаанылкылеит.
Асиаҭи лареи анааиҿаԥш, рыблақәа ааихаччеит. Лхаҵа
иашьцәа реиҳабы иҿаԥхьа дцәажәомызт акәымзар, Асиаҭ
лнапы налыкәыршаны, акы бацәымшәан сара сахьыҟоу ҳәа
лалҳәарц лҭахын. Урҭ реицәажәара даԥырхагамхарц Мархьоу дҩагылан иҿанынеихоз, Асиаҭ иҟалҵаз азҵаара дааннакылеит.
– Шәыдгьылқәа шәара ишышәтәыз шәдыруазҭгьы, иахьа
уажәраанӡа шәзаламцәажәацыз? Схаҵацара акәызма шәыззыԥшыз?
Мархьоу ииҳәара-ииура дақәымшәо даабжьажьеит. Абри
аҩыза азҵаара иауеит ҳәа дақәгәыӷәамызт. Асиаҭ дналыхәаԥшын,
ус иҳәеит:
– Рыцҳарас иҟалаз, уажәы аакьыскьанӡа иҳаздырамызт, –
дцарц иҿынеихан, аха игәы дазымгоушәа ибеит. Иҟаҵәҟьаз
ламҳәакәа цашьа имамызт. Иагьа ус акәзаргьы, ахара идын.
Зымҩа иқәгылаз аԥҳәызба дахьеиҵеиҟьаз азы. – Иҿы ихы
ҭашәартә хажәлантәык иԥсымҭазы снаганы исеиҳәеит, бара
баб иабду, сабацәа шықәицаз уи адгьыл. Убри хахаанӡа шаҟа
тынч ҳаҟааз. Иабаҳҭахыз, маҷк ҳаҭшәазаргьы ҳкәаԥӡа ҳанхон.
Аха ахьымӡӷ шәыдуп, ҳаӷоу идгьыл дахырцааит, шәабацәа
адамра хыла иашәырсит ианшәмыргьыжь ҳәа ҳазҭахызгьы,
ҳазҭахымызгьы ажәа еигәыдырҵон. Уи иалҵыз ббоит. Бара
бҿы аус ҳамамзар акәын, аха даҽа мҩак зыҟамлеит. Ҳзақәломызт
аҳҭынра, усҟан алԥсаа дҟалон. Убри аҟынтә, ҳусқәа
еилҳаргаанӡа, бара бхы-бгәы быхьны иҟамлароуп абра.
– Иагьа ус акәзаргьы, сыҭҟәоуп абра шәара шәҿы шәазхәц,
инаԥшуа ирҳәараны иҟоузеи сара сзы…
– Анцәа убас ҳгәаирԥхеит… Сара, исылшо зегьы ҟасҵоит,
бара бчара аҿҳәаранӡа, баби ҳареи иҳабжьалаз аус аӡбараз.
Асиаҭ лчара аӡбахә анлаҳа лцәа дааҭаӡыӡеит. Лара дытҟәаны
дшыҟоугьы лаԥхьаҟа илԥеиԥшу шылзымдыруагьы, лгәаҵаҿ
ԥхарак хаакәакәараӡа инҭалеит. Лаԥхьа даацәырҵит иаснагь
лыбла ихгылаз уи арԥыс, лхы иҭагьыжьуаз, лгәы иҭагьыжьуаз,
аха илымбацыз, инамӡашаз агәыӷрақәа хазырҭәаауаз.
– Шәара шәҿы сара сыҟазаара сышьҭра иаҵанакуам. Саԥхьаҟа
сыԥсҭазаара хәашьны иҟамларц азыҳәан, суҳәоит, суашьапкуеит, схы сақәиҭутәырц шьа камҭәакәа!..
– Ара ашьа каҭәара ҟалашьа амаӡам. Ҳамиҭ Барыҟә, аџьам
ир зегьы иман дҳақәларгьы, арахь рааишьа зыҟалом. Мҩа
заҵәык иамоу уи ҳара иҳахьчоит, ԥсаатәкгьы захыԥраауам.
Егьырахьҟа шәарах мҩоуп, ма амҵәыжәҩақәа умазароуп,
– уа иҽаанкылан ирхагылаз ахрақәа рахь аԥшра далагеит.
Акыр аамҭа уи иблақәа рыла деимдон, насоуп данааихачча,
уахь дшыԥшуаз Асиаҭ ус налеиҳәеит. – Бнаԥши абни ахра ду
иаҿагылоу амыҟә ашҟа.
Асиаҭ уахь аԥшра далагеит, аха азныказ уи амыҟә лылаԥш
иҵамшәеит. Ахра кьакьа ду акәын дызгәыдыԥшылоз. Насоуп
иангәалҭа, уи амыҟәи уа иқәгылаз абӷаби.
– Избоит, – лҳәеит лара, – избоит уа иқәгылоу ашәарах.
Мархьоу даагәырӷьеит, шамахамзар уаҩы илаԥш иҵамшәоз
ашәарах, аԥҳәыс иаармарианы иахьылбаз. Избанзар
уи ашәарах лара илызкын.
– Ҳазшаз анцәа ду, – ашәарах ахь дыԥшуа иажәа дналагеит Мархьоу. – Ари адгьылаҿ аԥсҭазаара анҳаиҭа, иаҳфашагьы
дазхәыцит. Нас Ажәеиԥшьаа идиҵеит ес мчыбжьы шәарахк
ҳаиҭаларц. Анцәа идҵа дахымԥаӡакәа Ажәеиԥшьаагь инаигӡоит
иуалу – Абни абӷаб абна иқәгылоу бара бзыҳәан иааишьҭит.
Дшәырча аҭауад ҭыԥҳа сбыҩлашала аҳәоит уажәы иара
уа. Уи ааит лахьынҵас иоуз амҩа ианылан. Иақәҿуҭыргьы
уаххысрагьы шьҭахьҟа еиҭаԥараны иҟаӡам. Иԥшьоу ашәарах,
иԥшьоу ауаа рзы.
– Шәара шәзы мацара иааишьҭуама Ажәеиԥшьаа ес
мчыбжьа?
– Адгьылаҿ аԥсыцқьақәа зегьы убас дрызныҟәоит Анцәа.
Иахьатәи ашәарах бара аԥсыцқьа бзыҳәан иааишьҭит.
– Нас уи шәымшьыр ҟамлаӡои?
– Иҟалаӡом.
– Избан?
– Уи шьҭахьҟа ицаӡом, уа ишықәгыло иԥсуеит акәымзар…
– Ахаҵара уадаҩуп.
– Ихабымҵозар, быԥшла, – иҳәан, иааигәа ахаҳә иадгылаз ишәақь аадхны даххысааит, аха абӷаб ахьгылаз еиҭамҵит.
Убысҟан дхысит еиҭа, абӷаб кәкәаӡа ҵаҟа илҭалеит. – Анцәа
иҳаиҭаз ҳамгар игәы иалсуеит. Абри ҳаԥсҭазаара убасоуп
ишыҟоу. Доусы иара илахьынҵа имоуп. Иагьа дкәараҵаргьы
уи алахьынҵа дзавсраны дыҟаӡам, – ишәақь нкыдыргылан,
абӷаб ахьлеиз ашҟа иҿынеихеит.
Барыҟә Ҳамиҭ иашҭа ажәлар хыҵны иқәгылан. Иуа, иҭынха,
ижәлантә уҳәа арԥарцәа рҽеидкылара иаҿын. Абжьҩык
аишьцәа Асиаҭ дызгаз ирықәларц азҳәан. Ҽырххыла ауаҩы
ддәықәырҵеит, Асиаҭ дзызҳәаз Ҳаҭажәыҟәа Басыр ишҟа,
аха уи дшәаны ашҭа дызҭымҵит, иҳәан изтәаз дымҵазырсыз
рыӡбахә аниаҳа.
– Ииҳәазеи сымаҳә? – дҵааит Ҳамиҭ, ҽырххыла ицаз дгьежьны
ашҭа дшааҭалазҵәҟьа днеиԥыххылан.
– Ииҳәараны иҟоузеи ашәаргәында? – ибжьы наиргеит
ҽырххыла ицаз иҽы дааҽыжәԥан. – Анцәа иџьшьоуп уԥҳа уи
дигаанӡа абас ахьлыхьыз. Уи еиԥш ахаҵа длымазар аҵкьыс,
урҭ абнауаарҿы дытҟәаны дыҟазар еиҳа еиӷьуп.
– Иҳәа иаахтны, ихьзеи сымаҳә?
– Снеит сара, – иажәа дналагеит ҽырхыла ицаз уаҩы. – Аби
аԥеи ачара аҽазыҟаҵара иаҿыз иаахтны ирасҳәеит иҟалаз
ахҭыс. Усгьы нацысҵеит абхәа Барыҟә Ҳамиҭ акы деиҵанархом,
аха хьӡи-ԥшеи змоу, имаҳә иӡӷаб лхақәиҭразы раԥхьа дгылазар иҭахуп ҳәа. Ишызбоз умаҳә ишьапқәа аҵысра иалагеит.
Уи аҿы даанхандаз, иҿы изеихымхит, ажәакгьы изымҳәеит.
Иԥсы аамаҷхан, иҵагылан дыҩнаргалеит амхарахьы. Аб
иакәзар, иҷкәын ихмҩаԥгашьа ибӷа ааԥнаҵәан, дыԥхашьны
сыбла дзхымԥшылакәа, игәы кны наҟ днасԥырҵит? Аиаша
шәасҳәап, аҳәса еиҳа ахаҵара рылан избеит уа. Басыр иан ус
лҳәеит ҳҭаца лабраа сырԥхашьар ҳәа сшәоит акәымзар, сара
сцоит ҳәа. Абриоуп ажәабжьс иузаазгаз, Ҳамиҭ ухаҵкы.
Ҳамиҭ деишәыра-еиҵараха дгылан. Иԥҳа лыӡра, имаҳә
ахьымӡӷ игара, иоуразоуроу деилаҟәыбаса даман ицеит.
Аԥсыӡ аҟәара иқәдыршәыз еиԥш аҳауа изхомызт. Макьаназ
илаз имч даанагон акәымзар, иалшон иара уаҵәҟьа дынкаҳан
дыԥсыргьы, аха ихы инапаҿы иааган, ус иҳәеит.
– Сашьцәа, суаажәлар, ишәҭаху сзыжәу!..
Зҽеибызҭаз арԥарцәа цеит қәылара. Хаха хымш рыла
рышьҭахь
игьежьит имида-гәидаха, Ҳамиҭгьы убас наиарҳәеит.
– Абаа кәтаӷьла иԥуҽыр еиҳа, уи аҳаԥы ашҟа неишьа ыҟам.
Иҳаҳаит уԥха лыбжьы. Сара хьаас сҟашәымҵан, сыбзиахәӡа
сыҟоуп, шәара шәхы баша иҭашәмырхан, арахь ааишьа ыҟаӡам
ҳәа.
Ихы кны дтәан Ҳамиҭ иԥҳа лҿыхраз иҵегьы идыргаларан
иҟаз дазыԥшны. Аха уахьынтәи аӡәгьы ихабар иаҳауамызт.
Дыԥшын гәырҩала дҭәны. Дыԥшын анцәа ду џьара акы дицхраауазар ҳәа. Аха анцәа дҳаракны дықәтәан, иԥсҭазаараҿ
дызхаҵгылахьаз ауаа ракәзар, иныҵаба ицеит. Даанхеит ихала даӡәны…
Аҵх акыр инеихьан. Дзыцәомызт. Ихала дгәаҭеиуа ашҭа
дшықәыз, адгьыл дааҵыҵызшәа иаԥхьа даагылеит арԥыск.
– Хәлыбзиа!.. – иҳәеит Ҳамиҭ иаԥхьа игылаз арԥыс.
– Уахынлаагь ҽынлагь сара сзы абзиа ыҟам, арԥыс…
Узусҭада?
– Сынхаҩуп.
– Избоит ушынхаҩу, иуҭахузеи?
– Уԥҳа лхақәиҭра.
– Сыԥҳа лхақәиҭра саргьы исҭахуп.
– Аха уаа гуарҭак акгьы шәылымшеит акәымзар!
– Усхыччарцоума узааз?
– Мап, суцхраарц азоуп.
– Изла?
– Азин суҭозар, сара даазгоит уԥҳа.
– Уи ҟалашьас иамоузеи?!
– Уи сара исусуп.
– Ар умоума?
– Мап, схала.
– Иужәлоузеи?
– Исыжәло уԥҳа абри ашҭаҿ данаазгалак иуасҳәоит. Уҵх
аабзиахааит, – иҳәан, аҵх лашьцара дналашәкуа дцеит.
Амра гылаанӡа уи ахра ацәқәа дхалахьан Исҭеԥан Базрыҟә.
Иԥсы ааиҭеикырц данынатәа, инақәырххны амра абз наҟ
хара ашьхақәа иаарывҵит. Аԥсабара аӡаӡа ақәҳәҳәы игылан.
Аисыр зқәу аҩнқәа ирықәҵәрааны илеиуа ацәыкәбарқәа
ақәаԥсапа ҳәа аҩаршьҭрақәа ишҭаԥсо еиԥш, абӷьқәа рҟынтәи
ацәыкәбар пҟышқәа ықәшьқьыраан акаҭәара иаҿын.
Шьацқәакгьы иаха ирықәнауз ақәаԥсата акәу, мамзаргьы
имшаӡоз аҵх аҿы рхы нықәҵан рыԥсы ааиҭаркырц акәу,
иххәххәаӡа ҵаҟа ишьҭаз аҟнытә акакала рҽыриашара иаҿын.
Нас иахатәи аԥхын мш ду азы ршьапы иахьықәгылоу ааԥсара
рықәымзарц азы. Аԥсҭҳәа ҟәашқәа рыжәпара кылххаа, амш
цәгьа азыҳәан шәарҭарак рыламкәа, џьарак шәхымиаалан
ҳәа аӡәы дрыҵаҭәҳәазшәа, ихаббала хықәкык рымаӡамкәа,
игииуа ахрақәа ирҿан.
Аԥсабара еиҳа-еиҳа аԥхара алалон, амра азааигәахацыԥхьаӡа.
Нырцә-аарцә еиҿагылаз ахра дуқәа, ҳәызба лыхцәы
шьқьыруа лҟәақәа ианкыду еиԥш, амра ашәахәақәа ирҩычон.
Ҵаҟа лбаа еидыҽырбалон аԥса ҵлақәа, жәлар ахьеизо аҿар
шеидҿырбало еиԥш. Арҩашқәа ракәзар, арԥарцәа еидшылан,
қәсраԥа ианыԥо иаҩызаха, аҩхаақуа инарықәххны, азныказ
иԥон, нас хланҵы ицон. Ҵаҟа иахьҭаҽҽоз, алуқәа анеибафо
еиԥш, агәаҩа зегьы шьҭыбжьыла иҭырцәажәаауа, жәҩахырла
еицәхасуа, еивасны илҭахәаша ицон. Шьауардынк ажәҩан зегьы иара иатәушәа, ахрақәа иҩархыкны амҵәыжәҩақәа ирыниаалан, сара – хыхь, шәара – ҵаҟа аҳәарашәа аҽырԥагьан
аԥырра иаҿын. Зны-зынла аҳаҩа аҟынтәи игоз акаԥкаԥ абжьы, изхылаԥшуаз ашәарах ргәарҽанырҵон, ашәарыцаҩ ихы
иаҿамшәарц азы. Ихьыԥшымыз ашьхақәа, рхы дубеи ибо,
зымаҳә иҿы инеиуа абхәараа реиԥш, рхқәа шьҭыхны игылан.
Аԥсабара иара атәы ҟанаҵон…
Базрыҟә днаԥшит уи аҳаԥы зҿаршәыз ахрахь уаҩытәыҩа
ишьапы зҿамгылацыз ахра ԥагьа ду, амшынаҿ акәыла аԥсыӡ
ссақәа ахәлапҟаны ианафо еиԥш, уи днаҿалар днаҿаӡыҭыр
ҟалон. Аха уажәы уи акәмызт дзызхәыцуаз иара. Дзызхәыцуаз
уи аԥҳәызба лхы дшақәиҭитәра акәын. Игәы иҭеикыз анагӡара
напы аиркит. Арахьынтә дахьынаԥшуаз ибарҭан аҳаԥ аҿы
иҟаз ахацәа рахьынтәи аӡәы шиакәз. Егьырҭ иашьцәа наҟ
инахаран амҩаҿ итәан. Иара ибзиан идыруан мчыла уахь
анеира шымариамыз. Ажәҩан иара иаснагь ихы шьҭыхны
дзҵаԥшуаз ашҟа дааматанеин, дзлацашаз дназыԥшны илабашьа иҽанҵа, ахра днаҿалеит.
Шаԥсаа еиқәзырхоз рҵеицәа ӷьеиҩқәа ргәымшәареи,
рхаҵареи ахьаадырԥшуаз, аԥсадгьыли аԥҳәыси рызҵаараҿ
акәын. Шамахамзар иҟамлацызт шаԥсаа ргәы ааибаганы
еиҿахысуа. Урҭ уи хыларҟәыроуп ҳәа иршьон, иагьахәаԥшуан
амилаҭ ирԥырхагоу хҭыск еԥшны. Дара рзыҳәа зегьы раҵкьыс
ихьымӡӷыз аԥхәыс лыларҟәра акәын. Аҭауад ԥҳа Асиаҭ
лырхынҳәра иара ихы иадиҵеит Базрыҟә Исҭеԥан, Асиаҭ
быжьҩык аишьцәа дытҟәаны дышрымоу, насгьы луа-лҭынха
лҿыхразы акгьы рылмшакәа ишыхнҳәыз аниаҳа, амҩа
дықәлеит ихьымӡӷшьаны…
Иԥсҭазаара арахәыц иакын Базрыҟә. Иаԥхьаҟа дцацыԥхьаӡа,
еиҳа-еиҳа еицәахон. Ауаҩы дахьхало дзылбаауам ҳәа
шырҳәо еиԥш, ҵаҟа дахьцоз аихацқәа ишьаз уиаҟара ихы
изархәомызт. Дзықәгәыӷуаз ҳәа имаз, ишыц лабашьа акәын.
Ихарамызт, иаҳа иџьамыӷәацәгьаз ахра мҩа дадхалеит
амра акыр иҩеиаанӡа. Аҳаԥы иҩацәхыкны ишьҭаз ахаҳә ду
иҽнавакны даагылеит ԥыҭраамҭак. Убасҟан аԥҳәызба Асиаҭ
лхәы аазгалоз шьыбжьон саауеит ҳәа наҳәаны, ахлаӷьара
дынҭалан
дцеит.
Ааигәа-сигәа зехьынџьара блала иааимидеит, аха уи аӡәк
ида ара аӡәгьы дыҟамызт. Нырцәҟа уи амҩахәасҭа лакьылакьуа иахьаагазнтәи уаҩ дибомызт. Аишьцәа амҩа ахьыркыз наҟ инахаран. Убысҟан ишәақь аармазеины, изқәа еирханы итәаз Мархьоу днеихагылан ҿааиҭит.
– Ахаҵа зны диуеит зны дыԥсуеит. Уара ушхаҵоу агәра
ганоуп абра сзаазгьы. Убри аҟынтә уаасзыӡрҩы. Мархьоу
ашьшьыҳәа даахьаҳәит ихагылаз ишҟа иаразнак амҩахәасҭа
ашҟа илаԥш наиршәит. Ихаҿы изаагомызт, иаԥхьа игылаз
дуаҩызу, мамзаргьы длаԥшҵашәаразу…
– Узларывсзеи сашьцәа амҩа кны игылоу?
– Урҭ смыргәамҵырц азыҳәан даҽа мҩак сыԥшааит.
– Ара уаҳа мҩа ыҟаӡам!..
– Иҟоуп, – иҳәан, Мархьоу ахрахь дынхьеирԥшит Базрыҟә.
– Иҟоуп ахацәа рымҩа.
– Исызхаҵом! – дахьтәаз дҩыҵҟьеит Мархьоу. – Уахьынтәи
лбаашьа амаӡам. Уара алаԥшхырԥага умоуп, мамзаргьы амҵәыжәҩақәа.
– Алаԥшхырԥагагь сымам, амҵәыжәҩақәагьы… Сшубо
суаҩуп.
Исҭеԥан сыжәлоуп, Базрыҟә сыхьӡуп.
Мархьоу ахрахь дыԥшуан иара изымдыруаз амҩа иаҿгаз
дашьҭоушәа, лала дшаҟьо аимдара даҿын. «Мап-мап, –
гәаныла иҳәон иара – ари ҟалашьа амаӡам. Ашәарах ахьзаҿамло
адгьылаҿ дылбаану! Анцәа ҳазшаз ари ԥсыцқьа зхам
аӡәы иоуп, мамзаргьы сашьцәа хәшәыла ирцәан дрывсит.
Сара Шаԥстәыла еицырдыруа ахразаҩ, схахьгьы иаасымгацызт абри аҿалара, – нас Базрыҟә иахьа гәырамгарыла дынхьаԥшын
ус иҳәеит.
– Мап, мап исызгом сара ари агәра!
– Сыгәра га, сара сааит абри ахра саҿысны. Сааит ухаҵареи
ууаҩреи сақәгәыӷны.
Мархьоу дааскьаны иаԥхьа игылаз Базрыҟә иблақәа дынхыԥшылеит.
Ицәыӡны иҟаз, аха дшақәмгәыӷӡоз дзышьҭаз
ибазшәа,
ихаҵа хаҿы ааихалашан ус иҳәеит.
– Абри ахра уаҿысҵәҟьазар, усҟан баша умааит сара сҟны.
Иҳәа иуҭаху.
– Лхы лақәиҭтәра, Барыҟә-ԥҳа Асиаҭ.
– Уара иудыруама уи лаби ҳареи иҳабжьоу?!
– Лаби шәареи ишәыбжьоу, лаби шәареи еилшәырга.
Аԥҳәызба лхы доушәыжь.
– Уи ҟалашьа амаӡам. Абшьҭамҭала иаҳтәу ҳадгьылқәа
ҳаргьыжьыроуп.
– Шаԥстәыла еицырдыруа, хьӡи-ԥшеи змоу уаҩуп уара.
Иҟоуҵаз аӡәгьы иуанаимшьеит. Уара уаҟара издыруада аԥҳәыс
лытҟәара ҳара ҳажәлар рзы ишыхьмыӡӷу. Ухала умаҟа ҿоуҳәо
уааҟалеижьҭеи ахаҵарақәа иҟауҵахьоу зегьы аҳәынҵәа
илаукааҳаит иахьа. Уашьцәеи уареи ишәылшон даҽа мҩак ала
шәыдгьылқәа шәыргьыжьырц. Абӷа ԥышәмҵәан Шаԥстәыла.
Заҳәшьцәа зыҭҟәоу ҳәа егьырҭ ажәларқәа иаҳзырҳәо хҟашәымҵан.
Сара абри еиԥш ахрацәгьа саҿысны, сыԥсы кнаҳан
сааит уара уҿы ухаҵара сақәгәыӷны. Дсыҭ аԥҳәызба, дызтәу
рахь дызгоит. Сыгәра га, убас аҭахуп шаԥсаа ҳаламыс. Иара
ҳазшаз иакәзар, лыԥҳа уиҭап.
Мархьоу деиҭанхьаԥшит уи ахра ашҟа. Иаҿатәаз аԥҭа
цыԥжәжәахақәа ишиҭахыз инарбомызт, аха ааимҟьарак
иҟалаз
иналибааит, уи амыҟә ашәарах зыԥсра ааихьаз
ахьықәгылоз.
Амыҟә уажәы иҭацәын, иахьа ҿҳәарас ишамазгьы…
– Анцәа сицәымӷхеит акәымзар, абри аҩыза убахьоу! –
иҳәеит иара ибжьы ныҵакны. Нас Базрыҟә иахь даахьаԥшны,
икылкаан дихәаԥшуа, иҭҵаара далагеит. Иагьа иҳәаргьы
агәра игомызт абри иаԥхьа игылаз ауаҩы абра иаашьахаз.
Убри аҟынтә даҽазнык диазҵааит.
– Аӡәы уивсыргьы даҽаӡәы уивижьуамызт. Агәра згоит
амҩахәасҭала ушымааз. Аха абри ахра уаҿысит ҳәа гәрагашьагьы
сымам…
– Агәра угарц уҭахызар, аԥҳәызба дсыҭ…
– Иаҳҳәап, дусҭеит аԥҳәызба, аха сашьцәа сҳәатәы
харымҵар ҟалоит. Усҟан рывсшьас иумоузеи?
– Уашьцәа алаагаларым абри аус. Урҭ амҩа рыхьчалааит,
сара сызлааз ала сцоит…
– Аԥҳәызба?!
– Сара сызлацо ала…
– Уеилагама, арԥыс?!
– Суҳәоит, суашьапкуеит. Ушлара аҿаԥхьа шьамхыла сгылоит. Дсыҭ аԥҳәызба, уашьцәа аӡәы дҳахҭыгәлаанӡа.
Мархьоу агәра игеит ари арԥыс аламала ихьаҵуаз аӡәы
шиакәмыз Иагьиӡбеит дирманшәаларц, аха агәыӷрагьы иман
Асиаҭ диман абри ахра даҿаларым ҳәа. Аҳаԥы дныҵалан,
Асиаҭ диман дааит Базрыҟә дахьгылаз.
Базрыҟәи Асиаҭи еибамбацыз, иагьзеибадыруамызт. Урҭ
хараны инхон. Иагьеиҿархасырҭамызт. Шьҭамҭала ихаз-хазын, дара рымҩақәа акы шакәмыз еиԥш. Асиаҭ иаразнак
лгәы нҭӡыӡааит Базрыҟә дшынеигәыдыԥшылаз еиԥшҵәҟьа.
Абар уахгьы-ҽынгьы илыԥшаауаз, ашьҭахь даакылҟьан
иҽыхәда дықәкны дызгаз дахьгылоу. «Абар иара, – лгәы
дынҭаҵәааит Асиаҭ, – ихаҭа иоуп, сара сзышьҭаз, сыԥсҭазаараҿы
иаснагь исыԥшаауаз, ауаҩы. Иа, анцәа ухьышьаргәыҵа
сакәыхшоуп, иаҭ сгәы ахақәиҭра… Сацәга атәра
абри
адунеи аҿы. Мышқәак ирыдамзаргьы ирхынҳә адгьыл
ахь ауаҩра!..»
Арҭ ажәақәа аттаҳәа лгәы иҭылҳәаауан Асиаҭ. Нас иааиз
арԥыс, иааигаз ажәабжь, ма дыззааиз лаҳарц, лыла ҭырхаха
днаиҿаԥшит. Аха иара дгылан ҭынч, ахреи иареи рӡарақәа
ҭӷәыцәаа, ажәҩан агәы хыла иҵрыԥссоума уҳәаратәы. Базрыҟә
акгьы имҳәоушәа аниба, Мархьоу Асиаҭ ихы налықәкны ус
иҳәеит.
– Абри арԥыс дааит бхы бақәиҭитәырц.
– Ишԥа, саб дакәшаҳаҭхама адгьылқәа рырхынҳәра?
– Мап, – иҳәеит, Мархьоу. – Адгьыл аӡбахә акәӡам иҟоу
уажәы. Зыӡбахә ыҟоу аламыси ахаҵареи роуп. Уи абри арԥыс
инаигӡарц дааит.
– Ааи, аха дызларывсызеи уашьцәа амҩа кны игылаз?
– дҵааит Асиаҭ иааџьшьаны, ари арԥыс ара иааира ҭыӡшәа
ахылмҵыкәа, нырцә-аарцә ҭынчроушәа анылба.
– Ахра даҿысит абри иббо арԥыс, – инықәырҩршәа ҿааиҭит
Мархьоу. Еиҭа уи аҳрахь днаԥшит, макьанагьы иибаз-иаҳаз
агәра изымго. Аки-аки еицыло, аԥҭақәа рҽыжәпара иаҿын.
Блала иԥшаауаз Мархьоу, уи ашәарах зықәгылаз амыҟә,
амшын ҳәа амшын цәқәырԥа зны-зынла ишҩалԥо еиԥш,
ицәырҟьа-цәырасуа аԥҭақәа ирылибаауан. Уажәы еиҳараӡак
иара ииҭахыз, Асиаҭ аҳра аҿаларазы мап лкыр акәын. Убри
азоуп имырхаакәа, иааизгьы дмыргәаакәа, ииҳәарц ииҭаху
лара еилылкаартә зҿааиҭыз. – Иара иҭахуп, абри ахра мҩала
бигарц…
Асиаҭ лцәанырра иҵегьы нацлеит Базрыҟә ишҟа. Уи лхақәиҭра
мҩа лашьца, ацәашьы анзырԥхалаз иакәны дынхеит
наӡаӡа лара лыблаҿы. Убысҟан лгәы иланаҳәеит, лыԥсҭазаара
амҩаҿ иалылхыша ахықәкы. Избанзар ашьҭахь цашьа лымамызт, лаԥхьаҟатәи амҩа изеиԥшраз лбон лабҿаба. Дызхымԥашагьы
ажәа налҳәеит.
– Сара сыԥсҭазаара зегьы ахақәиҭра иазгәышьуан. Сизгәышьуан
иара убас убри сзаазго ауаҩгьы. Анцәа ду имча
ала уи аҩыза анызба, иҭоумырҷаҷан сгәы. Соужь. Иагьа
ишәарҭазаргьы, уи амҩала сцоит, сгәы еиҭаԥарым.
Ауаҩ ҟәыш Мархьоу ибеит ишеиқәшәаз аԥсҭазаараҿы арҭ
аҩыџьегьы. Насгьы раԥхьаҟа изныло амҩаҿы ргәы еиҭаԥараны
ишыҟамло. Аха раԥхьа ишьҭоу амҩа даныназхәыц, иоуразоуроу ицәа дынҭаӡыӡааит. Арԥыси аԥҳәызбеи ргәы иҭаркыз уи
ахра мҩа ӡынӡаск даҽакала иаӡбар ҟалон. Убасҟан даҽазнык
иҽишәеит уи амҩа ианымларц.
– Иашоуп, уара ухы уақәгәыӷуеит, аха аԥҳәызба?.. Абри
еиԥш ахра цәгьаҿы лыхлахаҵ гьежьыр ҟалоит. Усҟан дузаанкыларым. Сажәымҭыҽха акаамеҭ салашәмырԥшын. Жәлар
рахь ҳаблақәа ҳазцәырымго ҳҟашәымҵан, еишьцәа гәарҭак.
– Ахақәиҭра лыҭ аԥҳәызба, егьирахьҟа сара исусзааит
иааҟало зегьы, – иҳәеит Базрыҟә, макьаназы ихы ачҳара
аҭауа.
– Абар иара ибжьы, – гәаныла лгәы дынҭгәырӷьааит Асиаҭ.
– Сгәаҿы ичаԥаз арԥыс ихаҿсахьа иацу абжьы.
Убасҟан илаҳаит лара, абарҭ ашьха цәҳәыра ҳарак дуқәа,
ауапа шкәакәақәа рыжәҩа иҭарԥаны, дара ирықәнагахаша
аԥхьарца дуқәа кны, ахыц дуқәа аҿшьуа ашәа лзырҳәозшәа.
Урҭ ирҳәоз ашәа ашәак еиԥшмызт. Ахра дуқәа рашәа зынӡаск
даҽакын. Урҭ рыбжьы ажәҩан ианаҵаслак, аԥшацәгьа анаслак
акакан шлеиуа еиԥш, аеҵәақәа кыдышәшәан иланашьҭуан.
Наҟ ҵаҟа лбаа аԥсаҵлақәа асаара ишьҭанаҵон. Ахра шлақәа
зыԥсадгьыл агәаҟрақәа зегьы ирхааныз, рхаҵарашәа лдунеи ианахьҟа, адгьыл ду иазымчҳакәа алаӷырӡ цәыкәбарқәа
цәқәырԥаханы амшын ахь рҿынархеит.
О, анцәа шаҟа игәыҭшьаагоузеи, ахацәа гәымшәақәа Аԥсадгьыл
ианахьҵәуа… Лҿаԥхьа мшызҳа изызҳауа аԥшқа
еиԥш, изҳара иаҿын Базрыҟә. Ус иаразнак лаԥхьа игылаз ахра
даҟарахахит иара… Асиаҭ, ахақәиҭра амҩа илзцәырнагаз
абзиабара, дымҵарс даман ицон. Ицон ҳәаа змаӡам, мра
ахьҭамшәацыз, шьам тәылак ашҟа. Аԥсҭазаареи ахақәиҭреи
зҭаху ауаа ртәыҩа ашҟа…
Акырқәа еидихәыцлеит Мархьоу. Инықәиҵеит-иаақәихит,
насоуп дызхымԥашаз аниҳәа.
– Иа, анцәа, – ажәҩанахь инапқәа ҩышьҭихит иара, –
сшамкәа сызшаз, суҳәоит, суашьапкуеит, ҳашьхақәа реиԥш
ишлахьоу сара. Исанажь агәнаҳара иҟасҵахьоу. Зыԥсы ҭоу
ауаҩы уи далахәдам, ишудыруа еиԥш. Исаҭәашьа абзиарақәа
иҟасҵахьоу реихаҳара. Анцәа уара аԥсы ҳхазҵаз, иагьҳхызхуа,
иахьа иҟасҵо азыҳәан сеилкааны усхылаԥш. Ахақәиҭра
зысҭо аԥҳәызбеи уи лхақәиҭраз иааз арԥыси рымҩа ырманшәал,
ршьамхы рыӷәӷәа, рыхлахаҵ умыргьыжьын, изнылаз
рыԥсҭазаара амҩаҿы. Ирымоу амч иацҵа, ргәыӷра иазырҳа,
абри аҳра цәгьа изҿало иаҿысыртә еиԥш. – Нас Асиаҭ лахь
даахьаҳәны усгьы нациҵеит. – Аԥҳәызба лыблақәа ҿаҳәа.
Базрыҟә ахрахь днаԥшит. Акакала аԥсҭҳәақәа рҽеизгара
иаҿын, аха аԥша ирыбжьасуаз еимбӷьнаржәаауан. Урҭ рҽеизганы
имҩа дырлашьцаанӡа даҿыср акәын ахра. Али-ԥси
рыбжьара ирҳәны изқәа икыдыз ауапа ааиҵыхны инкаршәны,
Асиаҭ лыблақәа хҭырԥала иааҿаҳәаны, аупа даалаҳәаны
даалыҵаланы дызлааз ахра дааҿалеит.
Убасҟаноуп иара аԥсҭазаара амҩа закәыз анидыр. Амзаҿа
арахәыц ахаршәны уахьынҳалан ухалар иаҩызан Исҭеԥан
Базрыҟә амҩа дызныз. Уи ҩ-ԥсҭазаарак дрыҵан. Ахра
дызҿагылаз ишьапы наҿҟьар, дцон дынҵааҟәҟәала ари
адунеиаҿы
уаҳа хьаԥшра иқәымкәа. Аха игәы еиҭамԥеит
уи. Илабашьа иҽзниҵоз аԥынҵа ашьанҵа арҷҷон. Дҩеиуан,
зқьышықәсала
иԥсадгьыли иуаажәлари, аџьамыӷәа цәгьа
иагәылган рхы злеиқәдырхоз еиԥшыз, мҩа зыҿгамыз ахра
даҿалан.
Убасҟан ҵаҟа, аҳаԥы аҿаԥхьа дшьамхнышлан анцәа диҳәон
Мархьоу, ахра иаҿоу машәыр рықәымкәа иаҿысырц
азыҳәан. Иҭахымызт уи ахрахь дыԥшырц. Игәы ҭӡыӡаауан,
игәы ҭыԥсаауан. Акыраамҭа илацәа еиқәыԥсаны дматанеиуан. Нас иблақәа аахтны ахра днагәыдыԥшылеит. Аха уи арԥыс
ахра даҿамызт. Аԥҭақәа рцәырҟьа-цәырасра иалибааит уа
амыҟә иқәгылаз, ажәеиԥшьаа ҿаҵахәыс ирзааишьҭыз абӷаб.
Аха уи иаразнак илаԥш наҟәганы, еиҭа ахра ахи аҵыхәеи
ааимидеит. Ихи иԥси зегьы ахьыҟаз, ахаҵареи аламыси
ирыҵаланы аҳра икыдыз Исҭеԥан Базрыҟә иҿы акәын.
Амра акыр иласкьахьан, Базрыҟә дызҵаз аԥҳәызба диман,
ахра цәгьа даҿысны данхала. Убасҟан иԥсы ааивигеит Мархьоу. Иԥсҭазаераҿ џьара гәнаҳарак ҟаиҵахьазаргьы ихихит
иахьа. Ауаҩытәыҩса иԥсы дахьақәиҭитәыз азыҳәан. Уиала
иаргьы ихы ахақәиҭра аиҭеит.
Ауаҩы ахақәиҭра иҭара еиҳау сабаԥ ыҟам, уи ҟазҵо
ауаҩы изы. Ауаҩы иара ихақәиҭра мацара дашьҭан даҽаӡәы
ахақәиҭра иимҭозар, усҟан иара ихақәиҭрагьы алҵшәа аиураны иҟам.
Базрыҟә иоупа илаҳәаз Асиаҭ дааԥиртлеит. Абаҳчаҿ
ашьыжь, аӡаӡа акәҳәҳәа агәил анпытуа еиԥш, аупа даагәылҵны
даагылеит лара. Лҽыҩеиҵыхны лыкәша-мыкәша
аԥсабара
аԥшӡара лылаԥш нахганы, лажәа ҟәымшәышәқәа
рыла
ҿаалҭит.
– Узусҭада уара арԥыс, сара аԥсҭазаара сызҭаз? Базрыҟә
ашьха рҩашқәа зегьы ршыра неилаҵәаны иара иқәҭәозшәа
амца ҩаихҟьеит Асиаҭ лыбла хаақәа данынрхыԥшыла.
Убасҟаноуп игәы анҭӡыӡаа. Абри леиԥш анцәахша дахьаҿигаз,
ашәарҭа ду иаҵаз даназхәыц. Азҵаара илҭаз аҭак аҟаҵашьа
дақәымшәо дгылан. Абар, иара лара леиԥш игәы дааҭацәажәеит.
«Абар сара сыԥсҭазаараҿ исыԥшаауаз аԥҳәызба. Уи
ашацәа
дысзыршан саԥхьа дгылоуп. Аха лара даҽа дунеик
датәуп». Убри азоуп азҵаара илҭаз аҭак абасгьы изыҟаиҵаз.
– Сара сынхаҩуп…
– Уи збоит сара, – лҳәеит Асиаҭ лаԥхьа игылоу арԥыс
аҵыхәтәанынӡа деилылкаарц.
– Базрыҟә сыхьӡуп, с-Исҭепануп. Сынхоит наҟ хара ҿаҩа
қыҭак аҿы. Аҭан ҳәа иахьашьҭоу, ибаҳахьазар акәхап.
Асиаҭ Базрыҟә иблақәа дхылашон. Ишҟа дааскьацыԥхьаӡа,
иара ажәҩан ахь дышьҭыҵуан. Иааԥсара ихашҭуан. Аԥша
хьшәашәа игәыдсылозшәа аԥхӡы иланарбон. Ларгьы игәалҭон
лыԥсы еиқәзырхаз ауаҩы дшуалуашоз. Нас уи игәаҭеира
хылҽырц дагьиазҵааит:
– Ухы уԥсы уамеигӡакәа изуҭаххазеи сытҟәаны сахьыҟаз
сҿыхра?
– Шаԥсаа ахьымӡӷ ҳамгарц. Аԥҳәыс дзытҟәо милаҭуп ҳәа
егьырҭ ажәларқәа ҳхымччарц.
– Уара иуазҳәада сара шасыс сшыргаз?
– Шаԥстәыла иахыҵәеит адырҩаҽны. Иара убас бҿызхырц
ирықәлаз акгьы рылымшакәа ишыгьыжьызгьы. Убасҟан сара
исыӡбеит бара бхы бакәиҭыстәырц.
– Исаҳә даҽакгьы. Сҿызхырц иааз дрылазма Басыр Ҳаҭажәыҟәа?
Базрыҟә иҭахымхеит уи лызҵаара аҭак аҟаҵара. Избанзар
ахаҵа нага иаҭәамызт, ахаҵа дларҟәны ихцәажәара, аха ара
ҩысшьа ыҟамызт, аԥҳәызба лызҵаара аҭак ҟаиҵар акәын.
– Баб адырра ҟаиҵеит Ҳаҭажәыҟәа Басыр ишҟа, ахьӡ
азыҳәан
бҿызхырц идәықәиҵаз раԥхьа днагыларц. Аха уи
дшәаны ашҭа дызҭымҵзаап. Ишьамхқәа ҟәарҟәаруа аҵысра
иалагазаап. Рыжәлантә зегьы ԥхашьаны џьаргьы ицәырмҵуазаап.
Саҭабымҵан абри аҩыза ахьбасҳәо, аха зегьы акоуп ибаҳауан аҩны бнеир. Насгьы сара бсазҵаауазар… – уаҳа
мҳәакәа, иажәа уа иааникылеит.
Базрыҟә дцәажәонаҵы Асиаҭ лхылҿы лхылашаауан. Ажәҩан
ахь дԥыррашәа акәын дшыҟаз. Адунеиаҿ уажәы аӡә
заҵәык
иакәын илбоз. Иҟалеит иахьа лчара аҿҳәара ԥырҵәеижьҭеи
лгәы иҭыхоз лыԥсҭазаара амҩа аҽаԥсахра. Ашьшьыҳәа
Базрыҟә игәы лхы надылҵеит. Иаргьы инапы ӷәӷәақәа
аалкәыршан, дҩшьҭқәыцәаан дааигәдирӷәӷәалеит. Убасҟаноуп лара лцәа иананыр, дызлааӡаз анаҩсан, ишыҟаз
даҽа ааӡарак, даҽа дунеик, даҽа уаатәҩсак. Лыԥсҭазаара
ашьҭахьҟа иқәыргьыжьаан ҿыцмҭала далазыргаз.
– Уара исуҭеит ахақәиҭра, аха уи иаанагом ӡынӡаск схы
сақәиҭуп ҳәа. Избоит ухаҵара, уи ишацу аламыси ауаҩреи.
Ус анакәха, ӡынӡаск схы сақәиҭутәырц азыҳәан аԥхьаҟа
иҟауҵаша ыҟоуп.
– Сгәы иаанагом абри еиҳау шәарҭак бақәшәап ҳәа. Аха
убас ак ҟаларгьы, схы сшамеигӡо бдыруазааит. – иҳәеит Базрыҟә,
Асиаҭ иалҳәаз иаҵанакуаз иаанагоз ихахьы изаамго.
– Ус анакәха, сга саб ишҟа.
Аԥсаҵла абжьара ибжьаз икәадыр аашьҭхны, иҽы ахьықәҿаҳәаз
ашҟа иҿынеихеит Базрыҟә.
Адырҩаҽны амра жәхьан еиԥш иҩеихьан Барыҟә Ҳамиҭ
иашҭа дынҭалеит Асиаҭ иҽыхәда дықәкны.
Уахи-ҽни имыцәаӡакәа, игәжәажәо ашҭа иқәыз ауаа, азныказы ишанханы иаанхеит. Рыбла иабоз агәра рзымго, зхы
иамыхәо акәаскьаҿ иқәиаз Ҳамиҭ ихьӡ ҳәаны аҿыҭра иалагеит. Иара дмадаӷь-мадашәо, дызхәаҽуа аӡыжь далахазшәа,
абарҵа данааҵагыла агәра изымгеит, ашҭа иқәгылаз иԥҳа
шлакәыз. Убасҟан имчқәа еизыркәкәаны ихы инапаҿы иааигеит. Амардуан дналбаан иԥҳа лышҟа ҿааиҭит.
– Бхы бақәиҭызтәда, сыԥҳа?
– Ҳаԥсадгьыли ҳауаажәлари пату рықәызҵо, ламысла иҭәу
ауаҩы…
Ҳамиҭ дынхьаԥшит зҽы аӷәра ианкны игылаз арԥыс ишҟа
– Иаразнак дидырит иԥҳа лҿыхраз амҩа иқәлаз. Уи ииҳәаз
наигӡеит, аха иара ииҳәара-иҟаиҵара дақәымшәо даабжьажьеит. Убасҟан Ҳамиҭ ишҟа шьаҿақәак ааҟаҵан ҿааиҭит Базрыҟә.
– Уԥҳа лхы дақәиҭуп, Барыҟә Ҳамиҭ. Иахьарнахыс урҭ аишьцәа
уара иуԥырхагахом. Ухьгьы уара иузынхоит, удгьылқәагьы.
Умш аабзиахааит, сара сцеит,– иҳәан, дааҳәны иҿынеихеит.
– Иҳәа иуҭаху, арԥыс, – ибжьы наиргеит Ҳамиҭ. – Смал
абжа усҭоит, уара узыҳәан акгьы сеигӡараны сыҟам. …
– Иҭабуп, саргьы исымоуп хәцәахьы амал.
– Саҵкьыс уоурым уеизгьы, – арԥыс ицашьа хьымӡӷшьаны
ҿааиҭит Ҳамиҭ.
– Сара смал аламыси ахаҵареи роуп, – иҳәан, уаҳа
дхьамԥшӡакәа дааԥан иҽы днақәтәеит. – Угәы рҭынч, аҭауад.
Уԥҳа лчара уҽазырхиала.
Арҵәаа ааҭлыргеит Асиаҭ дахьгылаз. Ауаагьы ирыхьыз
рзымдыруа иааилаӡыӡан уахь инаԥшит.
– Ари ашҭаҿ иҟалараны иҟаӡам ачара – лылаӷырӡқәа
налҿашит Асиаҭ. – Басыр Ҳаҭажәыҟәа мап ицәыскуеит. Сара
дсаҭәам ашәаргәында, иагьа ажәла нага имазаргьы. Саб, суа,
сҭынха, саҭашәымҵан, аха сара сиццоит абри арԥыс. Сыԥсҭазаараҿ
иаснагь исыԥшаауаз ауаҩы дысԥылеит иахьа.
Сымҩа иаԥгылазгьы дшәизаахоит наӡаӡа – лҳәан, дыҩны Базрыҟә
дзықәтәаз аҽы днадыххылеит. Иаргьы деиҵамхаӡакәа
даашьҭкәыцәаан иҽыхәда днқәкны ашҭа дынҭҟьеит.
Ауаа шьхнԥсылан игылан. Абри ахҭыс иаарласны убас
иҟалеит, ираҳази рыбла иабази рзхамҵо. Барыҟәаа рышьҭамҭаҿы
иреиҳабыз Ҳамиҭ днаидгылан ус иҳәеит.
– Ара ҳәатә ҳамаӡам Барыҟәаа. Ҳаӡӷаб ахақәиҭра лызҭаз
дитәуп. Ус игәаԥхеит анцәа ду. Ҳарҭ иаҳҭаху амаҳә ауаҩреи
ахаҵареи злоу иоуп. Басыр Ҳаҭажәыҟәа еиԥш иҟоу иакәӡам.
Уақәныҳәа лымҩа. Ауаҩы игәы иаҭахны иалихуа амҩа анцәагьы
дақәныҳәоит.
Шаԥстәыла иахыҵәеит Базрыҟә Исҭеԥан иҟаиҵаз ахаҵара.
Шьа камҭәаӡакәа ахра цәгьа даҿганы аԥҳәызба лхы
дшақәиҭитәыз. Иара иҟаиҵаз ахаҵара ларгьы дшаҵамхаз.
Дышиццаз анхаҩ ҷкәын, иаснагь лара лгәаҿы илыԥшаауаз.
Убри азоуп уажәы шаԥсаа рыӡбаҩцәа рҿаԥхьа дызгылоу.
Шаԥсаа рҵеира нагақәа дырхырԥхьаӡаларц.
– Иахьарнахыс Базрыҟә Исҭеԥан урхыԥхьаӡалахоит шаԥсаа
рҵеицәа иреиӷьу. Ҳара ҳмилаҭ ахьӡ-аԥша азыргоз аҵеицәа
азгылон азоуп, иахьа уажәраанӡагьы ҳмыӡкәа ҳаазго.
Иҟазааит ухьӡ-уԥша, ҳара ҳмилаҭ ҳадгьыл иқәнаҵы. Уара
иуҭаххоит хьӡҳәала абџьар. Иара убас хәышәҩык арԥар еиҿамсқәа
унапаҵаҟа иҟалоит Ҳаԥсадгьыл аншәарҭахо аҳәааҿ
угыларц азыҳәан. – иҳәан, иааигәа игылаз арԥыс иикыз аҳәа
ааимхны Базрыҟә инапы инаиркит аӡбаҩцәа реиҳабы.
– Исҭоубоуп, – аҳәа иқьышә инадикылеит Базрыҟә. –
Сабацәа ршьа сыланаҵ, шаԥсаа рыламыс схы-сгәы иҭанаҵы,
пату
лықәнаҵы ҳаԥсадгьыл аҿы аԥҳәыс, сыдгьыли, сыжәлари
рыхьчараҿы схи-сыԥси сшырмеигӡо! Ианаҭаххо шаԥсаа зегьы рцымхәрас сара схы кәырбанс ишыҟасҵо!..
Шаԥсаа рҵеира зегьы абас акәын, аԥсадгьыл азыҳәан,
аӡәи-аӡәи еибахьчо кәырбанс рхы шыҟарҵоз…
Асиаҭи Базрыҟәеи рыԥсҭазаара ишәҭы-какаҷха ицон. Лара
дҭәын разҟыла, хьӡи-ԥшеи змаз лхаҵа бзиа дылбон. Иара
иакәзар, иқәнагоз арӷьажәҩа диоуит. Иаснагь зхи-зыԥси
анхацәа рахь иҟаз Асиаҭ, дгәыҭгагаха дааивагылеит Базрыҟә.
Ачара аныруаз иааит шасыс дызгаз быжьҩык аишьцәа. Ҭаца
харшәс иааргеит аҽацә. Жәлары ирбо-ираҳауа Асиаҭ иаҳәшьас
дҟарҵеит. Аабатәи рашьас Базрыҟә. Убриалагьы ргәы
кадыршәит, зны иҟарҵаз ацәгьара, абзиарахь инкылго.
Базрыҟә аҳәаахь дцаны дхынҳәаанӡа Асиаҭ дызтәомызт,
дызгыломызт. Лыбла ҭаа амҩахь дыԥшуан. Иара иакәзар,
иусқәа дшаарылгалак, иҽы ахы даамыхаӡакәа аҩныҟа деихон. Ус ҽнак лхаҵа длыргәырӷьеит лара. Иалҳәеит лцәа ахшара дшалашәаз. Убри нахыс уахгьы-ҽынгьы лааигәара дыҟан.
Ихьамҭаз уск лиркуамызт. Иабиԥазаҵәыз Базрыҟә ишьҭамда
аиҵыҵра дазхәыцуан. Дазыԥшын ахшара аҩнаҭаҿы иира…
Аха…
Уи дахьымӡеит шаԥсаа рҵеи хазына. Дара ртәала ахьымӡӷ
ргазаап Ҳатажәыҟәаа. Рҵеи хазына изҳәаны итәаз Абарыҟә-ԥҳа дахьицымцаз рхы иақәырҵеит. Ихьымӡӷшьатәыз хьымӡӷьызымшьаз,
ишәаны ашҭа изҭымҵыз рҵеи, ацәгьара идырурц напы адыркит. Иалагеит Басыр ашҳам иҿшьра.
Ҽнак иара иҟны днеит рыжәлантәык цәгьара баны, абзиа ҟазымҵоз. Ахәахәа иаҳаны аиаша зымҳәоз. Аӷьычҩы,
ақәылаҩ, Азреҭ ҳәа аӡәы.
Басыр иааигәамԥхеит Азреҭ рыҩны дахьааиз. Уи идыруан
дышҽеимыз, ицәа иалашәеит ҽеи уск азыҳәан дшымааиз.
– Уаҳзаазгазеи, Азреҭ? – Басыр игәамԥхаӡо, агәашә аартны Азреҭ днҭаижьлеит.
Азреҭ уи аҭак ҟамҵакәа, иҽы дынҽыжәҵын, аӷәра аҽхырԥарҭа
инахаршәны, ашәшьыраҿ игылаз араамӡ ашҟа
иҿынеихеит.
Араамӡаҿ иаатәеит аҩыџьагьы ҿымҭ-ԥсымшьа.
Азреҭ иаб дышьны ихәда дахшьызшәа, зынӡас ибла акамбо
иҽыҟаиҵеит Басыр иҿаԥхьа. Дыззааиз аус аҳәара ицәыхьамҭахазшәа
ихы иқәыжь ҵаҟа аԥшра даҿын.
Уи иҿымҭра Басыр еиҳагьы игәы еибанарфеит. Иҟәаҟәа
аԥхӡы кыдшыла ицон. Ацәалашәара иоуит, иааиз идигалоз азыҳәан. Аха уи иара ихахьы иааигарцгьы иҭахымызт.
Иҭахымызт зынӡаскгьы далацәажәарц… Аха далацәажәеит
Азреҭ уи…
– Угәы иҭоузеи? – иммацәысӡакәа ианыдыдуа еиԥш, иаалырҟьан
дҵааит Азреҭ.
Афы исызшәа ицәа дынҭаӡыӡааит Басыр. Иԥсы еивҵахеит,
иблақәа ашьа рхылеит. Аҵысра иалагеит ишьамхқәа. Асиаҭ
лхы лақәиҭтәразы ауаҩы данизаарышьҭ ишҵысуаз еиԥш. Аха
ихы инапаҿы иааигеит. Ари ауаҩы мыркаџьы, ус аламала
дшиԥырмҵуаз идыруан азы.
– Иарбан сгәы иҭоу ҳәа узҿу? – акгьы ицәа иаламшәа иаргьы дҵааит.
Азреҭ иҟамчы еҩырҿан иикыз апҟаҩ ҳәа иуаҭәа ашшара иаахиҟьеит. «Ашәаргәында – иҳәеит гәаныла иара. Арахә
шырыбжьо еиԥш усыбжьап сара. Ҳажәла ахьымӡӷ арганы
уҵаиоуп ашәшьыра. Нас Басыр иахь даахьаҳәны иблақәа
ырцәгьа
днҽиҿаԥшын ус иҳәеит. – Уԥхамшьаӡакәа арахь усзҵаауама
иарбан ҳәа!
– Иуҳәарц иуҭаху аахтны иҳәа.
– Сара исҳәарц исҭаху азы, сара сҟны уара унеины усазҵаар
акәын…
Азреҭ дышжәылоз ала иаанкылара имч азхомызт Басыр.
Убри аҟынтә иаҳа-иаҳа уи инапы амԥыхьашәара даҿын.
– Ибзиоуп нас, убра снеины суазҵаазшәа иԥхьаӡа. Иуҭахузеи
сара сҟнытә?
– Уара уҟынтә акымзарак. Сара исҭаху ҳахьымӡӷ ҳхыхроуп…
– Сара хьымӡӷ сыдын ҳәа схы сыԥхьаӡом. Уи усҟангьы мап
лцәыскхьан.
– Уара уакәым, аха лара лоуп мап уцәызкыз. Уи дуӷрагылеит,
ушшәыргәындаз анылба…
– Азреҭ, – ибжьы ҩаимпыҵҟьеит Басыр деилашәаны. –
Усҵәҟьа усыӷрамгылан.
– Уара ухала ухы уаӷрагылеит. Сара ушьҭысхырц оуп сызҿу,
– иҳәеит иршҳамны Азреҭ. Нас ажәыларахь диасит. Избанзар
Басыр идигалараны иҟаз ус имариаз зҵаарамызт. Уи иаҭахын
агәыӷьра. Ибла ҭшәақәа, ахәышҭаара изыҽҳәымҵуа ацгәы
аблақәа иреиԥшха, уажәы-уажә еиқәыԥсо дынцәыҵаԥшны
Басыр днаихәаԥшны ус иҳәеит.
– Ирхыхтәуп Ҳаҭажәыҟәаа рыхьмӡӷ.
Басыр иаҳа-иаҳа Азреҭ иҵәгәыр аҿашәара даҿын. Иааиз
ауаҩ ашьакаҭәара дшазӡышуаз идыруан азы, игәиҽаниҵеит.
– Уи аус сара соуп изхьымӡӷу, Ҳатажәыҟәаа русс иалоузеи!
– Сара сымҩашьозар, Ҳатажәыҟәаа ҳажәла ухуп ҳәа сгәы
иаанагоит макьаназ.
– Нас иҟасҵараны иуҭахузеи?
– Дышьтәуп Истеԥан Базрыҟә.
– Ус имариандаз уи ишьра…
– Имариоуп. Уара ахаҵара улазар, иара хыкоуп ииҭаху…
Ихьшәашәаӡа аԥхӡы нкыдшылеит Басыр иҟәаҟәа. Ицәышхеит
иара убас ихы-иҿы. Ихаԥыц еихагыломызт, аҟәара ҳәа
деиҵасуан. Аҳауа изымхозшәа ахәаҽра далагеит. Ихы-игәы
иҭамыз ауаҩшьрахьы дмиасыр амуа дааҭагылеит. Убысҟаноуп
ихахьы иааиуа ианалага иҟәаҟәа ишкыдччалоз.
Рыбӷа шԥиҵәаз иани иаби. Ижәлантәқәа рылахь рзеиҵымхуа
ишыҟаиҵаз. Шаҟа хкы изеилахазеи уажәы. Ауаҩы дишьыр,
абна дылалар акәхоит. Илшарыма уи, аԥсҭазаараҿы хәшала
иааӡоу. Ма дыршьрыма џьара амҩа дшану…
Азреҭ гызмал, Басыр игәы дҭатәоушәа идырит уажәы дзызхәыцуаз.
– Уара акымзарак уацәымшәан, – иҳәеит Азреҭ Басыр
инапаҿы дааиуашәа аниба дааигәырӷьан. – Уи душьит ҳәа абнагь улалом, ашьхагьы уаҿалом. Акы, уи ишьа зуа ҳәа аӡәгьы
димаӡам. Иҩбахазгьы, Исҭеԥан Базрыҟә уара уҿаԥхьа ахара
ду идуп. Уара умацара уҿы акәым, ҳажәла аҿаԥхьагьы.
– Аха уи, – еиҭа агәаҽанызаара иман даацәажәеит Басыр,
– шаԥсаа иреӷьу аҵеира дырхыԥхьаӡалоуп. Иҩызцәа исанармыжьыр
ҟалоит. Мамзаргьы быжьҩык аишьцәа ешьас
дҟазҵаз. Урҭ даара ишәарҭоу уаауп…
– Храк даҿысит ҳәа шаԥсаа рҵеицәа ӷьеҩқәа дахьырхырԥхьаӡалаз
иџьоушьартәоуп ишыҟоу. Егьырҭ абнауаа ҳара
ҳҿаԥхьа ирылшараны иҟоузеи, аԥҳәыс лыда рымч даҽаӡәы
иқәымхоз. Акы уацәымшәан сара сахьувагыло.
– Нас ишԥаҟаҳҵо?
– Даҳшьуеит…
– Ианба?
– Абри аҩымш-хымш рыла. Ахысраз ушԥаҟоу? Еиҭа игәы
нҭӡыӡааит Басыр. Уи шамахамзар ԥсаатәкгьы дамеихсыцызт
азы ииҳәара иҿамшәо ижәҩахырқәа дырҩахеит.
– Уи еилыскаауеит, – иҳәеит Азреҭ, Басыр дышзымхысуаз
агәра ганы. – Ихадароу уи ишьроуп. Уара умхысит ҳәа акгьы
амам. Ахьӡ ухыз. Сара уаҵәы ма уаҵәашьҭахь ажәабжь сыман
сузаауеит.
Абас ала еиқәышахаҭны еиԥырҵит ацәгьауҩи ашәаргәындеи.
Ашьоура иқәнаххьаз шаԥсаа, урҭ рмилаҭ еиҵыҵраҿ ишырԥырхагаз
шырдыруазгьы, аанкылашьа рымамызт. Харамхәыцра
хыхьымӡӷшьара риааиуан шьоукы, уи иахҟьаны иагьыҟалон
амашәыр.
Ауха Асиаҭи Базрыҟәи шаанӡа имыцәеит. Ирыгу-ирыбзоу,
аԥхьаҟа ишынхаша зегьы еибырҳәон.
– Аҷкәын дир саб ихьӡ ихьӡысҵоит, – лхәеит лара, лаб иҭагылазаашьа
дназхәыцны. – Саб уаҳа изаанхазеи ихьӡ ада…
Исҭеԥан
Ҳамыҭ…
– Аԥҳа дир, сан лыхьӡ лыхьӡысҵоит, – иҳәеит Базрыҟә иԥхәыс
илҳәаз даацлабны. – Исҭеԥан-ԥҳа Елана.
Урҭ аҩыџьагьы разҟыла иҭәны игылеит ашьжьымҭан, иара
аҳәаақәа гәеиҭаразы амҩа данықәлоз…
– Излалшо ала ирласны угьыжьы, – лыбжьы наиқәлыргеит
лара.
Уи лыбжьы иналҩҩит ахысбжьқәа. Иҽы днҽыжәҟьан дынкаҳаит
Базрыҟә…
Базрыҟә иҳәатәы налгӡеит Асиаҭ. Илыхшаз аӡӷаб илыхьӡылҵеит
Елана. Елана Исҭеԥан-иԥҳа…
Аԥша иасуаз еиқәтәарц агәы иҭамызт. Зны арӷьарахьала
аҩны иагәыдсылон, аха уахь амч мхозшәа анабалак, иасуан арымарахь ала. Нас уахьынтәи аҩада ииасуан, иара убас
иақәҵәишаны аладахь ала исуан. Шаԥстәыла иқәсуаз аԥшатлакәқәа
рымч џьарак еизыргазшәа, Елана лыҩны иақәҵәиашон.
…Аха уи аԥшатлакә зехьынџьара иасуан, Шаԥстәыла
иқәынхо
зегьы ргәырҽаннаҵарц рҭахызшәа.
Елана уажә Азамаҭ иакәын дзызхәыцуаз. Абар уажәшьҭа
мызкы инеиҳан еибамбеижьҭеи. Иара дыҟан аҩадатәи аганахь ала шаԥсаа рҳәаахьчара.
Азамаҭ ажәа лниҵеит Елана дшигәаԥхоз ала. Лара уи
џьалымшьаӡеит. Избанзар, илзымҳәоз лгәаҿ иҭаҵәахны илымаз амаӡа иара иааиртит. Урҭ еигәылацәан, рхәыҷра гәарԥк
аҿы ирхыргеит, рқәыԥшрагь убас…
Аԥсҭазаараҿ иҟалараны иҟоу хырԥашьа амам рҳәоит
аԥсҭазаараҿ аԥышәа змоу ауаа. Арԥыси аԥҳәызбеи уажәраанӡа
ргәаҵаҿ иҵәахны ирымаз, аирыӡ ачачхалеи инаҵаукыр
иаразнак ишхыжжуа еиԥш, рыбзиабабара рыцәхыжжуа ианалага, анцәа ду ҳазшаз ишаԥиҵаз еиԥш, арԥыс раԥхьа иҳәеит
игәы иҭыхоз:
– Иахьа уажәраанӡа сгәаҵаҿ иҭаҵәахны исымаз цәырсымгар
ауам Елана, – иҳәеит ҽнак Еланеи иареи аӡыхьаҿ иахьааиқәшәаз.
Елана лцәа иалашәеит Азамаҭ илеиҳәараны иҟаз. Дахьгылаз лшьапқәа баҳзеиҭагом рҳәозшәа, дзеиҭамҵуа даанхеит.
Лыбла ҭырхаха данынеиҿаԥшы, амца лхьысызшәа
днеилаблит. Абыржәоуп иааигәаӡаны данылба иара. Лцәанырра
лцәыҵымҵырц илулакгьы лхы лнапаҿы иаалгеит. Аҳәсахәыҷқәа
ишыҟарҵо еиԥш, лҽаарԥагьашәа, лгәы акы ҭаӡамшәа,
лхы ҩышьҭхны, изакәзеи уара исоуҳәо ҳәа аанаго,
бла хаала днаихәаԥшит.
Иара иакәзар ииҳәаз ажәа аамышьҭахь ибз ихәлашәазшәа,
мамзаргьы ацәажәара дақәиҭымшәа, дааихәлахеит. Ацҳа
зшьапы ықәҟьазшәа днеилууааит, ихы ихашҭма уҳәаратәы.
Ҳаи рацәа сыԥхашьеит, сгәы иҭаскыз сзымҳәо ҳәа ихы днабашьны
иҽааирӷәӷәеит.
Елана игәалҭеит Азамаҭ иҭагылазаашьа, ииҳәарц ииҭахыз
изымҳәо дшаанхаз. Дицхраарц акәу, мамзаргьы дымхәыцкәа
акәу, зҿы ззеихымхуа лаԥхьа игылаз Азамаҭ ус иалҳәеит.
– Иухьзеи, Азамаҭ, уԥшшәы уԥсахитеи?
Усҟан ацәа даалҵызшәа, мамзаргьы деиқәԥах ҳәагәыжьла
дахьҿаҳәаз ихы дақәиҭхазшәа, ихы инапаҿы иааган игәы
иҭазгьы наиҳәеит.
– Бзиа бызбоит, Елана!..
Елана лӡамҩақәа ҟаԥшьхеит аҵәа хаҳа еиԥш. Азныказ дыԥрит ажәҩан ахь. Дара шаԥсаа ишырҳәало еиԥш,
мҵәыжәҩада аҳауа дналалеит. Аԥсаатә қәыԥш ишьҭыԥраарц
зҭаху, аха зымҵәыжәҩақәа ԥшқоу, ажәҩан изаламлакәа адгьыл
аҿы ишынкашәо еиԥш, Азамаҭ иаԥхьа дынкаԥеит. Убасҟан
иҵегьы иааигәаӡаны дылбеит лара. Иахьа уажәраанӡа
иареи-лареи рыбжьара иҿаз агәашә аҷараҳәа иаартны лгәы
дынҭалеит.
Аԥсҭазаараҿ ауаа еидызҳәало абзиабароуп. Абзиабара
аҵахар, ацәымӷра иазҳауеит. Ацәымӷроуп аиӷара ҟазҵо. Аиӷара
ахьыҟоу, абзиабара абӷа азеиҵыхуам. Бзиабарада ауаҩы
дуаҩытәҩсам, иара аиӷараҿгьы дшуаҩытәыҩсам еиԥш…
Дара ахьгылаз аӡыхь акәша-мыкәша ашәҭқәа рацәан.
Адгьыл ԥсыла ду ҵиаас иалымиаауа иҟоузеи. Амра лаша
урҭ зегьы аԥсы рхазҵауа, ихаакәакәараӡа ирықәԥхон Еланеи
Азамаҭи. Урҭ рыблақәа абзиабара рхыҳәҳәылан, амра
ашәахәақәа ашәҭқәа ргәы ишҭаԥхоз еиԥш. Азныказ аҩыџьагьы раԥхьаҟа ишьҭаз амҩа инаныԥшылазшәа, ҿымҭ-ԥсымшь инеидгылан рҿынархеит. Урҭ шәымҭақәак рыла убриаҟара
ицазшәа рбеит, имааԥса-имкараха иакәшазшәа адунеи ду. Аха ҿымҭкәа адунеи акәшара лҵшәа амамшәа рбазар
акәхап, иааҭгылан инеиҿаԥшит. Убасҟан Елана Азамаҭ блала
иалҳәеит суқәшаҳаҭуп ҳәа.
Азамаҭ иани иаби иаарышьҭит рҳаблаҿ иналырхуаз ауаа,
Елана лан Асиаҭ лахь, лыӡӷаб лҳәаразы. Асиаҭ лакәзар, урҭ
шаауаз лдыруан азы лҽазыҟаҵаны дыҟан.
Наҟ-ааҟ еидгылаз рыҩнқәа еиҩызшоз аанда шрыбжьазгьы,
дгьыл харак ахь ицозшәа, шаԥсаа дуқәа жәытә-натә
аахыс ишырҵасыз ала, Азамаҭ иаб Маҳмаҭқьари иҿы инҽыжәлан,
Асиаҭ лашҭа иааҭалеит, рҽқәа ырԥашашо. Асиаҭ
лашҭаҟнгьы
урҭ ирзыԥшыз ргәылацәа шракәызгьы, уа бзиала шәаабеит ҳәа, аԥсшәа раҳәан аҩныҟа инарыԥхьеит.
Наҟ-ааҟ ианеиқәшаҳаҭха ашьҭахь аишәа чара инахатәеит
еибаныҳәо.
Абас ала, Еланеи Азамаҭи рыԥсҭазаара еиларҵарц аҿҳәара
азалырхит, аҽаҩра шааҭаргалалак раԥхьатәи амчыбжь азы.
Уажәы лгәы ҭӡыӡаауан лара. Инцәыҵак-аацәыҵакны ирҳәалон,
аҩадахьала рҳәаа иавоу аҳәынҭқарра рықәларашәа.
Дара зегьы хырҵәаны наҟ мшын нырцәҟа идәықәрҵарашәа.
Уахатәи аԥшацәгьеи илаҳаз ажәабжьи лара лгәы ҭыршьаауан.
– Сшәоит, сан, – лҳәеит лара лгәы аҭҳараҳәа еисуа. – Изыргәаҟуазеи
абри аԥша? Икыдзҟьоузеи? Абри аҩыза избар
акәым, ирҳәонгьы исмаҳацызт.
– Бымшәан, Елана, – лҳәан, амца еиқәыз иҵегьы амҿқәа
налалыԥсеит Асиаҭ. – Аԥсабарагьы акы агәы иаламкәа иауҟаху.
Уигь аԥсы ҭами хара ауаатәыҩса ҳаиԥш. Зыԥсы ҭоу
зегьы
ргәы ак ҭыхоит. Анцәа ҳазшаз агәаҟреи агәырӷьареи
еиҟараны иаҳзишеит. Ауаатәыҩсагьы убас лахьынҵас ириҭеит,
иара акыр зымчу иҳәахьа иаҵазарц азыҳәа.
Елана ақәҿылмҭит уи. Ларгьы илдыруан ауаҩытәыҩса иԥсҭазаара
иаснагь иҭәы иԥха ишзымцоз. Уи иланаҳәон Азамаҭи
лареи рыԥсҭазаара. Иаснагь илбарц илҭахыз, дыззҳәаны
итәаз ауаҩы, аԥсҭазаара иацыз ауадаҩрақәа длырҭомызт.
Лгәы рахәыцла икнаҳазшәа ишкыдшәара акәын ишыҟаз.
Асиаҭ илбон лыӡӷаб лгәы ҭамгыло, дшәаӡыӡо дшыҟаз. Елана лгәы лырҭынчырц ус налалҳәеит.
– Иахьа дгьыжьыроуп Азамаҭ. Ус анакәха, уаха ма уаҵәы
ара дҟалоит. Бгәы рҭынчны быцәа, макьана ашара акыр агуп.
Аԥша аҽынкылара иалагеит. Абри адунеиаҿ аԥсшьара зегьы
ирҭахуп, – лҳәан, лыԥҳа ахыза налывҵалџьгәеит.
Адәахьы еиҭааҭынчрахеит. Уажәраанӡа ацә кшеиԥш аҭӡқәа
ирысуаз, уаҳа сылшом сыԥсы ааиҭаскырц сҭахуп, шәысԥырхагамхан
аҳәошәа, аҽашәаҟьеит. Аибашьра адәаҿы, ихәны
изеиҭамҵуа икажьу аибашьаҩ еиԥш, аԥшатлакә еиланарҟәыбаз
амахәқәа аҵлақәа ршьапаҿы икажьын. Аҟата асаара
ишьҭанаҵаз, рхқәа ыҵарззо, рхатә ԥсҭазаарахь игьежьырц
агылара иаҿын. Иара убас акәын, зқьы шықәсала зыԥсадгьыл
иадырҟәаҟәалоз шаԥсаа рҵеира, рыдгьыл ианымӡаарц азы,
аццышә илҵны ршьапы ишықәгылоз. Ахьшь иаршәаз акәҷарақәа
адгьыл рыҽшықәрԥсо еиԥш, ашьац рҽеиҵыхны
ишьҭан.
Урҭ макьана агылара рҽазыркуамызт, иагьрылшомызт мра шәахәак рықәԥхаанӡа. Аԥсабара аҽакәабеит, аҽарыцқьеит
маҳәра ицоушәа. Акәарақәа ихышхыҵәан илеиуаз азҵара иалагеит. Аилаҩынтра ду излаз иалҵны, аԥсабара
ахьышьҭрахь игьыжьырц иаҿын.
Аҩны аҩныҵҟагьы ҭынчран. Елана дыцәан дҭахәхәа. Асиаҭ
ахәшҭаара дыҽҳәатәан еидблылаз аԥырӷқәа шаҳәшаҳәуа
дыдрԥхон. Убас ишедшылоз иццышәха ицон. Ауаатәыҩса
рыԥсҭазаара еиԥшҵәҟьоуп ишыҟоу ахәышҭаарагьы. Аԥырӷқәа
зны еибарԥхоит нас еидыццышәлахоит наӡаӡа.
Амца абзқәа ирылылбаауан Асиаҭ дызхысыз лыԥсҭазаара
амҩа. Аха зегьы иреицәаз, лгәы ҭызшьаауаз, лхаҵа даныршь
ашьҭахь иҟалаз ахҭысоуп.
Шаԥстәыла иаразнак ирылаҩит Базрыҟә дшыршьыз, дызшьызгьы Басыр Ҳаҭажәыҟәа шиакәз. Уи дахԥсааит Базрыҟә
иаб. Уаҳа имагәышьадаз ишьа зушаз, иҩызцәа ракәзаргьы
акгьы рылмшеит. Быжьҩык аишьцәа иашьас дҟазҵаз акыргьы
рҽыршәеит, аха Басыр дырҵәахит. Абас ала дныбжьаӡ дцеит
арык рхы ҭызгоз ауаҩы. Асиаҭ лгәы калмыжьит. Агара игараз Елана лааӡара даҿын. Лаб длыцхраауан. Урҭ быжьыҩык
аишьцәа еиҭа-неиҭасуа рыҳәсеи дареи лхылаԥшуан, амлеи
ахьҭеи дадыргомызт.
Уахык ахәҷы дынгараҵан, агара шлырҵысуаз ашә ааимԥааны
дааҩналт Басыр.
– Иуҭахузеи ара?! – дныҩнаҵәааит Асиаҭ.
– Ԥшьшьала, – дналықәҵәҟьеит ишәақь ахы длахо. – Быбжьы быргар, агара игароу дысшьуеит.
– Иушьыз дузымхаӡои? – дизыҭрысит лара. Лнапы ашьҭыхха
лымҭакәа, дааидгәалан ацәарҭахьы диршәит. Лара лыҽлзнымкылакәа
даннықәҳауаз, иара ишәақь зымҩа инкажьны
иҽыҩалықәижьит.
– Иарбанзаалак бҽыбмырххан… Нас бызгоит ԥхәысыс, –
иҳәан, лымаҭәақәа лышәхыжәжәара далагеит.
– Соужь! – дныҩнаҵәаан, ихцәы лнапы наларԥан шьыҵәрак
налылжәеит. Илымҳа дацҳан ашьа наиҿалыршәит. Аха иара
аангылашьа имамкәа леилыхра даҿын. Лара дзыцәшәоз лымч
кәадахар ҳәа акәын. Аха илымаз ацәымӷра, ацәымӷра анацла, насгьы идҳәалаз аҳәызба маншәалан ианлымԥыхьашәа,
аҭра иааҭырҵәрааны ихәда иналалҵеит ахәҵәы аҟынӡа. Адгьыл аӡы аналхәраауа еиԥш, ҵәҩанҵәҟа ицоз ашьа анлеиуаз
иналҿаҭәеит. Убасҟан дҩаиҵҵәраан дҩагылеит. Иаргьы уаҳа
изымҳәакәа деизҟьа дынкаҳаит.
Амаалықь дыцәан дҭахәхәа. Асиаҭ дхаҳәыршәыраха дгылан акыраамҭа. Басыр ихәда иалхәраа иаауаз ашьа дахәаԥшуа.
Насоуп лхаҿы лыхшыҩ анааи, иҟалҵашаз данақәшәа…
Ақәаҵара аҵыхәаҿ, ақәыцқәа ршьапаҿы дылжит Басыр.
Иааиҟаратәны ашьац нықәылҵеит. Ашьа лыӡәӡәеит. Абасала иӡбахә ԥсаатәкгьы иамҳәо дныбжьаӡит Асиаҭ длахьынҵадазтәыз
ауаҩы.
«Ашьажә баауам иԥсуам», – рҳәоит шаԥсаа иахьагьы. Ааи, уи
усоуп. Ада иҭамгылаша ашьа камҭәар ада ԥсыхәа зыҟалом…
Асиаҭ дынхьаԥшит Елана лахь. Лгәы ааҭынчхеит лыԥҳа
ацәа лҽахьалҭаз. Нас еиҭа лаб днеизхәыцит.
Барыҟә Ҳамыҭ ихала аҩны даххалеит. Иаразнак днеихәлаҳан
дажәит, ихы дамыхәогьы дҟалеит. Ааӡаҩ лакәзар,
димгоушәа анылба, дцеит дындәылҵны. Аԥа данлоу, еиҭа
ауаҩы динылҵеит, аха иара итәы иаҿаршәны икит. Амаӷ иахьугалакгьы имаӷны ишынхо еиԥш, дмаӷны дынхеит дыԥсаанӡа.
Абасала, Ҳамыҭ ҩыџьа аԥацәа ирӡит, ранацәа ахьнхаҩҭыԥҳацәаз
азы. Иуа-иҭынха ҳәа дыҩуа дзышьҭаз, рхы данадырхәа,
дантәа имԥанҟа аӡәгьы дықәмлеит. Дызбоз ҳәа имаз
иԥҳа Асиаҭ лакәын.
Ҽнак дхәарҭамкәа ихы ибо даналага, иԥҳа даалыԥхьан ус
леиҳәеит.
– Уажәшьҭа хара сызнеиуам. Ибмырӡын, сыҩны, сгәара,
смал. Быԥҳа дбыман абрахь бахыл.
Асиаҭ илдыруан знымзар-зны лаб убас шлеиҳәоз. Убри
аҟынтә заанаҵ ҩныҵҟала лҽазыҟалҵахьан. Иагьиалҳәеит
дызхымԥашаз.
– Иуҳәо саҳауеит саб, аха аԥсы ҳәа акрыҟазар исананажьуам уи аҩнаҭа қьаԥҭастәыр.
Убри нахыс нырцәыҟа изшьапык ҭаиргылеит Ҳамиҭ. Иԥсы
ҭанаҵгьы ацәажәара даҟәыҵит. Акрыфарагьы мап ацәикит.
Даныԥсуазгьы иҽеиқәикит ихала.
Дылжит иԥҳа лаб ишихәҭаз. Имал шаны анхацәа инарыҭан,
аҩнашә наркны, лԥҳа длыман лышьҭахьҟа дцеит.
Аԥшацәгьа иахнахуаз аԥҭақәа, еиҭа ақәылара ргәы иҭоушәа
аҽеизгара иаҿын. Ашьхарахь зны-зынла иаамацәысуан,
адыд бжьгьы ааҩуан аарла. Аха уи харан. Иаха ара иҟанаҵоз
акәхап уажә уа изҿугьы…
Амра ашәахәақәа анылҿаԥха, ацәа даалҵны аиарҭа
дҩықәтәеит
Елана. Алашьцараҿ ацәашьы анаурклак ишааҩналашо
еиԥш, ашәахәа даацлашан, аиарҭа дҩылҵын, ари
адунеи ҿыцбарах илбазшәа дгәыкы-ҵәыкуа адәы днықәлеит.
Лыкәша-мыкәша лара леиԥш ишәҭуан. Аҵиаа, иахатәи амш
цәгьа амыҟәмабара ишақәнаршәазгьы, амра анрылаԥха,
аҽеиҵыхра иалагеит. Ашьац қашәқашәо игылахьан. Згәы
ҭыхьшәашәааз адгьыл аԥхара иаҿын.
Иахатәи лгәыҭҟьа-ԥсыҭҟьара ашьҭахьҟа иааныжьны, уажәы
дахьгылаз дзызхәыцуаз Азамаҭ иакәын. Уи имҩа дазыԥшын,
бзиабарала дҭәны. Иахьеиԥш лара иара изыҳәан
драҳаҭны дҟамлацызт. Лгәы ҭгәырӷьаауа дназхәыцит лышҟа
иаауаз Азамаҭ, иҽеиқәа џьбара дақәтәан, хаҳәи-мҿыхәи
еимыцҟьаауа, ладареи ҩадареи зегьы изеиԥшны, ԥан дыннамкылаӡо,
арҵәааҳәа иҽы даҵаҳәҳәо, аҵықь ҳәа дхысуа, ҳаи,
ҳаи суаажәлар, Еланеи сареи ҳчарахь шәлеи шәҳақәныҳәа
ҳәа ибжьы ллымҳа иҭыҩуан.
Ааи, даауан иара Азамаҭ Ҷамыргәа, хаҳәи-мҿыхәи емыцҟьаауа.
Ладеи ҩадеи изеиԥшны, ԥан дыннамкылаӡо, аҵықьҳәа
дхысуа, арҵәаа ҳәа дыҳәҳәо, ҳаи, ҳаи суаажәлар шаԥсаа,
ҵҩа змам аӷацәа ҳақәлеит, хацәас иҟоу зегьы абџьар
шьҭышәх ҳәа.
Амра ашәахәақәа Елана лыблақәа ргәыӡра еимаркуашәа
ихибаҳәалон. Лхы-лҿы иаҿакәашо рыԥхара лгәы иҭарыԥсон.
Убасҟан лцәаныррақәа дымҵарсны дыргон Азамеҭ диԥнагаларц.
Ирласӡан иааира ахьылҭахыз акәхап, ибжьы ллымҳа
иҭыҩуашәа илаҳауан, Елана снеиуеит бышҟа аԥсҭазаара
бысҭарц. Исыҭ баргьы убас аԥсҭазаара саргьы ҳәа.
Азамаҭ иҽы аҟамчы ахиҟьон иҵегь иласны ицарц азыҳәан.
Иаргьы ишалшоз аҩра инацнаҵон. «Ҳаи, ҳаи сашьцәа
суаажәлар, – дрылаҳәҳәон иуаажәлар ладеи ҩадеи. – Шәыцәазар
шәҿыха, шәҿыхазар шәгыл, шәгылазар шәыҩ абџьар
шьҭыхны, ҳтәыла иақәлаз аӷа шәиҿагыларц азыҳәан».
Убасҟан наҟ хыхь ашьхараҿы, зҽеидкылара иаҿыз аԥсҭҳәа
еиқәаҵәақәа, аӡхкыра аноурыжьлак аӡы цәқәырԥаны
ишдәықәло еиԥш, алаҳәа еиқәаҵәа самсал иаҩызаха, ирыҵасуаз
аԥша ианиааланы, Азамаҭ ишьҭалан иаауат.
Аԥсҭазаараҿ иаснагь ашкәакәеи аиқәаҵәеи аԥыжәара еимакуа ишеиҿагыло еиԥш, алашареи алашьцареи еиҿагылоуп.
Урҭ рымчқәа аԥышәара иаҿнаҵы, ауаҩытәыҩса иоуран иҟаӡам
ишахәҭоу аԥсҭазаара.
Ауаҩ – зегьы реиҳа аԥсҭазаара даҵахалоуп…
Елана игәалҭомызт лышьҭахьҟа еибарбылгьо аԥсҭҳәа еиқәаҵәақәа
шаауаз. Уи агәра лызгомызт, мшы-цәгьаншьҭахь,
икаххаа ицқьахаз ажәҩан, еиҭа ас иааррласны ишәшьып
ҳәа. Амреи лареи еидызҳәалоз ашәахәақәа ԥыҵәҵәап ҳәа.
Дыԥшуан лаԥхьаҟа лыԥсҭазаара мҩа ашҟа. Зқьыла амра
шәахәақәа уи амҩа ианыԥхалон. Алашара аԥыжәара аман
заԥхьаҟа лашазарц зҭахыз аԥҳәызба лгәаҿы. Анасыԥ шкәакәа,
аԥсҭазаара шкәакәа иантәалан, лара лынасыԥ, лара
лыԥсҭазаара лышҟа иԥырны иаауан. Уажәы еиҳагьы иааигәаӡаны
ллымҳа иҭыҩуан Азамеҭ ибжьы. Бҽырхиеи, Елана,
снеиуеит сҽыхәа бақәыртәан бызгарц ҳәа.
Усҟан Азамаҭ, ақыҭа абжара ааҩшаны, архәара даавҟьан
иҿааихеит арҵәаа ҳәа дыҳәҳәо. Ҳаи, ҳаи сашьцәа, сқыҭа
иаланхо,
иԥхьашәк аҳәсеи ахәҷқәеи. Ахацәа зегьы абџьар
шьҭыхны
шәдәықәла аҩадатәи аҳәаахь ҳәа.
«Иа, ҳзыниазеи, иаҳзыҟалазеи?» – Елана лыҵәаабжь геит,
Шаԥстәыла зегьы иахыҵәо.
Ашҭа иааҭаххыз Азамаҭ дыԥан иҽы днахыԥеит. Ларгьы
дыҩны днеиԥыххылеит. Усҟаноуп иангәалҭа шьхатәылантәи
адгьыл иқәҳәазо иаауаз аԥҭақәа, цқьа ихиҿы абаха лоуаанӡа
инарыбжьаҳаит.
Ршьапы иқәгылеит шаԥсаа зегьы. Аӡбаҩцәа излақәырҵаз
ала, аҳәсеи ахәыҷқәеи рҵәахит шамахамзар уаҩы
иахьиҿархасырҭам ашьха дуқәа рыҵаҟахь. Акырӡа зхыҵуаз
ҭаҳмадцәақәак, зшьапы инанамгоз ақыҭақәарҿ иаанхеит
лҩаҵәк ҩарышьҭларцаз. Егьырҭ зегьы цеит еибашьра…
Аҳәса рхәыҷқәа ргәыҵакны аҳаԥқәа ирыҵатәан. Урҭ ирзымкуаз
аԥсаҵлақәа ршьапаҿы рҭыԥ ылырхит. Абар хымш
ҵуеит аибашьра аҟынтәи ажәабжь разҳәашаз аӡәгьы дрымбеижьҭеи.
Агәыҭҟьа-ԥсыҭҟьа иаганы, дара-дара игәаӷьны
изымеицәажәо, ишар имыхәло, ихәлар имшо, рашьцәеи рхацәеи
ирзмыцхраауа, аԥсҭа иҭатәан.
Наҟ-ааҟ ирхагыла ахра ҳарак дуқәа, асыԥса ҭакнаҳақәа
зҿажьыз,
ианрыхәаԥшуаз ргәы ҭыԥсаауан. Раџьал ааины
ирхагылоушәа рбон. Дара ахрақәагьы рыбла ҵархәылан
ԥҭеиқәаҵәала рхырҿы ҭаҳәҳәаны, рҽаадыршәшәар ҟәаԥа-ҿаԥа зегьы еиҟарартәрашәа акәын ишгылаз. Нас алада ҵлашәыран
илашьҭын. Арҩашқәа злаҭәоз аӡы еибаха-еибафо
абжьы ааҩуан.
Ауаатәыҩсеи аԥсабареи гәырҩала иҭәын. Ирԥеиԥшыз
рзымдыруа,
рнапқәа ргәыҵаԥса, ажәҩан иаҵаԥшуан шаԥсаа
рыҳәсақәа…
Шаԥсаа рылԥха-ргәыԥха, рыԥсы ҭанаҵы рыбзиабара
зыдҳәалоу
рыԥсадгьыл иара иаснагь иҟазарц анцәа иҳәоз
аҳәсақәа уаха рҭагылазаашьа уадаҩын. Ргәырҩа агәырҩа
ацнаҵеит амшцәгьа. Акры зхыҵуаз аҳәсақәа ирбар акәым
ирҳәоугьы рмаҳацызт ари аҩыза. Шаԥстәыла ажәҩан лагон.
Амацәыс ақәыџьма млашь еиԥш акәын аккара ишыҵаз. Ҵаҟа
иҟаз хыхь ицон, хыхь иҟаз ҵаҟа илбаауан.
Елана аԥсаҵла ашьапы дадгылан аҟәараҳәа деиҵасуа.
Лхәыцрақәа илцәԥыҵәҵәоз еиԥылшьуан. Ианаамацәысуаз
ацаҟьаҿ, аккараҿ даалылбаауан Азамаҭ. Иаргьы дгәеиҭон
лара. Лышҟа дааирц иҭахын, аха лареи иареи ирыбжьаҳауаз
ацәқәырԥа
даанашьҭуамызт. Амацәыс лыбла ихыҷҷалоз
дацәшәомызт
ларгьы. Дацәшәомызт избанзар, уи амацәыс
лара
лыԥсҭазаара акәын. Ишԥалҭахыз дамҵасны икны лыкәа
иҭалыршәырц.
Уи лцәа ианыруаз, Азамаҭ иԥхара акәын.
Амацәыс ныбжьаӡны, алашьцара анеимаҳалак, дзаҵәхон
лара, убысҟан далагон ашәаӡыӡара. Ақәа илҿыҵкьасоз, зны
ишын, зны ихьшәашәан. Ларгьы убас акәын дшеилашуаз.
Лхәыцрақәа зегьы аибашьраҿ акәын иахьыҟаз…
Аԥшацәгьа иасуаз, аҵлақәа рымахәқәа шеиланарҳәуаз
еиԥш, еилахынҳә еилагьыжьуа еилан аҳәсақәа рхәыҷқәеи
дареи. Рызегьы рҟәаҟәа џьара лахьынҵа цәгьак ааины икыдгылазшәа
игәаҭеиуан. Излахаз аҵх еиқәаҵәа уажәы-уашьҭан
инахәлабга ицарашәа акәын ишыҟаз…
Елана лан Асиаҭ лыԥҳа аԥсаҵла дахьадгылаз даадылхын
иаҳа иахьбарҭаз ҭыԥкаҿ длыман днатәеит. Ан лнапы аԥхара
ахшара изыҳәан иҟәымшәышәу шыналхьысҵәҟьаз иаразнак
ацәа дынҭанагалеит Елана.
Уи ан лнапы, уа аԥхара, уи ацәа ирҵыхәтәхеит шаԥсаа
дуқәа рыҳәсеи рҵеиреи…
Ԥхыӡ илбеит Елана, ԥсаатә шкәакәак арҵәаа ҳәа икьууа,
шаԥсаа рхацәа зегьы ҭахеит ҳәа лышҟа иаауазшәа. Азамаҭ
игәы еиҟәырԥаны дахькажьыз ижьы ҭыжәжәаны алаҳәа
дырфозшәа. Дшәаны ацәа даалҟьан дыҳәҳәеит ларгьы,
иҭахеит шаԥсаа ҳәа. Уи лыҳәҳәабжь заҳаз аҳәсагь ҳәҳәо
аҳаԥқәа ирыҵыҵит рхәыҷқәа рыманы. Убарҭ ирыцыҳәҳәеит
адунеи зегьы. Дгьыли жәҩани рҵысра иҿнаҵәеит рхаҿы
икнаҳаз асыԥсақәагьы. Уи акәхеит. Мацәыс емҟьарак
еиԥш, зҿы раҳан имлашьуа игылаз атымитыша инахәлабга
ицеит милаҭк рышьҭамҭа зырҿиоз, шаԥсаа рыҳәсақәеи
рхәҷқәеи…
О, Анцәа ду, аԥсабара ауаатәыҩса ираӷамхароуп акәымзар,
шаԥсаа шықәнаӡәӡәаз еиԥш иқәнаӡәӡәаауеит рыга рҿы
амырҳәаӡакәа.
Ашамҭазоуп лыԥсы анлылала Елана. Уи деиқәхеит насыԥшәа.
Асыԥса аԥшатлакә зымҩа даршәын, аҵла ашьапы дадгәалан
дааннакылеит. Иҟалаз ахлмӡаах иаразнак лхаҿы илзаамгеит, насоуп даныҳәҳәа. Дыҳәҳәеит ажәҩан еилабганы
адгьыл иқәҳартәы. Иагьеилабгеит лара луаажәлар рзыҳәан
убри аҽны.
Ддәықәлеит аибашьра цоит ҳәа ахьылдыруаз ашҟа лхы
рханы.
Уажәы даҽаӡәын Елана. Лыбла гәыԥшӡа ашәы хын.
Лхылҿы ҟәымшәышә арацәа еиԥш еиқәаҵәахахьан. Идысхахьан лцәеи лжьи, ҳәызбала иԥуҟаргьы шьа кәармак маауа. Дцон лара аҩада лхы рханы. Лышьҭахьҟа усгьы иҟамызт
аԥсҭазаара. Илзаанхаз лаԥхьаҟатәи лгәаҵа иҭаршәыз агәыӷра
хәҷы акәын. Зны-зынла лылаԥш иҵашәон уи аҵыс шкәакәа,
шәаџьҳәаҩы, уажәы еиқәаҵәахаз.
Ааи, еиқәаҵәахеит уи…
Ашьыбжьышьҭахь ҩ-рык ахьеибашьуаз адәаҿы даннеи,
шаԥсаа рхацәа зегьы шьны ишьҭан. Адгьыл аӡеи ашьа афҩи
ракәын игауаз. Хыхь ҳаракы ирхаԥыруаз алаҳәақәа жьыфара
макьаназ ҵаҟа имтәацызт.
Убасҟан дыҳәҳәеит лара еиҭа. Убас дыҳәҳәеит, ишьны еилажьыз лабацәа лашьцәа ргәы ҭнарӡыӡо иаргылартә еиԥш…
Аха изаҳауаз абаҟоу, жәытә милаҭк рышә-гәашә ыҵарҟаца
иаркын.
Иаразнак дышлеит лара, аҵыс шәаџьҳәаҩ шкәакәа еиԥш.
Шаԥсаа рыҳәсеи рхәыҷқәеи зыхәлабгаз асыԥса еиԥш…
Уаҩҵас лгәы дынҭаҳәҳәеит Елана.
«О, Анцәа, абри ҳтәылаҿ уаҳа аҵеира мирц азоума шаԥсаа
рыҳәсақәа атымитышахь изушьҭыз. Хацәа жәла ыҟамкәа
ҳадгьыл изахухыз, ҳахыӡаарц азоума?»
Насоуп лхаҿы лыхшыҩ анааи. Данылгәалашәа Азамаҭ.
Аԥсцәа днархалеит ҿыцха икажьыз аарҳәны днарҿаԥшуа. Иаҳа-иаҳа лшьаҿақәа ырццакуа днеиуан, аха Азамаҭ џьаргьы дылбомызт. Дыҩны лҿыналхеит абна аҿықә ахь. Ҳаракырак аҿы ишьны еилажьын аӷацәеи аԥшәмацәеи. Ишьны еилажьын ачаала
иархызшәа. Харантә дгәалҭеит Азамаҭ дахьышьҭаз. Уи ишьны
еилажьыз зымҩа днарылгашәа дышьҭан ҿыцха. Данынеихахх,
лхы ларҟәны дылзаамырҳәит. Дхаҳәыршәырахан даанхеит.
Дахьгылаз
дзеиҭамҵуашәа анылба, лыбжьы наиқәлыргеит.
– Азамаҭ!!.
Иара маҷк дааҵысит. Дааҳәырц далагеит, аха ихымхәыцуаз
ицәеи-ижьи илнамыршеит. Иԥсы лагаҩагара ианалагоуп,
лара иангәалҭа иҟәаҟәа шҵысуаз. Дшьаҳаны дызкыз амч иаразнак дааунажьын, иаԥхьа днышьамхнышлан ашьшьыҳәа
даалырҳәит.
– Уԥсы ҭоума, Азамаҭ? Ииҳәарц ииҭахыз здыруада, аха
маҷк иқьышә ааҵысит. Имч рықәхомызт илацәақәа рыхтра.
Ихы-иҿы шьакәармак ықәмызт. Иқьышәқәа хиаҵәаахахьан.
Игәышԥы илаҵакны аҳәа иалҳәаз ахәра ашьа кылхәраа иаауан. Ахәырбӷьыц адгьыл иааҵыжәжәан инаҿагәаны лкасала иааҿалҳәеит иаарыӷәӷәаны. Ахәырбӷьыц иазыԥшызшәа,
ашьацарагьы аҽааннакылеит. Убасҟан Азамаҭ ихы ҩышьҭхны
иахьеибашьуаз адәы днықәԥшырц иҭаххеит, аха лара уи
ахлымӡаах далалмырԥшырц иблақәа лнапы нарԥыракны ус
лҳәеит:
– Уҽумырҵысын, ухәра ашьа ацара иалагоит. Елана ашоура лыжәлон. Макьанагьы лхаҿы илзаагомызт ахлымӡаах
дызлаԥшыз закәыз. Милаҭк неидкылан рықәӡаара, лхала
абри адунеиаҿ лынхара…
– О, Анцәа, – лгәы дынҭаӷызит лара. – Ари ԥхыӡу лабҿабоу!?
…Ари лабҿабан.
Амилаҭ дуқәа, амилаҭ хәыҷқәа рықәхраз ирыӷрагәаз ашьаҟәаҟәа
илабҿабан…
Амра ҭашәаанӡа, аԥсцәа дрылган хазы аҵла ашьапаҿы
дышьҭалҵеит. Ааигәа илеиуаз акәара аҟынтәи напыла аӡы ааганы ихәра ҿыӡәӡәаан еиҭа ҿалҳәеит, ахәырбӷьыц ақәҵаны.
Иара убас аӡы илыржәит иҟарҟы зырцәаакышаз.
– Исаҳә аиаша, – аарла ибжьы ааиргеит иара. – Иабаҟоу
шаԥсаа
аӡәгьы ибжьы саҳаӡомеи?
Шаԥсаа шынҵәаз иаҳәара лзымгәыӷьит лара. Лҿы еихымҵит,
лыԥсы лзеиҩмгеит. Уажәы дзызхәыцуаз рышьҭамҭа
абри адунеи аҿы ианымӡаакәа реиқәырхара акәын. Уи Азамаҭ
иакәын изыӡбарангьы иҟаз. Лара илбон дшнымхоз. Иара убриалагь
ишыԥҵәоз рышьҭамҭа аҵыхәтәа. Рҩыџьагь уажәы,
џьықәреи цырак ада змамыз анхаҩы, адгьыл иҵаиршәыр
иҵабаар ҳәа ишәоз иҩызан. Шаԥсаа рыдгьылқәа зегьы ҭацәуан.
Иқьаԥҭахон рыҩнра-ргәара. Иахылон атәым уаа.
Убасҟан илзцәырҵит лара аԥсадгьыл аиқәырхара иазкыз
ацәанырра…
Азамаҭ азҵаара иҟаиҵаз иҭара ацынхәрас, иқьышәқәа
дналаҵәаны игәыдкылара далагеит.
Абыржәы анакәымха, иқәӡаауан наӡаӡа рмилаҭ…
Азамаҭ идырит Елана лхымҩаԥгашьа ала иуаажәлар шҭахаз.
Иара заҵәык дшаанхаз шьҭамҭа мырӡгак иаҳасаб ала.
Убасҟан имч иацлеит, иаҳәа ырмацәысуа иаӷацәа данрылаз
еиԥш. Изҳәаны итәаз Елана Исҭеԥан-ԥҳа лчара ду ашьҭахь,
амҳараҿы рҩыџьагь рхала иҟазшәа, инапы ӷәӷәақәа рыла
дааигәыдиҳәҳәалеит. Ихашҭит ихәра хьанҭа уажәы уашьҭан
иԥсы ихызхраны иҟаз. Аамҭа ирцәцаз иахьӡарц рҭахызшәа
иццакуан рҩыџьагьы. Имыӡырц шаԥсаа рышьҭамҭа…
Аухантәарак бзиабарала иҭәын дара…
Аухантәарак ирхаԥыруан, уи аҵыс шкәакәа шәаџьҳәаҩы
ҷырҷыруа…
Ашамҭаз лылацәа нҭааит Елана…
Данааԥш, амра ашәахәақәа деиқәыркхьан Азамаҭ…
Убасҟан дыҳәҳәеит лара, лыҵәаабжь Шаԥстәыла иахыҵәо.
…Аха Шаԥстәыла ԥсы ахамкәа еиқәыхьшәашәа ашьа илажьын…
Жәымзы рышьҭахь уаҩы ибжьы ахьымгоз Шаԥстәыла
инахыҩит аҵеи икьаасбжьы.
Елана аԥа длоуит…
О, Анцәа ду, зхьышьыргәыҵа сакәыхшоу, ушыџьбароу
еиԥш уагьыҟәымшәышәзаап акәымзар, абри аҩыза убахьоу…
Агәрагара цәгьоуп, аха усоуп ишыҟалаз. Имыӡырц иҟазаарын
жәытә милаҭк.
О, анцәа улыԥха, угәыԥха ҳаҭ. Иҳанажь ҳагхақәа гаӡарыла
иҳампыҵҟьахьоу. Иаҳзымдыруа ҳаҭоумҵан!..
О, Анцәа…
Ирҳәоит Еланеи Азамаҭи ирхылҵыз, ирхылҵыз роуп ҳәа
иахьа шаԥсаа хыц-ҩыцк иаанхан иҟоу.
Урҭ уаазықәшәалакгьы, Елана лыхьӡ ала иԥшьаноуп уацәажәара
ишалаго. Ацқьа Елана, ҳара ҳмилаҭ еиқәзырхаз
илымаҿоуп
ушысымжьо ҳәа.
Ацқьа Елана, сара сыԥсҭазаараҿы исхамышҭуа сгәаҵаҿ
иаанхаз бара…
Аҟармаҵарақәа анышәаҳәо рыбжьы иаланы Ацқьа Елана
ҳәа саҳауеит. Ацқьа Елана алыҩуеит ажәҩан лаго ианыдыдуа.
Аҿарпын абжьы Ацқьа Еланоуп иаҳәауа. Адгьыл ангәынқьуа
Ацқьа Елана агәылҩуеит. Ацқьа Елана иара аԥсҭазаара
ахаҭа.
Амреи сареи шәахәала ҳаиԥызшьуа Ацқьа Елана бара…
О, сашьцәа шаԥсаа. Еланараа ыҟанаҵ акгьы ҳахьуам
ҳара…
– Иа, Анцәа ду, ухьышьаргәыҵа сакәыхшоуп, уара, ҳаҭоумҵан
иаҳцәугхаз азыҳәан. Иаҳцәугхаз ҳхы ами изыгҳархаз?!
Ауаҩы абри адгьылаҿ гәнаҳала дҭәуп. Уара данузааигәахалакь
ауп даныцқьахо. Ҳцәа-ҳжьы адгьыл аҿы иааныжьны,
иудкыл ҳаԥсы, уара, Анцәа…
Адгьыл аҵа аҟынтәи ибжьы ыҵыҩҩны иаауазшәа сацәажәара
дналагеит, абри ақьаад ианысҵаз ажәабжь сазҳәаз
аҭаҳмада. Аҭаҳмада ҳәа ззуҳәаран иҟоузеи!.. Шәышықәса
дшырҭысхьазгьы, абахә аԥшь еиԥш акәын дшыҟаз. Шәышықәсала
биԥарала инеимда-ааимдо иабацәа иааргоз идоуҳатә
хышьҭыхра иныԥшуан. Аха аҵыхәтәаны ддырхәашеит акәымзар,
аха дышԥадырхәашеи уҳәарауазеи!..
Макьана азыҳәан, иареи сареи цқьа ҳшеизеибамдыруазгьы,
сахьиҿаԥшуаз избон, уи ишәышықәса цәқәырԥа иагәылигаз
аԥсҭазаара шмариамыз, ихаҿы ианыз ацәаҳәақәа
исарҳәон, абри ауаҩ баша дшымиз абри адунеиаҿ…
Саргьы иара иҿы баша сауаах, ихәылҟьа-ҿылҟьан исаҳаз
ахҭыс, дзынҟьаз дзынԥаз иара иҿала исырҳәар сҭахын.
Лымкаала, ибла ҭраа акыр аамҭа дсыхәаԥшуан, џьара сибаны сихашҭхьоушәа. Нас инапқәа ажәҩан ахь иҩышьҭихын,
ибжьы ныхҵашәа ҿааиҭит.
– Анцәа ду, аԥсыцқьа уара, ухазы иалухыз адгьыл ҳауҭан,
аха…– лахҭымла аӡәы дҩеихагыланы ихы дасызшәа,
ихәдаџьал ԥшӡа наикәаҽит. Акыр аамҭа ус дтәан. Нас ибжьы тышак иҭыҩҩуашәа даацәажәеит. – Амилаҭ цқьақәа,
ахәаԥсақәагьы рылоуҵеит…
Сара сыццакцәазар акәхап, аха сымҵаар амуит.
– Изусҭцәада урҭ ауаа хәаԥсақәа ҳәа узҿу?
– Ҳара ҳтәқәа, – днақәыӷәӷәаны ҿааиҭит иара. Убасҟан
ихы ҩышьҭхны даасҿаԥшит, аха дысҿамԥшыр еиҳа
еиӷьын.
Аӷацәа иқәлан, иҩны-игәара ццышәтәны арацәа
ххыра
дыладыртәазшәа акәын инапқәа игәыҵаԥсан саԥхьа
дыштәаз.
Сара исцәыхьанҭан ибла ахыԥшылара. Уи ицәыӡыз
шыздыруазгьы,
исҭахын иара иҟнытә еилыскаарц исҭахқәаз
неиԥынкыланы. Аха сара издыруазаҿ иҟамзаарын, уи
хлымӡаахын…
Ахлымӡаах, уажәы шәара ишәзеиҭасҳәараны
иҟоу…
Сахьихәаԥшуаз, иареи сареи ԥсҭазаарала хара ҳаицәгыламызт.
Сара сеиԥш иаргьы иԥсадгьыл азыҳәан ацәашьеиԥш
дбылуазаарын ахәашабга, аха иара ицәашьы иара изыҳәан
имлашеит акәымзар…
– Ҳара жәытәгьы ҿатәгьы ҳазмыхәо, аҩныҵҟатәи аӷацәа
роуп, – изхымгоз хьаак иӷра иҭагьежьуазшәа дааӷызит. Нас
иблақәа ҭырхаха даасҿаԥшын, иажәа инациҵеит. – Ицәа иҭаӡоузеишь
ауаҩы мыжда, ицәа иҭаӡоузеишь!.. Саргьы уажәшьҭа
сықәрахь сызланеихьоу ала, сызнысыз амҩа иснарбеит
сара хаҭала сцәа шаҟа ҭаӡахьоу.
– Уара у-Аҟәатәиума? – уажәы иаҳа иҽаарҭынчны дсазҵааит,
дызкыдыз аҩадара дҩххалан иԥсы ааивигарц, ҵлак
ашьапаҿы днатәазшәа.
– Аҟәа сымиит, аха уажәазы уа сынхоит, – сҳәеит сара
иаармариашәа, ҳаицәажәара маншәаланы ашьапы акырц
азыҳәан…
– Аах, Аҟәа, Аҟәа, иҵуазеи усымбеижьҭеи, – дааӷьаҵәы-ӷьаҵәит иара, згәы кыдгылахьоу дубар дҩашьома, – асас дахь
усҭазаап…
– Сабатәи сасу! – игәы нмырхакәа иаразнак снеиԥыххылеит,
– нхыҵтәи саама сара, ҳаԥсадгьылаҿ ҳаҟами?!.
Ахәшҭаара иҽҳәаршәу, аҿыцәаара иаҿу акәиц еиԥш,
иблақәа ҭаа даасҿаԥшит. Акыр аамҭа дсыхәаԥшуан, сахьибахьоу игәалашәарц иҭахызшәа. Аха иаргьы саргьы иахьада
ҳаибамбацызт. Нас иблақәа насҟәыганы, ицәыӡхьаз, аха зда
хәарҭа имамыз акы иԥшаауазшәа иашҭа дынҭаԥшы-ааҭаԥшит.
Агәашә ибла нахганы, иҩнашҟа иаагаз амҩа днаныԥшылеит
гәыӷрак иманы, зымҩа даԥшыз дааирц иҭахызшәа…
– Уԥсадгьылаҿ уҟәыхны, арахь уҟамшәа еицәоу агәырҩа
ауаҩытәыҩса изы иҟоузеи, – игәаҵа иааҭыҩоит бжьык
хьанҭаӡа…
Уи ииҳәаз зхиҳәааз здыргәышьон саргьы. Аҵыхәтәантәи
аамҭазы аԥсуа жәлар атрагедиа ирзыҟалаз акәын. Амҳаџьырреи,
ахҵәареи, ақәӡаареи раҵкьыс иаҳзеицәахаз ахлымӡаах…
– Зыԥсадгьылаҿ иӡыз иоуп иӡҵәҟьаз, – иқьышәқәа инарықәиҳәааит
иара.
Сара иара ишҟа ацара сҭахижьҭеи акрааҵуан, аха дареи-ҳареи иҳабжьалаз амзызқәа ирыхҟьаны, ишахызга-аахызгоз,
иахьа уажәраанӡа саанхеит. Насгьы, хықәкыла сыззааз ауаҩы,
дызбаанӡагьы ихьаақәаз шыздыруазгьы, исҭахын сара, иара
иҿала исеиҳәарц убарҭқәа зегьы…
«Ауаҩы данааԥш, ихы ԥҽны ибеит», – ҳәа ззырҳәоз диҩызахама?
Мамзаргьы инхама иара иҩныҵҟа, аԥсуа хәышҭаара
ахы злеикуа акәиц? Уи амацара акәмызт сара еилыскаарц
исҭахыз. Ашьтәа анеиҿырҟьҟьо еиԥш, еиҿырҟьҟьаз самырзаҟанаа
зымариахазеи? Рыбла шааԥшуаз мап зацәыркзеи
раԥсуара? Зқьы шықәсала аԥсуаа амыҟәмабара дуқәа ишырҭагылахьазгьы,
ишаԥсуаз инхеит. Нас ихьзеи иахьа сызҭоу
ауаҩы? Ирыхьзеи уи икәша-мыкәша инхо ауаажәлар?..
– Аиаша уасҳәап, – ихы аасықәикит Еснаҭ, – ашҭа уанааҭала
нахыс издырит уара уззааз…
Сара иааџьасшьеит исаҳаз. Сыззааиз сылахь ианымызҭгьы
ас еилкаашьас иҟаиҵазеи?! Сшылакҩакыз аниба, азҵаарахь
скылымгакәа аҭак ҟаиҵеит.
– Ублақәа ирхызбаалеит уззааз. Аблақәа раҟара ииашан
аҭак ҟазҵо акгьы ыҟаӡам. Ауаҩытәыҩса сара сықәра аҟынӡа
инеихьоу, иԥсҭазаара аҵанӡа данызҭамԥш, шықәсы рацәала
аҩы ҭамҭәакәа, асаба зҭыҩҩы анышә иҵоу аҳаԥшьа
даҩызахоит. Анцәа имч ала убри аҩыза смыхьыц. Иҟами
ацәалашәара, ауаҩы иԥсы ҭанаҵы дыззыԥшу. Ашҭа уанҭала
нахыс, сцәалашәара адырра снаҭоит, «дааит уара уззыԥшыз
» – ҳәа.
Ус анакәха сгәысҽанысҵеит саргьы. Сыззааз сара ицәырзгаанӡа,
иара идырҵәҟьазар, усҟан еиҳа иҽааиртуан ҩныҵҟала.
Иҵәахны имоу цәыригон. Аха издыруан ус аламала
ишымариамыз уи иҿцәажәареи игәаартреи…
Сара азныказ абри аҩымҭа хыс иасҭарц сҭаххеит, «Арепортаж, зхы зхадыршҭыз иҟынтә» ҳәа. Аха ашьҭахь сызҭаз
ауаҩы исеиҳәаз ажәабжь анеиҵих, даҽагәаанагарак соуит…
– Уара иумдырырц зыҟаларым, «аӡы ахьышьҭрахь игьежьуеит» ҳәа ирҳәо аԥсуаа?
Ажәҩан ашҵа хызҩо аԥҭақәа, неиԥхьыттаны хаз-хазы
ианцалакь,
амра шаалашо еиԥш, уажәраанӡа аиқәара зҿықәыз
ихы-иҿы аалашеит, ҩныҵҟала иԥсы ааивигеит. Уи иԥсеивагара
саргьы сыԥсы ааивнагеит. «Иудыруазеи?» – сҳәеит
гәаныла. Ауаҩы «дааршеижьҭеи» игәы иҭоу иара имҳәакәа
даҽаӡәы еиликааран шзыҟамло еиԥш акәхап, ара сара уажәы
сҭагылазаашьагь шыҟоу. Аха ауаҩы усгьы иԥишәоит еиликаарц зҿы аус имоу. Иара схы-сҿы дшаԥхьаз еиԥш, саргьы ихы-иҿы сзаԥхьоз џьысшьон, аха уи ус исзымариамхеит, абри ауаҩ
ӡи-мцеи ирцәынхаз, иԥсҭазаара зегьы ҩныҵҟала аарԥшра.
Аҵла ԥызҟо, ныԥҟарала иахьиҭаху ишкаижьуа еиԥш, хәыҷы-хәыҷла далазгаларц азы, шьардаӡа имаршә скыр акәын. Избанзар, згәы хәу ауаҩы, еиҭа ахәра инҵара гәнаҳароуп…
– Изхуҳәаазеи аӡы ахьышьҭрахь игьыжьуеит ҳәа?..
– Аӡқәа зегьы рхьышьҭрахь игьежьуам, сысас! – дызнымаалоз, аха ԥсыхәа злаимамыз ала даацәажәеит. – Ажәытәӡатәи
аԥсуаа, иахьазы иӡыз самырзаҟанаа ӡиасҵас ицаз,
рхьышьҭрахь изымгьежьит…
Убри акәын исҭахыз саргьы. Сымҵәышә аҵәаҳә амахә
иахасыршәит. Уи уажәшьҭа жьымжәала исырҭәышт. Иудыруазеи, абри ауаҩ сара исзымдыруа, ҩныҵҟала ахьаа иӷроу
ихәра ахәырыбӷьыц сзақәҵаргьы… Ус рымҳәои, аԥсуаа, ухьаа
ԥшааны ахәырбӷьыц ақәызҵо иоуп уара иузааигәоу ҳәа.
Ауаҩытәыҩса ауаҩы изы бзиарак изыҟаҵар, (сара убас
ауп сшазхәыцуа) иԥсы шҭоу џьанаҭ мҩа ылихуеит ҳәа. Ус
акәхап нас, шәышықәса ирҭысхьаз ауаҩы, аха арахь дбаӷьаӡа,
асаԥыџь еиԥш зыԥсҭазаара иаҵагылаз, сара саниҭаа, иаразнак аԥырӷы иҵарыԥсазшәа ауалуашара дзалагазгьы. Сқьаади
сҩыгеи кны иаԥхьа сахьтәаз игәамԥхазар?! «Иуҭахузеи уара
ауаҩ, сара сҟынтә, ашәышықәса иаҵәахыз схьаақәа ртытны
аџьыка ҭоуԥсарц уҭахума, мамзаргьы сыԥсра ааиаанӡа сужырц уашьҭоума?» – ҳәа. Аха иара аԥсҭазаараҿы гәыӷралеи
цәалашәаралеи
адәы дшықәыз еиԥш, саргьы сгәыӷреи сцәалашәареи
самжьеит. Зны-зынла исгәарԥханы ҩымҭа бзиаӡак
санаԥхьо еиԥш, срыԥхьеит уи иблақәа, ацхыраара даҳәо
амахә ҩа иқәгылоу диҩызан.
Сара уи ихьӡи ижәлеи шыздыруагьы, макьаназы ишәасҳәар
сҭахым, иара ихаҭа иҳәаанӡа. Иара ииҳәо ауп аус злоу…
Иара дахьынхоз ҳаракыран, иагьҟьаҟьаран. Иашҭа ҭбаа ду
аҟынтәи ақыҭа Анакли ахи-аҵыхәеи уалаԥшуан. Инахараны,
арахьынтәи иубон амшын агәы. Зны-зынлагьы ашәаԥыџьаԥ
рааимҟьара инақәыршәаны дҟәынд-ҟәындуан…
– Шьаҭанкыла уҭабааит, Анцәа уҟазар, – иҳәан, даагәамҵит
иара.
Иҩны-игәара ишҭыкны аҩада акәазар, ршьапқәа иаҵәарала
иҭаҳәҳәаны Ԥсоуиԥсаратәи ашьха цәҳәырақәа
ргәышԥқәа
еидҵаны еикәагылан. Абрантәи шьардаӡа
инахаразаргьы Ерцахә тәыҩа еимҿаԥа акьытрацәқәа
убон. Уи нахыс, наҟ ауаҩы илаԥш ахьынӡанаӡоз, ажәҩан
гәы иаҵәара уаҵаԥшуан. Ауаҩы иагьа дааԥса-дкарахагьы,
амҩа хара дыԥнашәаны абри сызҭаз аԥшәма иашҭаҿ дааҭалар,
иԥсы ишьон, иԥхӡы илабон. Аӷа аҭәҳәоушәа акәын
абра аԥша шасуаз. Иааикәыршан ишәыр, иқәаҵа, аԥсаатә
рашәаҳәабжь убас иҵыҩуан, Нарҭаа ашәҩык еидгылан
ишәаҳәозшәа…
– Уара иудыруазар акәхап исыжәлоу, исыхьӡу? – иаалырҟьан
дсазҵааит иара.
– Ишԥасзымдыруеи, – сҳәеит саргьы, – Еснаҭ Званбаиа.
Самырзаҟан
мацара аума, Аԥсны зегьы еицырдыруа.
Ихьанҭоу еидарак ихәда иқәызшәа, аарла ихы ҩышьҭхны
даасҿаԥшаит. О, усҟан иара иакәын издыруаз игәы икыдыжьлаз агәырҩа заҟараз. Закәытә хьааз икьатеиқәа еилызхәаз.
Еснаҭ иблақәа сҟәимгеит, цас иҟаиҵозшәа. Мамзаргьы,
иҭахызшәа сычҳара гәеиҭарц. Иара убас игәы иаанагар
ҟалон, ихәрақәа сыртытырц саазшәа. Агыгшәыг хәны ианыҟоу
ааигәа анеира шшәарҭоу еиԥш, ианаамҭамыз саазар
ҳәа шеидысхәыцлоз, иара иаалырҟьан сара ишысҭахыз аҭак
сиҭеит.
– Еснаҭ Ажәанба, Самырзаҟани Аԥсни данеицырдыруаз
дыԥсызҭгьы, џьанаҭ дцон. Уара иахьа иуаҳараны иҟоугьы
уаҳарымызт…
Сара исаҳараны иҟаз зыхҟьази ишыҟалази бзиаҵәҟьан
ишыздыруазгьы, иара иҟынтәи исаҳарыз акәын сыззыԥшыз.
Уаҩык иаҳасаб алагьы, ԥсуак иаҳасаб алагьы, дахьынӡаеиқәхаз
иҿы иаирҳәар сҭахын. Мшәан, абри адунеиаҿ амшын иалашәаз
ацәыкәбар даҩызамзи…
Еснаҭ иҩны-игәара ҿыцбарах ибазшәа днаԥшы-ааԥшуан.
Блала дшаҟьон, игәгьы убас акәхарын. Убарҭқәа зегьы ихы-иҿы ианыԥшуан…
– Шаҟа шықәса ҵуазеи абри агәашәахь сыԥшуеижьҭеи, –
иажәақәа аҵааршәы иаҩызан, ихьанҭан.
Аԥсуа агәашәахь иԥшра ҩба рыла еилукаар ҟалоит. Акы
изықәнагоу, дыззыԥшу агәашә иҭалара, агәашә аҭалара
зыхәҭам иҭалара…
– Изызҳәоузеи, агәашәахь акыр шықәса уԥшра? – сымҵаар
ауамызт, избанзар аҳ иԥсы зҭаз, ачақьмаџьа быжьцыԥхак
зҿаз ирықәшәо ацыԥхақәа ԥшааны иаазыртыз еиԥш, саргьы
сҽеиқәыршәан, имаршә куа, даасыртыр акәын Еснаҭ…
Сызҵаара акыр аамҭа аҭак ҟаимҵеит. Азныказ агәашә
днахыԥшны амҩаду ахь днаԥшит, нас илаԥш сара сышҟа
аҿааирхеит. Ибжьы гәаҩа уажәраанӡа адгьыл иҵыҩҩуазшәа
исаҳауаз, иласу аҳауа иналаҵаны ҿааиҭит.
– Уара уаара акәын сыззыԥшыз…
Ҳара аԥсуаа, аҵыхәтәантәи ашықәсқәа рыҩныҵҟала,
ҳаицәыӡра аҿеидҳәалара иалагоит. Аӡы ахьамоу ауп, аӡы
ахьыҵыҵуа. Иара иахьа сара саара дшазыԥшыз еиԥш, саргьы
иара иахь анеира сазыԥшын. Уи ҟалеит иахьа, ҳара аԥсуаа
абри адгьыл ԥшӡа ҳазҭаз Анцәа ду имчала…
– Уа, Анцәа ду, – сыбжьы мыргакәа сааматанеит. – Уара умч
ауп ҳара аԥсуаа иахьа уажәраанӡа, ҳҳаи-ҳҷышьи еиԥшьуа
ҳазлаауа… Уара умч ауп…
Иблақәа ирхызбаалон иара иҟны сыҟанаҵ агәашә аӡәы
дҭалар шиҭахымыз. Иқәра иаҵанамкәа ала ашырҳәа дҩагылан,
ишьаҿа дуқәа еихҳәо агәашә ахь иҿынеихеит. Данарԥысыз
еиԥш акәын уажә иныҟәашәа шыҟаз. Иԥшра исахьа,
анцәа ииҭаз, изаанханы дыҟан. Агәашә даназааигәаха дааҭгылан,
иҩнашҟа иаагаз амҩаду днаныԥшылеит. Убасҟан
слымҳа
иааҭыҩит иныҵакны ииҳәаз ажәақәа…
– Анцәа иџьшьоуп, амҩа алақәа ахьаным…
Еснаҭ иажәақәа башаӡа ишимҳәаз шеилыскаазгьы изхиҳәааз
азы сиазымҵааит, мдыршьас иҟаз алақәа ҳәа дызҿыз
ауаа шракәыз. Ауаа, иара иԥсҭазаара аҵәы ахьызшьыз. Нас
ашьшьыҳәа ихы иқәыжьны сааигәара дааины даагылеит, илабашьа иҽанҵаны. Ииҳәарц ииҭахыз ажәақәа иҿамшәошәа
иқьышәқәа қәацқәацон. Гәырҩа зхымыз иблақәа шаҟьшаҟьон.
Иара ихаҭа иакәын издыруаз ихҭигоз агәырҩа…
– Иҟоу убома сысас, – иблақәа ҩышьҭхны даасҿаԥшит. –
Ауаҩы игәы анҭынчым ажәҩан агәы аныцқьоугьы идыдуазшәа
иаҳауеит.
Еснаҭ диашан. Сара саҟарагьы издыруада, сыԥсҭазаара зегьы ҭагәҭасрыла иахьысхызгаз иахҟьаны, адунеи ҭынч алыра
ишахамгьежьуа. Сшьапыргәыҵа ашьац ианылагылоу, адгьыл
ҵысуашәа збоит…
– Утәа, – иҳәеит дахьтәаз иҽаарманшәалан Еснаҭ. Знык
аҟара амҩахь днаԥшит, аха ирласны илаԥш сара сахь иааиршәит.
– Ауаҩы игәы иҭыхо изымҳәакәа анышә дарҭар ауп,
анышә данагаҵәҟьа…
Иаҳа-иаҳа снапахьы ааира даҿын Еснаҭ. Зхьышьҭрахь
изымгьежьыз
аӡиас ҳәа дызҿыз, иара ихы акәын. Иара
Ажәанба
Еснаҭ Алоу-иԥа, Алоу Мамсыр-иԥа, Мамсыр Шьаабан-иԥа, Шьаабан Сҳаҭқьери-иԥа, Сҳаҭқьери Уазал-иԥа, Уазал
Хәрашьыҭ-иԥа. Убас ҵыхәаԥҵәара змамыз абиԥара исзеиқәиԥхьаӡаз,
сара ақьаадаҿ ианысҵаз, ииҳәоз ажәабжь
анҵара саналага, ибла ҭырхаха, убас сыхәаԥшра далагеит,
цәгьаӡа даарыцҳасшьеит, схы инаркны сшьапаҟынӡа сааилашшеит… Иара ихы инаркны ишьапаҟынӡа аҵысра далагеит. Ашьха цәҳәыраҿ анаатә иасуаз далахазшәа дарыхьҭшьит.
Сара сшәеит уи ибаҩқәа еиҿышәшәар ҳәа. Амацәыс аԥҭа
анеиҟәнажәжәо еиԥш, жьыхәҭа-жьыхәҭала акы деиҿнахуазшәа
ибон иаргьы. Ихы-иҿы еилаҩахьаз ацәышхара иаҿын, ажәҩан
агәышҵа иаҵаԥсоу амра ашәахәақәа анҿыцәаауа еиԥш.
Инацәкьара
фархьқәа, ишьамхы иқәырӷәӷәаны иикыз, афархь
мца рыҵашызшәа аҵысра иаҿын. Иара убасҵәҟьагьы иҵысуан
иқьышәқәагьы…
– Иубома, сысас, снапаҿы схы шысзаамго, – иҳәеит, иажәақәа
ақәыџьма злагьыжьыз аԥсаса харабӷьара ишцо еиԥш
ицәеиԥхьытто…
«Иарбан гәырҩоу абри ауа ҩныҵҟала абас дзыршыз?» – ҳәа
сгәы инҭҳәааны аҩра сааҟәыҵит. Иаамҭамкәа саазарҳәангьы
схы гәыбӷан наҭо саатәеит. Лымкаала сихәамԥшыкәа, арахь
сылаԥш ихмыршәо, сыбла аҷыц ала снеизкылԥшны, имаршә
куа снаиазҵааит.
– Акыр ухьуама?
– Исмыхьуа ҳәа иҟоузеи, сцәеи сжьи ада, – иҳәеит иара
ихы шьҭымхӡакәа.
Азныказ исзеилымкааит ииҳәаз, «сцәеи сжьи ада» ҳәа. Аха
ашьҭахь сызлазхәыцыз ала, иара шәышықәса дшырҭагылоугьы,
гәыцәгьарак азыҳәан дашшуа дыҟам ҳәа ауп. Егьырахьҟа
дзынҟьази-дзынԥази, илакьы-лакьыз иԥсҭазаарамҩа акәын
дызхашшаауаз…
– Ибаргузеи ауаҩы, – даацәажәеит сара даҩасаԥшны, –
зхьаа ахәшә амоу. Сара схьаа хәшәы ахәараны иҟаӡам, – нас
маӡак дахәланагалазшәа ҿымҭ днатәеит, ихи иареи еизынхарц иҭахызшәа…
Сара иара данцәажәоз еиԥш, данымцәажәозгьы дҭысҵаауан.
Ашәақь аҵа ираӡаны икылыԥшуа еиԥш сизкылыԥшуан.
Игәасҭеит иаргьы дкылыԥшуан сара сахь, сышкылыԥшуаз
аҵкьысгьы иразаны. Иаргьы саргьы аԥхьарца иахоу арахәыц
еиԥш зны ҳаԥсыҽхон, даҽазны ҳрыххахон. Ҳара ҳҩыџьагьы
аамҭа цәгьак иагәылсыз, ҳаилибакаара ахы аԥыртлара иаҿын.
Сара исуалыз уи аиқәҳәалара акәын.
«Исмыхьуа иҟоузеи»! – ҳәа ансеиҳәа ашьҭахь, ҩныҵҟала
ицәажәара саҳауан абас. «Узсазҵаауазеи, мшәан, уара
ибзиаҵәҟьан иудыруеит сара исхызгаз. Сара схала соума,
ҳмилаҭ рыбжаҩык ҳадгьылаҿ ҳаштәымхаз. Адәахьы аԥсҭазаара
ҳаҭан, ҳаҩныҵҟа ҳашҵлагәашртәыз». Ҩныҵҟалатәи
ицәажәара шеилыскааз еиликааит иаргьы. Убри азакәхап
абас дызсазҵааз.
– Уара баша-маша умааит абра? – сыблақәа инхиҳәаалеит
абарҭ ажәақәа. – Еилукаарц уҭахуп сара сызусҭоу?..
– Аи, ус ауп, – иажәа снаԥыххылеит, аӡиас ӡыхькаҿ ахы
шыҵнахуа еиԥш ҳаицәажәара макьаназ инеиҵыхны амҩа
ианымлац, аха ахы ахьаҳаркыз сааигәырӷьан. Иара иакәзар,
ихы инапаҿы иааигарц иԥсы аивгара даҿын. Иԥсҭазаара
зегьы зқәиҵаз, аха аҵыхәтәаны дызхьымӡаз, дахьӡарц иҭахызшәа
иҽааҟаиҵан. Ихьаа уажәраанӡа игәы иҭаҟәаҟәаз
злеихәаҽыша
амч имамызт, аха иваҳахьаз инапқәа, ашьауардын хәҷы аҭра ахыԥраара аамҭа анааилакь, амҵәыжәҩақәа
шаҟьо еиԥш ижәҩахыр ҟьаҟьақәа, уажәазы зцәеи зыбаҩи
еикәыршаз, адгьыл даныԥраарц иҭахызшәа, алагаҩагара далагеит. «Анцәа иџьшьоуп», – сҳәеит саргьы гәаныла, ааԥын аҿа
анҵысуа еиԥш, абри ауаҩ сара сахь игәы ахьынкаиршәыз…
– Уҭахызар ус уӡырҩла, мап анакәха, ақьаад ианҵала,
сахьӡап угәахәуазар ишьҭых уҩыга, – иажәа дналагеит Еснаҭ,
иԥсы ааивганы, иҽаарҭынчны, иуҳәар алшозар, ихы инапаҿы
иааган. – Сара иузеиҭасҳәап Аԥсҳа ихаан абри хқыҭаҿ иҟалаз
ажәабжь хлымӡаахк. Нас сиасып сара сыхҭыс ахь, сара сҟынтә
уара иуаҳарц иуҭаху. Убарҭ аҩжәабыжькгьы еиқәҿырҭуеит,
иагьзыхҟьазгьы аԥсахра ауп. Жәытәгьы ҿатәгьы Аԥсны ашьапы иқәызҟьоз аԥсахра…
Адгьыл иаҵахҩан иамоу аӡыхь, баҳа ҿык иадамзаргьы
анышә ааҵурԥар, ада ԥуҟазшәа иҵҵәраан аҿшаанахо еиԥш,
ишықәсқәа ирыҵаҵәахны ирымаз ажәабжьқәа рҿаархеит…
– Ишуасҳәаз еиԥш, абри ахҭыс ҟалеит Аԥсҳа ихаан. Қьаад
ианымҵаӡакәа ҳабацәа инеимда-ааимдо иааргоз ажәабжь
зызку аԥҳәызба иллахьынҵаз ауп саргьы ис-лахьынҵахаз.
Ҳҩыџьагьы аԥсахра иаҿаҵахәхаз ҳауп…
Аԥҭа еиқәаҵәа зҵалаз ажәҩан ашҵа еиԥш, ихы-иҿы аалашьцеит, Ауаҩы дызгаша ахьаа аниӷрыхо иаҩызаха, ҩныҵҟала
дзыргәаҭеиуаз адәахьгьы иныԥшуан. Еиҭа уи амҩахь
днаԥшит, аха иаарласны илаԥш уи инаҟәганы дысҿаԥшны,
ԥыҭк илаԥш аасыдырхалан ус иҳәеит:
– Анцәа иџьшьоуп аҳәақәа иахьа абри амҩаду иахьаным.
Мамзар рқьышә ала агәашә ыҵҳәаны ашҭа иҭалон.
Раԥхьа амҩаду иану алақәа ҳәа ауп ишиҳәаз, уажәы
аҳәақәа иҳәеит. Усҟан исзеилымкааит дызҿыҵәҟьаз, алақәа
ракәыз џьысшьеит. Насгьы хырҩа асҭеит. Уажәоуп ианеилыскаа хаҭала алақәеи аҳәақәеи дшырҿымыз. Дызҿыз ауаа
ракәзаарын. Аха урҭ закәытә уаау, мамзаргьы аҳәақәа ҳәа
дызрышьҭоу иҿала уажәшьҭа исеиҳәозар акәхап.
Еснаҭ исеиҳәараны иҟаз ажәабжь неиҵихырц азыҳәан,
абри аҟәардә маншәала ҳәа иара дзышьҭаз, иԥсы ахьишьоз, дахьхәыцуаз, ихьаақәа ахьцәырҵуаз, иагьахьхиҽуаз,
иҽаарманшәалан, илабашьа иикыз ивараҿы инарсны, сқьаади
сҩыгеи илаԥш нархыганы иажәабжь аҳәара дналагеит…
– Сеилаҳ ихылԥа аҵыс ҭаҳәуан. Бзиа иибоз Адгьана-шьа
диццарц ажәа ахьилҭаз азыҳәан. Уажәы, лара лышҟа амҩа
дықәын, ачара аныруша еиқәышаҳаҭны аҿҳәара ԥырҵәарц
азыҳәан. Иара дынхон аҿаҩаҿ, лара – амшын аҿықәахь…
Уезгьы-уезгьы урҭ ахьынхоз зынӡаскгьы ишеицәыхарамызгьы,
иагьааигәацәамызт. Сеилаҳ иҽы хьшьыцба иҵыԥраауа
акәын уахь амҩа дшықәыз, Уажәы мацара акәымзт уи лымҩа
дықәижьҭеи…
«Аиба икәакәар былуам», – ҳәа Сеилаҳ хышықәса ихыҵуан
иани иаби аныԥсыз. Иаб Марыҭхәа ашьха ирахә иман дахьцаз дышшәарыцоз, асыԥса дагеит. Убри иахҟьаны акәхап,
иангьы дҵыкәкәо лҿыналхан лхаҵа иҭахара ашықәс ҵаанӡа,
лыԥсҭазаара далҵит. Зхала иаанхаз Сеилаҳ хәыҷы, ианду, иан
лганахь ала, лыҩныҟа дылгеит. Иқьаԥҭахеит Марыҭхәа иҩны
игәара…
Сеилаҳ мшызҳа изҳара иаҿын. Изҳацыԥхьаӡа игәнигон
иҩны игәара ахьқьаԥҭахаз. Уи аныгәнигоз аҽны афатә иҿахьы
иааигомызт, хәмарраҳәагьы адәахьы дцомызт, ихы ларханы ҿыцха ашьацраҿы диан.
Ҽнак иандуи иареи ашәшьыраҿ иштәаз длазҵааит:
– Санду, иҟалома аҩнынӡа сцар?..
Зегьы раҵкыс лара дзыцәшәоз абыржәы ииҳәаз акәын.
Аҷкәын макьаназы ихы ихала дахәартә дыҟамызт, жәаҩа
шықәса ракәын ихыҵуаз. Аха арахь уахьихәаԥшуа, иоура-иҭбаара аҟарма еиԥш азҳара даҿын. Аҟармагьы ашәҭқәа
ҿалоит. Иаргьы аҟарма шәҭы еиԥш акәын дышгәылҵуаз, имаха-шьаха ҭбааны, дыӷәӷәаны.
Макьаназы иҟәымшәышәыз ихы-иҿы, ахаҵа хаҿра аизааигәахара
иаҿын. Ихцәы еиқәан. Иџьамшьқәа, амзаҿа еиԥш
илахь иадыз, азааиқәаран. Зегьы реиҳа иԥшӡаз иқьышәқәа
ракәын. «Иан рыцҳа шаҟа длеиԥшузеи», – лҳәалон ианду.
Аӡыхь цқьа амра ашәахәақәа анхыԥхалалакь ишеилаарцыруа еиԥш, деихалашон. Иандугьы ианшьагьы аҭаацәа зегьы,
Хьымра, ианшьа иԥҳа, днарылаҵан, Сеилаҳ иҿынҵәаауан, рҿы
дҭаргылан драаӡон. Аха иара ибжьы неиҵыхны дыччомызт.
Ихы-иҿы агәырӷьара ацәыӡны акәын дшыҟаз. Еснагь иани
иаби ибла ихгылан, аиҳараӡак – иан: ахра иаҿагылоу аԥсаҵла
еиԥш еихышәашәо, зныҟәашәа шьабысҭаз, зцәажәара ԥша
ҟәандаз, знацәкьарақәа чамгәыр рҳәагаз, Аԥсҭазаараз анцәа
иишаз, аха зыԥсҭазаара мнаӡаз, иан хазына, наӡаӡа инхаз
иблаҿы…
Ианду дызлазҵааз азыҳәан аҭак дазыԥшын Сеилаҳ, аха
лара длак-ҩакәан, иалҳәаша лҿашәомызт. Шықәсык ахь
ҩынтә-хынтә дганы иашҭа днықәлырԥшлон. Нас длыман лыҩныҟа
дандәықәлоз, уажәы-уажә ишьҭахьҟа дхьаԥшуан. Игәы
хьагәгәа, илаӷырӡқәа хаҟәҟәала ианду дналышьҭалон. Уи
усҟан, аха уажәшьҭа ддухеит ҳәа ихы ибоит. Ларгьы игәалҭеит
дымцар шимуаз, нас имамкыкәа ус лҳәеит:
– Сҽааиласҳәап, саргьы суццоит…
– Мап, санду, уажәшьҭа схала сцоит…
– Ишԥа ухала?! – лыбжьы налымпыҵҟьеит.
– Сара схәыҷым уажәшьҭа, – дызхымԥашаз ала даацәажәеит
Сеилаҳ, – абас снапы санкны сабанӡа лабга-ҩабго?!
– Уара ухәыҷуп макьана…
– Ахәыҷы агара игароу иоуп, – иаҳа-иаҳа иҽиркьакьон
Сеилаҳ, – Сара уажәшьҭа сҽыжәлартә сыҟоуп…
– Ҽымзар иҳамоузеи, ҽыла уцарц уҭахызар. Абар ахкаара
иахьҭоу, ҩ-ҽык аӷәра рхаҵаны иаага, саргьы суццоит.
– Мап, санду, – уажәы еиҳа иҽырхаҵаны ибжьы ааиргәашит,
– сара сцоит схала, уаха сзымхынҳәыргьы, хьаас сҟабымҵан…
Агәашә дшынҭҟьаз ауп илбаз, уи нахыс аԥсабара иаҵәара
даҵәахит. Шьыбжьаанӡа ныҟәара ахьыбжьаз, аныҟәаҩ бзиа
ишизырҳәо еиԥш, ҿырҳасракгьы ахимырҵит Сеилаҳ. Убас
дласны иҩныҟа дцон, ашьабысҭа қәыԥш еиԥш дынкаԥа-аакаԥо
ишьҭахьҟагьы дхьаԥшуамызт. «Саҭабымҵан, санду», – ҳәа
зны-зынлагьы игәы иааҭиҳәаалон. Аха убас мчык аԥхьаҟа
ихон, имчрақәа ирымчыз, хьаҳәра зқәымыз…
– Сан, бара быԥхара ауп абас ԥхьаҟа сызго, – ибжьы аккара иныҵаҩит…
– Саб, уара умч ауп, сара сымч иаззырҳауа. Сара снеиуеит ҳаҩныҟа, иаҳцәыцәаз ахәшҭаара амца еиқәысҵарц,
– ишьаҿақәа еиҳа-еиҳа ирласуан, адгьыл дықәгылаӡамкәа
дышьҭԥааны
акы дагошәа. Уажәы днеиуан, зымаха-шьаха
шәхьоу хаҵа ӷьеҩк иеиԥш, аамҭала еиҿҟьаз рабиԥара еиԥишьырц
азыҳәан. Иблақәа ирхылоз аԥхӡы, зны-зынла амҩаду
дызныз ицәнарӡуан, нас еиҭа икаххаа днаныԥшылон. Уи
амҩа лар мҩамызт. Зны хланҵы даман илбаауан, нас хыхь
акыӡӷы дханагалон. Тыша ҵлашәыракгьы дынҭысуан. Убрагь
иныҟәашәа иагирхомызт, иҩныҟа ихон. Амҩа рхәара
данаавҵшәа,
ҽуаҩык апҟараҳәа дааиԥылеит. Аҽуаҩ Сеилаҳ
ихала амҩа дшықәыз аниба, диазҵааит:
– Уара ухала уабацо?
– Сыҩныҟа сцоит, – дааҭгылан аҽуаҩ иҭак ныҟаиҵеит Сеилаҳ,
– ҳхәышҭаара ицәаз амца еиқәысҵарц…
Аҽуаҩ ииҳәаша иҿамшәо даанхеит азныказ. Даақәгьежьаан
днаишьҭаларгьы цәгьа имбеит, аха илаԥш дыҵамшәо амҩа
лакьы-лакь дагахьан…
– Аа, ҳаҩны-ҳгәара, – ашҭа данынҭалаҵәҟьа ибжьы наимпыҵҟьеит
Сеилаҳ. Лаԥшҵашәарахеит азныказ иара изыҟалаз.
Абар иан абарҵа дахьыҵагылоу, иан лаша, амра еиԥш
лшәахәақәа ашҭа иқәырԥхо. Урҭ ашәахәақәа иаргьы ибла
ихыԥсалон. Нас урҭ ашәахәақәа рҽааиларҵәан даашьҭкәыцәаан
иан лышҟа дрыман индәықәлеит. Убасҟан аҟамчы
шьҭыбжь геит. Даахьаҳәзар, абар иаб деихатыруа ҽыла
агәашә дахьааҭалаз. Данхәыҷыз ишыҟаиҵалоз еиԥш, дыҩны
днеиԥыххылахит. Ахьшьыцба адгьылаҿ ианышьҭасуа
даҩызаха абӷьы иҷкәын даашьҭкәыцәаан иҽыхәда днықәкны
иԥҳәыс лахь ҿааиҭит:
– Абар ҳазегь ҳахьеиқәшәахыз еиҭа…
Абарҭқәа зегьы лаԥшыҵашәаран. Нас ихи иареи анеизаанха, дахьгылаз ашьацра днылатәан аҵәуара далагеит. Убри
ала ихы-игәы иҟажарц иҭахын. Сеилаҳ дадымхалеит амца
еиқәҵара. Иаб излеиқәиҵалоз амзашеи ашьанҵеи, аихымцеи, ацәымсеи уа аҭыԥаҿы иқәын. Изымбылкәа иҿыцәааз
амҿқәа рхы неилаҵаны еихымцала амца зиркыз ацәымса
нарыбжьаҵаны, иаб ишыҟаиҵалоз гәынкланы данынарыҭәҳәа,
иаразнак амца ҩархылҟьеит, алҩаҵәгьы аҭуан иҩаҵачын,
ахыб икылышәшәо ажәҩан иҩалалеит. Убасҟан, ааигәа-сигәа инхоз ракәым, наҟ инахарангьы игәарҭеит Сеилаҳ иаб
Марыҭхәа иҵәҩан ашьапы шмыӡыз…
Еснаҭ абарҭ ажәақәа ансзеиҭеиҳәоз, дшыҟалаз атәы ишахәҭоу
иагьсзеиҭаҳәом, ақьаадгьы исзанҵом. Сара сыгра зӡарц
сҭахым. Исылымшо нап сзракуам. Иара Анцәа ду уажәы-уажәы дызҵаныҳәалозгьы дизеилкаарымызт. Ашәалҟьамра
иаагәылҟьаз амра ашәахәа иҿалашазшәа ихы-иҿы аалашеит. Данарԥысыз еиԥш иааҟаԥшьхеит иқьышәқәа, ашьа
зықәбахьаз.
Хәыц злымшәацыз ихцәы џыхқәа, асы зықәҳаз
ашәаԥыџьаԥ еиԥш, иҟәашӡа ишлахьаз, иџьабаа зегьы рныԥшуан.
«Аблақәа ажәӡом», – ҳәа ирҳәо иблақәа ирхызбаалон. Аӡыжь агәы еиԥш иаҵәҟаҟараза иҟан. «Егьа дыԥшӡан
даныҷкәыназ», – ҳәа аасгәахәуеит сара. Аха сара схәыцрақәа
ныԥхьацан ацәажәара дналагеит:
– Абри амҩаду ишиашоу сыҩны ашҟа иаагоу, – иара дахьыԥшуаз
ахь сынхьаирԥшит саргьы, – еснагь аҳәақәа ӷәыруа
ианын. Аха иахьа уара уааижьҭеи, Анцәа имчала, инкылаӡ
ицеит. Уаҳагь арахь рҿы мааҳәааит, – иажәа дшаалгаҵәҟьаз
дҩыҵҟьан, илабашьа ивараҿ иарсыз ааҵкәыцәаан ихәда
инықәкшәа агәашә ахь иҿынеихеит. Сара уажәы уи иҟаиҵо,
дзышьҭоу ҳәа сишькламԥшыкәа, ақьаад ианысцаз еиҭа сылаԥш
нахго сшахәаԥшуаз, ашьацаҿ ишьҭыбжь мыргаӡакәа
сышьҭахь ала дааины, изҩыз дшахәаԥшуаз ангәасҭа, сгыларц
саныҩеиха, иарма напы сыжәҩа инықәырӷәӷәаны ус иҳәеит:
– Сара лаҭын ҩырала акәын аԥсшәа сшаԥхьоз. Уи ашьҭахь
акырнатә инадырҳәы-аадырҳәыз сҵартә еиԥш аҭагылазаашьа
смоуит.
Абас ҳаицәажәара аамышьҭахь иҽааирҭынчит. Уи иҽырҭынчра
саргьы сааиқәнакит.
Сыгәгьы ааҭгәырӷьеит…
– Уара уазхәыци, сысас, – ихы насықәкны ацәажәара дналагеит, – ҳабацәа зқьышықәсала рыхәшҭаара мырцәакәа
иааргагәышьон, – ииҳәоз ажәақәа ақьаад ишанысымҵоз
аниба,
инапала исирбеит иҩла ҳәа. Саргьы иаразнак аҩра
сҿыназыскит.
Иаргьы иажәа инациҵеит: – Ауаатәыҩса ашәышықәсақәа
иргәылсны иаагәышьоит, аха ишыргәылсуа ауп
аус злоу, – нас иблақәа неиқәԥсаны ибӷа аҟәардә инадҵан,
иҽаарраҳаҭны даатәеит. Саргьы сыԥсы ааиҭаскырц аҩыгеи
сқьаади ашьац аҿы инышьҭаҵан амҩаду ахь снаԥшит.
– Уахьԥшуаз ҳәа ма ла умбеит, ус ами? – аасықәҿиҭит Еснаҭ,
сара сышҟа дынцәыҵыԥшшәа. – Адоуҳа ыҟоуп, сысас,
адоуҳа. Уара ара уҟанаҵы урҭ арахь иубарым…
– Избан сара сыҟанаҵ?!.
– Избанзар, уара абра уҟанаҵ, аԥсуарагьы ыҟоуп абри
ашҭаҿы…
Абыржәшьҭоуп еиқәҳәалаз ашаха аԥытлара ианалага.
Ажәытәӡатәи
Анани аҿатә Еснаҭи анеидҳәалаха. Аҭоурых
шаҟа
аҵәахуазеи, аха шаҟагьы цәырнагозеи ауаатәыҩса реилкаараз…
Еснаҭ еиҭа амҩаду ахь днаԥшит. Уажәазы шәаӡыӡарак
неизцәырҵын, акыраамҭа уахь дыԥшуан. Гәалашәарак ихы-иҿы ианылон, нас ианыҵуан. Ихи иареи еиқәиҭымзт. Сара
снеира деигәырӷьон, аха еидара хьанҭакгьы даҵанаҵон. Илабашьа игәышԥы инадыргылан сышҟа даацәажәеит:
Шаҟа шықәса ҵуазеи абри амҩа саныԥшылоижьҭеи. Аха
уара иуеиӷьу аӡәгьы дысзаанамгеит…
Шаҟа иуадаҩузеи ауаҩытәыҩса иԥсҭазаара зегьы амҩаду
ахь даныԥшуа. Уи сара схаҭа исхызгахьоу акоуп. Уахгьы ҽынгьы
Аԥсадгьыл ахақәиҭра азыԥшра. Аҵхқәа смыцәаӡакәа
иҟьаҟьаӡа рыршара.
Ахра ацәқәахь ихало ашәарах еиԥш, амра аҽкыдыршәылан
ажәҩан агәахьы аҩеира иаҿын. Ашәшьыра уныҵыҵыргьы,
амра цаҳә-цаҳә уцәа-ужьы арцон. Аха ҳахьтәаз иахагылаз
арагәаԥшь, абри ашҭа ҭбаа ду ҳара ҳаҵаҟа иҟазааит рҳәозшәа,
зҽеиҵҳәаны иҟаз амахәқәа, ашәшьыра иҟарҵоз анаҩсгьы,
ахраӡага икылсуазшәа ԥшак асуан. Абӷьы кьакьақәа
инарыбжьыс-аарыбжьысуа ҵаҟа илеиуан. Ауаҩы иагьа дааԥсазаргьы,
Еснаҭ иашҭа иқәгылаз ара ду днаҵатәар, иԥсы
еивигон, иԥхӡы илабон. Амш аныцәгьазгьы, абыӷьқәа
рҽеикәаԥсан,
ирықәҭәоз ақәа рықәҵәраан, рганқәа рахь
иланашьҭуан.
Ашьапы акәша-мыкәша ибахӡа ишыҟаз инхон. Еснаҭ ихы ҩышьҭхны араҵла аҵаԥшра далагеит. Амахә
дуқәа зқьынтә иблақәа зхигахьаз, уажәы ҿыцбарах ибазшәа
акәын дышрыхәаԥшуаз. Акакала илаԥш рхигаанӡа, сара сахь
дхьамԥшит. Игәалашәарақәа урҭ амахәқәа ишрыдиҳәалоз
мҩашьахуа акәын ишыҟаз. Шәышықәса зхыҵуаз ауаҩы, иара
шәышықәса инарҭысхьаз араҵлеи рыԥсҭазаараҿ излеидҳәалаз
рацәаӡан…
– Сара саниы аҽны еиҭеиҳаит саб хәашабга абри ара. Усҟан
шықәсык схыҵуан, сҟатаҟато ишсызҳауаз еиԥш акәын, иаргьы ираҿысха ишазҳауаз. Уи аҟара ажәа узасыршьуазеи, иареи сареи еицҳазҳаит. Иаргьы саргьы ҳгәаҟреи ҳгәырӷьареи
еицҳхаагеит. Ишубо еиԥш, иаргьы саргьы ҳаицажәит. Иаргьы
саргьы ҳзаҵәны ҳаанхеит…
Абарҭ ажәақәа рышьҭахь, иара хәыцра хьанҭак дынҭанагалоит.
Акыр аамҭа ихы икәаҽ дтәан. Зны-зынлагьы амҩаду
ахь днаԥшлон, нас араҵла иаҳхагылаз дҩаҵаԥшлон, саргьы
даасыхәаԥшлон…
– О, Анцәа, – сгәы сҭагәжәажәон саргьы сахьтәаз, – еилкаашьас иамоузеи абри ауаҩ ҩныҵҟала дзыргәаҭеиуа?
Дызхьымӡазеи,
ицәыӡзеи еиԥшьышьа рымамкәа ихала ихы
дазаанхама?
Иара изыҳәан зегь рылымкаа иуадаҩхма аԥсҭазаара?..
– Еех, сысас, абра уаԥхьа сыԥсны сықәхгьы, уара уахаанны
иубазҭгьы, абри ара ашьапаҿы шаҟа гәырӷьара ҟалахьоу.
Ҳашьцәа Жәанаа Жәандәрыԥшьынтәи аҽцәа шәҩык ҽыжәлан
иаауан. Мызкы иҳашьҭуамызт. Еишәа чаран, шәаҳәаран,
кәашаран, цәҟьара еихсран, доусы ҳшәақьқәа иахьынӡалнадо
еилаҳкаарц. Самырзаҟан зегьы ԥсуа бжьын иқәыҩхуаз.
Ҳашьцәа
иаҳҭааз пату рықәҵан рыҩныҟа ианынаскьаагоз
ҳрыцҽыжәлон.
Нарҭаа дуқәа хьыӡрацара ианцоз иеиԥшын
усҟантәи ҳныҟәара. Ҳхысбыжьқәа ашьхақәа ирҿажьыз асыԥсақәа ҿырҵәон. Убасҵәҟьа акәын ҳара ҳанырҭаауаз даргьы
ҳашныҟәыргоз. Ҩ-ԥсҭак иҭысуа аӡиасқәа џьарак ишеилаҵәо
еиԥш, ҳахьыҟазаалакгьы ҳаилаҵәан ҳаҟан ҳарҭ Ажәанбақәа.
Аԥсҭазаара ду ыҟан, дад сысас, Аԥсны ауаа ԥсымҭәқәа ықәнагалаанӡа.
– Нас еиҭа араҵла дҩаҵаԥшын, лаԥшыла иааимданы, аҩра сазхиоу сазхиаму гәаҭаны иажәбажь дналагеит:
– Агәылацәа алҩаҵә збаз еибарыҩит Сеилаҳ иҩны ашҟа.
Аҳәсақәакгьы «аҩны рыблит, шәласы», – ҳәа зыбжьы зырӷақәозгьы
ҟалақәеит. Аха ара аҩны блымызт, аҩны еиқәырхан.
Агәашә иааҭалаз ашҭа агәҭаны дырԥылеит Сеилаҳ.
Уи
ихиҿы иччоз илаӷырӡ ақәкьасон. Аха дгылан иара иҽырхаҵан,
адгьыл даласазшәа деиқәҟаца…
– Иа, Анцәа, – иҳәеит ргәыла, аҭаҳмада, ашҭа агәҭа данаақәгыла,
– иумырӡын абри аҩнаҭа, иумыркьаҭан аҵеи
еиқәиҵаз ахәышҭаара. Уара Сеилаҳ, Анцәа сиҳәоит, умарымажаханы,
иухшо, ирыхшо рзыҳәан аҭыӡҭыԥқәа ԥшаауа Анцәа
уҟаиҵааит!
Сеилаҳ ауха ихала аҩны даагылеит. Амца иагымхарц
азыҳәан, уажәы-уажәы ахьаца мҿы ақәиҵон. Иаргьы игәышԥ
хәыҷы ахәшҭаара иаҭан дыҿҳәатәан, жәытә-натә аахыс иабацәа
ишыҟарҵалоз еиԥш, дыцәарц иҭахымызт. Ашарахь
инеиаанӡа амцеи иареи еицәажәон:
«Амца, уара уԥсҭаҵагоуп», – амца днахәлацәажәеит
Сеилаҳ.
«Уара уԥсҭазаароуп, Сеилаҳ», – инхәыҵаҷҷеит аԥырӷқәа
ааиҿалашан.
– «Уара уҟамызҭгьы, сара сыԥсы ҭазҵодаз? Уаб
ихәышҭаара зырԥходаз?..»
«Сара уԥсы ҭасҵеит амца, саб ихәышҭаара урԥхарц азы.
Абри аҩны алҩаҵә ахылҵырц азы. Амца аԥсуа жәлар ирыгымхарц азы…»
«Сара сзымцоу убри азоуп», – аҳәеит амца еишьылӡа
абзқәа ҩышьҭҳәа. – «Амца зҭаху дсырԥхарц азыҳәан. Амца
зҭаху сеиқәимҵар, знык сыццышәхар, нас схала еиқәылашьа
сымаӡам…»
Сеилаҳ амца иаҳәаз аҭак аҟаҵара ацымхәрас, адәахьы
дындәылҵын амҿырҟәара икыдгылаз аҟынтә амҿы ааган
амца инақәиҵеит. Амцеи-амцеи неиҿалашан, аҩны аҭӡамцқәа
аалаша-лашеит. Убасҟан ацәырдаӷәы ихы шнықәиҵаҵәҟьаз
ацәа дынҭанагалан аԥхыӡгьы ибеит:
«Уан дукәыхшоуп, уан, ҳаҩны шԥаурлашеи!» – ҳәа ахышә
даалагылахт иан, данҭыԥҳаз еиԥш длаша-лашо.
«Ҳаит, афырхаҵа, Сеилаҳ!» – иаб Марыҭхәа ибжьы аагеит амҿырҟәара ахькыдгылаз аҟнытәи. – «Сара амҿырҟәара
зузаансыжьыз, агәра згон схәышҭаара амца шагумыжьуаз»,
– иаргьы мҿык иман дааҩналан амца инақәиҵеит.
«Умшәааит, нан, уаха ухала уахьыҟоу, саргьы абра уааигәа
сыҟазаауеит…»
– «Ибҳәо закәызеи бара аԥҳәыс?» – Марыҭхәа иԥҳәыс
дналықәцәҟьеит. – «Ари дхаҵоуп, амца ихала иахьеиқәиҵаз
бымбаӡои?! Уаҳа ирцәарангьы дыҟам…»
Лара лыҷкәын бла хаала дааихәаԥшны ус лҳәеит:
«Уажәшьҭа сгәы ҭынчуп…»
«Саргьы», – иҳәеит Марыҭхәа.
Убасҟан дырҳаны ацәа даалҵит Сеилаҳ. Иаразнак икәша-мыкәша днаԥшы-ааԥшит, аха иангьы-иабгьы ыҟамызт. Аҩны
дындәылҟьан ашҭа днықәыххит. Уа иааигәыдԥсалеит
ашьхақәа
иаарывҵыҵыз амра ашәахәақәа…
Сеилаҳ илҩаҵә иҩеиз баны ашҭа иҭалаз аҭаҳмада, «Умарымажахааит,
иухшаз ирыхшаз рзыҳәан аҭыӡҭыԥқәа уԥшаауа
уҟалааит!» – ҳәа ииҳәаз, ԥҳәыс данааига ашьҭахь ус
дзыҟамлеит, аха аԥҳа дихшеит. Аԥсны ахи-аҵыхәеи лыԥшӡареи,
леиҿартәашьеи, лааӡареи, иаламыҽхәоз аӡәы дыҟамызт.
Сеилаҳ иԥҳәыси иареи рыԥсҭазаара лара лакәын…
Ахәыҷы дышиҵәҟьаз ауа-аҭынха, аҳабла зегьы ааизаны
ахьӡ лыхьӡҵара напы адыркит. Еимактәхеит, еиҿактәхеит.
Шьоукы Гәында, Нарҭаа раҳәшьа лыхьӡ лыхьӡзааит рҳәеит.
Аҵыхәтәаны зегьы акаҿы еизааибаган Анан лыхьӡырҵеит.
Лангьы лабгьы уи иақәшаҳаҭхеит.
Анан амзаҿеиԥш лызҳара иаҿын. Лангьы лабгьы ирҭахгәышьан
иашьак ма еҳәшьак даалывагыларц, аха урҭ ргәыӷра
лҵшәа амамкәа иаанханы иҟан…
Уахык, ашара шьарда шагыз, дцәырҳаны ацәа даалҵын,
ииарҭа днықәтәеит Сеилаҳ, дахьыҟоу цқьа изеилымкаауа…
– Иухьзеи?! – уаанӡа ицәамыз иԥҳәыс Адгьанашьа лыбжьы наиқәлыргеит.
Иара акыр аамҭа ҿымҭ ахышә икылҷҷоз амза ашәахәақәа
дрыхәаԥшуан. Нас урҭ иблақәа нарыҟәганы иԥҳәыси иареи
рыгәҭа игылаз агарахь днаԥшит. Амаалықь дыцәан, амза
ашәахәа еиԥш драҳаҭӡа…
– Иухьзеи сымҳәеи, уара? – Анан дҿыхар ҳәа дшәаны
лыбжьы ныҵакӡан иаалыргеит Адгьанашьа.
Сеилаҳ иԥсы ҩеины иҟырҟы иҵагылан. Иҿы изеихыхуамызт. Аԥхыӡ иибаз иԥҳәыс илеиҳәар иҭахымхеит, аха лара
дыхҭалкит:
– Иҟалазеи, уара, зҿумҭуазеи, ԥхыӡ бааԥс убама?
– Ааи, ԥхыӡк збеит, аха, – еидара хьанҭак даҵоушәа акәын
дшыҟаз.
Адгьанашьа лхаҵеи лареи ԥшьышықәса ишеицынхозгьы,
ас дцәырҳаны дааԥшуа длымбацызт. Ҽынла дышҭынчыз еиԥш
уахынлагь ицәа ҭынчын. Ажәҩанаҿ аеҵәақәа шеиҿалашо
еиԥш акәын, хаҵеи ԥҳәыси еиҿаччо ишеицынхоз. Иара ахы
шьҭихыр, лара аҵыхәа даҵалон. Иԥҳәыс аԥҳал аашьҭхны
аӡыхь ахь ддәықәлар, иара иаалымԥаан дцаны аӡы ааигон. Сеилаҳ ажәқәа хьаны аныгақәа рыла ахш анааигалакь,
лара ипашәӡа илраӡон. Убри ахш шылраӡоз еиԥш акәын
лыԥсҭазаара раӡаны ишымҩаԥылгоз. Асас дырҭаар, иԥхӡы
илабаанӡа, ихәы рхианы аишәа дахалыртәон. Лылахь еиқәны
уаҩы димбацызт. Данцәажәозгьы амра ашәахәа еиԥш дуҿалашон.
Жәытә-натә аахыс аԥсуа ҩнаҭа еиҿызкаауаз дыруаӡәкын…
– Сара исзеилымкааит уаха иухьыз? – аиарҭа дҩылҟьан,
лымаҭәақәа аалшәҵаны, аҿыцәаара иаҿыз аԥырӷқәа, зхы
хәыз акәасҭӷақәа нарықәҵан днарыҭәҳәеит. Сеилаҳ иҩны
амца еиқәҵараз Анцәа ираҭәеишьаны акәын ишыҟаз. Избанзар ицәахьаз рхәышҭаара, жәаҩа шықәса анихыҵуаз
еиқәиҵаз амца иахьа уажәраанӡа имырцәакәа иааигон. Убри
акәын даргьы еидызҳәалоз…
Сеилаҳ ашацкыра даҵагылан ахәлара иааимнахаанӡа
аус иуан. Аԥхӡы илҵуан ахра иалыжжуа арҩаш еиԥш. Аха
уи иԥхӡы иланарбон икәша-мыкәша еихашьшьы игылаз аԥсабара иахылҵуаз аҳауа. Сеилаҳ имч амч ацнаҵон
ихәышҭаараҿы амца анеиқәыз. Иҩны алҩаҵә анахылҵуаз.
Уи иани иаби рыԥсы иабоит ҳәа акәын дшазхәыцуаз. Џьанаҭ
иартәоит ҳәа агәра игон. Убри алагь иԥсы ҭан…
Иԥҳәыс амца шыҩеиҵылхыз аниба, иаргьы имаҭәақәа
ааишәҵаны аарцә лаԥхьа арымӡ днықәтәеит, Аҩыџьагьы
уажәы рхәыцрақәа Анан лҿы акәын иахьыҟаз…
– Иҟалазеи, иухьзеи? – даангыларцгьы лгәы иҭамызт Адгьанашьа. – Аԥхыӡ цәгьа убазар, уи иақәымшәаргьы ҟалоит,
ианбыкәыз ԥхыӡла аԥсҭазаара анымҩаԥысуаз? – лҳәеит, аха
лыгәгьы ҭзыӡаауан…
Иԥҳәыс дышшәаз гәеиҭеит Сеилаҳ. Ихьызгьы аахьымӡӷишьеит,
аха уажәшьҭа ирҽеир акәын. Уи аҟара хырҩа амҭакәа
даацәажәеит:
– Аиаша бҳәеит. Ианбыкәыз аԥхыӡ ала ауаа раԥхьаҟа ирлахьынҵахо
иацымныҟәар ҟамло ианыҟалахьаз! Доусы илахь
иану дақәшәоит.
– Нас иубазеи ԥхыӡс?
– Аԥхыӡ иубо ааҳәны ианыҟалалогьы ыҟоуп.
– Ааи, усгьы рҳәоит…
Убасҟан агара дахьгараз дааҳәацымцит, лқьышәқәа неимахәан
дҵәуарцы инақәылкит. Аха лан агара анаалырҵысы,
убри дазыԥшызшәа, лҽаарҭынчны ацәа лыҽналҭеит. Сеилаҳ
ихы ҩышьҭхны Анан дналҿаԥшын, гәаныла усгьы наиҳәеит
«Анцәа иузааиго зегьы бзиоуп», – ҳәа. Нас иԥҳәыс лахь
ҿааиҭит:
– Даара ԥхыӡ маанак збеит иаха. Абри ахәыблы, хҩык ауаа
шлақәа рԥаҵақәа ршьамхаҿы илеиуа иаақәтәахит. Руаӡәк
еиҳа акьаҿ палтыҟсашәа иҟаз: «Ҳара ҳшацәоуп», – иҳәахын
наҟ-ааҟ иватәаз ихысга нацәа нарықәикит. «Анан, ԥсынҵры
зауша, дызшаз ҳара ҳауп, лаԥхьаҟа илԥеиԥшу, уи Анцәа иоуп
издыруа, ҳара ауаҩы иԥсы аҭаҵара ауп иаҳуалу. Дшәаҳҭеит
Анцәа хша, убри шәлыхӡыӡаала. Избанзар уаҳагьы хшара дшәоураны шәыҟаӡам», – иҳәан, ахәыблы инықәԥрааны
ицеит рыхҩыкгьы. Ахәыҷы лахь санынаԥш, дабаҟахыз, агара
дгараӡамызт. Баргьы бгәаҭеиуа бахьгылаз бнапаҿы дыбкымызт. Нас Анан ҳәа саныҳәҳәа, сцәырҳаны саалҵит.
Аҭаҷкәым андраҵәо еиԥш еиҵалеит лгәы Адгьанашьа.
Лоуразоуроу ддысит. Имқәацеит лқьышәқәа, имҵысит лнацәкьарақәа.
Лыбз ҩаны илҿахеит, ажәак лзымҳәо. Лгәы аус
ауазу иамуазу еилкаашьа лымамызт, лоуразоуроу дҟьаҟьаӡа
дышәхьан. Ашацәа уаҳа ахшара дшәоуам ҳәа ирҳәаз
акәымызт уажәы хьаас илымаз, ахәыҷы агара дгарамкәа
дахьцаз дахьааз лхаҵа иахьимбоз ауп. «Лаԥхьаҟа
илԥеиԥшхозеи?
» – лгәы дынҭаҵәааит Адгьанашьа. Убасҟан
илулакгьы лхы даиааины, имқәацоз лыбз лҿаҩжәҩан ала
иаарбааӡан ус лҳәеит.
– Акәапеи азна аӡы дәылган адәахьы икаҭәа. Уԥхыӡ цәгьа-мыцәгьазар, уи иаман ицааит.
Сеилаҳ ишьамхы ҵарқәа рыла, амархәац дахьӡаны ахәда
акәараӷ ахазыршәуаз, уажәы аарла дҩышьҭырхын, акәапеи
азна аӡы адәахьы индәылган икаҭәо ибжьы ашҭа инықәҩыртә
инаиргеит:
– Абри аӡы адгьыл ишналабо еиԥш, сыԥхыӡ мцыԥхыӡны,
Анан лыԥсҭазаара иналаӡааит! – Иҭацәыз акәапеи ыркәаталеиуа
аҩны данааҩнала, иԥҳәыс ахәыҷы дгархны дылкын. Сеилаҳ аԥхыӡ имбаӡазшәа, наҟ инеихашҭны ихы-иҿы
аалашеит. Анан лакәзар, амца иахылҵуаз алашара дацлашон. Лыхәда ԥшӡа кылшәҭраан, лыџьымшьқәа кыдыхәхәала,
лқьышә чаҳаржәқәа татаӡа, лыбла маахырқәа цәыҵыԥхо,
лыхцәы сса, аиқәареи аԥшьреи еимаркуа, Нарҭаа раҳәшьа
Гәында-ԥшӡа дызбахьадаз, аха убри длеиԥшха азҳара даҿын.
Анцәа иакәын уажәшьҭа знапы даныз.
– Анцәа иҳаҭәеишьо зегьы бзиоуп, ихьышьаргәыҵа сакәыхшоуп.
Баргьы саргьы ҳахьӡ зларҳәаша аҭыԥҳа диит…
Убри нахыс Анан мшызҳа илызҳауан. Иаҳа-иаҳа дҩеидасцыԥхьаӡа,
лыԥшӡара аԥшӡара еиԥшымызт. Араса быца
еиԥш дкахәхәа илызҳаит шықәсқәак рыла. Лани лаби рзыҳәан
дыԥсҭазааран. Аҩны иааима, адәыхьы дырбама, илԥылоз
лықәныҳәон. Дызвысуаз ажәа ԥшӡа лышьҭарҳәон. «Сыбла
цәгьазар, аӡаӡ алоуп», – ҳәа рҳәон зықәрахь инеихьаз.
Лара аҿабызшәа хаа лҿан. Ацәажәара данналагалакь,
мра шәахәақәа лҽахәмарра иалагон. Дӡахуан, дԥон, дықәҵон.
Убас еиԥш ныҟәашәак лыман, илакьы-лакьуа аӡыжь
иагәылҵәраауа аԥсыӡ даҩызан. Лшьапқәа акалам еиԥш ииашан. Дыҭӷәыцәаа акәын ишлызҳауаз. Ԥҳәысымзар ахаҵа
ишиашоу ибла дхыԥшыломызт. Лыбжьы ныҵакны акәын
дышцәажәоз… «Анан леиԥш, шәыԥшӡаны, шәааӡааны Анцәа
шәҟаиҵааит», – ҳәа акәын ишылзырҳәоз.
Усҟантәи аамҭаз аԥсуаа рзыҳәан аныҳәара акраҵанакәан.
Аныҳәара зыхәҭаз иакәын ирныҳәоз. Изыхәҭамыз иаҵәца
ркуамызт. Аԥсуаа идырныҳәоз, ицқьаз ауаҩ иакәын. Знапы ҟьашьымыз, зхәы иаҭәҳәаны изфоз, ақыҭан унеишь-уааишь ҳәа зарҳәоз. Убырҭ реиԥш иҟаз ракәын Анангьы
дыздырныҳәоз.
Ларгьы урҭ рныҳәара дышьҭнакәыцәаазшәа
лызҳара иаҿын. Лоура иақәнагахаша ахшыҩгьы ацҩалгон
мшы зҳа…
Жәаа шықәса данырҭагыла, амза ангәылҭәаауа еиԥш дҟалеит.
Дҭыԥҳа наӡахеит… Анапы иашьцыло ашьабысҭа ҽырба-ҽырбо ашҭа ианықәу еиԥш акәын ныҟәашәа ԥшӡарыла
дышнаи-ааиуаз. Сасык дааиргьы, лан дналыцхраауан, ахәы
ҟаҵара дауадхалахуаз, зегьы лымпыҵаманшәалахон. Зегьы
дырнаалон. Аха уи лыхьӡ-лыԥша ашҭа иазымкәа иалагеит.
Аԥсаатә ԥшқа аԥырра аамҭа анааилакь аҭра ишхыԥраауа
еиԥш, лашҭа лҭыԥраара аамҭа ааит. Лаб, Сеилаҳ, иҩныҟа
амҩахыҵра иалагеит арԥарцәа еиҿамсқәа, аха илгәаԥхоз
аӡәгьы дыҟамызт. Ус, ҽнак шьыбжьон, агәашә шыҟаз «аԥшәма
уҟоума?» – ҳәа бжьык геит. Анан иаразнак аҩны дындәылҟьан
ашҭа дықәххны лыбжьы налыргеит:
– Аԥшәма дыҟам, аха сара сыҟоуп…
– Сара аԥшәма иакәын исҭахыз…
– Сара аԥшәма иԥҳа соуп, – лҳәан, уаҳа ԥхьа дзымцо уа
дахьгылаз даанхеит.
Дыззыԥшыз аӡәы ргәашә дылагылазшәа даауалуашеит.
Насгьы еснагь лнапаҿы илкыз лхы шьҭыхра ԥагьара иаразнак иналымҟәыҵышшан, дзеиуоу лзымдыруа дааҟалеит. Лаб
имырцәаз ахәышҭаара аԥырӷы еиԥш, деикәаԥхо, ҩныҵҟалагьы
дәныҟалагьы абылра далагеит. Лыбла иабоз агәра лызгомызт.
Лаԥхьаҟа мчык лыгәҭасуан. Ԥсаатәк даашьҭкәыцәаан ажәҩан
ахь дагазшәа, адгьыл лшьапы ықәгылаӡамшәа лбон…
Анан жәаа шықәса данынарҭагыла, дазымхәыцкәа дауҟахыз,
лаԥхьаҟа лыԥсҭазаара шышьақәлыргылашаз. Лҳәаразы
илҭаахьаз арԥарцәа аумаҷхыз, анхацәа инадыркны, ҭауади
аамсҭеи рҟынӡа, аха аԥсҭазааразы урҭ аӡәгьы лхы дылзадымкылеит. Насгьы лхы дахыццакуамызт, лаамҭагьы даԥыҩларц
лҭахымызт. Анцәа илаҭәеишьараны иҟаз амҩа даныԥшылон.
Уажәы уи амҩа даанагеит иара. Абар лаԥхьа дахьгылоу, лара
хәыцрала зхаҿы даҿаԥшуаз… Лхы иадылкылоз, аха илымбацыз, агәашә нҭыц – иара, арахь – лара…
– Арахь ашҭа уҭал, иаарласны сабгьы даауеит, – лҳәеит иаразнак агәашә аалыртит Анан.
– Мап, мап, – иҳәеит иара, дҽыжәҵру дҽыжәымҵру дақәымшәо,
дуалуашо акәадырҭра дахьантәалаз даахахеит.
– Аԥшәма дыҟамкәа, ԥҳәызбак лхала дахьыҟоу анеира ԥсуа
ҵасым…
Афархь мца еиқәуҵар, иаразнак ишыбылуа еиԥш, изеибамдыруаз аҩыџьагьы еидблыло еицәажәон. Рыблақәа убас
иԥхашьон, изеихәамԥшуа, аха арахь еихәамԥшыргьы амуа.
– Сара схала абра сынхаӡом, сангьы сабгьы ыҟоуп, – иаҳа-иаҳа лхы лнапаҿы аагра даҿын Анан.
– Убарҭқәа зегьы, – иаргьы ихы инапаҿы иааган даацәажәеит,
– издыруеит сара бара ибыхьӡугьы, насгьы… – уаҳа
мҳәакәа иҽааникылеит. Даауалуашеит, ииҳәо иҿамшәо
дааҟалеит азныказ, нас, – бара Анан быхьӡыми?..
– Уара? – днеиԥыххылеит ларгьы.
– Маадан…
– Уабанхо?
– Абанҭ ашьхақәа ршьапаҟны, ақыҭа Ахәҵа, – иҟамчы
нархханы уахь дынхьеирԥшит Анан.
Илымбацыз, аха зыӡбахә лаҳахьаз ақыҭа иаразнак бзиа
илбеит. Лыԥсҭазаараҿы лыбла ихымгылацыз, уа ҳаракырак
дықәгылан далаԥшуазшәа дааҟалеит. Аха иаразнак лгәы
ааҭрысит, дҭацаны аҭацаагацәа ашәа ҳәо, уи ақыҭа дналаргалазшәа.
Аҽуаҩ ҷкәынцәа рыҽқәа рыҵԥраауа, рҟамчы
шьҭыбжь дыдроушәа илаҳауан. Ланхәа, лара илымбацыз,
«амра ҳашҭа иҭазгалаз, Анцәа ду ухьышьаргәыҵа сакәыхшоуп», – ҳәа лнапы ыргьежьуа дылԥылозшәа…
Абарҭқәа зегьы ҟалеит али-ԥси рыбжьара. Ақәыԥшра, абзиабара шаҟа иласу аҟара иласны. Ҵҩа змам ҩныҵҟалеи
дәныҟалеи ацәанырра ацны. Макьаназы абзиабара аӡбахә
мҳәаӡакәа, рҩыџьагь убас инеилаҵәеит, шықәсқәак рнеиҩыс
ажәа лниҵахьазшәа. Иаалырҟьан аҩыџьагьы убас еиԥш
хақәиҭрак роуит, рыкәша-мыкәша дара рыда аӡә дыҟоуп ҳәа
иҟамкәа…
Аха иабаҟоу, иара ашҭа дызҭамло, лара ашҭа дызҭымҵуа,
нырцә-аарцә ҩ-ԥеиҩк иқәгылоушәа агәашә илахеит…
– Сара сааит бара бзыҳәан, – игәаӷьит ииулакгьы Маадан.
– Сара сзы уаазар, ашҭа уҭал, – лҳәеит ларгьы, ус лзырҳәаз
лзымдыруа, имарианы иажәа даԥыхьашәар ҳәа дшәаны. –
Уара сабоубахьаз уажәада?
– Ачаа рчараҿ, абра шәқыҭан.
– Ааи, уа сыҟан, аха уара усымбаӡеит.
– Сшыбымбаз збеит азоуп иахьа абра сзааз.
– Аха уи имариахо усым, – аҽаанкылара лҽазылкит Анан.
– Имариам аус урмариозар ауп. Ачаа рчараҿ банызба,
Анцәа сиашьапкит. Абри аԥҳәызба лымҩа сықәҵа, усыцхраа
ҳәа. Сааит, уажәы бара бҿы, сызҵаныҳәаз Анцәа сирманшәаларц.
– Уиқәгәыӷ Анцәа, – лажәақәа еиҳа иаалырԥшқеит Анан. –
Анцәа саргьы дхасҵоит. Иаҳҳәап, сани саби аҩны иҟазҭгьы,
иҟоуҵоз?
– Аҩныҟа снеиуан. Ҽқәак срышьҭоуп сҳәон, баб сиазҵаарын,
суахьад абрахь илбааит, иубахьазар ҳәа. Сара суахьад
ирылган ауп Аԥсҳа ир рзыҳәан аҽқәа ахьынтәырго.
– Нас уара Аԥсҳа дубахьоума? – лыблақәа ааҭылашеит,
Аԥсҳа ихьӡ анлаҳа.
– Сара Аԥсҳа ир сырхыԥхьаӡалоуп. Шықәсык ахь фымз
уа сыҟоуп. Уажәы аакьыскьа шә-ҽык изызгеит. Урҭ рыбжьара, ирықәтәоу арԥарацәа разыҟаҵара уҳәа сара снапы
иҵсыжьуеит. Аԥсҳа мчыбжьык ахь ҩынтә-хынтә аҽқәа ахьыҳабжьо
днеиуеит. Дҳалабжьоит, игәаанагара ҳаиҳәоит. Сара
лымкаала пату сықәиҵоит, сыгәрагьы игоит.
– Анцәа, ауаа, – гәаныла дхәыцуан Анан, – арахь макьана
дарԥысӡоуп, Аԥсҳа иҟынӡа днеиртә еиԥш дышԥаҟалеи?!
– Абыржәы бгәы иаанагаз еилыскааит, Анан, – лгәы дҭатәоушәа
лгәаанагара еиликааит лхы-лҿала. – Аԥсадгьыл зҭаху
рызегь, рымҩа Аԥсҳа ишҟа ихоуп. Уи амҩа зхы ацәызҵәахуагьы
ыҟоуп. Зыԥсадгьыл иаҵазкыз, ихоуп изҵеикуа…
Анан Аԥсҳа ихьӡ лыԥсҭазаара зегьы адҳәалан. Дҵаалон
лара Аԥсҳа ир аҳәса рылоума ҳәа. Аха уажәы Аԥсҳа дызбахьаз, изааигәаз ауаҩы дынылба, иара ихаҭа дылбазшәа
дааҟалеит.
– Ибаргәзеи Аԥсҳа Леон дызбахьоу, – лҳәеит лара,
дгәыргьаҵәа.
– Сара сгәы иҭоу сахьыбыгӡар, аҳҭынра аҟынӡагь бызгап.
Ҳара уа ҳаангыларгьы ҟалоит. Анцәа имч ала Аԥсҳа иааигәа
агылара саԥсаханы сыҟоуп.
– Ишԥеилкаатәу, «иааигәа агылара»
– Сара ихьчаҩцәа шәҩык сырхадоуп.
– Нас уа еснагь уҟоума?
– Мап, ҳаибаԥсахуеит. Иара дзыхьчо зынӡаск хәышә-ҩык
ыҟоуп. Аԥсҳа идыруеит сара сан лхала дшыҟоу. Убри аҟнытә
хақәиҭрақәакгьы сиҭоит. Ара санаауа, ус баша стәаӡом.
Ақыҭақәа снарылс-аарылсуеит. Арԥарцәа еиҿамсқәа аӷәӷәацәа
еидыскылоит.
– Аибашьра ҟалома? – арԥарцәа еиҿамсқәа еидыскылоит
аниҳәа, лгәы ааҭӡыӡааит Анан.
– Мап, аибашьра ҟамлар ауп, аха ар ҳамазар ами, Аԥсҳа
имҽхак дууп. Аԥсны аҳәаақәа шьарда инеиҵыхуп. Убарҭқәа
зегьы инапаҿы аагареи, ахылаԥшреи рзыҳәан, иҳамазароуп
гәылеи шьамхылеи еицназго ар…
– Нас иҟоума ар?
– Ар змам аҳәынҭқарра аҳәаақәа изырҭбаараны дыҟаӡам.
– Аҳәса ыҟоума Аԥсҳа ир аҿы?
– Иҟоуп. Ахацәа ирыҵамхоҵәҟьагьы ыҟоуп. Аҳәа ҟьараҿ
аума, ахыци ахәымпали рҿоума, зегь рыла амацәаз иҭадыршәуеит.
– Сара сцар ҟалома уахь?
– Иҟалоит, аха макьана бықәра аҵанакәам. Уа ирыдыркыло аԥҳәызба ҩажәа шықәса дреиҳазароуп.
Анан Маадан ииҳәаз аалгәамԥхан, усгьы наиалҳәеит:
– Аԥсадгьыл бзиа избо изыҳәан иҟамзароуп ақәра…
– Аԥсҳа убас иҭаххеит, – аҵых иагәылыҷҷо ацәымза еиԥш,
иблақәа лҿалашон Анан. – Аԥсҳа иажәа ажәоуп, уи валашьа
имаӡам. – Нас ԥыҭраамҭак иҽаанкыланы аус ахь диасит. – Сара
сгәы излаанаго ала, сара мацара сакәым иара ҳазшаз Анцәа
дугьы убас иҭахуп, жәаа шықәса зхыҵыз, хаҵа дцароуп ҳәа…
– Хаҵа цара ус имариам, – аалҿыҵҟьеит лара, нас иаалцәымӷхеит.
– Бзиа дубар, зегьы мариахоит.
– Бзиа иубаша дуқәшәар, – лылахь ааиқәҵашәа даацәажәеит
лара. Насгьы лгәылҽанылҵеит лаԥхьа игылоу арԥыс
баша уҩык шиакәымыз. Иуахьад ицәӡызгьы дышрышьҭамыз.
– Сара сааит быӡбахә исаҳаз ала, бзиа избаз бҿы, – игәы
ааиртит Маадан.
Анан дҳашатәараха даанхеит дахьгылаз. Лхы инаркны
лшьапы аҟынӡа мацәысушәа мцак налыхҟьеит, лшьапы хтны
ашьац дылагылазар, иналыҵҩааратәы. Ҳәара аҭахума, абри
азҵаара ус илырмариар лҭахымызт. Аха иара аеҵәа ахаҭа
кыдшәаны лыкәа иҭашәазшәа, ишҟа илоуз ацәанырра даҿагыларц
лҭахымхеит. Убри аҟнытә, уаҳа ииҳәарызеишь ҳәа
дааизыԥшит.
– Анцәа сирманшәалеит бхала бахьызбаз. Ус анакәха,
Анцәа игәы иахәарагьы ҟаҳҵароуп. Сгәы самжьац, сагьажьом.
Бгәы иаҳәозар, аҭаацәара еицыҟаҳҵап…
Ажәҩан агәы шыцқьазгьы, илхадыдызшәа лбеит Анан.
Лхы дазымиааиуа дымчыдахан даанхеит. Лыблақәа хылҩеит,
ихылтит. Лыблақәа анхылҩоз лаԥхьа игылаз арԥыс
дылцәыӡуазшәа
лбон. Ларгьы алашьцара далахон. Лыԥсы
ҭанаҵы лашьцарала лхы мҩаԥылгошәа дааҟалон. Лыблақәа
анхылтлакь, лаԥхьа-лышьҭахь, рашҭа-ргәара – зегьы лашон.
Ажәҩанахьтәи нцәахәык дылбаазшәа дихәаԥшуан Маадан.
«Абар иара», – ҳәа ажәҩан ахьынтәи бжьык лаҳауазшәа
дӡырҩуан.
«Бнапы иантәалеит ахьшьыцба, бнапы ахҩа!» –
ҳәа ллымҳа иҭыҩуан. Адгьыл лыҵасуан, ажәҩан лықәыӷәӷәон.
Аҳауа дшагәылагылазгьы аҳауа лызхомызт. Лыкәша-мыкәша
гәылҭәаауан. Мшәан, лара абри аҩыза ажәа анбалаҳахьаз.
Лаԥхьа игылоу иԥшра исахьа, лымра шәахәақәа икәыршан
даанылымкылар, длымпыҵҵәрааны дцаргьы ҟалон…
Анан лхы-лҿы ҟәымшәышә, амра анҩаҵыԥхо еиԥш илашоз, зны ицәышхон, даҽазынгьы иҟаԥшьы уаркалеихон.
Лшьапсыргәыҵа амца ыҵҟьон, ахәшҭаара ҿҳәаԥалазшәа.
Нас иаалырҟьан ихьшәашәахон, аҵааршә дылаԥалазшәа.
Лара лгәы иаанагомызт абри азҵаара абас иуадаҩхоит ҳәа.
Аха иҟазаап азҵаара, еиҳараӡак зыӡбара уадаҩу, аиҳараӡак
лара лзыҳәан. Лыбла ԥшӡақәа ақаруа еиԥш иҭыԥхоз, зны
алашара рцәыӡуан, нас иара дкаххаа дырбахуан. Иара данылбоз, лыԥсы ҭалон, лхы даиааирцгьы ақәԥара далагон.
Аԥсыӡкҩы
икаҭа иакыз аԥсыӡқәа ԥаҭ-ԥаҭо ишалахо еиԥш,
Маадан
иршәыз акаҭа далахазшәа лбеит. «Изакәы мчузеи, мшәан, ишҟа исыхан сызго?» – ҳәа лхы азҵаара алҭон.
Лара лгәы иаанагаз иара ицәа ианырны, игәы иахәан акәын
дышлыхәаԥшуаз. Насгьы иршәыз акаҭа, лара дызлашәаз,
ишҟа ашьшьыҳәа аахара даҿын. Аха ларгьы лхы лнапаҿы
иааган убасгьы налҳәеит:
– Ажәа иснуҵаз аҭак аҟаҵара ус имариам, – лхы ҩышьҭхынгьы
днеиҿаԥшит. – Абри агәашә ҳалагылан иуасҳәаран
ҳәа иҟоузеи. Схала исыӡбо усым. Сани саби ажәа рысҭахьеит,
џьара схы сырхозар, сышразҵаауа ҳәа…
Анан илҳәаз даара игәаԥхеит Маадан. Уажәы азыҳәан уи
азхон, лышҟа шьаҿак ҟаҵан. Уаҳа илҳәарызеишь ҳәа дшыԥшыз,
лара иаалырҟьан дызқәымгәыӷуаз ажәақәакгьы лҳәеит:
– Насгьы сара макьана схәыҷуп…
Иаргьы даахлафаашәа аҭак налиҭеит.
Схәыҷуп бҳәоит, арахь Аԥсҳа ир брылалар бҭахуп…
– Уи Аԥсадгьыл азҵаароуп…
Сара ажәа ибнысҵаз ауп Аԥсадгьыл еиқәзырхаҵәҟьо.
Изыхәҭоу ианиаамҭоу аҭаацәа далалароуп. Сара бышҟа амҩа
санықәлоз, Анцәа ибжьы саҳаит «уара уца, сара усырманшәалоит» ҳәа…
Анангьы илҭаххеит лгәы аалыртырц. Наԥшыхақә илгәаԥхаз
арԥыс дыҭҵаатәымзи:
– Сара макьана уара усыздырам. Уԥшра-усахьа исгәаԥхаз
алаҳамҵозар.
Анан ирлафны илҳәаз, Маадангьы иаарлафны аҭак ныҟаиҵеит:
– Ҩныҵҟала сеилыбкаар, еиҳагьы сыбгәаԥхараны быҟоуп…
– Усхымыччан, – даацралеит Анан.
– Усҟан абра сахьгылоу быжьра-быжьҵәа сцааит, – ихы
ирқьиаӡеит.
– Ус умҳәан, – лгәы ааҭрысит Анан, лаԥхьа игылаз арԥыс
быжьра-быжьҵәа дцазшәа данаазхәыц. – Ашәира хәарҭам…
– Сеилыбкаарц азыҳәан, Анцәа исаҭәеишьо ажәақәа схы
иасырхәоит.
– Сани саби аауеит…
– Бани баби еснагь рыҩныҟа абзиаразы ихынҳәлааит. Ираҳәа
иаахтны ажәа шыбнысҵаз, ибнызҵаз. Ҳҳәатәы еиқәшәар,
аԥсуа ҵасла ишаԥу еиԥш, ауаа шәзааҳашьҭуеит. Абзераз, –
иҳәан, дахьгылаз дҩаԥан иҽы днақәтәан дныҵашәкәа дцеит.
Лара дгылан, ԥхыӡу лабҿабоу дызлоу лхаҿы илзаамго.
Зынгьы илбахуан ажәҩан далоушәа. Аԥҭақәа дырхьынҳалан
дрыман ицошәа. Нас иаразнак гәҿыӷьрак налхаҳаит. Дыгәхьаалгеит
уажәраанӡа лаԥхьа игылаз арԥыс. Лгәы дыҵалеит,
еибамбеижьҭеи акырҵуазшәа…
– Дад, ари ауаҩ иццакыз дызусҭадаз? – дцааит Сеилаҳ иԥҳәыси
иареи рыԥҳа ишаалыдгылазҵәҟьа.
– Ҽқәак срышьҭоуп иҳәеит, абыржәадагьы дсымбац, –
лыԥсҭазаараҿ раԥхьаӡа акәны амц лҳәеит Анан…
Амра ԥсҭҳәала ԥықәслара амамкәа, ишырҳәо еиԥш, ишам-шамуа ианыҩагыло еишԥхеит Еснаҭ ихысҿы. Уи иблақәа убас
иччеит, ақаруа ҭесԥыҳәа абарфын рахәыц ианахаԥсоу еиԥшха.
Дахьтәаз даанаҳәы-ааҳәит, ибӷа аҭыԥ еиҳа ирманшәаларц
азыҳәан. Сахьихәаԥшуаз аӡы цәқәырԥа иӡсаны еихызҵәаз
еиԥш иԥсы аивгара даҿын. Игәалаҟара бзиахазар акәхап,
иҭагылазаашьа аҽаԥсахит. Сара исҭахызгьы убри акәын…
– Ирымҳәои нас ажәытә уаа, – сара сахь даахьаԥшын
ацәажәара
дналагеит Еснаҭ, – аԥҳәызба хаҵацара ианақәылк,
ӷба шахала дҿоуҳәаргьы дузаанкылом ҳәа. Ала гызмал, абни
ахәыҷӡаҵәҟьа лани лаби лжьеит. Хаҵацара ус адыруеит.
Агәыӷьра ацуп, амцгьы унарҳәоит. Думышьҭырц азыҳәан ахрақәа
еиҿаужьргьы инеиҟәыҭханы дцоит.
Нас, ԥыҭраамҭак акы дшазхәыцуаз мҩашьо, ихы ларҟәны
дкахәыцуан. Саргьы иааԥсаз снацәкьарақәа, еиҵыхуа, еиҵацало
аҩра сҽазсырхион. Нас еиҭа ихы-иҽы аалашан, усгьы
нациҵеит:
– Ицалааит ҳаӡӷабцәа хаҵа. Иҿиааит ҳмилаҭ, – абарҭ ажәақәа
рышьҭахь ихы-иҿы еихаркызшәа, ихәда наикәаҽит. Саргьы
сгәалаҟара неиқәаҳаит. Иуӷрыхозеи уара, Анцәа ииныҳәаша
ауаҩы, шәымҭак иадамзаргьы гәырӷьарак науҿықәымло. Аха,
сара гәаныла исхәыцуаз иара ихаҭа иҳәеит:
– Иҿиааит рмилаҭраҿ, даҽа милаҭкырҿ акәымкәа.
Иара дангыла, сгылеит саргьы. Уи ажәа хьанҭа ииҳәаз,
иара аԥсҭазаара мацара акәымзт иззыхьанҭаз, аԥсуаа зегьы
ҳзы игәырҩа дуун. Уи иара ишихьааз еиԥш, саргьы исхьаан,
ҳажәлар зегьы рзгьы ихьаан. Ауаҩы имаха-шьаха аниҟәҩаауа
иаҩызан. Уажәы ашьшьыҳәа ишьаҿақәа еихго, агәашәахь
иҿынеихеит, аха уанӡа дымнеикәа иаразнак даахьаҳәын
сара сышҟа ҿааиҭит:
– Уаргьы саргьы ҳзынԥышыло амҩа, Аԥсҳа данысхьан.
Аԥсҳа иаара ныҳәа дуны ирзыҟалеит абра инхоз ауаа. Ақыҭақәа
зегьы дрылсны ибазаап. Нас рызегьы џьарак еизганы
драцәажәеит. Уи иреиҳәаз еиҭазҳәода, зқьы шықәса зхыҵхьада,
аха иахааныз ирхааныз, урҭ ирхааныз сара слымҳа
иаҳаз аазгаз иҟынӡа, ииҳәаз ҳәа ирҳәо, иажәа аныхиркәшоз
убас иҳәазаап: «Аԥсуаа рыԥсы ҭазар азхом, иҭазаҵәҟьароуп!»
– ҳәа. Абзиа ҟазҵо иоуп зыхьыӡгьы камшәо, дад, сысас. Зқьы
шықәса инареиҳаны зыхьыӡ камшәаз ауаҩы, аԥхьаҟагьы
ихьӡ кашәара ақәӡам, дзыхӡыӡаауаз ижәлар ыҟанаҵ.
Еиҭа амҩаду ахь днаԥшит иара. Игәы иамыхәоз хәыцрак изааиуазар акәхарын, гәаӷк ихы-иҿы инықәлон, инықәҵуан…
– Уара ианҵала, ушьапы уқәгылазаргьы ианҵала. Мамзар
абри иуасҳәо ажәабжь сара сҿы инҵәон, сыԥсы уаԥшәмахеит
акәымзар…
– Анҵара саҿуп, ажәакгьы касыршәуам, – сҳәеит саргьы,
исеиҳәаз иажәақәа акы бжьахар ҳәа дахьацәшәоз азы игәы
рҭынчуа.
– Убри амш инаркны ашьха ашьапы аҟынӡа, мамзаргьы
ашьха ашьапы иларкны амшын аҟынӡа, ҳара амрагыларахьтәи
аԥсуаа, зшьамхы инанагоз амҩа иқәын, Аԥсҳа дызнысыз
амҩа даргьы анысырц. Уи ишьапы ахьиргылаз, ршьапы дыргыларц. Урҭ рныхақәа ирымҵаныҳәон, рхы-рыԥсы шыдрыцқьоз
еиԥш. Аԥсҳа имҩа анысра иԥшьоу акы еиԥш ирыԥхьаӡон.
Аԥсҳа имҩа ианыз аԥсуара амаҵ иуан. Архышьна еиԥш акәын
аԥсуаа зегьы раԥсуара шеиҿартәаз, – нас ԥыҭрак иԥсы ааивиган, еиҭа иажәабжь дналагеит, – сара схаангьы ҳаԥсадгьыл
азҵаара азыҳәан Аԥсҳа имҩа ҳанын. Аԥсҳа имҩа ҳәа акәын
ишашьҭаз абри амҩа узынԥшыло. Ашьҭахь… – иажәа анагӡаха
имоузшәа ихәда наикәаҽит. «Уԥсы ҭанаҵы уаҳа абри амҩа
узанымԥшылааит!» – ҳәа ҳазшаз диқәшәизшәа дахьтәаз
даанхеит
дҳашҳатәарахан. Саргьы сшәеит дысцәыԥсыр ҳәа.
Аха уаҳа умԥсит, дҩагылеит дбаӷьаӡа. Аӷа агәарԥсазы аԥсра
ааигәара
днеирц иҭахымызт. Ашьҭахь, хыччарак еиԥш даацәажәеит
иара:
– Аԥсҳа имҩа ҳәа ҳзышьҭаз аахыхыны, Бериа ихьӡ ахырҵеит.
Лаврент Бериа ала, ихьӡгьы ала угәаланаршәоит, ҳазфаз,
ҳҵеира ықәызхыз. Иара саргьы сыԥсы шҭаз агәылшьап
сахәлаҳазшәа сылбааздаз. Сыбла шааԥшуаз зхы зхадыршҭыз…
Еснаҭ Званбаиа, игәы иҭыхоз игәаҟрақәа шаҟа иаахтны
исеиҳәоз аҟара, иԥсы еивигон. Ашәаԥыџьаԥ рымахә амра
шәахәа анахьынҳало еиԥш, иԥсҭазаара дахьынҳалан икын.
Уи аҵыхәтәантәи ишықәсқәа аиқәҳәалага акәын. Иԥсҭазаара
зегьы қәԥарыла имҩаԥигеит. Џьара даҵахозаргьы, даҽаџьара
диааиуан. Дызхьынҳалоз амахә кыджәаанӡа икын. Уи импыҵҟьаргьы,
даҽакы дашьҭалон. Ихы игәы анахдыршәоз,
иҽишьыртә аҟынӡа даннаргоз, Аԥсҳа имҩа днанылон. Уи ала
арыӷьарахь иҽиргьежьуан. Ибылгьоз иҟәџьал ахҩа ахаиршәон.
Ажәытәӡатәи Ажәанбара дахьынҳалан икын. Иаамысҭашәара
аамысҭашәара ацҵо, аамҭа цәгьа дагәылсны даалон. Иахьагьы убас ауп сара саԥхьа дышгылоу, аԥшатлакә
зымахәқәа ҟәыбаса иқәнаҵаз аџь ҵла даҩызаха…
Дахьтәаз иҽаарманшәалан ибжьы насықәиргеит:
– Уааины уҭыԥаҿы утәа, ажәабжьҳәара салагоит…
Анан дзыцәахуазма, лиарҭа аԥыргы ылаԥсоушәа, дҳәаҵәы-ҳәаҵәуан. Зны дҩықәтәон акыр аамҭа ашәахь дыԥшуа,
нас дықәион, аха ҽырҭынчшьа аулымахыз. Лхәыцрақәа Маадан дызлацаз амҩа иԥхеибаҵа ианын. Дыҩны днаихьӡарц
лҭахын, аха аԥсуа ԥҳәызба лзы аҳәаақәа рацәоуп. Закәытә
ҭагылазаашьоузеи илзыҟалаз. Шаҟагьы ибзиоузеи, шаҟагьы
ихьанҭоузеи. Мшәан, лара ааԥын акаҭа еиԥш зызҳауаз, лыбла иабози, ллымҳа иаҳауази рыда даҽа хьанҭарак ауаҩы
изы иҟоуп ҳәа иҟамыз. Амра ашәахәа иарԥхоз, амза ҭәымҭа
иацыҭәуаз, зхәыҷреи зҭыԥҳареи хара иацәымцацыз, аԥсаатә
анышәаҳәоз ашәа рыцызҳәоз. Лара лыда ашҭаҿы уаҳа ахшара даныҟамла игәыӷырҭахаз, иԥсынҵрахаз, ақыҭаҿ даҽа
ӡӷабк дир «Анан блеиԥшхааит» ҳәа ирныҳәоз. «Анцәа
рҭыԥҳа,
Ажәеиԥшьаа рҭаца» ҳәа ашәа ианырҵоз, зыблақәа
ӡыжь иаҵәаз, зӡара фырџьаныз, зыхәда ҟыз хәдаз, зыхцәы
қамызуаз, зцәажәара ԥша ҟәандаз, зчыскымҭа цхахәшаз.
Днышьҭалар инҭаҳәахаа ицәоз, ашьыжь амра ашәахәа иацгылоз, иацы иаакылҟьаз арԥыс, афырџьан наумпыҵҟьар
иахькаҳауа
иԥыххааса ишцо еиԥш, дҟәыбаса дигеит…
Анан ианакәызаалакгьы лхаҿы илзаагомызт, абас ӷба шахала аӡәы дҿеиҳәоит ҳәа. Ҳәаа змаӡамкәа илымаз ахақәиҭра,
насгьы уи иагәылгаз амҩа, лара дахьынаԥшуаз иахьынҵәо
ҳәа зымбоз, уажәы уи ахықәаҿ дынхықәгылеит. Уажәы лара
иаартыз ахышә дкылԥшны, ажәҩан агәы иаҵалан иҩеиуаз
амза дахәаԥшуан. Абар иара Маадан иакәхап, илабашьа кны
ауаса дахьрылагылоу, инеиҩсшәа ила аҽырқьақьан иахьтәоу.
Аах, ишԥалҭаху ларгьы, лиарҭа днылҟьан, ашҭа днықәыххны,
Абрыскьыл Жәаныхәантәи дыԥан, Ерцахә дшықәԥалоз еиԥш,
амзаҿы Маадан иаԥхьа дынкаԥарц. Ибла зыжьқәа дынхыԥшыло,
бсыцца ҳәа леиҳәар, мап ацәылымкырц. Аха иабаҟоу
амзеи лареи рыбжьара ԥҭак ныбжьаҳаит. Лыбла дацәыӡит
ларԥыс. Убасҟан, «сан, сан» ҳәа лиарҭа днылҟьан, ахышә
днылаххит.
– Анан, ибыхьзеи, иҟалазеи?.. – ахышә иадгылаз лыԥҳа
даалгәыдылҳәҳәалеит Адгьанашьа. Анан дарыхьҭшьызшәа
акәараҳәа деиҵасуан. Лхаԥыц ссақәа, ибырлашха илзыҵагылаз,
иахьеихакшоз аҷҷа ҳәа рышьҭыбжь гон. Ахьшь иацәшәаны
абард зҽылазыршәыз аҵыс еиԥш, лгәы аҭҳара-аҭҳараҳәа еисуан. Аҵаа зыхшәылаз аӡыжь еиԥш, иқәацомызт
лыблақәа. Акы лҳәарц лҭахын, аха лҿы лзеихыхуамызт…
Лан Адгьанашьа, абыржәы еиԥш дымшәацызт. Лхаԥыц
икылакны илааӡаз лыԥҳа заҵәы, аԥша ҟәанда анасуа еиԥш
иҭынчӡа иҟаз, лара илҳәалон еиԥш «ауаса мҟаа» иаҩызаз,
илыхьзеи абас лҽылыԥсахыртә еиԥш ҳәа лгәы дҭагәжәажәауан.
Шаҟа еидылхәыцзеи, али-ԥси рыбжьара ан…
– Ибыхьзеи, сыԥшқа, иаха аахыс бмыцәаӡакәа изыбхыбгозеи?
– Сышмыцәаз гәабҭама, сан?
– Ааи, игәасҭеит. Иара саргьы сызмыцәеит, – уаҳа лҽалалымгалеит
Адгьанашьа.
Аԥсҭҳәақәа зԥырҵыз амза ашәахәақәа еиҭа ахышә иаакылаԥхеит.
Анан уи ахышә деиҭанадыххылеит. Аха Маадан
уи амзаҿы дгыламызт. Иуасахьча лагьы иааигәа итәамызт
аҽырқьақьан. Ус анакәха, абрахь амҩа дықәзар акәхап ҳәа
агәра го, лқәыԥш хшыҩла даахәыцит. Убри алагьы лгәы лырҭынчит.
Амзахь уаҳа дхьамԥшит лара, избанзар Маадан уа
дышгылоу еиҭа лбахыр, усҟан амҩа иқәлара агәра лзымгар,
лгәы ԥнажәар ҳәа дшәаны. Уажәы днаԥшит агәашәахь, иацы
лыԥсҭазаара ҭынч амца ахьакыз. Аха агәашә шкыдыц икыдын,
анҭыҵгьы ҭынчран. Уи аҭынчра иагәылыҩны илаҳарц лҭахын
«сара ирласны снеиуеит» ҳәа Маадан ибжьы. Уи аҵых ҭынч
далаӡыроуа дгылан акыр аамҭа ахышәаҿы Анан. Амза акәзар,
ажәҩан иагәылаӡсо, ашәахәа ԥсыҽқәа ажәла анырҟьо еиԥш,
адгьыл аҿы ишьҭаԥсо, мзаҭашәарахь ахы рханы ицон…
Анан дааиасын лан дналыватәан ус лҳәеит:
– Бымшәан, сан, зегьы бзиахоит. Убас сгәы исанаҳәоит…
Лыԥҳа аҳауа дшалаз гәалҭеит Адгьанашьа. Убри азы маӡак
лҵәахуазар, илыҵылхырц азы инархаан дналацәажәеит:
– Ус ами нас, бан дбыкәыхшоуп, – дшалагара аалцәуадаҩхеит
Адгьанашьа. – Ҳара ашьац иаӷрамгыло бабгьы саргьы,
бара была ҳаԥсы ҭоуп, ҳажәымҭагьы бара была ишкәакәахароуп.
Баргьы Анцәа убас бирманшәалароуп, иара ихаҭа
дбеигәырӷьан дбықәныҳәо.
Адгьанашьа лхы лыԥҳа лгәы иахьадкылаз, игәалҭеит уажәы
еиҳа аҽшарҭынчыз. Убасҟан дназхәыцит, иацы лхаҵеи
лареи аҩны ианазааигәаха, арԥыск иҽы дҩаԥан дҩақәтәан,
дыццакны дышцаз. Лаб данлазҵаа, ҽқәак дрышьҭан ҳәа
ахьылҳәаз. Аҽы иашьҭоу дҽыжәымҵӡакәа дҵааны дцаргьы
ауеит. Иаразнак еидылхәыцлеит ан. «Амц лҳәеит ала гызмал»,
– лгәы дааҭгәырӷьааит Адгьанашьа. Ус анакәха, дцәырҵит
убама, лыԥҳа амца лзыркыз. Уи дацәымҩашьеит лара. Избан акәзар ларгьы илхылгахьан, лыԥшәма Сеилаҳ Абрыскьыл
раԥхьаӡа данылбаз ауха дызмыцәо ишылхылгаз…
Еснаҭ ацәажәара дааҟәыҵны, агәашә ахь аԥшра далагеит. Сара дсыхәаԥшны данцәажәози, уахь даныԥшуази, ихы-иҿы зынӡаск даҽакын. Уахь даныԥшуаз иблақәа ирхылон
цәымӷрак, ихы-иҿы цәышхон, аҳауа изымхошәа, ахәаҽра
далагон…
– Аа, Аԥсҳа, Аԥсҳа, – иҳәеит иара инцәыҵакшәа, нас сара
сахь даахьаҳәын ицәажәара инациҵеит. – Ажәеи-ажәеи
еихысҳәалоит, аха Аԥсҳаи ҭауади-аамсҭеи ирзеибауз уасҳәар
сҭахын. – Ашәышықәсақәа иргәылсны иааз ажәабжь
акы ицәагымхарц, уи знысыз амҩа днанхәыцлан дналагеит. –
Аԥсҳа аԥсуаа реиҟәшара дақәшаҳаҭымзт, аҭауад, аамсҭа, анхаҩы
ҳәа. Уи згәамԥхақәаз Аԥсны ахи аҵыхәеи рҽааибыҭан,
иара иахь ажәа нарыцҳаит, иалырхыз амш азыҳәан идикыларц. Иаргьы урҭ ирҳәаз дақәшаҳаҭхан, амш алырхит.
Уи аҽны, иара еснагь шьыжьӡа дышгылац еиԥш дҩагылан,
иҽааилаҳәан ддәылҵын, абааш ахь дыҩхалан, амшын агәы
ахыԥшылара далагеит. Уи Аԥсны азыҳәан игәы ахьҭынчымыз
амшын аганахь ала акәын. Иара ир адгьылаҿ ишазыҟаҵаз
еиԥш, амшын аганахь ала уи аҟара иӷәӷәаӡамызт. Аха аԥшаҳәа
зегьы, абыржәы дахьықәгылоу, абааш еиԥш ирӷәӷәаны иман.
Ирзымариамызт еибашьрала амшын изхыҵны Аԥсны ралалара. Абарҭқәа зегьы ихәда иқәыӷәӷәон Аԥсҳа. Иара иҟынӡагьы
шәышықәсала аӡыблара иагәылсны иаауаз аԥсуаа импыҵамӡырц
азыҳәан, иӷәӷәаны икызар акәын Аԥсынра. Убри
азакәын ауаагьы зеилимхуаз…
Еиҭа илаԥш ахьынӡанаӡоз амшын инахганы, аҳҭынра ашьҭахь
данналбаа, иахьа иҟаиҵашаз, дыззыԥшыз, уаҵәы дахьцаша,
амчыбжьы, амызк, зегьы еиқәыршәаны измаз, урҭқәа
ианаамҭаз иҵазҳәоз, зуаҩыбжара инахысхьаз уаҩы еибагак,
ааигәаҵәҟьа дмааикәа, даахырхәан, аҳҭынратә цәажәарыла
ус иҳәеит:
– Аԥсҳа ухаҵкы, ҭауади-аамсҭеи рхаҭарнакцәа, иудукыларц ажәа унызҵахьаз, иахьа иуԥыларц азы иааины иҟоуп.
– Иабаҟоу?
– Ҵаҟа, Ԥсырӡха.
– Уа иҟаз, сара уахь сылбаауеит…
Аԥсҳа дылбааит, дызхьчози, аҩныҵҟатәи амилаҭ рызҵаараз
дзызҵаауази, дыззыӡырҩуази ицны. Дызԥылараны иҟаз рааигәара
данааи, рызегьы еибыҳәан иҟазшәа, еицхырхәеит. Нас,
қәрала иреиҳабыз даарылҵны: «Мшыбзиақәа, Аԥсҳа ухаҵкы!» – ҳәа ҿааиҭит.
– Бзиа жәбааит! – иҳәеит Аԥсҳа инықәшьшәа. Избанзар
иара идыруан урҭ ззааз иаҵанакуаз закәыз. Насгьы, шәаатәақәа
ҳәа мҳәаӡакәа, атәарҭақәа шыҟазгьы, ршьапы ишықәгылаз
днаразҵааит. – Шәаазгазеи, шәзыргәамҵзеи, ҳаҭыр
зықәқәоу?..
– Аԥсҳа ухаҵкы, – қәрала иреиҳабыз, раԥхьа мшыбзиа
зҳәаз, шьаҿақәак иаԥхьаҟа дааскьеит. Заанаҵ ииҳәашаз,
зҽазыҟаҵаны иҟаз, иажәақәа акы рылшәар, егьырҭ еибамгар
ҳәа дшәозшәа, хрыжь-хрыжь, дмыццакӡакәа еишьҭаргылан
иҿынеихеит, – ҳара, Аԥсны инхо ҭауади-аамсҭеи, ҳ-Аԥсадгьыл
ҳхы ацәхьакны ашьҭахь ҳамгылац. Анцәа ду ҳазшаз ибоит. –
Ажәароура Аԥсҳа ишиҭахымыз шидыруазгьы, ииҳәарц ииҭахыз
инациҵеит, – ҳарҭ зегьы ҳаргәаҭеит, ҳаҭыр зқәу Аԥсҳа,
аԥсуаа
ирылоуҳәаз ажәа…
Ажәаҳәаҩ иажәа анагӡаха имҭакәа, инақәырӷәӷәан даацәажәеит
Аԥсҳа:
– Дҭауадума, даамысҭоума, дынхаҩума, Аԥсны аҿаԥхьа
зегь еиҟароуп ҳәа исҳәаз аума шәзыргәаҭеиз?!
– Ааи, ус ауп, ухаҵкы Аԥсҳа, аха ус ииашам. Ҳара ҳазшаз
Анцәа…
Ицәажәоз иажәа анагӡаха иимҭеит Аԥсҳа:
– Уххьы згеит Гьыргәал. Анцәа дынцәоуп, ҳанишаз зегь
ҳаиҟаран. Уажә ауаа ирызныҟәатәуп уаҩҵас. Жәытә-натә аахыс, хыхь, ҵаҟа ҳәа, ҳшеибарххоз, Аԥсны ҵааҳарҟәрыларц
акы ааҳагымхеит. Даара шәаҳаҭыр збоит, шәхаҵкы, Аԥсны
азыҳәан зхы аџьыка ықәызхьоу уаауап, аха иахьа шәыззааз
аус шәареи сареи ҳҿы иаанхааит, ажәлар ирыдҳмырҳап.
Абри саргьы снашәылаҵан, ҳаҭауадреи, ҳаамысҭареи аӡәгьы
иҳамихӡом. Саргьы ишәымысхуеит ҳәа саҿым. Анхацәа рхы
аҟара пату ҳақәырҵоит. Ус анакәха, даргьы ирықәаҳҵап пату,
– ишьҭахьҟа даахьаԥшын, насҭха игылаз ихьчаҩцәа днарылаԥшын,
ибжьы наиргеит:
– Маадан, абранӡа уааскьеишь. Абри арԥыс дынхаҩуп.
Дынхоит
Егры ахықә аҟны, ашьхара иахьаду. Ари макьаназ
дыҷкәыноуп, аха шәихәаԥш иԥшра, исахьа. Нас абри дынхаҩуп
ҳәа ҳаигәҭасрыма?! – Зхы ларҟәны игылаз ажәаҳәаҩы
илаԥш наихиган, ибжьы ҩышьҭхны, еикәшаны игылаз
ираҳартә ҿааиҭит:
– Иаҭахызар дҭауадыз, даамысҭаз, дынхаҩыз, сара сзыҳәан
иҟоу Аԥсны иахәо иоуп… – Аԥсҳа уаҳа абзераз ҳәа нарамҳәаӡакәа,
днарԥырҵны дцеит…
– Аа, иқәақәра згааит, Аԥсҳа, – анкьа ианиаамҭаз еиԥш,
акаҩҳәа ибжьы ааиргеит Еснаҭ. Уи убас ибжьы геит, сҩыга насымпыҵшәарц
акы аасыгымхеит. – Ахаҵа дхаҵазароуп. Убас
дыҟан азоуп, иахьанӡагьы ихьӡ зырҳәо. – Нас амҩадуахь
днаԥшны, иажәа инациҵеит, алажәқәа, иара дызнысыз амҩа,
ихьӡ ахырхит, аха зыхьӡ ахырҵаз ахәымга, ихьӡгьы ыҟам,
иаргьы дыҟам. Дахьжу алаҳәақәаҵәҟьагьы ирзыԥшаауам.
– Деиҭанаԥшит уи амҩадуахь, аха уи аҟара даныԥшылакәа
сара
сахь даахьаҳәын, ус иҳәеит: – Анан Брыскьыл-ԥҳан,
дынхаҩ
ҭыԥҳауп уҳәар ҟалозма. Лыӡбахә заҳаз зегьы дырбар рҭахын. Дызбоз лыршанхон. Еҳ, Анцәа, уара ҳазшаз, аԥсҭазаара
ҳазҭаз, ухьышьаргәыҵа сакәыхшоуп, гәыбӷан сумҭан.
Уара ҳаушеит, уара иаҳзуулакгьы уақәиҭуп, – абарҭ ажәақәа
аниҳәоз, дызҵымҵра еидарак даҵоушәа акәын дыштәаз…
Иара саргьы, сыԥсы ҭанаҵы, Еснаҭ Ажәанба дысхашҭраны
сыҟаӡам. Уи сыблақәа рҿы даанхеит ԥсра зқәым аӡәы
иакәны. Шәынтә днадырҳәы-аадырҳәызаргьы, дшаԥсуаз
ахьихамышҭыз азыҳәан…
Аҭаҳмада Еснаҭ ажәабжь аҳәара даҿын, сара уи анысҵон…
Адгьанашьа лыԥҳа лҭагылашьа зыхҟьаз еилылкаарц маршәкрыла
дазнеит…
– Дазусҭадаз иацы агәашә аҿы ибацәажәоз арԥыс? – иаалырҟьан
дҵааит лан.
– Дсыздырам, исымҳәахьеи ҽқәак дрышьҭан ҳәа… Адгьана-шьа еиҳагьы агәра лгеит Анан амц шылҳәоз. Уи деигәырӷьеит
лара, «амц лҳәазар, илӡо акы лымоуп» ҳәа…
– Еибаҳамҳәахьеи бареи сареи, сыԥшқа, аӡәы ажәа бниҵозар,
ишсабҳәо ала…
– Ус ажәа аӡәы исыдигалар…
– Нас ажәа ахьбыдрымгалаз азоума уаха бызмыцәаз? –
ишылҭахымызгьы лыԥҳа дналықәыӷәӷәеит, – ибзырҵада амц
аҳәара?..
– Амц! – Анан лгәы нҭӡыӡааит, – амц сҳәар сҭахымызт,
аха…
– Нас изыбҳәазеи?!
– Сшәеит…
– Сара бышԥасыцәшәо, сыԥшқа!?
Анан аиаша лымҳәар ада ԥсыхәа шлымамыз лбеит. Нас
иҟаз шыҟаз зегьы лан илзеиҭалҳәеит.
– Дыбгәаԥхама? – лара лыхҭыс аалгәалалыршәеит Адгьанашьа.
– Сыздырам…
– Дыбгәаԥхеит азоуп бызмыртәо, бызмырцәо. – Анан аҭак
ҟалымҵеит. Лхы ларҟәны дтәан. Маадани лареи реицәажәара
лан ианлалҳәа нахыс, лыԥсы лгеит. Лхы лнапаҿы иаалгеит.
Дҩагылан ахышә дынкылԥшны ажәҩан дҩаҵаԥшит. Аха амза
ҭашәахьан, ашарагьы аҽазнакәан…
– Ԥшра-сахьала дыбзиоума, иоура, иҭбаара деиҿкааума,
ицәажәашьа ҟәышума? – Адгьанашьа уажәшьҭа зегьы еилылкаар акәын.
– Иеиӷьу дыҟам…
– Иаҳҳәап дҟалар?
– Уи иеиӷьу дҟалараны дыҟаӡам… Адгьанашьа илбон
лыԥҳа ацәҟьа дшаҿашәаз.
– Нас уаҳа ибеиҳәазеи?
– Иаарласны саауеит иҳәеит.
– Ажәа ибҭама?
– Гаӡас сыбшьома, сан. Шәара сшәазымҵаакәа ажәа
шԥаисҭоз!..
– Быӡбахә иазҳәада?
– Ауаа ирҳәоз ала. Сара исҭахым ауаа сыӡбахә ахьырҳәо.
– Уи цәгьоума, ауаа ибзианы быӡбахә рҳәозар?!
– Изыхәҭоугьы изыхәҭамгьы сышьклаԥшуеит. Убри азоуп
изысҭахым.
– Аԥшӡа зегьы дырҭахуп, – лыӡӷабра аалгәалашәеит ларгьы, – бара сыԥшқа, зынӡаскгьы быҽхәыбымжәан. Саауеит
иҳәазар, даауеит. Деилаҳкаап, ихы-иҵыхәа. Ҳманшәалахар,
Анцәа ду имч ала, иаҳуалу зегь ҟаҳҵап аԥсуаҵасла. Уажәшьҭа
бнықәиан быԥсы шьа, быцәа…
– Ацәара иауам аупеи, – аалҿҟьеит Анан.
– Макьаназы бхы базхәыцла, нас – иара, – Адгьанашьа
илҭахын лыԥҳа дызлашәаз акаҭа далылхырц, аха ари акаҭа
аԥсыӡқәа злашәоз каҭамызт. Лара лхаҭагьы зны уи акаҭа
далашәахьан, ҭыҵшьа лмоуа…
Анан лхы аҵкьыс иара дизхәыцртә дҭаиргылеит Маадан.
Лхы зынӡаск илхашҭит. «Иабаҟаз, мшәан, абри аҩыза амчра?» – ҳәа лнарҳәеит.
Данхәыҷыз лаб ауаргьала дақәыртәан даниргьалоз, ҳаракы
дхалацыԥхьаӡа, лгәы шҭыԥсаауаз еиԥш, уажәгьы ажәҩан
далоушәа лгәы ҭыԥсаауан. Аԥсабара, иара еснагь лыблақәа
ҭзырлашаауаз, уажә зны ицәышхон, даҽазынгьы
иаҵәахон,
нас иссирха илҿалашон. Зегьы реиҳа илҭахыз,
ианылҿалашоз
акәын. Убасҟан, иацы илбаз арԥыс далылбаауан. Ибла ҭыԥхаақәа, еиҭаҳәашьа лзыҟамҵо илымбац
еҵәак иаҩызан. Лара макьаназ иаулдырхуаз шаҟа еҵәа лыԥхьаӡараны
дыҟаз аԥхьаҟа.
Уи аҽны Анан аҩныҟа дыҩнамлеит. Зны ашҭа агәҭа иқәгылаз
ара ҵла ду иалышәшәоз абыгьқәа еизганы џьара
ишьҭалҵон.
Даҽа зныхгьы аҳаскьын қәацәқәа, ашьацра иаԥырхагаз,
ыҵхны агәашә иҭганы ахшьыра иҭалыԥсон. Нас
аҳәарақәа
ашҭа аҵыхәаҿы ашәшьыра иҵаиаз, аӡы наган
идлыржәуан. Ҳәыс ԥшӡак аалхны, иаалгәыҵакны илшьышьуан.
Аха убарҭқәа зегьы аныҟалҵоз, лыблақәа амҩахь акәын
иахьыԥшуаз. Уи иахьазы дшымаауаз шылдыруазгьы, лқәыԥшры
лгәы иланаҳәон, «иудыруазеи» ҳәа…
Лан Адгьанашьагьы лгәы ҭынчымызт. Ахьшьыцба шьҭасны
акәҷышь згаз еиԥш, лызӷаб лгәы-лыԥсы згаз арԥыс, ларгьы
дылбар цәгьа илымбо аҟынӡа днеины дыҟан. Ажәакала, аԥҳагьы
ангьы ԥшын…
Анан шьыбжьон акрыфараз дмааиуашәа анылба, лан лыбжьы налыргеит:
– Анан, бааишь акы ҳнацҳап.
– Исҭахым, – игеит уахьынтәи абжьы.
– Исҳәо бырҳа, бааи ирласны, сҳәеит!..
Анан лан илҳәоз дахыԥомызт азыҳәан, дмыццакӡакәа
иахьылҭахымыз ҭыԥк ахь днаргошәа, абарҵа дныҵалеит.
– Иаҳҳәеит ҳәа, – иаарлафшәа даацәажәеит Адгьанашьа,
– бара быда аӡәгьы бзиабара лмоуц, сарамыжда! Бҽырҭынч,
даауеит уи џьаргьы дцом…
– Даауеит уи, сара избаз иакәзар, даауеит, – агәра гаҵәҟьан
дыҟан Анан.
– Ибхашҭма, сан, исабҳәалоз, саб раԥхьа даныбба, бшиҿхагахааз?
Ус анакәха, абри аҩыза зыхьхьоу сара схала
сакәӡам…
Адырҩаҽныгьы убас дыгәжәажәо ашҭа дықәын, нас шьыбжьышьҭахь
агәашә далаҭыҵырц аҽыҵга ҟалҵеит. Лаб бзиа
иибоз аӡыхь аалгарц, аԥҳал аашьҭыхны уахь дцеит, иаргьы
џьара ааигәа дгылазар, дылбарц азыҳәан…
Аӡыхь ахьҭаз хлаӷьаран улбаар акәын. Уа ҵаҟа ишьҭаз
адәҳәыԥш
иахагылаз абахә иаҵҵәраа илеиуан ачачхалеи
ианылан аӡыхь. Иаакәыршан ахьаца ҵлақәа иахагылаз, рымахәқәа
ихьыдысс иҿаз рыбӷьқәа убас ахьшәашәара ҟарҵон,
кәыркәа ашоураз уаарыхьҭшьыртәы…
Анан абра илыԥсшьарҭан. Данхәыҷызгьы лҩызцәеи лареи
абра акәын хәмарырҭас иахьрымаз. Уажәы лыԥҳал ачачхалеи инаҵаргылан, иԥаны илықәыз лыхцәы ааԥыртланы,
лнапсыргәыҵа инықәҵан аԥша шалырсуаз, лышьҭахьҟа
бжьык геит.
– Мшыбзиақәа, Анан!
Анан зыбжьы газ ауаҩы дылдырын, ишҟа дымхьаҳәит.
– Сара сахь бхьаԥшырцгьы бҭахым ауп?! – игәы намӡо
даацәажәеит
Ҭааран Аимхаа.
– Исҭахым уара уахь ахьаԥшра, – Анангьы инақәырӷәӷәаны
даацәажәеит. – Иахьа уажәраанӡагьы улымҳаҿ изымнеизеи
мап ҳәа иуасҳәаз?
– Сара исҳәо ауп бара бзы ихадароу.
– Уара иуҳәо, уара узы ихадаразааит, – лыԥсы ҩеины
лыхәцәа иҩыҵагылеит Анан, – сара уара суццаӡом…
– Бсыццоит, – ибжьы наимпыҵҟьеит Ҭааран, – сара аҭауад
нага соуп, сбаҭәабымшьарцгьы бгәы иҭабкма?!
– Уара уҭауад нагаҵәҟьазар, инагоу аҭауад ҭыԥҳа дга.
Нхаҩ ҭыԥҳак исзууазеи, уаныҵ наҟ сымҩа.
– Бара ибеиӷьу аҭауад ҭыԥҳа дыҟаӡам ҳтәылаҿы, – иҩныҵҟала
ииҳәоз шаҟа ииашаз здыруадаз, аха, – бара бымҩа
саныҵраны сыҟаӡам сыԥсы ҭанаҵы. Уи амҩа бжьра-быжьҵәа
иҭабганы сагаргьы, уа сангылазаауеит.
– Угылаз нас уа, бжьра-быжьҵәа уагаанӡа. Сара наҟ хара
сувслоит.
Лара лажәа хьанҭақәа игәыдылҵацыԥхьаӡа, иара дхаҳәыршырахон.
Афы исны избжак имнаҟьазшәа дааҟалеит.
«Избан,
– ҩныҵҟала дыҳәҳәон, – сзылымбазеи бзиа, – ҳәа, –
лара дынцәахшоуп, дыбзиоуп, лара данысмоу, нас саҭоумҵан
Анцәа».
Ҭааран Аимхаа, Баалоу ду ҳәа изышьҭаз иԥа иакәын. Баалоу ду рҳәарц азыҳәан иԥсҭазаара амҩа зегьы хьӡыла-ԥшала
данысит. Иуаажәлар рзыҳәан шьарда аԥхӡы каиҭәеит. Илшоз
ала иԥсадгьыл ахыхәыцк алимыршәеит. «Аԥсуа дызусҭада,
урҭ рҩыза ауаа адунеи иқәым», – ҳәа мшын нырцәтәи аӡәы
иахьиҳәаз азыҳәан, иаҳәа ааҭкәыцәааны ихы ихагылаӡамкәа
иааихикәыцәааит.
Ари збаз ауаа, дызхурҟьазеи ҳәа ианиазҵаа: – «Аԥсуа адунеи дықәуп ҳәа агәра имган, сара уи агәра исыргеит, избанзар,
сара саԥсуоуп», – иҳәеит иара. Ҩба-хԥа шықәса рахьынтәи
знык, Баалоу Византиаҟа аҭитә игон, уахьынтә аҽқәа аахәан
иаагон…
Аимхаа Баалоу Константинополь дцан иаара ус имариамызт. Даараӡа иџьамыӷәамҩан иара дызнысуаз. Ӡкәармак
ахьыҵымҵуаз, ахәышҭаара аҵкьыс ишыз аԥслымӡ мҩа анысра. Аха убарҭқәа зегьы раҵкьыс еицәан, ақәылаҩқәа амҩаҿы
ауаа зырҳәуаз. Баалоу уахь ицара, иаара, насгьы уа шаҟа даанхоз зегьы неилаҵаны шықәсыбжак амҩа дықәын. Уахь ихала
дауцахуаз, хышәҩык инареиҳаны, арԥарцәа еиҿамсқәа, аҳәа
знацәа иахазыргьежьуаз, ахҿа амацәаз хы иҭазыршәуаз, ашоуреи, аӡи, амреи зычҳауаз ракәын. Зегь реиҳа урҭ ирылааӡан
ачҳара. Имаҷны ацәажәара. Иагьа аҭагылазаашьа хьанҭа
ианиаргьы, аҭыӡшәа аҟамҵара, ишәарҭахар, рҽеиларҵәара,
зхы иамыхәаз иҵалара. Абарҭқәа зегьы злаз ракәын Баалоу ҩызцәас ишьҭихуазгьы. Урҭ уахь ианцоз изықәтәаз аҽы
ҭоуӷанқәа рнаҩсгьы ирыман амахҽқәа, арахьынтәи – уахьынтәи
аидара иаҵаз. Афатә, арыжәтә амҩан ирҭаххашаз рнаҩсгьы
арахьынтәи иргон: ашыц, ацха, ашә рҩаны, ацәа, иара
убас, арахә-цәагьы, ахыци ахәымпали, аибашьыга аҳәақәеи…
Амҩа иахьықәыз, аҭакар ирықәшуази, насгьы асакараҿ
аԥша цәгьа иасуази, џьамыӷәа цәгьала иҩызцәеи иареи
ишырхыргозгьы,
еибга изҩыда, уаҩԥсыла акгьы рмыхькәа
Константинополь
инеит…
Адырҩаҽны ианааша, ахәаахәҭцәа еизахьан. Урҭ изыԥшын
Баалоу.
– Уаама, аныҟәаҩ ду? – имгәацәа игәы иқәҵан, дтәаа-маауа,
акәата еиԥш наҟ-ааҟ дцыркьуа, ацәқәырԥа далҵызшәа иԥси-иԥси еихьымӡо ҿааиҭит уаҩы палтыҟсак, исахьа цәгьаны.
– Сааит, аха уара сулахәаахәҭӡом, – датәамбакәа даацәажәеит
Баалоу, – акы – умышьҭа цәгьоуп. Хышықәса раԥхьа
саныҟаз аҽқәа исуҭаз амҩа рызхымгакәа хәба ԥсит.
Убарҭ рцымхәра сумҭакәа, аҭитә иаазгаз унапы иасыркраны
сыҟаӡам…
– Сара исхароузеи урҭ аҽқәа амҩан иудыԥсылазар! – дахьгылаз
дҩышьҭԥа-ҩышьҭԥеит апалтыҟса, – ишрыхәҭаз урзымныҟәазар
акәхап. Аҽқәа акрыфара рҭахуп, аӡы дуржәроуп,
рыԥсы дуршьароуп. Урҭ ирҭахқәоу ахьузымдырыз иахҟьаны
иуцәыԥсит. Уажәы рцымхәра сыҭ ҳәа уаасыдгылеит…
Баалоу абри апалтыҟса амалагьы дицәымӷан. Акы –
иԥшра-исахьа изыхгомызт. Ишырҳәо еиԥш, уиҿаԥшны аӡы
узыжәуамызт. Ақды хҵәаха еиԥш дпалтыҟсаӡа, ацәажәара даналагалакь, иԥсы изеивымго, ала анааԥсалакь, абыз шкылнаҳәо
еиԥш, ибыз еиқәаҵәа кылҳәаны, аҳаш-ҳашра далагон.
Ацәажәара данналагоз, еиҳагьы дыччархәхон. Жәацыԥхьаӡа
ихәда аҳампал кылахазшәа дыхәцәырххон. Убасҟан адаӷь
аӡмах ахы ҩҭтаны ианыкәаҽ-кәаҽуа аблақәа ахагәҭахь ишхало еиԥш, ибла цәҟәыншьақәа ихагәҭахь ихалон. Ихҟәазра
иалаӡуаз илымҳақәа, аарла ижьажәпара иагәылыҳәҳәон.
Абас иԥсы изеивымго деимгәазза дшыҟазгьы, аамҭа-аамҭала
иҿы акы нҭаиршәлар акәын. Ишьҭахь игылаз имаҵуҩы,
унаиҭәҳәар, дышкаҳара иҟаз, араӡнытә чарӷә ачашәқәа зныз,
иқьышә ааигәара ианааигалакь, иҿы наираҳауан, амаҵуҩы
уахь ҽыҭк нҭеиҵауан. Иаргьы имҟаҟаӡакәа иналбаадан,
хаҵарак ҟаиҵазшәа, инап кьаҿқәа рыла имгәацәа ашьышьра
далагон…
Абарҭқәа ахьибоз, игәы хынҳәуан Баалоу. Димацәажәар
ауамызт акәымзар, дахьиацәажәоз ихы ихнахуан. Хышықәса
раахыс димбеижьҭеи еиҳагьы дмишәанхеит. Дкьаҿхеит, адгьыл дыҵалазшәа. Ичабра ҟаԥшь, ишәагаа иаҟараз, аҵыхәа
адгьыл аҿ ишьҭаҳәазо, ихпашра инықәшьуа, днаҳәы-ааҳәуа
Баалоу иаԥхьа дахьгылаз, дизычҳауамызт. Нас иԥсы ааилашәан,
ибжьы ҩышьҭихит:
– Хә-ҽык суҭоу, исумҭоу?!.
Апалтыҟса иарма шьапы адгьыл иқәықшо, ибжьы ҵәыҵә
ала ҿааиҭит:
– Мааапп…
– Еи, уа игылоу, – Аԥсны дыҟоушәа ибжьы ӷьеиҩ ааиргеит
Баалоу, – иаазгаз амал аазхәарц зҭахыда?
Аӡыхкыра аноурыжьлакь, аиаҳәа ҭырҭәааны ишдәықәло
еиԥш, рызегьы, сара, сара ҳәа Баалоу ижәлеит. Урҭ наҟ инаскьаны изгылаз, апалтыҟса ицәшәаны акәын. Иара ихьӡын
Маҳмуҭ. Дахьиз, дахьааӡаз, дзааӡа ҳәа аӡәгьы акы издырамызт. Аӡәы иакәым иарахаҭагьы издырамызт. Константинополь акәша-мыкәша дгьылқәа рацәаны иҵакны иман. Аиҳараӡакгьы
малс имаз аҽқәа ракәын. Рабтәылантәи изааргон, мамзаргьы арабцәа абра изырааӡон. Иара иҽыжәла
аазхәоз атәылақәа рацәан, Аԥсныгьы налаҵаны. Абри еиԥш
амал змаз ауаҩы, иара хаҭала аилахәаахәҭраҿ дмааиргьы
ҟалон, аха убри аҟара дкаҷбеин, ҟәрышьк мыцхәны ицәцар
ҳәа дшәон. Шәҩыла имаҵ зуаз аӡәгьы игәра игомызт. Зегьы
иара дырхылаԥшлар акәын, инапы иҵигон.
Имаҵуҩцәа уиаҟара хьаас икымызт. Згәы ҟаиҵоз, ацәгьауреи
ақәылареи рзы иаанкылан имаз ракәын. Урҭ зықәтәаз
рыҽқәа, ҽы иеиԥшымызт. Иркыз абџьар, бџьар иеиԥшымыз.
Еиҳарак дара аԥслымӡ сакарақәарҿ акәын иҵәахны иахьимаз.
Уахь акәын ақәыларақәагьы ахьыҟарҵоз, Константинопольҟа
иаауази, уахьынтәи ицози ахьеимырҵәоз. Убарҭқәа зегьы
бзиаӡан идыруан Баалоу Аимхаа…
Маҳмуҭ апалтыҟса, хәҽык рзыҳәан ихьуаз, Баалоу иааигаз
амал егьырҭ ирымгарц азыҳәан аҽқәа иҭара дақәшаҳаҭхеит…
– Ус анакәхәа, Маҳмуҭ, уареи сареи хазы ҳаицәажәап, –
иҳәеит Баалоу.
Маҳмуҭ уи дақәшаҳаҭхеит. Икәша игылаз ихьчаҩцәа, инапы
анҩышьҭих, наҟ инаскьеит. Убас инаскьеит Баалоу иҩызцәагьы.
– Уара Маҳмуҭ, уздыруеижьҭеи даара акрааҵуеит. Угәы иалымсын, аха аилахәаахәҭраҿ угәра сызгом, уаҳа ламысдарыла усзымныҟәан.
– Ианбыкәу ламысдарыла санузныҟәахьаз?! – дааҟәараҟәанҽеит
Маҳмуҭ, – иаахтны сыргәаара уаҿуп.
– Сара соуп иургәааз, – днацралеит Баалоу, – хә-ҽык еиҳа
иԥсыҽқәаз суҭеит. Убри аҟнытә снацәкьыс зқәыскыз аҽқәа
суҭоит.
Маҳмуҭ уи дааиҵанарӷәӷәеит, аха дақәымшаҳаҭхар ада
ԥсыхәа имамызт.
Ибзиоуп нас, уҭыӡшәамхарц азыҳәан сақәшаҳаҭхап…
Убасҟан Маҳмуҭ ихьчаҩцәа рышҟа днаԥшит. Уи иԥшышьа
шҽеимз гәаиҭеит Баалоу, ахәыц еиҟәызжәоз. Ԥсылман гәымхарак
игәы ишҭеикыз ицәа иалашәеит…
Адырҩаҽны еилгеит еилахәаахәҭуаз. Маҳмуҭ ихаԥыц еихарӷәӷәаны,
игәы иҭеикыз дақәгәыӷны аус напы аиркит. Ҩышә
ҽы рнаҩсангьы егьырахьҟа ирҭахыз аахәан мышқәак рыԥсы
аашьаны, Аԥсныҟа амҩа иқәлеит Баалоу иҩызцәеи иареи…
Маҳмуҭ дауцәахуаз иззицҳаз ауаҩы даанӡа, ишьапқәа
иҵаԥсан ахч тата дықәтәан. Дааиижьҭеи ихаз ада, даҽаӡәы
изы бзиа зымхәыцуаз ауаҩы, ихы иҭагьежьуаз, изқәикыз ацәгьара
анагӡара акәын. Уи наимыгӡар, дыԥсрашәа ихы ибон.
Иԥсы шаҟа еибакуаз аҟара дахәаҽуан. Дхәаҽӡаргьы ҟалон
дыззыԥшыз ауаҩы дмаазҭгьы.
– Насар, уаама? – аарла иҿы еихихит Маҳмуҭ.
– Сыхиоуп исыдуҵо анагӡараз, – иҳәеит иааҩналаз ауаҩы
еиқәа, зԥаҵақәа зҿачыз, аха зхы-зҿы бзиан иааԥшуаз. Зыблақәа
алым аблақәа реиԥш зхыԥшылара цәгьаз. Иӡара ҭкәыцәаа,
ижәҩахырқәа иаарылан, икьакьаны. Иҟәынҳәалаз аҳәа
архәара
асаара ишьҭасуа, уи аҳәа еиԥш имахәҿақәагьы
ауны…
– Сылам, Насар, уцәа иаламшәазеи сызуԥхьаз?
– Уара угәаанагара сара еснагь сцәа иалашәоит, – ас даниԥхьалакь
дыззиԥхьоз идыруан, игәаанагара зеиликаазгьы…
Насар дзызкыз ақәыларақәа ракәын. Уи иман шәҩык
асакараҿ ахнычҳара змаз, ибзиангьы иазыҟаҵаз, згәы намӡоз,
зҽеидызкылаз абрагьыҩцәа. Ауаҩы ихы ахҵәара ныҳәак
еиԥш ишьон. Рнапы ашьа ахьшызаргьы измыӡәӡәоз.
– Дааит ани аԥсуа еиҭа, – ибжьы ныҵакны ҿааиҭит Маҳмуҭ,
– дааит, аха амыждараз дааит. Иареи сареи ҳаивҵанагалеит,
дахьсырхәыроуп игәӷәаны…
– Нас исыдуҵозеи?
– Иҟәаҟәаса рықәҵара. Ирысҭаз смал абрахь аргьежьра…
– Уи аԥсуа ицу-иаргьы иҟәаҟәаса иқәысҵап, аха шаҟа
суҭозеи сџьабааз?
– Еснагь ҳаилаӡаны ҳазлаҟоу ала, иахьа ҳаибабама уареи
сареи…
– О, мап, – иаразнак иажәа ааирӷәӷәеит Насар, – ақәыларақәа
акуп, ҩбоуп. Иҟоуп шьоукы ҳанрыжәлалакь, ҿыцха аԥслымӡ
зҽылазыжьуа. Мамзаргьы змазара кажьны иҩны ицо.
– Нас уи ала иуҳәарц иуҭахузеи, Насар? – иԥсахы аибакра
иаҿын Маҳмуҭ.
– Исҳәарц исҭаху, сара исмырҳәакәа уара иудыруазарц
ахәҭоуп…
– Иарбан сара издырран иҟоу?
– Аԥсуаа егьырҭ реиԥш, еимбӷьыжәаа еибарыҩны ишымцо.
Маҳмуҭ еиликааит Насар ииҭахыз. Игәаԥжәара иаҵаӷәӷәоз
ацәымӷра, иԥсахы еиқәнаҳәалеит.
– Нас иуҭахузеи убри азы?
– Изыхьӡузеи, «иуҭахузеи»?! – Насар ихаԥыц Маҳмуҭ игәы
иалаирҟацеит, – аԥсуаа ҳарцәынханы ҳҟалар, умал исыргьежьуа абжа…
– Ибзиоуп, ибзиа, – аӡыршы дӡааԥалазшәа, ишьапқәа
ҩышьҭеикәыцәааит
дахьтәаз.
– Иусҭоит абжа, иҵегьы узацысҵоит, сара иудысҵо наугзозар.
– Ианбыкәыз уара исыдуҵо анынасмыгӡалоз? Сара еснагь
сыхиоуп, – иҳәан, адәахьы дындәылҵит Насар.
Ҩымш иныҟәахьан, ахымш раан иахьаангылаз аҭыԥаҿ
ауха дызмыцәеит Баалоу. Ахаҵа нага, ахҿа иацнеиуаз, аӷа
иаҳәа зырбыруаз, игәы ҭынчымызт. Цәа-лашәрак иоун, иааигәаӡаны
ҟамак иҟәаҟәа икыдгылоушәа. Ус дшыгәаҭеиуаз,
илацәа анҭаа, ԥхыӡ бааԥсык ибеит…
Асакара иқәлан инеихуан. Амра убас ала ишуан, рхы
ахьыргара
иақәымшәо. Аԥстәқәа уажәы-уашьҭан икаҳауама
уҳәаратәы ршьамхқәа рыҵаҟәалахьан.
Иҩызцәеи иареи урҭ аҟамчқәа рхырҟьон, икамҳарц, имиарц азыҳәан. Ԥсҭҳәацк ажәҩан агәы ихыршәламызт.
Аԥслымӡра иаҳа-иаҳа ишуан. Баалоу ихы ҩышьҭихызар,
уаӷеимшхара, ажәҩан агәы зегьы рацәаххыраха, иҵыршәааны
иԥырны иаауан махҽк аҵкьыс еиҳаз, амахҽ асахьа змаз ԥсаатә
цәыршәагақәак. Баалоу азныказ рмахҽқәа ԥрыз џьишьеит.
Рыхәда ҵәаҳәқәа ҭҳәаны, рымҵәыжәҩа дуқәа еиҵыхны,
ршьаԥхыц ҵарқәа зхьынҳалаз ршьапқәа ԥыҵәҵәазшәа икалкало, рызегьы еибыҳәан иҟазшәа еицҿыжуан, бжьы бааԥсык
рхылҟьо, дара рахь иаауан.
– Шәкәадырқәа шәрынгылан шәаҳәақәа ҭышәх! – дыҳәҳәеит
Баалоу.
Али-ԥси рыбжьара арԥарцәа ркәадырқәа иҩарынгылан
раҳәақәа рхаҿы иаацырцырит. Уи нахыс еибашьрахеит. Баалоу
ихагьежьуаз аԥсаатәқәа, ибла иҭасырц ианизааигәахалакь,
рыхәдақәа анхиҵәалакь, аԥслымӡра иахьылаҳауаз, еиҟәыжәжәахуан.
Иара убас раҳәақәа дырмацәысуан иара иҩызцәагьы.
Аԥсаатәқәа уаҳа рымч мхошәа анырба, руак иаҳа
зымч ӷәӷәаз рҩызак иҽы даахкәыцәаан даман ицеит. Уаҳа
ԥсҭбара ҟамлеит, иҟәаҟәа-чаҟәа иаанхаз рыда…
– Ҳаиқәхеит, – ҳәа иҳәҳәабжь даанарԥшит Баалоу. Акыр
аамҭа ихаҿы изаагомызт иибаз аԥхыӡ. Нас ауп даназхәыц,
амҩаҿ машәыр иақәшәар шыҟалоз…
Асакара агәы амра кыдшәаны иқәҳазшәа иаҳа-иаҳа ашра
иаҿын. Дара ракәзар, аҳауа рызхомызт, рыԥсы ықәхәаҽуан.
Аха рныҟәашәа иагмызт, ишцац ицон. Ашоура ӷәӷәа иҟаз
рычҳауан, ирзымычҳауаз аԥша аҵасра акәын. Аишазыҳәан
асакара ԥслымӡаҿ аԥшатлакә аҵысра уаӷеимшхаран. Уи
ишу аԥслымӡ убас иарҵәиуан аҳауаҿы, ашьаҟақәа аргылон.
Уаҩума, ԥстәума, аԥслымӡ маҭәаны иршәушәа иеиланаҳәон.
Иаӷьу ҽык уагәыдсылазшәа акәын амч шамаз аԥша. Уканажьыр уаҳа гылашьа уоуамызт, урбылгьо уаман ицалон.
Убасҟан аҽқәа рыблақәа ршәаҳауан, излаҿарҳәауаз маншәалан
рыхәдақәа ирыхшьын. Аԥшасра ианалагалакь, рныҟәара
ааныркылон. Рхи рҵыхәеи еидкыланы рҽеикәырша
рыҽдыркьакьон. Аҽқәеи амахҽқәеи еиларҵәан идыргылон.
Иаразнак апданқәа рышьарҵон, ирҳаны еимбӷьыжәаа имцарц азыҳәан.
Асакараҿ ақәылаҩцәа ақәылара аныҟарҵоз, аԥшатлакә
анҵыслакь акәын. Аԥшатлакә дара рзы уиаҟара ишәарҭамызт.
Раамҭа зегьы уи аԥслымӡ цәҳәыраҿ ирхыргон, иашьцылахьан…
Баалоу иҩызцәеи иареи иаархәаз аҽқәа нарыԥцаны,
рмахҽқәа
аидара нарықәҵан, Аԥсныҟа амҩа ианықәлоз Насар иҩызцәа иман, дгәарымҭартә еиԥш, хара-хара днарышьҭалеит…
Ахәлара ианазааигәаха, рмахҽқәа аидара ирықәыз аарықәхны,
иоурыжьит, аха хара изымцартә аԥданқәа рышьарҵеит.
Ҽқәакгьы убас хәба-хәбала инеидҿарҳәалеит. Даргьы
акы инацҳан, жәаҩы-жәаҩыла рыҽшаны, аҽқәеи амахҽқәеи
ирыкәшо игәарҭон. Даҽа ԥыҭҩык, рыҽқәеи дареи ахьыҟаз
инацәыхараны, ргәырҽанны игылан алашьцара иалаӡырҩуа,
иалаԥшуа, џьара лашарак цәыҵаҷҷозар ҳәа.
Ишеит уи аҵхгьы, ихәлеит уи амшгьы. Еиҭа ҩаха-ҩымш
иныҟәеит. Асакара агәахьы инаскьацыԥхьаза игәы ҭынчымзт
Баалоу. Иара ицәалашәара дзымжьацыз ианаҳәон, ақәылаҩцәа
инахараны ишишьҭаз. Уи аԥхыӡгьы баша ишимбаз…
Аҽны аҭакар кашәеит. Амра акәзар, убас рхы иқәшон,
адырган иану акәтаӷь еиԥш рыџьра иаҿын. Уажәы-уажә амрагыларахь днаԥшуан Баалоу. Аԥша цәырҵуазар убрыстәи
акәын ишцәырҵуазгьы. Ус инаха-раны ашьакақәа реиԥш,
ана-ара аԥслымӡ еиқәаҵәашақәа рыҽҩышьҭырхит. Уи
иацны
аҿаанахеит мрагыларахьынтәи аԥшатлакәгьы. Урҭ
ирышьҭаланы,
маҭәа еиқәаҵәала еилаҳәаны, Баалоу ԥхыӡ
иибаз аԥсаатәқәа иреиԥшха, иҿыжуа, иҳәҳәо, асаба харчыла
раҳәақәа
ҭкәыцәаа иаауан иуагеимшхара ақәылаҩцәа…
– Абыржәоуп ахаҵара анаҭаху! – игәыҭшьаагаха ибжьы наиргеит Баалоу, – сара шәсышьҭал! – еиҭа ибжьы ҵары-ҵыруа
инаиргеит Баалоу. Нас раԥхьа дҩагылан иаауаз ақәылаҩцәа
рышҟа иҿыҩеихеит. Абар-абар ҽыҳәҵәыла еижәыларц акгьы
шрыгмыз: «Шәҽеиҟәышәша!» – ҳәа Баалоу адҵа ныҟаиҵеит.
Уи акәхеит, иаразнак ҩыџьара рҽыршеит. Ақәылаҩцәа ирыхьыз рзымдыруа агәҭа иаанхеит. Аԥсуаа иаразнак идыршәит
еилҵәраауа иҟаз ашахақәа. Урҭ зыхәда иахашәаз ақәылаҩцәа
рыҽқәа инҽыжәыҟьҟьан, иқәшьуа ирыман рҿынархеит. Насар дыҳәҳәеит: «Шәҽеидышәкыл!» – ҳәа. Аха аҽеидкылара
иахьӡаанӡа аԥсуаа рыжәлеит. Аԥшатлакә аҵкьыс дара еилагьежьит. Баалоуи Насари, мацәыс еимҟьарак акәхеит урҭ реидыслара. Насар иаҳәа анимпыҵҟьа, ус иҳәеит:
– Ихҵәа сыхәда, сҽы сшақәтәоу…
Баалоу иаҳәа адәықәҵара ацымхәрас, ишаха ҟәараӷ
ыршәны Насар ихәда инахаршәны иҽы дынҽыжәиҳәеит, аха
иҽкамыжькәа иҽаанкылан ишьапы дҩықәгылан ус иҳәеит,
иҽаарҭаслымны:
– Сшьы ухаҵазар…
– Мап, сара усҭахуп уԥсы шҭоу, – иҳәан, иҽы дааҽыжәҵны
иаԥхьа игылаз Насар иаҳәызба ааиҟәныхны, иақәмырӷәӷәацәакәа
ус иҳәеит:
– Уаргьы саргьы Аԥсныҟа ҳаиццоит, – инапқәа ишьҭахьҟа
гарӡганла иҿаҳәаны аԥслымӡра днылаиртәеит. Насаргьы
ихәда
наикәаҽит дшаҵахаз аниба. Дахьынаԥш-ааԥшлакгьы
зыԥсы
ҭахаз иара иҩызцәа рытҟәахьан. Рыҽқәагьы џьарак
еизырцахьан. Урҭ реидыслара иацҟьаз аԥшатлакәгьы ныҵаба
ицахьан. Иҭынчхаз асакараҿ ибеит иҩызцәа гәыԥҩык шьны
ана-ара ишышьҭаз. Нас еиҭа аҳәара ҟаиҵеит, иҩызцәа зыԥсы
ҭаны иаанхази иареи рыхәдақәа хырссарц…
– Сара атҟәа дысшьуам, – иҳәеит Баалоу, – шәызгоит
Аԥсныҟа, аԥсҭазаарагьы шәысҭоит шәызегьы…
– Сареи аҩызцәеи ҳзыҳәан аԥсҭазаара аԥсам уажәшьҭа, –
иарбанзаалакь гәеиҭаԥарак имаӡамкәа даацәажәеит Насар,
– суҳәоит, ахаҵа иажәа сыманы, ҳшьы ҳазегь абра, ҳахьуго
ауаа ҳхыччо ҳҟаумҵан…
– Сара иуасҳәоит абџьар зкым ауаҩы дшысымшьуа, –
иажәа аахжәаны наҟ днарԥырҵит Баалоу.
Аԥсцәеи абзацәеи ахьеилдыргоз ирбеит рҩызак дышшьыз.
– Абри ида ишьу уаҳа аӡәыр дыҟоума? – дҵааит Баалоу.
– Мап, ихала иоуп, – иҳәеит аԥсы ирҽеира иаҿыз арԥыск.
– Ақәылаҩцәа иҭахаз дара рнапала идшәырж. Урҭгьы уаан,
алаҳәа ирҿашәымҵан. Аԥсы асакаса данышәҵа.
Убасҟан игәалашәеит иԥхыӡ: «Абар сыԥхыӡ ахьыҟалаз. Уи
аԥсаатә еиқәаҵәа иагаз абри ҳҩыза иакәзаарын. Анцәа дишан, Анцәа дигеит…»
Еиҭа иԥсы ааиҭеикырц иҭаххазар акәхап, иажәабжь аҳәара
дааҟәыҵны, лымкаала сара даасыхәаԥшит, сааԥсоу еиликаарц. Саргьы сқьаади сҩыгеи сывараҿы инышьҭаҵан, сҽаасырҭынчит,
маҷк аԥсеивгара сҭахын. Иагьа умҳәан ажәабжь
зҳәо дцәажәоит, ихы дақәиҭуп, ииҳәо акы ицәагымхарц
дазхәыцуа иажәа еиԥшьуа. Уара уи ииҳәо анызҵо, иара
уихьӡароуп. Иажәақәа акы бжьамхароуп. Мшәан сара уи иахьа баша сцама? Исҭахыз, ихатә ԥсҭазаара амҩа, дызнысыз
ирҳәара акәын. Аха иара уи иадиҳәалеит, Аԥсҳа ихаантәи
ажәабжь. Аԥҳәызба ссир Анани, уи ларԥыс Маадани ирыхҳәааны…
– Анан илԥеиԥшхаз, сԥеиԥшхеит саргьы, – иҳәеит иара,
иныҵакшәа ихы шьҭымхӡакәа. Сара исаҳаит ииҳәаз, аха алаҿысымҭит.
Иахькылиго збап ҳәа аҩра сҽазсырхиеит гәаныла
схәыцуа «иаанагозеи, Анан илԥеиԥшхаз сԥеиԥшхеит саргьы»
ҳәа ииҳәаз?.
– Дхаҵан Баалоу Аимхаа, – иажәа дналагеит иара, – Насар
иҩызцәеи иареи тҟәаны Аԥсны иааигеит. Уи шыҟалаз ануҵеит
ҳәа сыҟоуп?
– Ааи, ианысҵеит, – насгьы снаизаҵааит, – дабеигеи Насар?
– Аԥсҳа иахь. Иидыруаз ажәабжьқәак ыҟазаарын. Ашьҭахь
ҳара хылмышҭыхәыс иаҳзыҟалаз…
Уи «ахылмышҭыхәс» ҳәа дызҿыз саргьы издыргәышьон,
аха иара иҿала исырҳәар сҭахын. Сҩыга деиҭанахәаԥшны
иажәа дналагеит…
Баалоу итҟәан иааигаз ақәылаҩцәа реиҳараҩык, Егры
ахықәан инхоз аԥсуаа рыҩнқәы рыҟны иаанрыжьит. Насари,
нас даҽа хҩыки, еиҳа ихадарақәаз, Аԥсҳа изигеит.
– Аԥсҳа ухаҵкы, Баалоу Аимхаа Константинопольнтәи
дхынҳәит. Ахԥатәи агәашәаҿ дыԥшуп, дааҳашьҭыр ҟалома?
– Даашьҭы ирласны, – адҵа ныҟаиҵеит Аԥсҳа, Баалоу
иаара
дааигәырӷьан. Аԥсҳа абааш дналбаан, аҳҭынра ашҭа
днықәлон еиԥш, агәашә иаадыртыз дааҭалеит Баалоу.
– Уахьцо уаалеит, Баалоу, шәеибганы шәгьежьыма?! –
иҳәан, Аԥсҳа инапқәа рџаџаны дааигәыдиҳәҳәалеит.
– Уара умч ала, Аԥсҳа ухаҵкы. Аӡәы дҳацәҭахеит акәымзар,
егьырҭ ҳаибгоуп. Уимоу, сеикәаҳәы-еикәаԥса сааит.
– Еснагь ушаалац еиԥш?
– Мап, уажә еиҳа еиӷьны…
– Уи шԥа?
– Иҭахаз ҭахеит, иаанхаз тҟәаны иаазгеит, рхада днарыдкылан. Урҭ ҳақәлеит асакараҿ, иаагоз ҳамырхырц…
– Дабаҟоу рхада, иутҟәаз?
– Агәашә анҭыҵ.
– Арахь даажәг! – адҵа ныҟаиҵеит Аԥсҳа.
– Аԥсҳа ухаҵкы, – исытҟәаз Насар, ақәыларақәа рахь диасаанӡа,
деибашьҩызаарын. Иара зынӡаск иҽааимыртит, аха
ибзианы дидыруеит арабцәа рыр рхада Ибн-Муҳамед. Уи
Кавказ дақәларц иҽирхиоит ҳәа сеиҳәеит…
Насар деиқәԥах дҿаҳәаны дрыман иааит.
– Дыԥшәыртла! – адҵа ныҟаиҵеит Аԥсҳа. Арԥарцәа Насар
дыԥдыртлоит ҳәа ианалага, иара иҽрымҭакәа ганха днеиҭаԥан
ус иҳәеит:
– Аԥсуаа рхада, уара уӡбахә бзиан исаҳахьан стәылаҿ
суаҩны саныҟаз. Уажәы сыԥсуп, аԥсы анышә дарҭоит. Иԥшәмыртлан
снапқәа, сара уажәшьҭа ахақәиҭра сҭахӡам…
– Абыржәоуп уара еиҳагьы ахақәиҭра ануҭаху. Иԥшәыртла
инапқәа, абра утәа! – иҳәеит Аԥсҳа хаҳәла ичаԥан иҟаҵаз
атәарҭа наирбо.
Насар иҭахымхеит Аԥсҳа иҿаԥхьа атәара.
– Сгылаз, уажәшьҭа аԥсуаа рхада идтәалара саԥсам.
– Баалоу изласеиҳәаз ала, уара уеибашыҩын?
– Сара санеибашьуаз аамҭа цахьеит. Уажәшьҭа сыҭҟәоуп.
Ианбыкәыз атҟәа пату аниқәыз?! Суҳәоит, атҟәа ишихәҭоу
усызныҟәарц.
– Сара уара ахақәаиҭра усҭоит. Абра уаансыжьуеит ҳәа
сгәы иҭаӡам, уца уԥсадгьыл ахь.
– Ахьы уардын сақәыртәын сдәықәуҵаргьы, сышьҭахьҟа
сгьежьраны сыҟаӡам. Уа иаԥҵоуп: ирытҟәаз ауаҩы дрымԥыхьашәар,
аҽқәа дырцырҳәаны, маха-маха деимҿыржәжәоит.
Сгәы иаанагоит ус ахьыҟарҵо иашоуп ҳәа. Сара саныруаҩыз,
ахьӡ-аԥша ансымаз, усҟан аԥсра Анцәа исаҭәаимшьеит…
– Уажәы узҿыз?
– Ақәылара. Убри иахҟьаны ауп абыржәы уаԥхьа сызгылоу.
– Хьӡи-ԥшеи ахьумаз арра узаҟәыҵзеи?
– Ҳара ҳҿы аруаҩ ихныҟәгара цәгьоуп. Сара ахшара рацәа
сымоуп. Убарҭқәа рзы малк рҳатәын. Ҭуџьар дук сидикылеит.
Сқәылан иаазгоз амал абжа сиҭон.
– Иарбан ру уара узлаз?
– Аҵыхәтәаны Ибн-Муҳамед иҿы сыҟан. Иумбои аԥсҭазаара
шыҟоу, ахныҟәгараз арабцәа рыр аҟынӡагьы снанагеит…
Аԥсҳа идыруан, арабцәа рыр рхада, хыԥхьаӡарала ирацәоу,
зымч дуу ар шимаз. Аха уи агәра изыргаша ауаҩы
диқәшәеит уажәы.
– Ирымчузеи Муҳамед ир?
– Даараӡа иӷәӷәоуп.
– Хыԥхьаӡарала шаҟаҩы ыҟоузеи?
– Сара схаан ҩышә нызқьҩык ыҟан.
– Еибашьыгала ишԥеиқәшәоу?
– Зда царҭа амам. Иарбан хырӷәӷәарҭазаалакгьы раанкылара уадаҩуп.
– Абри иубо сара схырӷәӷәарҭақәагьу?
– Аԥсҳа изҵаарақәа иаҵанакуаз идырит Насар. Уи
иахьынӡаибарҭаз илаԥш нахганы, ус иҳәеит:
– Аллаҳ имҳәааит Мурван Ибн-Муҳамед абранӡа даауа.
– Усҟан иҟалозеи?
– Усҟан аԥсуаа шәусқәа маншәаламхар ҟалоит…
– Дзеиԥшрауаҩузеи Муҳамед?
– Ар реидкылареи, аибашьреи рзыҳәан аллаҳ дишеит.
Дгәымбылџьбароуп. Рыцҳашьара ҳәа издырӡом. Дахьнеиз
атәыла зегьы ццышәитәуеит. Аиҳараӡак аҿар хыишьаауеит.
– Ишсоуҳәара, уара акыр удыруама иара Кавказҟа аибашьра амҩа дықәлоит ҳәа?
– Сара уа саныҟаз иҳәалон, знымзар-зны Кавказ снапаҿы
иаазгароуп ҳәа.
– Ианба?
– Убри аиаша сызуаҳәом.
– Усҟан иудигалама Кавказҟа ддәықәлозар уара уиццар?
– Ааи.
– Нас, уицаауазма?
– Ҳәарада, аха уажәы иаԥхьа самхааит акәымзар… Аԥсҳа
Насар ицәажәара идикылеит лафк еиԥш…
– Ушаалакгьы усгьы уааит.
– Ушааз ауп аус злоу…
– Уара излоуҳәо ала, ушьҭахьҟа гьежьышьа умам? Даҽа
тәылак ахь сыбналоит ҳәа уалагар, сара сҳәаа уахьынтәи
арахь аӡәгьы дышзахымҵуа еиԥш, арахьынтәи уахьгьы аӡә
дахыҵран ҳәа иҟаӡам. Ус анакәха, абра сара сҟны уаанхоит ауп. Узықәшәақәаз ала абра иахьеиӷьу аҭыԥ узыԥшаарым.
Нас мышкы зны утәылахь анеира азин уоуны иҟалар, ажәа
усҭоит ушоусыжьуа ала.
Насар ихы идыруа дааҟалеижьҭеи, еснагь игәы иҭарҵоз агәаӷ
акәын. Иаргьы агәаӷ ада даҽа бзиарак ыҟоуп ҳәа дыҟамызт.
Ауаҩы диааир, дизыкәаҳар, иара изыҳәан гәазырҳаган. Аха
уажәы дызқәымгәыӷӡоз ала иԥсҭазаара анааҳә, дзыднагалаз ауаҩы иҿы ауаҩра аниба, иҵааршәыз игәы аҽаԥсахит.
Аӡынра ааигәахо ианлагалакь, аҵлақәа рыбӷьы шкаԥсо
еиԥш, иҩныҵҟантәи иеиқәаҵәарақәа илаӡыҭуа рҿынархеит.
Убасҟан ихшыҩ гьежьит ахьышьҭрахь…
– Иҭабуп, аԥсуаа рхада, сыкнамҳакәа ахақәиҭра ахьсуҭаз.
Абри сара сҭыԥан уара угылан, ацәгьара сзуны усымԥыхьашәазҭгьы,
укнасҳауан.
– Уи уара! – Аԥсҳа иааигәамԥхеит атҟәа иаахтны ииҳәаз,
– ҳара атҟәа дыкнаҳҳаӡом. Аха иҟаиҵаз шиашам ала ихы
иҳардыруеит. Ҳара ауаҩы дахьаҳшьуа аибашьраҿауп…
Насар ихы лабала иасызшәа инаикәаҽит. Уи лабҿаба ибеит, аԥсуаа рхадагьы даргьы шуаахацәақәаз. Баалоу илагьы
агәра ганы дыҟан, уи асакараҿ ихымҩаԥгашьа ала. Амҩан
иахьааргоз, аидара хьанҭак иаҵамҵакәа, амла иамыркыкәа,
имԥҟакәа, имшьыкәа иахьрызныҟәаз. Уаӷеимышхарахын Насар аԥсуаа дыриааины итҟәазҭгьы. Рыбжаҩык изызҳауа акалам иахадыртәон. Уи иацәынхаз рхи ршьапи еидҿаҳәалан
аԥслымӡ шыра иларыжьуан. Аха иара даҽа џьара даанагеит. Абра аԥсабара шыԥшӡаз, ишыблахкыгаз еиԥш акәын
ауаатәыҩсагь шыҟаз…
– Сара аԥсҭазаара суҭеит, аха ирыԥсыхәоузеи сҩызцәа
атҟәацәа?
– Иахьаҵәҟьа адҵа ҟасҵоит рызегьы абри аҳҭны азааигәара,
қыҭак аҟны еизыргарц. Уара убла иахьабо, уара
уахьырхылаԥшыша…
Насар даауалуашеит, егьнақәикит Леон иҿаԥхьа шьамхыла днагыларц, аха Аԥсҳа уи дахьимгӡеит.
– Уара уеибашыҩуп, аибашыҩы шьамхыла дымгылароуп.
Сара уи аҩыза уаҭәасшьом. Аԥхьаҟа усҭаххаргьы ҟалоит, –
нас, ихьчаҩцәа рахь даахьаҳәны ибжьы наиргеит, – иҩызцәеи
иареи рҭыԥ иқәышәҵа. Аӡәгьы ихы хәыцк алымшәароуп. Уи
сара сыдҵа ауп…
– Ааи, уқәақәра згааит Аԥсҳа Леон Ачба. Убри азоуп ашәышықәсқәа
иргәылган, ухьӡ-уԥша заарго инеимда-ааимдо.
Аԥхьаҟагьы, шәышықәсала ухьыӡ рҳәааит, – абарҭ ажәақәа
зымч ӷәӷәа ҭаз, иара Баалоу ахаҵаӷьеиҩ данцәажәоз еиԥш,
иҳәеит Еснаҭ. Нас илабашьа ҩаиҵаргәан даныҩагыла, саргьы ахьышәҭҳәа сҩагылеит. Инапқәа сыжәҩахыр инықәҵан
амҩаду ахь снарԥшны ус иҳәеит:
– Зыхьыӡ ахырхда, зыхьыӡгьы ахырҵада, иахьа леи-ҳәеи
зну абри амҩа?!.
Урҭ зусҭцәаз, изыхҿиааз сеиҳәахьан азыҳәан, ақәҿысымҭит.
Усҟан исхәыцуаз Аԥсны акәын. «Ауаҩы ицәа иҭамӡо иҟоузеи
», – ҳәа шырҳәо еиԥш, ацәа иҭаӡахьоузеи Аԥсынтәыла.
Насгьы
абри ауаҩ сызҭааз, иагьа дсыргәамҵыргьы, иагьа
ихьаақәа
сыртатыргьы, абри ажәабжь саҳәара дызҿу ақьаад
ианымҵакәа иаанхар, убри акәын ирыцҳарахоз. Анцәа иџьшьоуп,
уи адамра иахьҭеимгалаз…
Амра шьыбжьон агәы ианынхыҵ нахыс, ажәҩан агәы
аҵаԥшра далагеит. Уи иаанагоз сара сизымҵааит, аха иара
ихала иҳәеит:
– Амра шьыбжьы агәахьы ахалара ацәуадаҩуп, аҩада ахалара зегьы ишырцәуадаҩу еиԥш. Аха знык изхалагәышьар,
нас аҵәахаҳа анҿшәо еиԥш, икәкәаӡа илеиуеит, – еиҭа амра
дҩаҵаԥшын, илаԥш шьарда инадырхалан, нас сара сахь
ҿааиҭит:
– Изуцәызӡозеи, сысас, амра аҭашәара ианалаго, убри
аҩыза ацәанырра соуеит, сыԥсы ацҭашәозшәа. Саныԥсуа,
амра анҭашәо сыԥсыр сҭахуп. Амра еиҭагьежьуеит, аха ауаҩы
иоуп имгьежьуа, – нас хәыцрақәак иҽынарыҭаны ԥыҭраамҭак
ус дтәан, икылкаан иаԥхьаҟа дыԥшуа. Ауаҩы дзызхәыцуа иара
имҳәакәа, даҽаӡәы еилкаашьас имоузеи акәымзар, шаҟа маӡа
цәырнагараны иҟоузеи? Раԥхьа саниацәажәа инаркны, сара
еилыскааит, исеиҳәаз иажәа ҟәышқәа рнаҩсгьы, инеиҳангьы
ҩныҵҟала дышбеиаз, ҵыхәаԥцәара змаӡам ацыха ӡыхь еиԥш
уахьынтәи ишаауаз. Абри ауаҩ ихаҿсахьа ала, аԥсуа жәлар
ирхыргахьоу агәаҟрақәа шьарда ишырацәаз убон. Зны-зынла
игәалаҟара шышьҭыҵуаз еиԥш, егькаҳауан, ихы-иҿы
аҽаԥсахуан.
Илахь ианыпҟҟалаз акаҷырақәа, ирныԥшуан
ихигахьаз
ашықәсқәа шџьамыӷәацәгьаз. Аӡыхь анҭабо еиԥш,
иблақәа аҵахь иҭашәашәон. Ҿык-бзык иазҳәомызт уи ахьаа.
Аԥсны адгьыл иҵоу ашьхардацқәа ааҵхны иуржәыргьы,
иазыхҽуамызт. Сара сахь иаахтны ицәыримгоз, аха иара
иҩныҵҟала иӷрыхоз…
– Ишуасҳәахьоу еиԥш, Баалоу Аимхаа хаҵа наган, аха
иара иқәнагаз аԥа димоуит, – иажәа инаԥишьит Еснаҭ, аҩра
салаго-саламго еиликаарц днасыхәаԥшны.
– Абреи аԥареи анеивамгылогьы ыҟами. Баалоу иҩыза
ауаҩы хазына, ауаҩы лаша ҳәа изышьҭаз, дышԥаихшеи убри
иҩыза амаҭ. Цәгьарамзар, ҽеик ҟаимҵо, аҭыԥҳа ссир лылахь
иҷышәуа. Иҩла, сара уи иҟалаз шыҟалаз акакала иуасҳәап.
Анан ачачхалеи иаҵалыргылаз лыԥҳал анҭәы, иааҵхны
лыжәҩа инықәыргылан, аҩныҟа сцоит ҳәа дандәықәла, дналыԥгылан
дааникылеит Ҭааран. Дабацахуаз, аԥҳал лыжәҩа
иаақәхны рыгәҭа иналыргылеит. Лара азныказ иҟалҵара
дақәымшәо даашаҵәы-шаҵәит. Днаивҟьан дцарц инақәылкит,
аха дшимышьҭуаз лбон азы, аҟәараҳәагьы дааиҵасит. Лыбла
даахгылеит Маадан. «Бҽырӷәӷәа, сара сбыхьӡоит уажәыҵәҟьа
», – ҳәа ибжьы ллымҳа инҭыҩит.
– Зегьы акоуп, – иҽхиршәааит Ҭааран, – хаала бсыцымцар,
мчыла бызгоит…
– Ус ахымҩаԥгара азин узҭада?! – дҵәаауама уҳәаратәы
лыбжьы нҭылцеит.
– Исызымҭода, сзызҵаауада?! – ихашәа хада имбеит
иара.
– Уламыс! – ларгьы схьаҵуеит ҳәа лгәы иҭамызт.
– Аламыс аҵкьыс абзиабара еиҳауп…
– Иарбан бзиабароу, угәра згода?!. Абар иахьа хынтәуп,
уареи сареи ҳаимҩалацәам ҳәа уасҳәоижьҭеи…
– Еиҭа басҳәоит, бара ибҳәо акәӡам ара аус злоу, сара
исҳәо ауп…
– Уара иуҳәо, уара иумаз, сара сааигәара уаҳа умааин.
– Иҳабжьагылада?
– Сара исҭаххо дҳабжьагылоит…
– Уи сара наҟ дыбжьызгоит.
– Уиаҟара ухаҵазар, Аԥсҳа арра дануԥхьа, умцози. Егры
нырцә алазқәа рахь уҽуҵәахит…
– Ус слбамырҟәын, – дналықәҟааит иара, – саргьы
схаҵоуп…
– Уи аҟара ухаҵазар, узҭахым аԥҳәызба лымҩа уанымгылан,
– лҳәан, аԥҳал аашьҭкәыцәаан данындәықәлоз, лыжәҩахыр
данааха иналымпыҵҟьан иахьынкаҳаз, иԥыххааса ицеит.
Ларгьы наҟ днаигәҭасны днаивҟьан, убасгьы наиалҳәеит:
– Абри аԥҳал иԥҽыз уаҳа еибуҭар аҳа, уаргьы саргьы ҳус
акы алҵраны иҟам…
– Сара баныстәымха, даҽаӡәгьы битәхараны изыҟалом,
– аҩадара икыдланы иҩеиуаз Анан бжьы шҳамла иналышьҭеиҳәеит.
Убри нахыс агәаӷ ахь диасит Ҭааран. Дҵаауан маӡала, Анан
илышьҭоу, ма ажәа зылҭаз диԥшаарц. Уи ала иурц ишьа. Аха
убас иҟаз аӡәгьы иӡбахә имаҳаит. Иҩызакгьы иеиҳәазаап
улҭахымзар, узлышьҭоузеи ҳәа. «Уажәшьҭа агәаӷ аҟынтәи», –
иҳәеит иаргьы. Убри агәаӷ аԥхьаҟагьы аус ауит…
Анан дгәыҭҟьа-ԥсыҭҟьаха акәын дшыҟаз. Арахь Маадан
имаара. Анахь Ҭааран имақарра. Ҩ-мцакы дрыбжьаханы
дыҟан. Нас ауп лан ианлалҳәа иҟалаз шыҟалаз.
– Бара иабҳәазеи? – лгәы нҭыԥсааит Адгьанашьа.
– Мап ада уаҳа иасҳәараны иҟаз абни ауаҩы хԥара.
– Акыр ҵуама?
– Ааи, уажәшьҭа ԥыҭкгьы ҵуеит.
– Изыбымҳәоз?
– Дсыцрыҵуаз џьысшьон. Уажәшьҭа амақаррахь диасит.
– Игәы иҭоузеи?
– Сара баныстәымха, даҽаӡәы битәхараны зыҟалом,
иҳәеит.
– Уи хәарҭам, нан. Иагьа бымҳәан Аимхаақәа…
– Аимхаақәа, иара ида зегьы бзиоуп. Ииашьара рлымҳа
аҟынӡа инагатәуп, уаҳа ԥсыхәа ыҟаӡам.
– Ус анакәха, баб иаҳәатәуп.
– Ибзиоуп нас, уаҳагьы ԥсыхәа ыҟамзар акәхап… Сеилаҳ
игәылацәа, ауаа нагақәа ҳәа иршьоз, аҳәатәы анагара зылшоз, уа ирҳәоз арахь аагашьа иақәшәоз Баалоу Аимхаа иахь
идәықәиҵеит, ӡӷабк илҭахым, дахыдмырҟьарц азыҳәан…
– Шәахьнеиуа исызиашәҳәа, Аԥсны пату ду зқәу Баалоу,
– уахь иишьҭуаз днарацәажәеит Сеилаҳ. – Шәара шәҳаҭәаҳамшьо
акәым, аха макьаназы имшәыц ӡӷабк, лгәы ишҟа имцазар, мчыла дидаагалар, Анцәагьы иҳаҭәеишьарым, ларгьы
дрыцҳауп. Убри аҟынтә, лангьы саргьы ҳиҳәоит, Баалоу хазына, пату еиқәҵо ҳшыҟоу еиԥш, ҳаанхарц азыҳәан…
Баалоу ауаҩ нага, наҟ ауаа рус зыӡбоз, иаҳаз дацаапкит,
ишԥыкәу сыҷкәын абри аҩыза ихы ишаҭәеишьаз ҳәа. Иара
идыргәышьон, иҷкәын зынӡаскгьы дшыфраҭымыз, иԥшреи
исахьеи рыда. Аха иҷкәын, иҷкәын иакәын, иагьа умҳәан
д-Еимхаан, алаба наивак-ааивакуа дааигон…
Баалоу Сеилаҳ иҟынтәи иааз ажәа риҭеит, иҷкәын дшааникыло ала. Уи напы аиркит иара. Ҽнак шьыбжьон, Баалоу
иуапа ашәшьыраҿ икаршәны дшықәиаз, иҽы ашәаҟьа ақәч
агәашә дааҭалеит Ҭааран.
– Уабаҟаз абри абжьарак?
– Ныҟәара сыҟан.
– Ныҟәара уҟамкәа, – игәы нханы даацәажәеит Баалоу, –
ундәылҵны уцоит умҵаа-умԥшаа, уахьыҟаз умҳәои?
– Егры нырцә, алазқәа рахь сыҟан.
– Ирылухузеи уара убарҭ алазқәа? Зыгага иацәшәо, ашьа
рбар иҵәуо…
– Урҭ ахацәақәагьы рылоуп.
– Ахацәа уҳәоу?! – иааџьеишьеит Баалоу. – Уара ухаҵазар,
уахь акәӡам иахьцатәу, Аԥсҳа ир рахь, иахьуԥхьаз. Уи азы
сурԥхашьахьан, аха даҽазныкгьы сеиҭаурԥхашьеит.
– Уи арбану?
– Узҭахым аԥҳәызба мчыла аҿа лурҳәарц уахьаҿу.
– Уи иаарласны аҿа салҳәараны дыҟоуп…
– Амц умҳәан, – ибжьы ҩышьҭихит Баалоу. – Лаб ауаа
сзааишьҭит, уаҳа лыӡбахә уаламцәажәарц, длыцрыҵааит ҳәа…
– Уи слыцрыҵраны сыҟаӡам, – дыԥхамшьакәа иаб иц
аахьижәеит Ҭааран.
– Улыцрымҵыр, абзиа уақәдыршәарым, – днаиҵаҟьеит
иҷкәын. – Иахьарнахыс уаҳа лыӡбахә уаламцәажәан. Иумузозар, арахь умааин. Сара сашҭа-сгәара пату шамоу иаанхарц
сҭахуп…
Убри аҽны нахыс аҩныҟа ааира даҟәыҵит Ҭааран. Зны
алазқәа рахь дцон, даҽазныхгьы абжьуаа рахь даауан. Аҽвакы
иман, акы ааԥсар, егьи днақәтәо дгәаран. Ашьҭахь иаҳаит,
ҿаҩа қыҭак аҿы инхоз Анан дшиҳәаз. Дҵаа-ԥшаауа
иҿынеихан,
ихьӡи-ижәлеи еиликааит. Игәы иҭеикит уи дыԥшааны,
диацәажәарц. Аха ашьҭахь дзакәыз анеиликаа, иааицәымӷхеит,
аха иԥагьара иҵанаҳәеит иара иажәа иаиргарц.
Иамуӡар, ацәгьарахь диасырц.
Мчыбжьык еиҳаны днымхеит Маадан. Иусқәа дышрылгаҵәҟьаз
дкылҟьа дааит Анан лышҟа. Лара лыблақәа агәашә
ахь икьаԥшхахьаз, дгәалҭеит дшаауаз. Лара иаразнак агәашә
днадыххылан, иаалыртит. Аха иара дҭамлакәа иҽаанкыланы
дналазҵааит:
– Аԥшәмацәа аҩны иҟоума?
– Сара саԥшәымаӡами! – лҳәеит лара, лыбла шәахәақәа
неиҿарԥхо. – Сани саби агаҟа чмазаҩбара ицеит. Аԥахьа
еиԥш агәашә уламхан, абрахь уҭал.
Дааҽыжәҵын, агәашә дааҭалан, аҽхарԥарҭа иаӷәра нахаршәны,
Анан лышҟа иҿааихеит.
– Аҩныҟа уааи, – уахь днеиҭаҟьеит лара.
– Аҩныҟа снеиуеит, анеира санақәиҭхо. Шьаҿа ӷәӷәала
саныҩнало…
– Ҳара ҳаҩны ашә аартуп…
– Зегьыҵәҟьа рзы акәхарым? – Маадан иаармариашәа
дҵааит.
Лара дшәеит Аимхаа итәы идыруазар ҳәа.
– Уааи аҩныҟа, ара адәы уқәгылома.
– Мап, аԥҳәызба лхала дахьыҟоу, ахаҵа инеира ԥсуа намысым, – иҳәан, уа дахьгылаз иҽааникылеит Маадан.
– Иҟалап ус акәзаргьы, – ларгьы уаҳа аҩныҟа димыԥхьакәа
лҽаанылкылеит. Аха илгәаӷьит иҵегь реицәажәара ацҵара. –
Сан иласҳәеит ажәа шыснуҵаз.
– Нас иахылҳәаазеи?
– Макьаназ иахылҳәаараны иҟоузеи…
– Ус анакәха, уажәшьҭа сара исҳәо базыӡырҩы, – аус
ахь дниасит Маадан, – Анцәа ду имч ала иахьа амра каххаа
аԥхара иаҿуп. Бахьынаԥшуагьы иббоит ҳашьхақәа рхы-рҿы шыцқьоу. Амшын агәы акәзаргьы убас икәеикәеиуеит.
Аԥсабара аҽеикәаԥсаны игылоуп, бареи сареи еибаҳҳәо
иазыӡырҩуа. Убас анакәха, абарҭқәа зегьы ҳара иҳақәныҳәоит.
Ҳаиқәшаҳаҭханы, ҳҳәатәы еиқәшәаны, ҳаԥсҭазаара амҩа
ҳаныларц. Хыхь ажәҩан, ҵаҟа адгьыл, сыԥсы ҭанаҵы бгәы
басыргараны сыҟам. Быԥсҭазаара инаԥысшьлоит, бани баби
сырхылаԥшлоит, рхатә ҵеик дрымазар еиԥш. Абарҭ иаасҳәақәо
зегьы маншәалахарц азыҳәан, бзықәшаҳаҭхо бажәа
сҭахуп.
Маадан ацәажәара даҿнаҵы, лара дԥыруа аҳауа далан.
Еҵәас иҟаз зегьы еимылдеит. Амзаҿ дцеит, амра лҽадлырԥхалеит.
Нас адгьыл ахь дылбаан, иаԥхьа дынкаԥрит. Убасҟан
ауп лара цкьа данылба. Лыԥсҭазаарагьы анидылҳәала. Лҿы
ааихыхны даацәажәаанӡа, ҩныҵҟала илҳәеит наӡаӡа иара
ситәуп ҳәа. Нас иара дыззыԥшыз лажәа налҳәеит.
– Уара иахьуҳәо сыҟоуп. Анцәа ҳирманшәалааит, ҳахгьы
ҳахәааит…
– Анцәа зхьышьаргәыҵа сакәыхшоу ибыциҳәааит, –
иҳәан, рҩыџьагьы ааԥын шәахәа еиԥш, наҟ-ааҟ рыблақәа
неилаҵәеит. Убасҟан, апҟақәа ажәҩан агәы рҽамадан ашьхаҟа
рхы рханы ицон. Раԥхьа игылаз аҩызцәа рықәҿнаҭуан:
«Аӡәы унымхан, ак уцәнымхан, шәгәышәҽаныз», – ҳәа. Урҭ
цон ажәҩан рҽаҵаршәны, рхықәкы ашҟа. Апҟақәа ажәҩан
аҿықә иаҵәахаанӡа Анани Маадани лаԥшыла инаскьаргон.
Нас ларԥыс днеиҿаԥшны ус лҳәеит:
– Ажәҩанаҿ шаҟа иԥшӡаны иԥыруазеи апҟақәа…
– Убасҵәҟьа адгьылаҿ уԥшӡаны унхаргьы ҟалоит, – иҳәеит
иара.
Иԥшӡаны аԥсҭазаареи, анхареи рхы назыркит дара. «Аарцә
иеибамбар, нырцә еибабон», – ҳәа ззырҳәоз ракәын. Рыԥсы
ҭанаҵы ирхамышҭуа аамҭан уажәы изҭагылаз. Аԥсҭазаараз,
иреиӷьӡоу аԥсҭазаара. Зегьы раҵкьыс иԥшӡоу, зегьы раҵкьыс
ицқьоу, аӡиас ду ахы ахьыҵнахуа иеиԥшны.
– Уажәшьҭа иҟаҳҵап аԥсуа ҵасла. Бани баби ираҳәа ажәа
шбысҭаз. Ажәа шәынҵареи, ачара аҿҳәареи рзыҳәа, пату
зқәу, еицырдыруа ауаа аасышьҭуеит. –
Анан лыблақәа шшәаз аниба, иҽааникылеит ԥыҭк. Бгәы
рҭынч, – иажәа инациҵеит иара, – зегьы рыла бманшәалахоит.
Абри адунеиаҿ аиқәаҵәа аҵкьыс ашкәакәа еиҳауп, – иҳәан,
дҩаԥан иҽы длақәтәан ашҭа дынҭҟьаны дцеит.
Абыржәоуп еиҳагьы даншәа Анан. Лгәы иаанагеит Ҭааран
аҭыӡшәа иҟаиҵаз идыруеит ҳәа. Мамзар изиҳәарыз, «адунеиаҿ
аиқәаҵәа аҵкьыс ашкәакәа еиҳауп», – ҳәа. Ус анакәха,
урҭ еидыслар ҟалоит. Абарҭқәа еидхәыцло, лнапы акы амкуа
аҩны дыҩнан. Ашкәакәеи аиқәаҵәеи еибаԥсахуа, лылаԥш
иҵашәон. Абас хәыцрашәк деимырххо дышрымаз лани лаби
ааит. Ан лыԥҳа дшыналҿаԥшыҵәҟьаз илдырит Анан акы
дшаргәаҭеиуаз.
Нас лымаршә куа дналазҵааит:
– Даама?
– Дааит.
– Нас?
– Ажәа исҭеит.
– Ианба?
– Ауаа ҳзаарышьҭуеит…
Уи акәхеит. Адгьанашьа лхаҵа иалҳәеит, Анан лхаҵацараз
ажәа шылҭиз. Сеилаҳ уи дацҵымҟьеит, идикылеит ҭынч. Арԥыс
иакәзар, зыӡбахә иаҳахьаз иакәын. Уиала игәы ирҭынчит.
– Арԥыс сара хаҭала дсымбац, аха иӡбахә бзианы ирҳәоит.
Аԥсҳа ир рҿы шәҩык рхы ҭызго дреиууп. Бара иахыбҳәаауазеи?
– Уара иуҳәо сара сахыԥома?!
– Ауаа анбаҳниҵо?
– Иаарласны лҳәеит…
– Бҽазыҟаҵала урҭ рԥылара…
Маадан дыҿҟьаса ақыҭа далан, Аимхаа Ҭааран иԥшааразы.
Иидыруаз аӡәы Ҭааран ишьҭа дхиҵеит. Иара дцозаарын Егры
ахықәахь ихы рханы. Маадан иҽы ишьхәа нарбаны иааирццакит.
Иара аҽгьы ашьхәа арбара абаҭахыз, иаразнак
ахәда ҭҳәаны, ладагьы-ҩадагьы азеиԥшны аҿынанахеит.
Ашьап хьашьқәа адгьыл иахьықәнаргылоз иаҵабгар ҳәа
ишәозшәа,
иаразнак ишьҭнакәыцәаауан. Аӡара убриаҟара
ипан, амгәырхақәа акәадыр злааныркылозеи уҳәартәы. Ахы
азыхәхәаны,
алымҳақәа кьатрацәӡа уажәы-уажәы илеивга-ҩеивнагон. Агәышԥы ҟьаҟьан, агәчама аахыргьежьаан Аԥсҳа
еибашьыгаҽқәа иреиԥшны…
– Уҽы ахы уаах, Ҭааран.
– Узусҭада уара?! – иааицәымӷхеит Ҭааран, деиқәыбџьарха
ауаҩы данихьӡа.
– Изахьӡузеи, узузсҭада?! Саԥсуоуп, ԥсышәала суацәажәоит.
Алаз бызшәа сҳәама?!
– Ирыхьзеи алазқәа!?
– Уара иахьуеиԥшу азыҳәан.
– Уцәажәашьоузеи?!
– Макьана сцәажәашьа умаҳазац…
– Исоуҳәараны иҟоузеи? Иуҭахузеи сара сҟны? Узусҭада?
– Еиҭа уасҳәахоит, саԥсуоуп, слазӡам, анҭ ууацәа реиԥш…
– Уара узлазбо ала иахьакәым скылугоит. Саҳәа сҭумырхын.
– Сумырччан. Уара аҳәа аҭыхра улшозҭгьы, Аԥсҳа ир
шықәсык иадымзаргьы урыламлозеи! Арра иануԥхьа, амгәахь
ухьит. Ҽыҵәахра Егры уҽалажьны алазыжәқәа рахь
уцоит. Аҳәа аҭыхра аҭаххозар, убри ухы, хшыҩ зҭам, убас
иухыскәыцәаап, уаниуаз иухагылаӡамкәа уизшәа. Уаб ауаҩ
нага, Аԥсны азыҳәан зхы аџьыка ықәызххьоу, иаҳаҭыр збоит акәымзар, иухәҭаз уақәсыршәон. Аха сҽааныскылоит, егьа
умҳәан саԥсуоуп.
– Аԥсуараҿгьы акәӡам, сара с-Емхаауп.
– Урҭ Аимхаа дуқәа рыжәла ахьуху, сацәыԥхашьоит сара.
Ҭааран игәы еиҭаԥеит, абри ауаҩ баша-маша дшихьымӡаз
аниба. Аха Анан лус ауп ҳәа ихахьгьы иааиуамызт. Уажәы
ихьӡаз
арԥыс дшиԥырымҵуаз ибон азы, иҽааиқәкшәа диазҵааит:
– Иуҭахузеи сара сҟынтә, суздырам, усыздырам?!
– Уздырырцгьы сҭахӡам, ҳаԥхьаҟагьы унапы скуам.
– Иҟалазеи?
– Улыцрыҵ Анан.
Ахыкәаала игәы иҭашәазшәа, иҽы дахьақәтәаз даагазҽазит. Абыржәшьҭоуп иусқәа шыцәгьаз аниба. Иаԥхьа игылаз
ауаҩы, ус дмариамызт. Убри аҟынтә иахьынӡалшоз иҽааиқәкны
даацәажәеит:
– Уи сара бзиа дызбоит…
– Уара дубоит, аха лара улбо бзиа? – ибжьы ааирӷәӷәеит
Маадан.
– Бзиа слымбар дабацо? – дшәазаргьы ихамхаԥагьара
иҵасуан.
– Иҟоу уасҳәап, Ҭааран, бзиа узымбо аԥҳәызба шықәсык аахыс лымҩа уангылоуп, нхаҩ ҭыԥҳак снапаҿы дышԥасзаамгари
ҳәа. Уи бзиа дзубо, угәы иҭогьы макьана уаҩы издырам.
Убри аҟынтә наҟ улԥырҵ. Мап анакәха, абри ҳазшаз Анцәа
имаҿоуп, абри адгьыл сзықәгылоу быжьра-быжьҵәа сагааит, уԥсырҭа-ужырҭа уаҩы изымԥшаауа ишыҟасҵо. Анан сара
ажәа сылҭахьеит, аҽҳәарагьы ԥаҳҵәоит иаарласны, – иҳәан,
иҽы ишьхәа нарбаны шьарда данынаскьа, даахьаҳәын ибжьы наиқәиргеит: – Уца убрахь, ҽыҵәахырҭас иахьумоу. Лаз
ҭыԥҳак дугар, убри лоуп уара иуқәнагоу…
Ԥыҭраамҭак қәацара иқәымкәа, адабла исызшәа дгылан Ҭааран. Нас ауп ихшыҩ хәымга аус анаиру. Иагьиӡбеит
иаԥхьаҟа еиҵеиҟәаҟәашаз аус. «Сара баныстәымха, иаргьы
битәымхааит», – ҳәа.
Ашхырцәаӷь ицҳазшәа дахьтәаз дҩыҵҟьеит Еснаҭ. Иааиуаз
аӡәы диԥылозшәа ишьапқәа еилаԥсо агәашә ахь иҿынеихеит.
Уи убас дласны дцон, иқәра хьанҭагьы дааннамкылеит. Аха
дымнеиц шысҳәоз, даақәгьежьны арахь ддәықәлеит. Уи
ицәа-ижьы убас деилашит, ҳаӷеимшхара ишьапы хтызҭгьы,
ашьац иҵҩаартәы. Иҩныҵҟа игәы агәараҳәа аус ахьауаз
абжьы
саҳауан. Дааӷазы-ӷазит, дызцәнымхашаз хьаак иӷра
иҭагьежьызшәа.
Ахы зықәшәаз дкаҳаанӡа дшықәгьежьаауа
еиԥш, дахьгылаз ақәгьежьаара далагеит. Сара уи сицхраартә
исылшоз ҳәа акгьы ыҟамызт. Избон игәырҩа аанкылашьа
шамамыз. Сагьшәеит, сыбла ишабо дынкаҳан дыԥсыр ҳәа.
Иҩныҵҟа иӷражьыз агәаӷ даиааиырц иҭахын азыҳәан, аанкылашьа змамыз амчра иланаҵон. О, уи шаҟа гәаӷ дыриааихьааз… Уажәы-уажәы сара сахь акәын дахьхьаԥшуаз. Саргьы
ихы-иҿы ианызбаалон, арыцҳареи, аибареи. Иблақәа ирхызбаалон аԥхьаҟа ажәабжь хлымӡаахк сеиҳәараны дшыҟаз. Аха
сара иҟны сыззааз, иаасеиҳәо зегьы ақьаад анҵара акәын.
Аԥшатлакә аԥсабара еикәарҵәиуа, аҵлақәа хыжәжәаны,
аҵиаақәа рианы, нас ианеилгалакь ашьҭахь, аԥсабара аԥсы
шеивнаго еиԥш, игәаҭеирақәа наихган, иҽааиҭеикит. Убасҟан,
амҩаду ахь днаԥшны, ауахәама дыҩнагылоушәа, илахьиџьымшь ааиӡатәит. Нас дмыццакӡакәа, иҭыԥ аҿы днатәан,
илабашьа ивараҿ иарсыз ааҵхны, игәышԥы инадыргылан
ацәажәара дналагеит…
– Ажәа аарыцҳаит иааиуа асабшаз, Маадан ауаа шааишьҭуаз
ала. Асабшагьы ааит. Рыҽқәа рыҵԥраауа, быжьҩык
асасцәа агәашә иааҭалеит. Сеилаҳ игәыла-изла еидигалахьан. Рхәы-рыԥхь ҟарҵахьан, пату ақәҵан, асасцәа дахьқәа
ԥсуа ҵасла ишрыдыркыло еиԥш.
Аҿаҩа қыҭаҿ еицырдыруаз ауаҩ нага, аԥхьа ажәа зырҭоз,
џьара ицозар, аԥхьа идыргылоз Мархьоу Аблабба, аԥшәмацәеи
асасцәеи неибарԥшны, рнапы ӡәӡәаны аишәа
чара ианынахагыла, ицызгьы, аԥшәмацәагьы мыртәакәа ус
иҳәеит:
– Абзиара ззыҟалаша, абри ашҭа, абри аҩнаҭа, – иара
абри
еиԥш аусқәа рҿы аԥсыӡ азы аҿы ианышьқьыруа
еиԥш, дыззыманшәалаз иажәақәа неихаргыла-ааихаргыло,
дмыццакӡакәа
ацәажәара дналагеит, – Анцәа бла хаала
дшәыхәаԥшааит абри аусаз еиднагалаз зегьы. Сааукәыхшоуп,
ҳазҭоу аԥшәма, ауаҩ нага, анхаҩ бзиа Сеилаҳ. Ҳхәы ҳнапы
аҳаркаанӡа, аԥсуа ҵасла, жәытә-натә аахыс ҳабацәа иааргоз ҳнықәныҟәан, ҳаззааиз аус шәыдаагалоит, – амза ҭәны
ажәҩан агәы ианкыду еиԥш, иажәақәа зегьы гәылҭәааны,
иҿы ааихихцыԥхьаза аҭагылазаашьа бзиаӡа ҟаиҵон. Аишәа
иахагылаз
зегьы лымкаала рыблақәа дхыԥшылон. Амра иазгәышьуа
шырҿалашо еиԥш, зегьы дырҿалашо иажәа инациҵеит:
– Анцәа имч дууп, убри ауп ҳаргьы амч ҳазҭо. Адгьылаҿ
ухы шаҟа иурыманшәало аҟара, иара ҳазшазгьы уигәаԥхоит.
Уи илаԥш хаа агымхааит уашҭа, угәара Сеилаҳ. Иахьа
шәыҩны ашә ҟьаҟьаӡа ишыҟоу инаунагӡахааит. Абри шәашҭа
иҭалазгьы, шәареи ҳареи ҳаигымхааит. Дгьыли-жәҩани
зшаз, абри зшьапы иқәгылан исзыӡырсуа, ҩынтәгьы-хынтәгьы
саашәыкәыхшоуп. Ҳара ҳқыҭаҿ даараӡа пату зқәу Арланаа
рҭаца Хьфаф, лыԥшәма бзиа Лагәысҭан иԥсҭазаара
далҵгәышьахьеит, ажәа бзиа шәзаалыцҳауеит: «Сҿы иҭаргылан
исааӡаз сыҷкәын заҵәы, шәара шәыԥҳа заҵә, мра
шәахәаны шәашҭа иҭаԥхо, наҟ-ааҟ рҩыџьагьы гәаԥхеибашьан
ажәа еимырдазар, уажәшьҭарнахыс лааӡара сара
исаҭәазааит», – ҳәа. Ҳара ҳәа иҟоу, луа-лҭынха, аԥҳәыс ҟәыш
Хьфаф шәыԥҳа лнапы дықәргылан дышныҟәылго агәра
шәҳаргоит, – нас ԥыҭраамҭак иҽаанкылан, ахра ацәқәа иқәтәоу
ашьауардын нырцә-аарцә ахрақәа рахь ишынаԥшы-ааԥшуа еиԥш, иаргьы днаҳәы-ааҳәуа, ибла хаақәа нарҿшьуа,
еиҭа иажәа инациҵеит:
– Сажәа абра ихсыркәшоит, ажәа бзиақәа заҳалаша
аԥшәмацәа. Шәара шәҭак ҳаҳаанӡа, ҳхәы напы ҳзаркуам.
Абри шәеишәа чара шыхиоу еиԥш, шәаԥхьаҟагьы абарақьаҭра
шәыгымхааит.
Аԥшәмацәа рҟынтәи ацәажәара здыз ауаҩы, асас иажәа
данбалго ҳәа дыԥшын. Уи аҭаҳмада ҵҟәашаак, шәагаала ауаҩыбжара
днеиҳаны, дааины адәы даақәлеижьҭеи, ашьац
иаӷрамгылац, цәеижьыла дласкәнатраӡа. Ашәыб зкәаҳаз аԥсабара
еиԥш, дҟәашкакараӡа, жәҩанахьынтәи Анцәа дылбааишьҭызшәа
саси-ԥшәымеи дрылагылан. Нас ажәа даҵаҽырбо,
иқәра иафахьаз ибжьы ала ҿааиҭит:
– Ажәа ԥшӡа ҳадызгалаз Мархьоу Аблабба ҳасасцәа
раԥхьагыла, еснагь уанцәажәозаалакгьы, уҿы ахьы ҭыҵлааит.
Иахьа узланыҟәаз амҩа ада, даҽа цәгьарамҩак уанымлааит.
Еснагь умҩа, лар мҩазааит. Зыхьыӡ ала шәааз аԥҳәыс хазына, Арланаа дуқәа рҭаца, леиԥш аҳәса нагақәа Аԥсны иагымхааит. Хьфаф бзиа иаҳзаалыцҳаз ажәа: «Абри нахыс шәыԥҳа
лааӡарҭа сышәҭ», – ҳәа илҳәаз ҳадаҳкылоит. Лыҩнаҭа
илааӡаша
аҵеира ииуа, урҭ ирхышо рзыҳәан аҭыӡ-ҭыԥқәа
лыԥшаауа,
аманшәалара Анцәа илиҭааит. Арԥыс зхы ҳара
иҳадызкылаз, Аԥсны зегьгьы еицырдыруа, дызқәылаз амҩа –
мҩа нагӡахааит. Анан ԥшӡа Сеилаҳи Адгьанашьи рыԥҳа, ашәҭ
еиԥш ирааӡаз, лара илгәаԥханы шәымҩа дахьықәлаз Анцәа
ду ихьышьаргәыҵа сакәыхшоуп, срықәныҳәоит аҩыџьагь
рыԥсҭазаара еицманшәалахарц. Рыԥҳа Анан иалылхыз амҩа
иақәшаҳаҭуп ангьы абгьы. Иара абра игылоу ауа аҭынха зегьы,
– уажәраанӡа зыҽмырҵысӡакәа ицәажәоз, даанаҳәы-ааҳәын
зегь рхы-рҿқәа днарҿаԥшит, – шәтәа уажәшьҭа, ҳасасцәа
шәхаҵкы. Агәырҩа шәаҳаргеит шәшьапы шәықәргылан…
Аха атәара макьаназы аӡәгьы иҽазикуамызт. Асасцәа
раԥхьагыла Мархьоу иҿаԥшуан, ииҳәарызеишь ҳәа.
– Наҟ-ааҟ абзиарақәа рзы шәеиднагало Анцәа иҟаиҵааит,
иахьа уааԥсыла еиуацәахаз, еилахәхаз. Ҳгәы иаахәеит
аҭак иҳашәҭаз. Шәаргьы еснагь шәгәы иаахәара шәлымҳа
иаҳалааит. Аха ара даҽа ускгьы ҳадуп. Хьфаф ишәзаалыцҳауеит,
абри ҳазҭало амза аанҵәаны, иҩагыло амза хымш
анахыҵуа, лчара ақәлыршәарц.
– Лчара ура, амш бзиа ақәшәааит. Ачара ззылуеи лареи
еигымхааит. Лашҭа ахәыҷыбжьы ҭыҩуа Анцәа ду иҟаиҵааит.
Ишәҳәаз ҳаҳаит, иҳадаҳкылоит. Шәтәақәа, шәхаҵкы сцеит, аишәа чарахь ҳаиасып, – иҳәеит аԥшәмацәа рахьынтә
ацәажәаҩ.
Уи нахыс ашҭаҿы гәырӷьаран…
– Уара уазхәыци, сысас, – ихы насықәикит Еснаҭ Ажәанба,
– убри аҽны закәытә цәажәара ԥшӡаз иҟаз уи аишәа чараҿ.
Уажәоуп ианмаҷхаз акәымзар, ажәытә аҟара иабаҟаз ауаа
нагақәа. Аԥсны иара ахаҭагьы ԥшӡан, аха изырԥшӡоз ауаа
хазынақәагьы аҵагылан. Пату еиқәҵаны еицәажәон. Ражәа
аҳаҭыр ақәын. Дзацәажәоз дзыԥсаз инаԥшьны дихцәажәон.
Иҟамызт ажәытә аԥсуаа рҿы ауаҩы дларҟәны ихцәажәара.
«Ухатәы ӡбаны, ӡбара уца», – ҳәа шырҳәо еиԥш акәын рхы
шымҩаԥыргоз. Аби аԥеи неиҿагылан, ирықәнамгоз ала еицәажәомызт, сара хаҭала акаамеҭ сзыҟалеит акәымзар, –
ихәда наикәаҽит иара. Иблақәа цәыригарц иҭахымызшәа,
акыр аамҭа ҵаҟа дыԥшуан. Нас ихы ҩышьҭхны иажәа инациҵеит:
– Аиҳаби аиҵби пату реиқәҵара, иԥымҵәаӡо агырӡганқәа
реиԥшьра еиԥш иаауан, – иԥсы ааиҭеикырц иҭаххазар акәхап,
иажәа уа иаанкылан, дахьтәаз иҭыԥ изҭынчрамызшәа,
днаҳәы-ааҳәуа аҽырманшәалара далагеит. Сара изҩыз сылаԥш ҭыԥқәак рҿы инахызган, иара иахь снаԥшит. Еснаҭгьы
иажәабжь инациҵарц дыхианы дтәан.
– Иџьоушьаша ауаҩытәыҩса ашәышықәсқәа иргәылсцыԥхьаӡа,
рмилаҭ ҵас бзиақәа рцәыӡуа иалагеит. Убас ҳахьра
иаҿуп аԥсуаагьы. Сара сықәраҿы, ҩныҵҟала шаҟантә
аҽаԥсахзеи
аԥсуара. Аҵас аӡра ухы иқәукып, умилаҭра ануцәыӡлакь
ауп иануаӷеимшхарахо…
Абарҭ ажәақәа аниҳәа, саргьы схы «ҩышьҭхны снеиҿаԥшит.
Иара иҳәан еиԥш, уаӷеимышхаран уи иблақәа рхыԥшылара.
Арацәа ххыра иҿарыԥсазшәа, ихы-иҿы еиқәаҵәахеит. Сыбла
сажьома, иара ицымхәрас сҿаԥхьа даҽаӡәы дтәоума сҳәартә
сгәы ааиҭаԥеит. Уи ииҳәаз зхиҳәааз еилыскаауан. Мшәан,
иара схаҭагьы уи аҭоурых хәымга цәгьаԥсышьа салымҵи.
Иара сара схаҭа схы-сҿы збомызт акәымзар исыԥшшәызгьы
здырхуадаз! Сыԥсҭазаара азыбжак иахьысхызгаз ашьаҭа
ааннамыжьыр ҟалахуазма…
– Уара зымышьҭа бзиоу уаҩызаап, – ихы ҩышьҭхны даасҿаԥшит
Еснаҭ, – Аԥсҳа ду имҩа, Бериа алаԥынҵа икылҟьаз
ииҟьашьыз, иахьа уара шьапымшыла уанысижьҭеи, анҭ алажәқәеи
аҳәажәқәеи анымлеит. Ма, Анцәа ду, сара сшамкәа сызшаз,
сыԥсы ҭанаҵы, усгьы ԥсҭазаара дус исымаз акгьы ыҟамызт,
уара уеиԥш иҟоу аԥсыцқьақәа рыда, абарҭ ҳазфаз алеи
аҳәеи анымло Анцәа иҟаиҵааит…
– Амин, – сҳәеит саргьы, урҭ алеи аҳәеи саргьы сыбжа ҭаҳаҳан
изфахьаз сгәы рзыԥжәо.
– Уара иудырма, сысас, алақәеи аҳәақәеи ҳәа сара сызҿу?
– Издыруеит…
– Убарҭ ирфаз соуп сара…
– Урҭ ирымфацда! – сҳәеит саргьы. Абас ала иареи сареи
ҳгәы иҭыхоз аизааигәахара иалагеит.
– Уара иуцрасзаргьы, зынӡаск урзылбаамдеит, сара сымҟаҟаӡакәа
сшылбаардаз еиԥш. Шәара шәеиқәхеит ԥсылеи
доуҳалеи. Сара сыбаҩ амацара ауп иаанхаз…
– Ҳарҭ зегьы иҵегьы ҳаиқәхон, урҭ рыжәӡы анаҳхьыршьуаз
ҳзеидгылазҭгьы, – ицәажәара снаԥыҩлеит сара. – Аԥсахҩы дыҟамзар, аԥсахра зыҟаломызт ҳәа шырҳәо еиԥш, ҳара-ҳара ҳабжьара иҟалаз аԥсахра, даҽа тәылак аҟны иҟалахьеит
ҳәа сыҟам.
Еснаҭ аԥхьаҟа дызлацәажәараны иҟаз дназхәыцуазар
акәхарын, ихи иареи еицәажәошәа дҟәиҭӡа дтәан. Уи иажәа
далагаанӡа схы инархәаны, иҩнра, иашҭа, ихкаара сылаԥш
нахызгеит. Ҳәара аҭахума, ара аԥсуа инхарҭан. Имаҵурҭеи
икәасқьеи хьыҵәцараха еивагылан. Иказарма еиҵҳәаны,
амрагыларахь ала ашҭа иаваҵаны илашьҭын. Ица,
икәытҵара, досу рҭыԥқәа рҿы игылан. Абоура, ахкаара анҭыҵ,
абрахьынтәи цқьа исзеилымкааз ҵлақәак ирыгәҭагылан. Уи
аҟара
ирацәамкәа рахәқәакгьы уи акәша-мыкәша иҳәуан. Аказарма илацәхыкны аҵеиџь ҭан. Уахьынаԥшуаз ишәыр, иқәаҵа
еихашьшьы игылан. Ишәны иҿаз ажь афҩы лаҳалаҳауа игон.
Абар уажәшьҭа аҿыхра аамҭа ааины иҟан. Абри ауаҩ, зықәра
ду зфахьаз, зхала иахыз, излаилшазеи абас дыцқьа-шәқьа
иҟазаара ҳәа агәаанагара умоурц залшомызт азныказ, аха
ашьҭахь излеилыскааз ала, иашьа иԥҳа зхаҵацара шьардаӡа
ихыԥахьаз, абри аҩнраҿы дыҟазаарын.
– Иугәаԥхама сыҩны-сгәара? – сшынаԥшы-ааԥшуаз гәеиҭазар
акәхап, иаалырҟьаны дсазҵааит. – Иаарласны абрагь
қьаԥҭахоит.
– Избан ус зуҳәо?! – исеиҳәаз сзыхҽуазар ҳәа снеиԥыххылеит,
– уара иухшаз ирыхшаз ыҟами?
Дзымцәажәартә иҟырҟы ак кылахазшәа иҿы ахьыҩеихихыз
уа даанхеит. Лымкаала сыблақәа рхыԥшылара далагеит.
Сара сгәы иаанагеит, абри ашәышықәса иақәлаз илаӷырӡқәа
ҭабахьан ҳәа. Аха ишызбоз, адгьыл иҵхәраан аӡыхь анаауа
еиԥш, иблақәа лаӷырӡыла иҩыхҭәаалеит. Убасҟан иқьышәқәагьы
аҵысра иалагеит. Иԥаҵа иадлан илеиуаз илаӷырӡқәа,
ашьашьал аныԥсасилакь аӡы шацрыкәкәо еиԥш, акәапа-сапаҳәа
иаԥхьа икаҭәон. Анаџьалбеит абриаҟара, ҩныҵҟалеи,
дәныҟалеи ибылхьаз ауаҩы, иабантәи ааигеи абри алаӷырӡ
игәырҩа иҭанарбахьаз?! Аӡәы ихьаа даҽаӡәы идыруазар
адунеи аҿы ахьаақәа маҷхон ҳәа шырҳәо еиԥш. Еснаҭ ихьаа
аилкаара аӡәгьы илшо иҟамызт иара ида. Саргьы схы гәыбӷан
асҭеит, «иухшази, ирыхшази ыҟами?» – ҳәа азҵаара ахьисҭаз.
Аха сара исыздырамызт иара иӷрыхоз, иџьамыӷәа цәгьаны
изыҟаз. Ибла ихыжьлаз алаӷырӡ аҭабара иалагеит, аарҩара ду
аан, акәара ссақәа шҭабо еиԥш. Иаргьы илабашьа иҽанҵаны
ацәажәара дналагеит.
– Абыржә иуасҳәараны иҟоу ажәабжь, ажәабжь еиқәаҵәуп,
– уи аҳәара ицәуадаҩзар акәхарын, акыр аамҭа деиҵаӷәӷәа
дтәан. Уажәшьҭа иарбанзаалакгьы акы силамкьысырц, зҵаарак
исымҭарц сыӡбеит. Иара ихьаа, иара изхоит. Нас иҽааиҵыхны,
ихы инапҿы иааган, ажәабжь аҳәара дналагеит. Сара
сыԥсҭазаараҿы исымбац исмаҳац, ажәабжь еиқәаҵәа
хлымӡаах…
– Анани Маадани рчара аҽҳәара ааигәахон. Анан есуаха
лыблақәа амзахь икьаҳәхон, лычҳара хыжжуан, аамҭа ирласны иахьымцоз, амшқәа, ашықәсқәа рхагылон. Ашьацҳәа
иакызшәа акәын еиҭаҵшьа шрымамыз…
Иара убасҵәҟьа акәын Маадангьы дшыгәаҭеиуаз. Амшқәеи
аҵыхқәеи иԥхьаӡон. Есыхәылбыҽха амраҭашәарахь
дыԥшуа,
ипаӡа амзаҿа анбагыло ҳәа. Ачара иҽазыҟаҵара даҿын.
Иуа-иҭынха, иҩызцәа дрыԥхьахьан. Уи маӡан, ииашоу-ииашаму здырхуадаз, аха Маадан ичараҿ Аԥсҳа даауеит
ҳәагьы нарҳәа-аарҳәон. Абас ала, иареи лареи рыԥсҭазаара
еиԥыршьыз маншәаланы ицон, аибашьра иаламгазҭгьы…
Араб Муҳамед, ауаа инирҵәоз рыҳәҳәабжь ахьимаҳуаз
азыҳәан «адагәа» ҳәа зхырҵаз, шәнызқьҩык иреиҵамкәа
ар иман Қырҭтәыла дақәлеит. Урҭ уи иҿагылара анрылымша, аишьцәа аҳәынҭқарцәа Арчили Амири, рҵакыреи изыхьчози
рыман, Аԥсныҟа Аԥсҳа иахь ҽыҵәахра идәықәлеит. Урҭ
ирышьҭалан Анаҟәаԥиа Аԥсҳа итәарҭа даадгылеит, хынҩажәиԥшьба
нызқыҩык ар иман Муҳамед-адагәа. Аҳәҳәаҩцәа
рылаиҵеит, аҳәа махәҿала иаанызкылараны иҟоу зегьы
Аԥсадгьыл ахьчаразы игыларц. Аԥсны ахи-аҵыхәеи, қыҭа-қыҭала, аҳәсагьы нарылаҵан абџьар шьҭырхит аӷа иҿагыларц.
Зықьҩыла Аԥсҳа итәарҭа Анаҟәаԥиаҟа идәықәлеит,
иаанхаз агаҿахь иласкьеит, аӷа данхьаҵуа имҩа ԥырҵәарц
азыҳәан…
Анан дгәыҭҟьа-ԥсыҭҟьаха агәашәахь дыԥшуан. Маадан
аибашьрахь дышцо шылдыруазгьы, лгәы иланаҳәон даадымгылакәа
дцарым ҳәа. Ус иагьыҟалеит иара, шьыбжьы маацызт
иҩызцәа иман агәашә данаадыххыла.
– Иаҳзыҟалазеи? – лылаӷырӡ еилаҵәон Анан.
– Бымшәан, Анан. Аԥсны иагьараан ишәарҭахахьеит, аха
еиқәхоит. Аԥсуа жәлар рхақәиҭраз еиҭа гылахит.
– Уара? – илҳәаша лҿашәомызт Анан.
– Сара сцоит, шәҩык уа иҟоу сеибашьыҩцәа сырхагыларц.
Аибашьра ишаалгалакь, мызкы ахи-аҵыхәеи рыла ҳчара аауеит. Бара бхы хьча саахынҳәаанӡа, – иҽы аақәыргьежьаан
иҩызцәа рахь иҿынеихеит.
– Уаргьы ухы хьча, – аарла лҿы ааихылхит Анан, – Анцәа
шәихьчааит сашьцәа, – нарышьҭалҳәеит лара. Лыблақәа ҭәит
лаӷырӡыла. Иара дылбон дгаганы, иҩызцәа агагақәа дрылан
дахьнеиуаз…
Ҭааран аибашьра ианалага, Лазтәылаҟа зҽыҵәахны иҟаз
Аԥсныҟа даазаап. Ана-ара дцәырҟьа-цәырасуа дырбақәазаап.
Аха уи ихәҭоу дақәзыршәо ҳәа аӡәгьы дыҟамызт. Ахацәа зегьы аибашьра ицахьан. Абыргцәеи, ахәыҷқәеи, аҳәсеи ракәын
ақыҭақәа ирхыз.
Ҽнак, амра аҭашәарахьы ахы анархоз, Анан аԥҳал аашьҭхны
ӡаагара ҳәа дахьналбааз, лаԥхьа даагылеит Ҭааран,
иаҳәа ду идҳало.
– Бымшәан,– иҳәеит иара.
– Усԥырҵ! – дҵәааит лара.
– Дзыгьежьуам ажәа зыбҭаз аибашьрахьынтәи, – иажәақәа
ицәеилаԥсо. ацәажәара дналагеит, – сара бсыцца, ҳхы еиқәҳархап,
ҳцап абрахьынтәи ҳақәҵны. Аӷа иааз убри аҟара имч
ӷәӷәоуп, иааиҿагылаз зегьы нирҵәоит. Уажәазы дҳавсит, аха
абрагь даараны дыҟоуп. Араб уаҩы еиқәаҵәак биԥыхьашәар
аҵкьыс, исҳәо хаҵа, бсыцца абыржәьгҵәҟьа…
– Араб еиқәаҵәа симԥыхьашәар еиӷьуп, уара суццар аасҭа.
Абыржәыҵәҟьа наҟ усԥырҵ, ашәаргәында. Зыжәлар зҭииз
аԥхамшьа. Алазқәа рышьҭахь иавҵагылоу. Уаб хазына, жәлар
еицырдыруа, ихәда ԥызҟаз. Уааздыруеижьҭеи уҵмыҳәҳәаран,
иара убас ушҵмыҳәҳәароу унхоит. Уаҳәа баша иуҟәнуп
инаудҳало,
акәахьча уара. Аибашьрагь ҳиааиуеит, ажәа зысҭазгьы
даауеит. Наҟ усԥырҵ акәымзар, сыҳәҳәаны ауаа еизызгоит…
Анан лажәақәа рышьҭахь изаԥсамызт уаҳа лацәжәара. Иоуразоуроу агәаӷ даганы, аарла иҿы ааихыхны ус иҳәеит:
– Бахьсырхәуеит, ибдыруаз…
– Аԥҳәыс дахьумырхәыкәа, иҳақәлаз аӷа дахьурхәып ҳәа
уҟоу, – лажәақәа неиҿажьны, лаԥхьа игылаз ԥҳал мырҭәӡакәа
иаашьҭкәыцәаан дцеит…
Илакҭақәа иаҳа-иаҳа иҭылашьцаауан Еснаҭ. Дыгәрымуан.
Зны-зынлагьы исзеилымкаауаз ажәақәакгьы иҳәон. Ирласырласны илабашьа адгьыл иҵаикшон. Ихы ҩышьҭыхны сара
дысҿаԥшуамызт. Ихагьежьуаз мца қьауқьадк даргәаҭеиуан.
Саргьы сыԥсы зӡеит. Иааигәа сыҟамызшәа сҿыҟасҵеит. Убас
аҭахын уажәазы. Сара сакәхарушь нас абри агәырҩа изцәырзгаз?
Мап, уи иара ихала иакәмызт, саргьы, ҳауаажәлар зегьы
гәырҩала ҳҭәын…
– Амилаҭ амыжда данрылиаа, – ацәажәара дналагеит
Еснаҭ,
– ирԥшӡараны ҳәа дыҟоума. Ашьаурахьы диасит, алаԥынҵа
икылҟьаз. Анан илзиӡбеит, зегьы иреицәаз аус еиқәаҵәа…
Ҽнак Анан лаб диман, маҭәақәак лзааихәарц агаҿахь ицеит. Усҟантәи аамҭазы, мшын нырцәынтәи аԥра шхәақәа рыла
ирҭишаз рыман иаауан аҭуџьарцәа Аԥсны агаҿахь. Аԥсуаагьы
уахь икылыргон ирҭиирц иаарымоу зегьы. Аиҳараӡак ашыц,
аҵла, арахәцәа, ажьҵааи, ашәырқәеи, ацхеи.
Анан данхәыҷыз ада уаҳа ари агаҿахь дмаацызт. Усҟан
аӷбақәа лымбеит. Уажә хԥа-ԥшьба раҟара инаскьаны иӡхагылан.
Иҵегьы инахаран даҽакгьы аауан, аԥрақәа аԥша
рҭарчы. Убарҭ аӷбақәа рҟынтәи анышьа хәыҷқәа, хҩы-ԥшьҩы
раҟара шьҭызхуаз, ажәҩақәа рыҵшьуа, шьоукы уахьынтәи
агаҿахь акы ааргон. Нас, арахьынтәи уахь даҽакы ргахуан.
Ара мшын нырцәынтәи иааз рнаҩсгьы, аԥсуаа рыдагь егьырҭ
амилаҭқәагь рацәаӡан…
Анан лыбла хнакуан, ирҭиуаз ацәамаҭәа, ахьы, абџьар.
Убарҭқәа днарылс-аарылсуа, амшын агаҿа дазааигәахан, изыхгылоу
аӷбақәа зламӡааҟәрылозеи ҳәа дрыхәаԥшуа дгылан.
– Абни лоуп, – нацәкьысла днадирбеит хҩык арԥарцәа еидгылаз
Ҭааран, хҭарԥа еиқәаҵәала ихы-иҿы ҭаҳәҳәаны.
– Иа, аллаҳ, иа, аллаҳ, – иныҵакны дааматанеит, урҭ ахҩык
ирылагылаз уаҩ еиқәаҵәа аукы, хәымсыск, – дзакәытә нцәахшоузеи,
ахә бзиагь лыҭныҵып знык ҳтәылаҿ дсызнагар.
– Шәгәы изаанагозеи абрагьы лыхә маҷуп ҳәа? Ус мариала дшәысҭом.
– Ҳара иаадыруеит лара дзыԥсоу, – иҳәеит уи ауаҩы хәымсыс
ау. – Усҭ абри ақьаса, азна ахьы ыҟоуп… – ала абысҭа
анарҭо еиԥш Ҭааран ишҟа инаиршәит.
Анан лаб дахьгылаз ашҟа даагьежьны лҿанаалхоз, урҭ
ахҩык ааҵәа еиқәаҵәақәак налхарԥаны, даашьҭкәыцәаан,
зқьышә аҟәара иқәкны игылаз анышьа ашҟа иҩны рҿынархеит:
«Шәсыцхраа!» – ҳәа дшыҵәаауаз лара ахәашабга. Лаби даҽа
хацәқәаки еихьыс-еиԥысуа ишлышьҭаз, дназқәырҵаз аӷба
амшын инхыхәхәала ицеит. Лаб игәы дааҭасуа, дыгәжәажәо,
ихала иҽизымшьуа, аҟәара даақәхеит. Иҿахьы ҿаҵак аамго,
ӡык днахәо, дгәашаха, мызкы иазынаԥшуа уа аԥшаҳәа даван. Иуа-иҭынха, аҩныҟа дааргарц инеиуаз, дрыцаауамызт.
Уимоу, лара Хьфаф лхаҭагьы, аҿаҩа қыҭа аҟынтәи дылбааит
лхы-лҿы цәԥны, ашәы лҽылаҳәан, амыткәма ҳәо. Аха Сеилаҳ
иԥсы шҭаз дыԥсхьан, аӡәы ииҳәоз иаҳауамызт, ишьамхқәа
кәадахо ианалага, дтәеит, данзымтәа, диеит. Агәаҟ, уаҳагьы
дагьзымгылеит…
Ҽнак игәылацәа рҽааибыҭан, дҳацмааргьы мчыла дышьҭыхны
даагап ҳәа иахьааиз, дыԥсны аԥслымӡра дшылажьыз
инеихагылеит. Убри нахыс убри аҭыԥ иахьӡырҵеит «Анан лыҵәаарҭа
» ҳәа…
– Абас ала, Сеилаҳи Маадан иан Хьфафи, рыҩнаҭақәа
ашәы аиркит Ҭааран алахша, – абарҭ ажәақәа аниҳәа, ихы-иҿы иаԥшшәызи, иблақәа шҭашәашәази, атәы аҳәареи,
ақьаад анҵареи, даара иуадаҩу усхеит сара сзы. Сара сакәым,
ажәеиҭаҳәа анҵара иазҟазоу илымшаргьы ҟаларын.
– Ашьҭахь, – иажәа дналагеит Еснаҭ, – иныҵыҩ-ааҵыҩны
ираҳауа иалагеит, Ҭааран уааиқәаҵәақәак наскьаган
дышрацәажәоз.
Уи аус иара ишыҟаиҵаз ала лаз ҩнаҭакаҿ
дахьыҟаз изхара анижә, иамхаҳәеит. Уи лаҳаит аԥсуа ԥҳәыск,
уахь аҭаацәара иалаз, Анан лышьҭамҭа еиуаз. Иагьнықәыршәны
дааит, Ҭааран иаб Баалоу иҟны. Иаахтынгьы иалҳәеит,
Анан дхызҵаз иҷкәын шиакәу…
Иажәа шынеиҵихра дазхәыцуазар акәхарын, ҳамҭак дааҭгылеит.
Иаҳа-иаҳа иԥсы аивгара даҿын. Уи сахьиҿаԥшуаз
избон, ашьхақәа ирхажьу аԥсҭҳәақәа, хәыҷы-хәыҷла ианырхыҵлакь,
ишаалашо еиԥш, ицәышӡа иҟаз ихы-иҿы ԥсҭазаарак
наҿықәлеит. Гәаҟрала зыԥсҭазаара зхызгауа, уи агәаҟра иҽацәигарц
иҭаххазар акәхап, иаргьы имчқәа зегьы реизгара
даҿын.
Анан илызкыз ажәабжь ансеиҳәа нахыс, иҭыԥаҿ дтәар
иҭахымхеит.
Дгәаҭеиуа, дгызуа: «О, исымҵәаша!» – ҳәа шьоукы дрышьклашәиуан. Нас џьарак иҽаанкылан, илабашьа
игәышԥы инадыргылан, ибла ҭраа, иаҳа-иаҳа иласкьоз амра
дахәаԥшуан, уи аҵыхәтәантәи амҩа ацнаскьара иҭахызшәа.
Иԥсҭазаараҿы иааҟаиҵахьаз ишьҭахьҟа иааныжьуа, Аԥсны
ҟьаҟьа дуӡӡа днықәԥшыр иҭахызшәа, илаԥш ахьымнаӡоз,
гәаныла инаԥишьуан. Аха макьаназы амра ҭамшәацызт. Уи
изааннажьыз агәыӷра игәы арӷәӷәон. Нас иҭыԥаҿ днатәан
иажәа дналагеит:
– Баалоу иҷкәын ахлымӡаах шыҟиҵаз аниарҳәа, дыҳәҳәаны
дгылазаап: «Сышәшьы, абри адунеи уаҳа исымбароуп!», – ҳәа. – Дыдрак еиԥш абжьы гон игәы дахькыдсылоз,
– иуа-иҭынха еизазгьы аӡәгьы дизаанымкылеит. Илаԥш нахигазаап аҵыхәтәантәи амра аҭашәара. Ианааша, ииасуаз
мҩасҩык дибеит, иашҭа иқәгылаз аҵла амахәаҿ дкәалкәало
дышкнаҳаз.
Еснаҭгьы амра ласкьацыԥхьаӡа, иҭагылазаашьа еиҳа-еиҳа
еицәахон. Ацәқәырԥа иалашәаз, зны дҵаарҟәрыло, нас дышханагало
еиԥш, ихы-игәы изҭымгоз цәқәырԥак далан. Уи ацәқәырԥа
дагьзалҵраны дыҟамызт. Ахәра иӷьахьоу еиҭа аҿы
анаатуа еиԥш, ихәрақәа ӷьашьа рымамызт. Исҭахгәышьамызт
ҵҩа змам ихәрақәа ахьсыртытуаз, аха абра баша смааит, исҭахыз сақәшәеит. Иблақәа ирхызбалон, иаргьы убри
шиҭахыз. Абри ауаҩ, ашәышықәса иақәлаз, ашәышықәса еидараны зыхәда иқәыз, иагьа дгәаҭеизаргьы, ажәабжь исеиҳәаз
адамра иҭеигалар аҵкьыс, еиӷьми ҳмилаҭ ирхыргахьоу
хәҭак аҿы иара иаҳахьази дызлахәызи ааныжьны дцар…
Ишьапқәа ааиҵихырц акәхап, дҩагылан агәашә шыҟаз
иҿынеихеит. Саргьы сқьаади сҩыгеи ирмазеины икны снаишьҭалеит.
Ҳҩыџьагь ҳаицнеит агәашәаҿ. Иара уи иҽынахишьит.
Сара ишьҭахь шьаҿақәак сааскьаны саагылеит…
– Сара ҽынла иагьа сааԥсаргьы, ахәылбыҽха абри агәашә
сҽынахысшьыр, сыԥсы сшьоит, – иҳәеит иара, амҩаду ахь
дыԥшуа. – Еех, сабиц, абри ахҭыс уасҳәахьеит, аха еиҭа
уасҳәахуеит
изакәытә уааԥсыроузеи, абри агәашә аартны
сашҭа
иҭалахьоу. Жәындәрыԥшьынтәи Жәанаа еиқәных ианаауаз, абри амҩа аҵыхәаҟынтәи
ахысра иалагон. Нарҭаа
шәҩык аишьцәа сзаауазшәа акәын рҽышьҭыбжь шгоз. Убасҟан
самырзаҟанаа зегьы ршьапы иқәгылон. Сгәылацәа, суа-сҭынха
сыҩнашҟа идәықәлон. Сан дыҟан, саб дыҟан. Саҳәшьцәа
ҩыџьа аҭаацәара иалалахьаз анақәшәозгьы ҟалалон.
Сыҷкәынан, сԥаҵагьы маацызт, аха ахьшьыцба амахә
иқәԥраанӡа самҵасны иааныскылон. Ацә, иагьа иӷәӷәазаргьы,
сахьӡаны, атәыҩақәа срымҵасны, ахәда ырҵәины икажьны,
аҳәызба аҵысшьуан. Ҳасасцәа, ҳашьцәа иаҳзаауаз, мызкы
ицомызт. Урҭ раара еигәырӷьоз ажәлатәқәа еизон. Аешба
дуҭахума, Ахынҭәба дуҭахума, Ақацәба дуҭахума, Лацәышба
дуҭахума, Аилакырба дуҭахума, аԥсуаа гәҭылсақәа. Еидтәалан
ицәажәон, алаф рҳәон, пату еиқәҵаны еибаныҳәон. Ҳасасцәа
анцоз ҳрыцҽыжәлон, инаскьаагон Аалӡга ахықә аҟынӡа…
Дырмит Гәлиагьы абри агәашә дҭалахьан. Уахык абра
дысҭан. Раԥхьаӡатәи ишәҟәы иҭыҵыз, инапы ақәҵан исиҭеит.
Сахьышьҭалоз схы иаҵаҵан исыман. Ашьҭахь, сандырбаандаҩы,
сыхчы иахьаҵаз иааҵхны, сыла ишабоз амца илақәҵан
ирыблит…
Урҭ ахҭысқәа шыҟалаз игәалаиршәозар акәхарын, ихы
иқәыжь, ҵаҟа дыԥшуа дтәан. Сара схаҿы исзаагомызт, иагьа
аамҭацәгьа ҟаларгьы, Дырмит ишәҟәқәа рбылуеит ҳәа. – Убри
аҽны, – ихы ҩышьҭхны ацәажәара дналагеит Еснаҭ, – убри
аҽны Дырмит ишәҟәы анырблы, саргьы сыблит, сыццышәхеит.
Сынаур ауп уажәы иубо, сысас. Егьырахьҟа сцәа сыбаҩ иакәыршоуп,
уаҳа акагьы. Абра иааихьан Нестори Ефреми. Ара
иааихьаз рацәаҩын, аҵара уаа, ашәҟәыҩҩцәа уҳәа. Иаагәышьон,
аара иақәырхаанӡа. Абри агәашә шәышықәса ахыҵуеит.
Аџь иалхуп азы еилаҟацаӡа ишыҟоу убоит. Сара соуп
еилаҳаз акәымзар…
– Анцәа имч ала уаргьы хар умаӡам, – сҳәеит саргьы, игәы
сырӷәӷәарц.
– Хара еснагь иумамкәа Анцәа уҟаиҵааит, уара. Избахьоу, исхызгахьоу аҩыза уақәымшәааит. Абри ашҭа схала санықәхалакь, сгәы анҿыгьӡалакь, сааины абри агәышә
сҽынахысшьлоит.
Уимоу, уахынла санызмыцәалакь, абра
саалоит.
Иуасымҳәеи, сыԥсы еивызгоит. Агәашәи сареи ҳаицәажәоит.
Асасцәа аауашәа анызбо, бзиала шәаабеит ҳәа
рықәҿыҭуа иаасыртуеит. Мамзаргьы Жәанаа дуқәа рҽышьҭыбжь
саҳауазшәа слымҳа нкыдҵан сӡырҩлоит. Убарҭқәа
зегьы ӷәиҵибжьуп. Закәытә гәырҩоузеи абри агәашәи сареи
иаҳхааго. Сара сгәынқьуеит, иара ҿыжуеит. Ажьи ацәеи анышә
ишафо еиԥш, аԥсҭазаара еиқәаҵәа ҳафеит иаргьы саргьы…
Еиҭа уи амҩаду аныԥшылара даҿын акыр аамҭа. Саргьы сиԥырхагахомызт, уаҳа ажәакгьы иасымҳәеит. Иара
инапсыргәыҵақәа
ибаҩхахьаз рыла ишьышьуан агәашә.
Илабашьа ихәда инықәкны дмыццакӡакәа иҭыԥаҿ дааины
днатәеит.
– Уажәы, сысас, уара узызхәыцуа Маадан иоуп, – иажәа
дналагеит Еснаҭ. – Еиҵыхны ажәабжь узасыршьуазеи. Арабцәа
Аԥсны ианақәла ирыхьыз, ишаҵахаз аҭоурых уара ибзианы иудыруеит. Хьӡы-ԥша ганы дгьежьит иҩныҟа Маадан.
Аха дахьааиз уаӷеимшхара иаҳаит. Ихы кыдиҟьеит, игәы
кыдижәеит, ауа, аҭынха, иҩызцәа, иқәлацәа дырзаанымкылеит. Нас иҟалаз шыҟалаз зегьы еиликааит. Ҭааран дыԥшааны
дирҳәацәеит. Анан дзиҭаз ихьӡ, иԥшра, исахьа зегьы иирҳәеит.
Нас ихәда аҳәызба лаҵҳәан иааԥҟаны амшын агаҿахь дцеит.
Уа абна аҿықәаҿ қьалак ҟаҵаны дыҵан, аҟәара дықәын, ианифози ианимфози еиҟаран. Убас дгәаҟха дшаваз иааԥынрахо
ианалага, мшын нырцәынтәи аӷбақәа рҿаархеит. Иаргьы
иҽиԥсахит. Иԥаҵа, ихцәы ауижьит. Маҭәа башақәак ишәҵаны
акрызҭиуаз акраазхәоз реидарақәа шьҭихуан.
Анан ааҵәа анылхадыршәуаз избаз аԥҳәыс, Маадан игәаҟрақәа
ицхго ицыз, дылбеит уи ауаҩ, насҭха изхагылаз ашхәа
аҟынтәи анышьа иақәтәан иҩызцәақәак ицны дшаазхыҵыз.
Ҭааран иеиҳәаз ахаҿсахьа абар дахьыҟоу. Маадан игәы
нҭыԥсааит, аха дагьаагәырӷьеит, иудыруазеи ҳәа…
– Уара излазбо ала амшын нырцәынтәи уааит?
– Ааи, мшын нырцәынтәи сааит, – иҳәеит уи ауаҩы еиқәаҵәа
ау, иацәажәоз ауаҩы џьара дибахьоу димбахьоу еиликаарц
диҿаԥшуа.
Маадан уажәшьҭа аус ахь диасит.
– Еиҳараӡак иуҭахузеи иааухәарц?
– Исҭаху рацәоуп, аха зегьы рыхә цәгьоуп, ҵыԥх аасҭа
сынтәы шәыхә ҳарашәкит шәара!..
– Илаҳарҟәыргьы ҟалоит…
– Уи шԥа?! – илымҳақәа ҟьаҟьахеит ауаҩеиқәа ау.
– Сара иусҭоит иаауҭаху зегьы, хәыда ԥсада…
– Усылахәмаруама?! – игәиҽаниҵеит ауаҩеиқәа ау. – Уи
аҩыза ҟамлазац, мамзаргьы акы сыҵаугаларц уҭаху?
– Акымзаракгьы уҵазгалом, убри аҩызагь ҟалалоит, ауаҩ
бзиа дахьыҟоу, – иԥсы акәзаргьы акы деигӡарц иҭахымызт
Маадан.
– Иҟалазеи, узыргәаҟуазеи?
– Сахьухәаԥшуа ахаҵа ԥшра умоуп, ахаҵа игәы узҭазаргь
акәхап?
– Уи азы схы сахашшартә сыҟам, – иҽаанкыла дцәажәон
ауаҩеиқәа ау.
– Ус анакәха, ҳаицәажәап уаргьы саргьы хаҵаҵас…
– Иуҭахузеи сара сҟнытә?
– Иумоума иаауҭаху злоугаша аӷба?
– Ааи…
– Хәыда-ԥсада уӷба сырҭәуеит, сара иаасҳәо ҟауҵозар.
– Уи ҟасҵартә еиԥш иуҭахузеи?
– Исҭаху, уӷба ансырҭәлакь ашьҭахь иуасҳәап…
– Ус ԥшаҟало?! Иуҭаху самҳәаӡакәа сыӷба арҭәра!? –
ииҳәара, ииура дақәымшәо, иацәажәоз игәра игару, имгару
изымдыруа дгылан. – Иаҳҳәап иуҭаху сзынамыгӡар?..
– Инаугӡоит, – уа дааҽахиҵәеит, – иҳәа иуҭахқәоу, иузаазгарызеи?
– Мап, исҳәом, иуҭаху саумҳәакәа…
– Иууам нас, сыгәра угом…
– Изгоит. Ублақәа ирҳәоит, гәырҩа дук шумоу.
– Ааи, уаҩытәыҩса изхымго агәырҩа, – ичҳара зегьы
еиԥшьуа, ихы инапаҿы аагара даҿын Маадан. – Шықәсыбжак
аԥхьа абра ҳахьгылоу аҭыԥ аҟынтәи ԥҳәызбак дымҵарсны
дугама?
– Ааи, аха сара уи дымҵасмырсӡеит, даасхәеит, – иҳәеит
ҭынч ауаҩеиқәа ау, уажәшьҭа иҟалараны иҟаз дышзацәымцоз
аниба.
– Убри аԥҳәызба, сара дсызҳәаны дтәан.
– Уи саҳахьеит сара….
– Иуазҳәада?
– Лара, Анан…
– Лыԥсы ҭоума?
– Ааи, акы заҵәык ада акгьы лыгым…
– Уи арбану? – уажәшьҭа еиҳагьы игәы ҭыҵны ацара иалагеит Маадан.
– Лыԥсадгьыли уареи шәзыҳәан дгәырҩоит.
– Иаауҭаху усҭоит. Смал сеигӡом. Аԥсны унапы ахьақәукуа
анхарҭа ҭыԥ узалысхуеит. Иашьас уҟасҵоит, – ивараҿ ицәыҵаҵәахны
имаз иҟама аацәыригоит, – абри аҟама чаԥа, иақәырҭәо
хьуп, – инаиркуа, – дабаҟоу лара?
– Сыгәра угозар, дахьшәарҭам аҭыԥаҿ дыҟоуп. Аиашаҵәҟьа
уҭахызар, сара сыҩнаҭаҿы. Уи убриаҟара дыссируп, аҳҭынрахь
лышьҭра гәнаҳауп. Саргьы аиаҳәшьцәа сымоуп. Анан
леиԥш иақәшәаз рыцҳамхози! Уи дызҭииз қьасак азна ахьы
исҭеит. Лара жәа-қьасак ахьы даԥсоуп, аха сара игәаӷьны
дысзымҭиит акәымзар… Дыҟоуп аллаҳ, уи ларгьы уаргьы
шәеиқәирхеит. Саргьы сышуаҩыз сынхеит…
– Усҭ Анан дызҭиз иуҭаз ахьы…
– Ари сара сқьасоуп, иабаанагеи?
– Уи ала ихәда анԥысҟа, икәа иҭысхит, уара иуҭаз шакәыз
дырны, арахь иузсыргьежьырц, мамзар ани ахәымга икәа
сҭалозма.
– Уи дхәымгазар акәхарын акәымзар, ани леиԥш ахазына
лыԥсадгьыл дацәсырӡуама…
– Уа ахьы мацаразгьы аусқәа ыҟам. Аха уажәы уи абра
иабаҭаху. Исыҭ хымш аамҭа. Иаауҭаху ала уӷба рҭәны, саргьы
суцны сцоит уахь…
Иажәа уа иаанкылан амҩаду ахь днаԥшит Еснаҭ. Аха уахь
аԥшра уиаҟара иҽадмырхалакәа, сҩыгеи сқьаади днарыхәаԥшын,
ацәажәара дналагеит:
– Ажәа узасыршьуазеи уиаҟара, хымш рышьҭахь, ауаҩеиқәа
ау ишхәа рҭәны, Маадангьы дынҭатәаны амшын дынхыхәхәала
дцеит наӡаӡа. Убри аҭыԥгьы «Анан лыҵәаарҭа»
ахьӡырҵеит, усҟан уи иахааныз ауаа. Ашьҭахь ҳара ҳагәқәа
анырԥсахуаз, ҳҭыԥқәагьы рыхьыӡқәа рыԥсахит ақырҭқәа.
«Анан лыҵәаарҭа» аахыхны «Анакли» ахьӡырҵеит…
Сара сзыҳәан ихьанҭарахеит, Анани Маадани рзы ажәабжь
абра иахьынҵәаз. Сгәы аҭачкәым еиԥш, зны еилаҵәон, нас
еиҵыҵуан. Еснаҭ ажәаҳәара дшаҟәыҵыз ауп акәымзар,
ииҳәо сзымҩауа снапқәа аҵысра иалагеит. Схәыцуан аԥхьаҟа
урҭ рыӡбахә ала исеиҳәарызеишь ҳәа. Иаргьы иблаҷац
дкылыԥшны дсыхәаԥшуан. Исеиҳәаз ажәабжь шсыдыскылаз
еиликаарц…
– Асаркьа саныԥшылошәа избоит, уажәы иуасҳәарц
иуҭаху, – ацәажәара дналагеит Еснаҭ, – уи саргьы саргәаҟуеит,
сышьны самоуп, аха исылшагәышьозеи? Анангьы Маадангьы
рыӡбахә нкылаӡ ицеит. Иҟалап урҭ еибабазаргьы. Уи зыгәра
ганы дзыццаз, усгьы аԥара иаргәаҟуаз уаҩын, Маадан аԥсахра
изуны дыршьызаргьы. Иҟалап Аԥсныҟа игьежьызаргьы, аха
ажәабжь еиԥызшьуаз, жәытә-натә аахыс ҳабацәа абранӡа
акгьы аарымгеит. Иааргаз сара иузеиҭасҳәаз ауп. Иагьа
умҳәан нас, зқьы шықәса рнеиҩыс, иҟалахьоу ахҭысқәа, иагьа бжьаӡхьеит, абарҭ ашәышықәсақәа иргәылсны иаанӡа. Ех,
убасҟан аахыс аҩыра ҳамазҭгьы, аха убригь Анцәа иџьшьоуп,
иахьа иаҳҳәо ақьаад иахьанаҳҵо.
Аҩнахь ихы рханы гыршәала акы иҳәеит Еснаҭ.
– Афатә бырхиазар, арахь иааг ҳәа ауп исҳәаз, – ишиашоу дысҿамԥшыкәа ҿааиҭит Еснаҭ, – данхәыҷыз аԥсуа бызшәада
даҽа бызшәак лыздырамызт, аха арҭ алақәа анааи, илхадыршҭит,
– даақәыԥсычҳаит иара. – Уажәы агыршәа иеиӷьу
бызшәа ыҟоуп ҳәа дыҟаӡам…
Уи зхиҳәааз сара издыруан, аха иара иҿала иҳәарц сҭахын
азын сҽааныскылеит. Иара гызмал, ӡи мцеи ирылсхьаз, изымдыруа дауҟахыз, сара иара иҟны сызнеиз закәыз. Акранифа
ашьҭахь, иԥсы ааиҭеикырц сҭаххан, аха иара имуит. Еиҳагьы
иҽааирӷәӷәан, аҵыхәтәантәи ажәылареиԥш, имч ааизганы,
ацәажәара дналагеит. Имӷьаӡоз ихәра иадҳәалаз ацәажәара…
– Уажәшьҭа иузеиҭасҳәап, сара сыхҭыс, акы агмырхакәа,
акы ацымҵакәа. Анан хазына ацәгьахәыцра дахырҟьаны амшын дышхырҭәҳәалаз еиԥш, саргьы сыԥсадгьыл сышхыӡлаз,
– еиҭа акыр аамҭа амҩаду ахь дыԥшуан. Дыԥшуан убас, зегьы
изеиԥшызшәа, уиаҟара ихы-иҿы гәырҩа анумбаало. Сара
уи џьасымшьаӡеит. Избанзар, ибылхьоу, иҷыҷхьоу ауаҩы,
ала аҟырҟы икылсхьоу, зыԥсҭазаара аҵыхәтәа ааигәаӡаны
изыдгылаз, уажәшьҭа иара изыҳәан зегьы акакәушәа ихы
мҩаԥигон. Аха усҵәҟьа иҟамызт аусқәа. Ихигаз ашықәсқәа
раан иааиҿагылаз зегьы шримҭоз еиԥш, уажәгьы иҭахымызт
инапқәа дырҩахарц. Ҩныҵҟала иуаҩреи, ибеиареи ирӡырц
иҭахымызт. Иԥсы ҭшәаанӡагьы убри азыҳәан ақәԥара даҿын…
Анан лзы ажәабжь исеиҳәаз даналга, деихәлаҳаит иара.
Иара иакәым, иара сара схаҭагьы, исаҳаз сызхымго аҟынӡа
снеит. Схы сцәымӷхартә еиԥш сынҭагылеит. Аҵла амахәқәа
анхдырҟаалакь, икыдӷьырны ашьапы ишадҳало еиԥш, снапқәа
сзышьҭымхуа иаасыдҳалеит. Еснаҭ иакәзар, иблақәа ааихмырсыӷьӡакәа
сара дсыхәаԥшуан, ихьаа шаҟа еилыскааз
еиликаарц иҭахызшәа. Саргьы исҭахын иаргьы еиликаарц
даараӡа дышсхьааз, аха иҳабжьацәажәоз Анцәа ида уаҳа
иҟадаз…
– Ирхыргахьоузеи аԥсуа жәлар, – сҳәеит сара сыбжьы
уиаҟара имырдуцәакәа. Иара имаҳазар акәхап, ихгьы дымҩахеит,
аҭакгьы ҟаимҵеит. «Аԥсуаразы игәышԥы алабашьа
ицәнарҳәхьеит», – ҳәа ззырҳәоз, инагаз, жәлар рҿахәы зҳәоз
иакәын Еснаҭ Ажәанба. Даныҷкәыназ инаркны, ихьӡ ыҟан,
иԥша ыҟан, иԥсадгьыл аҿы даԥсуа наган…
– Закәытә разҟы бзиаз иҳамаз самырзаҟанаа, Егры иаванхоз аԥсуаа, – иажәа дналагеит Еснаҭ. – Усҟан Оқәым ашколаҿ
аԥсуа бызшәа рысҭон. Оқәым мацара ауакәхыз, уи акәша-мыкәша
иҟаз ақыҭақәа рхәыҷқәа уахь инаргеит. Ашкол ашҭа
ԥсуа бызшәала иҭадырцәажәаауан аҵаҩцәа. Несторгьы уа днеихьан. Иара акы ицәа иалашәахьазар акәхарын, снаскьаԥхьан
ус сеиҳәеит: «Иагьа аамҭа цәгьа ҳҭагыларгьы, самырзаҟанаа
дуқәа аԥсуа бызшәа шәмырӡын», – ҳәа. Усҟан схаҿы
исзаагомызт исеиҳәаз иаанагоз. Ишԥыкәу ус шиҳәаз, самырзаҟанаа
аԥсуа бызшәа шԥаҳарзуеи ҳәа гәыбӷан исҭахуан…
Ԥыҭрак иҽаанкылан дынкахәыцит Еснаҭ, аԥхьаҟа исеиҳәашаз
еидикыларц, нас иажәа дналагеит:
– Ауаатәыҩса раԥхьаҟа ирԥеиԥшу рдыруазар, усҟан
рԥеиԥш заанаҵа рҽазыҟарҵон. Аха узқәыло ацҳа аҵа шыҿаҟәоу
узымдыруазар, иуҵахжәар, усҟан узхьынҳало ҳәа акгьы
умԥыхьашәом. Улеины аӡыхәашь уалахеит ауп. Узалҵыр бзиоуп, узалымҵыр, уагеит, ҳара Самырзаҟнтә аԥсуаа ҿааҳәыра
ҳамакәа ҳшагаз еиԥш, – еиҭа амҩаду ахь днаԥшит, аха уиаҟара
илаԥш кыдмырхалакәа, сара сахь даахьаҳәны ус иҳәеит:
– Иахьа уара уааижьҭеи Аԥсҳа имҩа шԥацқьахеи уҳәарауазеи.
Иа, Анцәа суҳәоит, – ажәҩан ахь ихи инапқәеи ҩышьҭхны
дааматанеиит, – сшамкәа сызшаз, санишахгьы абри
аҟара сзырбаз, иаауҭаххар уара акыр зымчу, иулымшо
иҟоузеи,. иаҳзыҟаҵа абри Аԥсҳа дызныз амҩа цқьа, алақәеи
аҳәақәеи уаҳа ианымлартә…
– Амин, иуҳәаз Анцәа иациҳәааит, адунеиаҿ ԥсыцқьараҳәа
акыр ыҟазар, – сыбжьы нышьҭысхит саргьы, агәаҵәа кны
сныҳәозшәа.
– Сара шәышықәса рыҩныҵҟала иаасхызгақәахьоу зегьы
реиҭаҳәара салагар хара сагоит. Уара узыхсырҟьозеи, сара
стәы усгьы еилкаауп. Самырзаҟанаа агырқәа шҳалаҳахьазгьы,
ҳаҟан еиҭа хар ҳамамкәа, аԥсуаа иаҳҳәоз акәын даргьы
иҟарҵоз, изықәшаҳаҭхоз. Дара ражәа акгьы ылнадомызт.
Ҳара ҳакәын иҽыжәлоз, ҳара ҳакәын аизара дуқәарҿ ажәа
зҳәоз. Дара русгьы ҳара ҳакәын еилзыргоз. Рчара, рыԥсхәра
ҳара ахы аҳҭон. Аиашаз, даргьы уаала уиаҟара ишнагамызгьы,
ишцәыҵагызмалызгьы, пату рықәаҳҵон, иагьаумҳәан, иуааз
џьаҳшьеит, арахь иуаамызт акәымзар. Баша ирымҳәозаап,
«агыруа уаԥхьа дургылар, машәыр уқәиргоит, ушьҭахь дургылар, шьапҿаршә уиҭоит», – ҳәа. Нас уара уазхәыци, абарҭ
уажәы сызланхо реиԥш иҟоу амилаҭ ԥаршеи, сжәытә ԥсуара
ду ааныжьны, дара рмилаҭ шьҭысымхыр ада ԥсыхәа сымамкәа
санааҭагыла, шаҟа срыцҳаз…
Аԥсынкәа ицҳазшәа, дахьтәаз дҩаҵҟьеит иара. Дҩыҵҟьеит,
аха дышԥаҩыҵҟьеи, анкьа ианиаамҭаз еиԥш. Саргьы иааџьасшьеит, абри аҩыза амч ҵәахны иабаимаз ҳәа. Агәашә
аҟынӡа дцеит, аха уа даанымгылакәа, уажәы-уажәы амрахь
дыԥшуа, итәарҭаҿ дааит. Аха дымтәакәа, дшаҵәы-шаҵәуа ашҭа
днықәлеит. Иказарма еиҵҳәа ахьгылаз аҟынӡа днеины, ашә
днадгылеит, аха уахь дыҩнамлакәа еиҭа абрахь иҿааихеит.
Саргьы сишьҭан хара-хара, иара дахьгәаҟуаз сицгәаҟларц.
О, иалшон иҟазҭгьы, уи ихьаа, игәырҩа саҵаланы имыздон. Сыхәда иқәсҵон, ихәда иқәу аидара, аха иабаҟоу ҳамч
зқәымхо акәхап ҳагьаҵазырхо…
Аҵыхәтәан исеиҳәараны иҟаз ажәабжь, саргьы уажәшьҭа
сгәы азҩон. Самырзаҟанаа рымацара ракәымкәа, ҳара аԥсуаа
зегьы ҳзыҳәан ихамышҭыхәаны иҟалаз…
– Ҳара-ҳара ҳзеиҿамԥшуа аҟаҵара иалагеит аԥхьа, –
иҭыԥаҿ дантәа иажәа дналегит Еснаҭ. – Егры нырцәтәи агырқәа
ҳалаҳаит ашышкамса реиԥш. Зегь раԥхьаӡа аҿар напы ддыркит. «Ақырҭқәа иреиӷьу милаҭ ыҟаӡам адунеи аҿы», – ҳәа ирылан. «Ҳара ҳабызшәа адунеи амилаҭқәа зегьы ирбызшәахоит,
избанзар, Акакьии Сталини рбызшәа ауп», – ҳәа. «Ақырҭуара
шьҭышәхыр, аԥсҭазаара бзиа шәоуеит»,– ҳәа, шәкы, зқьы. Аҽы
аԥш арбаны аӷәра шаҿарҵо еиԥш, ҳаԥсуа ҵеира рнапахьы аагара иаҿын. Уи аҵыхәала ҳнеизҵаа-ааизҵаауа, ҳнеиҿагыла-ааиҿагыло ҳҿынаҳхеит, ҳаҷкәынцәа мҩахышәымкьан, ҳара
ҳбызшәа ҳарӡраны ҳаҟаӡам ҳҳәеит. Агыруа гызмалқәа ҳара-ҳара цәымӷс ҳҟаибаҵо аҟынӡа ҳнаргеит. Уимоу сашьа заҵәи
сареи ҳаԥсыр ҳаибамҵәуа ҳҟарҵеит. Даныԥсы, ихшаареи
игәылацәа агырқәеи снармышьҭӡеит.
Ҽнак, агәашә сҭыҵны сышгылаз, дааит сашьа Маҳҭы деихашәы-еиҵашәы.
– Абри уара, ҳаԥсуара ҳәа иурххо уанбаԥырҵуеи? – иажәақәа
шҳамха аҿааирхеит сашьа.
– Уеилагама уара, уцәажәашьоузеи?! – сыҳәҳәеит исеиҳәаз
схаҿы исзаамго.
– Сара сакәым еилагаз, аха уара уоуп. Аӷба амызгәыҭ
кны, иахьцо саццаӡом, ҳәа зҳәоз уиеиԥшуп. Иахьа аизараҿ
аԥсуаа реиҳараҩык ҳнапы шьҭаҳхит аԥсуа бызшәеи аҩыреи
рцымхәрас, ақырҭуа бызшеи аҩреи шьҭаҳхырц азыҳәан…
– Шәхы еилагама, уара?! – ҳәа сахьгылаз сыҳәҳәеит, ажәҩан
икыду аеҵәақәа кыдышәшәартә еиԥш, – аҽны шьыбжьон
шәыблақәа ҭышәхма? Ҳаи, шәаргьы саргьхандаз, уа сыҟазар
акәын.
– Уа иҟазгьы рымч ақәымхеит, акы зҳәарц иалагазгьы
дыдмырцәажәеит.
– Уара уақәшаҳаҭхама?
– Сыжәлар иҟарҵо, саргьы иҟасҵоит…
– Ҿумҭын! – сыҳәҳәеит еиҭа сара, – нас аԥсуарагьы мап
ацәышәкма? Ҳаԥсуа паспортқәа ԥсахны ақырҭуа паспортқәа
шьҭышәхуама?!
– Убри азҵаарагьы цәырҵит убра. Инцәыҵакны изыԥсахқәахьазгьы
ҟалақәеит, – иҳәан, днасԥырҵны дцеит. Убри аахыс сашҭа дҭамлеит иара. Иҷкәынцәагьы абрахь иааимышьҭит.
Иуасымҳәахьеи, даныԥсы снармышьҭит. О, сысас, акаамеҭқәа
схызгахьеит, аха убри еицәоу мшеиқәаҵәа санымиеит сыԥсҭазаараҿы…
Ихы наикәаҽны акыр аамҭа ҵаҟа дыԥшуа дтәан. Саргьы
сыблақәа неиҵыхны сызихәаԥшуамызт. Иаргьы дрыцҳасшьон,
сыхгьы рыцҳасшьон. Нас ихы ҩышьҭхны иҽааирӷәӷәан,
ацәажәара дналагеит:
– Бериа алажә, аусура даҿын, ҳара ҳтәқәа шьоукы иареи
рыжәҩа еибыҭан. Самырзаҟан зегьы ҵыршәаахьан. Апаспортқәа
аԥсуа ҳәа иахьаныз аарымхны, дқырҭуоуп ҳәа анҵаны
аҿыц наддыркит. Рыжәлеи рыхьӡи дыреицаҟьеит.
Ажәанба
ацымхәрас Званбаиа ҳәа, Ешба ацымхәрас Ешбаиа
ҳәа, Зыхәба ацымхәрас Зухбаиа ҳәа, Чычба ацымхәрас Чачибаиа
ҳәа, Ҭарба ацымхәрас Ҭарбаиа ҳәа. Убас шаҟа жәла – рызегь алаба нарыхшьылан. Сара исыдсымкылеит ари апаспорт.
Убри инаркны иахьа уажәраанӡа, сара паспортда адунеи
сықәуп. Абасала Анцәа ииныҳәаша уара, абарҭ сгәаҟрақәа
ақьаад ианызҵаз иудыруазарц сҭахуп, жәытә-натә аахыс
хьӡи-ԥшеи змаз Ажәанбақәа ԥыҭҩык аҵәы наҳахьшьны
Званбаиа ҳәа иахьҭаргалаз. Анан гәаҟ леиԥш ҳашхыӡлаз.
Абарҭқәа зегьы ҟаиҵеит, абри амҩаду ҳазныԥшыло зыхьӡ
ахыз Аԥсҳа ихьӡ ахыхны, зыхьӡ ахырҵаз, нас аԥсышьацәгьа
зырҭаз Бериа ала…
Уажәы аԥыхьа еиԥш дыҭрысны дымгылакәа, ашьшьыҳәа
дҩагылан, аҵеиџь аҟынӡа днеит. Акыр аамҭа уи аҵахь дҭаԥшуан.
Нас дааины иҭыԥаҿ днатәаны ацәажәара дналагеит.
– Нестор хәашабга дҭахеит ҳәа ансаҳа, сцеит Аҟәаҟа.
Кьалашәыр адәыӷба данақәырх, иҭоубыҭ иаҵагылан рҿынархеит,
усҟантәи аамҭаз инагаз аԥсуа ҵеира. Саргьы зықьҩыла
ишьҭалан инеиуаз снарылс-аарылсуа аԥсы санизааигәаха,
аҭоубыҭ снаҵагылеит ишьапахьала. Усҟан сцәа-сжьы ианырыз,
сгәы шыҟаз, изакәытә еидараз исықәыӷәӷәоз, даҽа
шәышықәса
сыԥсы ҭазаргь ҳәашьа сзаҭом. Нестор иҭоубыҭ
иаҵаз,
дара рҭоубыҭ акәзаарын изҵалан ицоз, саргьы снарылаҵаны,
– еиҭа ихәда наикәаҽит. Акраамҭа ихы шьҭымхӡакәа
ус дтәан. Саргьы сыԥшын ацәажәара данбалаго ҳәа.
Агәра ганы сыҟан иажәа мҩабжара ишаанимыжьуаз – Нестор даныржуаз аҽны, Аԥсны ахи-аҵыхәеи зшьапы инанагоз зегьы еизеит. Уи ихцәажәози, ашәы змахәар иаркызи,
ирыхьыз атәы удыруеит уара усгьы. Ашәҟәқәа ирнуп, сара
иуасымҳәаргьы. Аҟәантәи саныгьежь адырҩаҽны, Оқәым
ахәыҷқәа аҵара ахьыдсырҵоз ашкол ахь снеит, аха ашкол
аҩналара акәым, агәашә сҭармыжьлеит. Дызусҭада ма уахь
сназмышьҭуа, ашкол зҷаԥшьоз агыруа! Сҩызцәа арҵаҩцәа
ҳәа исшьоз, ашкол абарҵа иҵагыланы исхыччон. Акы заҵәык,
агәашә сахьҭармыжьлаз ааигәара игылан, иҟалаз рзеилымкаауа исыхәаԥшуаз аԥсшәа зсырҵоз ахәыҷқәа ракәын. Аха
урҭ иалырдраагәышьоз сара уахь сзынармышьҭуаз… Урҭ
рыблақәа рҟынтәи избон, дареи сареи наӡаӡа ҳшеиԥырҵуаз.
Сеиҭа ҵаахит, иҟалазеи исыхьзеи ҳәа. Иҟалаз ақыҭа ахантәаҩы
иуеиҳәап, уахь уца иҳәеит агыруа, ашкол зҷаԥшьоз. Ақыҭа
ахантәаҩы даԥсуан, аха даԥсуамзар еиҳа еиӷьын. Ижәла
уасҳәаӡом,
аха ижәлагь иахарагәышьоузеи, иҷкәынцәа уажәы
амаҵура дуқәа ирхагылоуп Аҟәа. Ус ауп ишыҟоу, аамҭа
наҳәы-ааҳәуеит, ихәыцуа ауаа ӷацәас иҟанаҵоит, имхәыцуа
уацәас ишьҭнахуеит, – дшааԥсаз мҩашьо иԥсы ааиҭеикырц
дааҭгылеит. Саргьы еиқәырццакны ииҳәаз сахьӡаны аҩра
сахьаҿыз, снапы ааԥсан, ашьацраҿ сқьаад нышьҭаҵан, снацәкьарақәа
зны ираҵәо, нас еиҵыхуа рыԥсы дсыргон. Еснаҭ
убас агәаҭеира далагеит, акы дахыццакуазшәа. Уажәы-уажәы
мраҭашәарахь иласкьоз амра дахәаԥшуан. Нас иҽаарҭынчны,
дзықәтәаз аҟәардә иҟәаҟәа надҵаны иажәабжь инациҵеит.
Еснаҭ аусҳәарҭаҿ даннеи, изымдыруаз, хҩык ашҭа агәҭа
игылаз аҵла ашәшьыраҿ иштәаз ибеит. Руаӡәк даакьаҿны,
излашәа иҟаз амилициа маҭәа ишәын. Данаарывала,
мшыбзақәа
ҳәа нареиҳәеит, аха дара аҭак ирымҭеит, иахьтәазгьы
имгылеит. Игәамԥхакәа днарывсит, иабантәиаанагеи
аԥсшәа аҳәашьа ззымдыруа ҳәа ааигәахәны ақыҭа ахантәаҩы
дахьтәаз даныҩхала, дзықәтәаз аҟәардә иҽаҟәимгеит,
деихашәы-еиҵашә дтәан…
– Мшыбзиа, – иҳәеит Еснаҭ, зхәыҷра аахыс иидыруаз
ауаҩы иҟазшьа ааигәамԥхакәа…
– Мшыбзиа акәӡам иҳәатәу! – ихы шьҭымхӡакәа агыршәала
ҿааиҭит ақыҭа ахантәаҩы.
– Уеилагама уара, агыршәала ацәажәара уанбалагеи?!
– Еилагаз уара уоуп, ибжьы ҩышьҭихит ақыҭа анапхгаҩы,
ухымҩаԥгашьоузеи?
– Исзеилкаауам, иаанагозеи уцәажәашьа?! Избан ашкол
ахь сзынармышьҭуа?
– Унармышьҭзар, иашан иҟарҵеит.
– Ирызҭада урҭ адҵа снармышьҭратәы?
– Азакәан…
– Азакәан уҳәама?! – иаҳаз џьшьаны ибжьы ҩышьҭихит
Еснаҭгьы,
– иарбан закәану уара сара саҵкьыс еиҳаны узлахәу?
Сара азакәани суаажәлари рҿаԥхьа сыцқьоуп.
– Уи абра акәым иахьуҳәаша, азакәан аҿаԥхьа иҳәа…
– Исаҳәа, уара, иҟалазеи?
– Амҟалатә, – ихы шьҭымхӡакәа ҵаҟа дыԥшуан ақыҭа ахантәаҩы.
Нас аԥсышәала даацәажәеит, – Лакоба уиҵагылан
Кьалашәырынтәи Аҟәанӡа дугазма?
– Иҟалазеи нас, Лакоба дуӡӡа иҭоубыҭ саҵагылазар? – макьанагьы ихахьы изаагомызт реицәажәара иаанагоз.
– Иҟалаз абна адәаҿы итәоу иуарҳәап, – уи иҳәеит гыршәала,
нас аԥсышәала инациҵеит, – ухы узеиқәырхозар, уалага. Сара акгьы сухәом, сухәарцгьы сҭахым, удәылҵ наҟ…
Еснаҭ данындәылҵ, амилициа маҭәа зшәыз ашә аԥхьа
дгылан.
– Арахь усаԥыза! – иҳәеит уигьы агыршәала, аха ицәажәара
ашьҭыбжь ала еиликааит дшаԥсуаз. – Унапқәа ушьҭахь
иҿасҳәо, хаала уҳаццо? – иажәақәа ирымчит амилициа уаҩ.
– Сара џьаргьы сыбналом, сзыбналоҳәа ус сымаӡам, иахьышәҭаху
сцоит, – иҳәеит Еснаҭ, уажәшьҭа иусқәа шҽеимыз
дназхәыцны…
Амашьына ахьгылаз ианнеи, ашьҭахь дынҭартәаны, ҩыџьа
наҟ-ааҟ инаиватәан Галгьы иаанымҿаскәа, Аҟәаҟа дрыман
ицеит…
– Алажәқәа, алажәқәа, – дааӷызыӷызит Еснаҭ дахьтәаз,
– сара изуасҳәозеи уара уаҟара издыруада, ҩажәижәибжь
шықәсазы аԥсуаа иаҳзыҟалаз ахлымӡаах.
Аҟәантәи сыргеит Қарҭҟа. Метехьтәи абахҭа сынҭарыжьит.
Схала сауакәхыз, аԥсуаа рыла иҭәын уи абахҭа. Сус ӡбаны,
жәашықәса сықәҵан Сибраҟа сахыргеит. Уи аколониаҿ исхызгаз атәы узеиҭасҳәом. Адунеи зегьы иадыруеит Сталин
иконцлагерқәа зеиԥшраз. Сара сыԥсҭазаара уи аҟара зқәымыз,
сыԥсы еиқәхеит ала аҟырҟы икылхны. Абра сахьааиз,
жәашықәса рышьҭахь, убри аҩыза аҭагылазаашьа сақәдыршәеит,
сара Сибра еиҳа еиӷьысшьо, – иажәа данаалга ихы-иҿы убас иҟалеит, икьаҭахаз ахәышҭаареиԥш ицәышӡа.
Иԥсҭазаараҿы
аҵыхәтәантәи акәны дгылоушәа, илабашьа
иҽыҩанҵан
ишьапы днықәгылеит. Саргьы ишҟа шьаҿақәак
ныҟасҵеит, ишьамхқәа дрызнымкылар ҳәа сшәаны. Амра
ахьҭашәоз ихы нарханы иҿынеихеит, ишьапқәа аарла еихго. Саргьы сгәы ҭӡыӡаауан, иудыруазеи мраҭашәара иԥсы
ацҭашәар ҳәа. Иҟәаҟәа сахькыдыԥшылоз избон, уаа гәарҭак
аниааӡа ашьҭахь дшызаҵәхаз, абри адунеиаҿ инапы зҿаиршәуа
ҳәа гәыӷрак имаӡамкәа. Амра ласкьацыԥхьаӡа иаҳа-иаҳа аԥхара ишагхо еиԥш, иара шаҟа наҟ днаскьоз аҟара,
сара схархон. Гәаныла сыҳәҳәон, угьежьы арахь ҳәа. Уи
иаҳазшәа даақәгьежьаан абрахь иҿааихеит. Иҭыԥаҿ днатәан,
иажәабжь инациҵеит.
– Сибрантәи саныгьежь, Самырзаҟан аԥсуа дсымбеит.
Рызегьы
ақырҭқәа ҳәа иҭаргалахьан, бызшәас ирҳәозгьы
агыршәан. Сара заҵәык сакәын саԥсуоуп ҳәа зхы зшьоз, аԥсуа
паспорт сџьыба иҭаӡамкәа. Иуасҳәахьеит ҳәа сыҟоуп, ақырҭуа
паспорт сыдсымкылеит, – еиҭа амрахь днаԥшит, аха уи аҟара
иҽадмырхалакәа даацәажәеит, – санааи, сыҩны ашә аркын.
Сыԥҳәыс дыԥсхьан, сыӡӷабцәа хаҵа ицахьан, сыҷкәынцәа
аҩыџьагьы
Қарҭ аус руан. Аиҵбы Ҭенгьиз – амилициа рҿы
аиҳабы, Ҭамаз – ақыҭанхамҩа аминистр дихаҭыԥуаҩын. Дарбанзаалакь,
сашьа иԥацәа роума, егьырҭ сгәылацәа роума,
уԥсы ахьааугаз Анцәа иџьшьоуп ҳәа сарымҳәеит. Уимоу, амҩан
исԥыларгьы, аԥсшәа сарҳәомызт. Ицьоушьаша, агырқәа раасҭа
аԥсуа-гырқәа еиҳа исаӷахеит. Сааит ҳәа анраҳа, Қарҭынтәи
иааит рыҳәсақәа рыцны Ҭамази Ҭенгьизи. Аха, избахьаз сыхшара ракәымызт. Убас ихьшәашәаӡа исԥылеит, Сибра ахьҭа
аасгәаланыршәартә. Абра аԥара шәареи сареи ҳабжьара
изыҟамлеит. Сара сшаԥсуаз саанхеит, шәара ҳшьа шәҭиит,
шәақырҭуахеит, адамра хыла иашәырсит ҳара Ажәанбақәа
ҳашьҭамҭа, – ҳәа расҳәеит.
«Ҳаб уара уиашам», – рҳәеит даргьы, Самырзаҟантәи
аԥсуаа ақырҭқәа ҳәа рыҽҭаргалазар, аиаша ҟарҵеит. Аԥсуаа
аԥхьаҟа қәҿиара змама милаҭуп. Ақырҭқәа адунеи иадыруеит, Кавказ иашьагәыҭуп», – ҳәа ирҿагылеит. Аԥсуаа Кавказ ианашьагәыҭыз, адунеиаҿ ианеицырдыруаз, ақырҭқәа
зынӡаскгьы инхаӡомызт ҳәа сырҿагылеит. Аха иуҳәо заҳауадаз,
аҳаԥшьа зыҵа кылҵәоу, иҭоуҭәо зкылсуа…
Аиҳабы Ҭамаз икәа иааҭыхны апаспорт ҿыцӡа иаасиркит.
Иаартны снаԥхьазар, Еснаҭе Званбаиа, ақырҭуа ҳәа ианын.
Убасҟан убас сыҳәҳәеит, убас ала сыҳәҳәеит, сыбжьы адунеи
зегьы иахыҵәо, «сара с-Жәанбоуп, саԥсуоуп», – ҳәа… Апаспортгьы ыршәны наҟ иргәыдысҵеит…
Иажәа данаалга, иԥсы ааивигеит Еснаҭ. Иблақәа еиҳа
ихаахазшәа
збеит. Нас еиҭа амҩаду ахь днаԥшны ҿааиҭит:
– Анан амшын дышхыӡлаз еиԥш, саргьы с-Ԥсадгьыл схыӡлеит,
аха схы сымҭиит, сшьа сымҟьашьит…
Иажәабжь уа ихиркәшеит, аха иблақәа ааихмырсыӷьӡакәа
скылкаан дсыхәаԥшуан. Сара амҩа ақәлара сҽаазсырхиеит.
Агәашә санҭига, саанкылан ус насеиҳәеит:
– Сара исаҳаит аԥсуа паспорт ҿыцқәа шәоуеит ҳәа, – икабахь инапы аҿынаирхан, иҩеижьза қьаадк аацәыригеит, – абри
саниз, сахьиз зыршаҳаҭуа ашәҟәы ауп. Иудыруазеи, џьара
аԥсуа паспортк сыхьӡ ала иузыҟаҵозар, сыԥсыргьы сыԥсра
ԥсрахомызт, – иҳәан, иаасыркны сааигәыдиҳәҳәалеит…
… Аха апаспорт аҟаҵара иаарласны иалымҵит. Мызкы
инеиҳаны садхалеит. Акәама-ҵамақәа рацәхеит. Иансзыҟарҵа
аҽныҵәҟьа амҩа сықәлеит. Еснаҭ Ажәанба акыр шықәса
дыззыԥшыз агәырӷьаҿҳәаша изназгарц…
Аԥсҳа дызнысыз амҩаду санынаныла, сылаԥш нарықәшәеит
Еснаҭ иашҭа ажәлар еизаны ишықәгылаз. Убысҟан,
иааҭрысит сгәы, ҳаи, Анцәа зқьышықәсалатәи абиԥара аҵыхәтәа
ԥҵәама ҳәа. Амашьына сааҭыҵын агәашәаҿ саннеи,
игәасҭеит иара дыԥсны дшықәыз. Агыршәала ачамгәыр ианҵаны:
«Еснаҭе
бзиа ушԥаҳагхеи», – ҳәа, амыткәма лҳәон
ԥҳәыск, амыткәмаҳәараз иалхны ирымаз. Иҷкәынцәа Ҭенгьизи
Ҭамази, раб ипатреҭ ашәы акәыршан, раԥхьа иаркны
аџьабара иалагылан. Адышшылацәа еишьҭагылан инеиуаз
гыршәала ҳгәы иалсит ҳәа рарҳәон…
Сара сгәаҭеиуа агәашә саалахеит, ԥхьаҟагьы-шьҭахьҟагьы
сзымцо. Иара дцеит нырцәыҟа сихьӡаанӡа, ихьаақәа зегьы
аарцәыҟа исзааныжьны. Сгылан схаҳәыршәыраха, игәы
исзадымҵаз аԥсуа паспорт сгәы иадҵаны… Сгылан уажә сихагылан данысҵәуа «абри ууасиаҭ акәын, иуҳәаз ҟасҵеит,
сухьымӡеит, аха ҳәа» наҳәаны игәы иқәсҵару иқәсымҵару
ҳәа схәыцуа…
Уа, ԥсаҭа бзиа Еснаҭ Ажәанба, умилаҭ шаҟагьы урзааигәоузеи,
шаҟагьы урцәыхароузеи…
Убасҟан игәыҭшьаагаха слымҳа иааҭаҩит Анан лыҵәаабжь:
«Шәсыцхраа, ауаҩытәыҩса, шәсыцхраа!..»
Абар, уажәшьҭа мчыбжьык инеиҳаны иҵуан, алыхәҭа џьаџьа
ашыла анкылышәшәо еиԥш, ажәҩан агәы ақәа кылыбганы
илеиуеижьҭеи. Ҽаҩраҭагалантәи аԥша ҵәыҵәы, амаӷ еиԥш,
иалакьакьон ауаа рцәа-ржьы. Аԥхынра ашьҭахьҟьа иааныжьны, аӡынра иазааигәахаз аамҭа иаҳа-иаҳа алеишәа арцәгьон.
Иара адгьыл ду, уажәы аакьыскьанӡа, амра аԥхарала ишаҳәшаҳәуа иҟаз, агәҭа ҭыхьшәашәаахьан, ари абжьарак ақәа
илеиуаз иахҟьаны. Уарҳал иаҵәаҵас адгьыл ашьацра аҩара
иаҿын. Рылахь еиқәын ашәаԥыџьаԥ. Иҩеижьхахьаз рыбӷьқәеи
дареи ахьеиԥырҵуаз ргәрҩозшәа ихырқәақәон. Аԥсабара
зегьы ашәы ахьыссы акәын ишгылаз…
Адәыӷба аангыларҭа акәша-мыкәша, мчыбжьыла иԥссамкәа
икататаз асаба, ақәа анас, ақыҭа гәарабжьара еиԥш, ушьапы
ахьургылалакгьы аҳәынҵәа инылашәон. Аха аратәи ауаа асабеи аҳәынҵәеи ишылагылазгьы, рхы шьҭыхны иркын. Убри
ахышьҭыхраҿ акәын иахьеицлабуазгьы.
«Иа, ҳазшаз анцәа ду, ухьышьаргәыҵа сакәхшоуп, хыда
ахы шьҭыхра дацәыхьча ауаҩы. Хыда хышьҭыхра ԥсадгьыл
ҭархагоуп, милаҭ ҵарбгагоуп, ахәышҭаара қьаԥҭазтәуа усуп.
Еиӷьуп дымир, хыда ахышьҭыхра иашьҭало ҳара ҳашьҭамҭаҿы»
ҳәа ибжьы саҳалон иасуаха данышьҭалоз сабду.
Аԥсҭҳәа шәыҭҳақәа ҽыҭ-ҽыҭ адәыӷба аангыларҭа акәша-мыкәша рҽеизгара иалагеит. Урҭ иааргоз ахьҭа иаҳа-иаҳа
иҿацахон. Иҵегь аҽарӷәӷәар, ақәа иаамдан асы шлеира акәын
ишыҟаз. Асы алеира макьана ишаамҭамызгьы.
Асааҭ акахьы хәбаҟа шәымҭа аус аухьан Кьасоу Мрамба адәыӷба аангыларҭаҿ данааи. Ақәа илеиуаз ихы ацәихьчарц,
ауаа еилақь иахьеилатәаз ашә аартны ихы аннылеик,
иааиҿаҳаз афҩы цәгьа, иаразнак ишьҭахьҟа даақәнаргьыжьааит.
Уи иԥсҭазаара иагьа мыҟәмабара дҭанаргылахьазаргьы,
иагьа ихы иханаршҭхьазаргьы, афҩы бааԥсы иԥынҵа
иҭасыр изычҳауамызт.
Ауаа ахьеилаиаз азал иаразнак ашә нкыдижьлеит, иԥышә
аӡәы дынҭасызшәа. Ишьҭахьҟагьы дзымцо ашә даадхалеит
азныказ. Уахь аҩнуҵҟа еилаҳанто иҩназ ауаа рыфҩы, иара
ихышәшәозшәа иԥынҵа инҭасит. Нас иаразнак даақәгьежьаан,
ишьаҿақәа ырццакуа, ишьҭахьҟа ишәарҭаз акы иԥсы ацәигошәа,
адәыӷбақәа ахьаангылоз ашҟа дындәылҵит.
Уи уажәы хықәкыс имаз амраҭашәарахь зхы ханы иаагылоз
дәыӷбак аҭалара акәын. Дахьагоз зынӡаскгьы дазхәыцуамызт,
дазхәыцырцгьы иҭахымызҭ иара. Ишакәхалакгьы абри ақалақь
ирласны далҵыр акәын. Уи алҵра иара изыҳәан ишразҟыцәгьазгьы.
Ақәа илеиуаз иҽацәихьчарц, афатәқәеи аӡқәеи ҳәа изныз аҿхышә иҽнадиҵеит Кьасоу. Аҿхышә иахыҳәҳәоз ахыб
ижәҩахыр ахьчартә иҟан. Ишьамхы лахыс иахьыбааӡаз уиаҟара
усс имамызт, адәыӷба аангыларҭа азалаҿ иеилажьыз
ауаа дрылатәазар аасҭа. Дшааиҵәҟьаз дызгашаз адәыӷба
ахьиқәымшәаз ааицәымӷхеит Кьасоу. Ара дышгылоу дыздыруа
аӡә дибар иҭахымызт. Акыр инықәсхьаз ипалта ахәда
ҩышьҭыхны,
ихылԥа неихаршьшьны, аҽхышә иҵегьы иҽнадирӷәӷәалеит.
Адәыӷбақәа анаауа ианцо рылазҳәо аԥҳәызба, радиола лыбжьы раԥхьа аԥсышәала иналыргеит: «Апасаџьиртә
дыӷьба «Ростов-Ереван» иааиуеит ахьԥатәи амиҷы». Уи нахыс қырҭшәалеи урысшәалеи лажәақәа еиламгаӡакәа аҳауа
иналаҩит…
Адгьыл иныҵабазшәа, мамзаргьы аҳауа иналаӡызшәа,
инеиқәтәеит адәыӷба аангыларҭа иахыҩуаз ашьҭыбжьқәа.
Авагонқәа рыхқәа еидкшало, ашақә иасуа, урҭ лага-ҩагоу
ирылаз апаравоз цәыбблы еиқәаҵәа алашьцара аҽалакны
акәакь аҿы иаацәыҵагылт. Ишьапаҿы икаҭәоз ацәыкәбарқәа
рыда шьҭыбжьы иаҳауамызт Кьасоу абыржәы. Аԥсабара
аҭынчра иҽнаҭан ҿымҭқәак иԥсы ааивигеит. Хьаа змамыз
аӡәы иеиԥш ихы ааибеит азныказы. Игәы аҵан џьара иааҭылашааит
ихәыҷра ашықәсқәа. Аха убасҟангьы иалагахьан
иԥсҭазаара қәыԥш аԥықәслара. Фышықәса ракәын ихыҵуаз
усҟан, аха хашҭра ақәымкәа иблаҿ иаанхеит дызлаԥшыз.
Ақәыџьмақәа ақыҭа иалалаз алырцозшәа, ауаа мыцәаӡакәа
иаашаанӡа аибарыҩра иаҿын. Алашарақәа кны шьоукы
алада
иҩуан, даҽа шьоукыхгьы – аҩада. Амҩқәа рҿы амца
еиқәырҵон.
Игон ахысыбжьқәа ааиқәымтәаӡакәа. Асапын
зыҵшьымыз ауардынқәа, иӷызуа рҿыжыбжьы аҵх лашьцара
игәыҭшьаагаха иагәылҩуан. Алақәа шуан агыгшәыг аиқәара
иларцалазшәа. Алақәа раҵкьысгьы ишуан дара ауаа… Ицахьаз рыбжьқәа еихьыр-еивырӡа, ақыҭа зегьы иахҟьауа
иҳәҳәон.
– Абжьыҭирахь…
– Абжьыҭирахь…
– Абжьыҭирахь…
Аҳәҳәара иалагон аҳәҳәацәа, абжьыҭира ааиаанӡа мызк
шыбжьаз. Уи акәын дара хтыгагасгьы ирымаӡаз…
Зҿахәы аҳәара иақәиҭымыз ауаа, ҩнуҵҟала уи абжьы
ишақәшәиуазгьы, иацымныҟәар ада уаҳа ԥсыхәа ыҟамызт.
Уаӷеимшхаран абжьыҭира мап ацәызкуаз изыҳәан иҟалоз.
Ахьшь имҵанарсуа акәҷышьҵәҟьагьы иахьафо ахәы икатато ала иуԥшаар ҟалоит. Идырӡуаз ауаа рхы-рҵыхәа ахьыҟоу
ҳәа еилкаашьа амамкәа, инкылаӡ ицон. Ажәлар агәҭҟьа
иаганы акәын ишыҟаз. Рҭаацәа ржьон: «Сибраҟа ихгоуп,
жәашықәса рықәҵан», ҳәа. Усҟан Баӷлан аԥшаҳәаҿы ршьа
кашуан. «Нагӡара
иқәзааит ҳәо…» аҵыхәтәантәи ажәа анагӡаха
роуамызт урҭ.
«Нагӡара иқәзааит…» – аԥсцәа рыбжьқәа рлымҳа иҭаҩуеит
абзацәа иахьагьы…
…Иааигәа иааины иаагылаз апаравоз еиқәырццакны
хынтә иҵәааит. Иара илымҳа инҭаҩит, уи ауха ргәашәаҿ иааины зыбжьы газ аҳәҳәацәа иреиԥшны:
– Абжьыҭирахь…
– Абжьыҭирахь…
– Абжьыҭирахь…
Ԥыҭрак ашьҭахь дахьышьҭаз илымҳа иааҭасит, агәашәаҿ
зыбжьы гоз рахьынтәи руаӡәк иаби иареи реицәажәабжьы.
– Аҩны шәызтәоузеи, уара, амҩа шәзықәымлозеи?! –
ашҳам иҿыҵыкәкәо иажәақәа рҿынаирхеит Кьасоу иаб Махьал ишҟа иааиз.
– Амҩа ҳазлақәлозеи, саб аԥсра даҿуп, – иҳәеит Махьал,
иааиз игәыла џьара акы дихәап ҳәа дааиқәгәыӷны.
– Уара излоуҳәо ала, макьана дымԥсыц, – ҳәа ҿааиҭит
алабаҟьаҩы ибжьы аарыӷәӷәаны.
– Мап, дымԥсыц макьаназ, – иҳәеит Махьал, иааиз ицәажәашьа
игәамԥхакәа.
– Нас, дымԥсыцзар, ацәқәа ауардын илаҵаҳәаны, иара уа
длақәҵаны амҩа думан уқәла, – дзышьцылахьаз адҵа ныҟаиҵеит
иааиз.
Убасҟан Кьасоу хәҷы дахьышьҭаз аиарҭа дҩылԥаны, абарҵа
дныҵаххын, ргәыла ицәажәашьа игәамԥхакәа ибжьы наиргеит:
– Уи дычмазҩуп, улымҳа дагәоума, дычмазаҩуп, сҳәеит.
Уахь дусҭаӡом сара!
– Амӡышәа! Амырӷьаԥал! Зегьы дрыцқьахьеит, нас ари
дабаанагеи?! – ҳәа Кьасоу иаб ишҟа ибжьы наиргеит алабаҟьаҩы.
– Уразҟы иакит уқәра ахьаҵанамкуа акәымзар, ас
ицәажәо рҭыԥ хиоуп.
– Нас ашҭа зегьы ибжьы ахыҩуа ҿааиҭит: – Мап ацәышәкырц
шәҭахуп акәу, Кавказ аҵеи хазына абжьы иҭара? –
Ииҳәаз аҭак иаҳарц иҭахызшәа дааҭгылан дааӡырҩын, нас
агәылацәа акәша-мыкәша инхоз ираҳартә ҿааиҭит: – Аҵеи ду
абжьы иҭара мап ацәызкыз, рышә-ргәашә ыҵарҟацаны наҟ
ихыҭәҳәаалатәуп!
Убасҟан агәашәаҿ игылаз иахьынӡарылшо рыбжьы ҭганы
аҳәҳәара иалагеит.
– Абжьыҭирахь…
– Абжьыҭирахь…
Аҳабла аҵыхәахьшәа, аусҳәарҭахь игаз амҩаду аҿықәаҿ,
еихьыр-еивыр еиқәымшәаӡо, сынтәа абжьыҭира зықәра
аҵанакыз, ақыҭа ирмаҳацыз ашәа ҿыцк рҳәон:
Кавказ каҷҷа аԥа хазына,
Зыӡбахә рымоу Бериа.
Уи дахьҳамоу иҳабаргәузеи,
О, рерашьа, рериа…
Игәы ашьа ҭыкьасо, ахкаара иҭаз ацәқәа аацаны ауардын
инаҵеиҳәеит Кьасоу иаб Махьал. Лылаӷырӡқәа лҿыкьасо,
ауардын
ацәарҭа нанылҵеит Кьасоу иан Сырма. Иабду ишьапаҿы
ауардын днақәтәеит Кьасоу.
Иара абду Алоу шәышықәса зхыҵуаз, ихьаа иӷрагәаны
дшааиуаз еиԥш, ауардын даниалан уахагьы. Илақәа изыхтуамызт, ицәажәомызт иҿы. Аха илымҳақәа ҵарын, бжьыс
иааго зегьы иаҳауан. Жәытә-натә аахыс дара рышьҭамҭа,
рҟырҟы зырхәхәз, рдоуҳа мҵәыжәҩас иамаз, абиԥарала
инеимда-ааимдо иааргоз, рашәақәа рцынхәрас, иаҳауан
уаха ихаҿы изаамгашаз, дара ирыцәтәымыз, рхаҵара иазкымыз ашәак:
Кавказ каҷҷа аԥа хазына,
Зыӡбахә рымоу Бериа…
– Ахәрашәа ҳәа, Кьасоу, сыхәра ӷьарц уҭахызар, иусырҵаз
ахәрашәа ҳәа… дааӷызыӷызит абду Алоу.
Акырцх исызшәа Кьасоу хәҷы дахьҭшьны акәараҳәа аиҵасра
далагеит. Иблақәа ирхылаз алаӷырӡ маалықьҵас
иҟәашӡа иаԥхьа ауардын ианиалаз иабду дицәнарӡуан. Аԥсҭҳәақәа
еилаҳанҭо, дгьыли жәҩани анеицәнарӡуа еиԥш, иаалашьцеит икәша-мыкәша. Убасҟан Кьасоу, ибжь хәҷы паӡа,
иаацәыригеит ахәрашәа.
– Уабду дукәыхшоуп, – ибжьы хыџхыџуа иаагеит аҭаҳмада.
– Ирӷьа сыхәрақәа убжьы ҟәымшәышә ала…
Иҵегьы ибжьы ҩышьҭихит Кьасоу.
Абдугьы иаацәыригеит зынӡа ицахьаз ибжьала ахәрашәа.
Џьамыӷәала зыԥсҭазаара зхызгахьази уи аџьамыӷәа цәгьа
ианыларц ишгылази рыбжьқәа неилаҵәеит. Аха уи абжьы
хәаҽи абжь қәыԥши рыҵарӡуа, иаҳа-иаҳа ақыҭа иахыҵәо
иахыҩуан, еидыргәагәалан мчыла ауаа иддырҳәоз, дара
иртәымыз ашәа:
Кавказ каҷҷа аԥа хазына…
Аҳауа изымхоушәа ахәаҽра даҿын Кьасоу. Аԥҭа еиқәаҵәа
акәзар, иаҳа-иаҳа икәша-мыкәша аҽарыжәпауан. Ҩба-хԥа
шьаҿа рыда иааигәа-сигәа акгьы ибарҭамызт. Дзыдгылаз
аҿхышә днадҵны иаԥхьаҟа шьаҿақәак днаскьеит. Убасҟан
ауп иангәеиҭа, авагон еиқәаҵәақәа зыцраҳәаны иаԥхьа игылаз апаравоз. Ишьапқәа изеихымгоуа дахьгылаз даанхеит.
Џьаҳаным ашҟа дызго акәушәа днахәаԥшит, игәы ҭӡыӡаауа…
Адәыӷба аангыларҭа ҳаԥык иҭарыжьызшәа иҭынчӡа иааҟалеит.
Аԥша аҽыԥхьакра рхы иархәаны, аихамҩеи акаҭранқәеи,
ирықәҳәазо рҿаархеит аԥҭақәа. Акырцх аҟәыҵит, аха
ақәа аура иаҿын. Ус, илымҳа инҭаҩит, уи ауха, иабду ауардын
данҵаны, абжьыҭирахь даныргоз игоз абжьқәа:
– Абжьыҭирахь…
– Абжьыҭирахь…
– Абжьыҭирахь…
Ҵыхәаԥҵәара змаӡамыз абжьқәа ирылыҩуан ауардынқәа
рҿыҿыбжьы. Ачарҭи алыреи еибамфарц азыҳәан, атәыҩақәа
ирҭаз асапын шәах аҵшьра азин рымамызт ауардынқәа зтәыз.
Урҭ алырақәа шаҟа иҿыжуаз аҟара, абжьы зырҭоз ихьӡ-иԥша
иазҳауан…
Бжьдурыла ахьӡ-аԥша андырҳауаз ашықәсқәа ирылааӡаз
иакәын Кьасоу Мрамба…
Ауардынқәа цон иҿыжуа, зхы иамыхәоз ачымазцәа,
абжьыҭирахь ирыманы. Аӡәы заҵәык, ишәарҭаз аӡыхәашь
дышхызгьы, аҭагылазаашьа данымшәеит Кьасоу иабду Алоу.
Уахь амҩа дрыман ишықәызгьы, аԥсхыхра дшаҿызгьы, ихы
дабжьон гәаныла, «уԥсы ушуаҩу», ҳәа. Ауардын аԥхьа днеиуан Кьасоу иаб, амҩа амаршәа куа. Ауардын ашьҭахь днеиуан Кьасоу иан лылаӷырӡ лҿыкьаса. Лабхәа хазына зыбзиара ада зыцәгьа лзымдыруаз, «Дад дбыкәхшоуп» ада зажәа
хьамҭа лмаҳацыз, данрыднагала инаркны, уаса кьаԥала
дныҟәызгоз, уажәы деизҟьа ауардын даныжьлан дахьыргоз
лгәы еиҟәнажәон. Лгәы злалҟычуаз аҵх иалагәан аӡәы димбо лҵәуара акәын, ари еиԥш «аныҳәа ду» аан, аҵәуара азин
шыҟамызгьы.
Ауардынқәа аҿыжра иаҿын еихсыӷьра рықәмкәа. Алашьцараҿ
еилаҳантон ҵҩа змамыз аӷәиҵибжьқәа. Зыхәдақәа
цәӷәыхаахьаз, аха зҽаҵазмырхарц зҭахыз, ахҭгаҩцәа, еихьыр-еивырӡа иааиуан рашәаҳәабжь:
Кавказ каҷҷа аԥа хазына,
Зыӡбахә рымоу Бериа.
Кьасоу хәҷы иабду Алоу ишьапаҿы дахьтәаз иныҵакны
ахәрашәа аҳәара даҿын. Уи ала иабду ихьаа хиҽуашәа ибон.
Аха иабду ихьаа хызҽуаз ҳәа мчы ыҟамызт уажәшьҭа. Уи
ахьаа аҵкьыс дахьыргоз ихьаауан. Гәынхәҵысҭала дрыҳәон,
адгьыли, ажәҩани, аԥсабареи, нас абри адунеиаҿ ицқьоу ауаа
ҳәа аӡәыр дыҟазар, дрымгарц абжьыҭирахь: Аха уи ибжьы
заҳауадаз, дызқәыз ауардын аҿыжра ишаҿыц иаҿын. Имч
зегьы еибыҭан, иԥсы аизгара далагеит. Иӡбеит ихы даиааирц.
Игәы иҭыхоз аҵыхәтәантәи иажәақәа иқьышә аадырҵысит:
– О, адгьыл ду, уара уҿы абзиа иаабахьоу аҵкьыс еиҳаны
ҳаниахьеит агәаҟра. Умч ала акырынтә ҳӷьацахьеит. Уҵыхәалагьы
ҳахҵәахьеит акырынтә. Ҳабацәа рыбаҩқәа ҟәаҟәаса
уцәа иҭаԥсоуп. Ҳҵеира иреиӷьыз уара иуқәырҵеит
рхы. Аха ҳаумырӡит усгьы, ишакәхалакгьы ҳанхеит уара
уҿы… суҳәоит, суашьапкуеит, сыԥсымҭаз уаасзызырҩы, адгьыл ду. Иумырӡын зқьышықәсала, зиашареи зхаҵареи рыла
Аԥсны еиқәырхо иаазго ҳаб ишьҭамҭа. Даҽаказгьы суҳәоит,
уихылаԥшла абри сшьапаҿы итәоу ахәҷы.
– Ауардын аԥхьа дгылан, ихәда икәаҽ днеиуан Кьасоу иаб.
Иан длаӷырӡышон алашьцара иалагәан. Кьасоу иныҵакны
ахәрашәа аҳәара даҿын, иабду ихьаа хиҽырц. Рыхҩыкгьы
гәырҩала иҭәны, аԥсы дрыман абжьыҭирахь ицон.
Аҵх агәы ааҩнашон еиԥш, адәыӷба аангыларҭаҿ алашарақәа
ыцәеит. Убысҟан ауп иара ихы анрыцҳаишьа. Дымир амухуа, данихгьы гәырҩала дымҩасхуа. Алашьцараҿ
ԥсҭазаара ҳәа акымзарак ыҟамызт, зны-зынла иара алашараҿ
ишыҟамыз еиԥш. Иџыџӡа иаангылеит уажәраанӡа еилыхо еилаз аидара мҩангага авагонқәа. Абжьы ныҵабеит иара апаравозгьы, оф гәышьа, алашьцара схы налакны сыԥсы ааиҭаскып
аҳәозшәа.
Уа нахьхьи азал аҩнуҵҟа еилатәаз ауаа инархаҳаз алашьцара ацемент хьшәашәа иқәнарҟьацызшәа, рыбжьы мго иааилахеит. Урҭ хәыцырҭас ирымаз рымҩа акәын. Мчыбжьык аахыс рыҩныҟақәа изымцакәа ара иахьтәаз, ргәыԥжәара гәыԥжәара
ацлон. Урҭ шаҟа ргәы ԥжәози, рхы ргәы ахшәози аҟара,
еиҳа ирзеиӷьын адәыӷба аангыларҭа аусзуҩцәа. Иԥхьаркуаз
аблеҭқәа, иаҳа-иаҳа рыхә шьҭыҵуан.
Ԥҳәыс шәпак, ишыхьшәашәаразгьы аԥхӡы лҿашы, ауаа
еилатәаз даарылаԥшны, еиҳа хаҿыла еиқәаҵәаз днарылԥаа
дылгон. Уи идыру усуп. Зхахәы еиқәаҵәаз аблеҭ ахә иацҵан
ирырҭон, аҭыӡшәа ҟарҵомызт. Аҭыӡшәа ҟазҵоз, ахы шкәакәақәа
ракәын. Игәамҵ-хамҵуа аблеҭ ҭирҭа иахьадгылаз.
«Ара закәан ыҟам» рҳәон, «ҵарҭыша гаҩцәоуп абарҭ зегьы»,
– ҳәа нацырҵон. Урҭ ахцәы шкәакәақәа азакәан аԥшаара
иаҿнаҵы, адәыӷбақәа акатаҳәа ииасны ицон. Аԥҳәыс шәпаду
аԥхӡы лылхәаҭа, аибашьра адәаҿы ар ҟәаҟәаса иахьеилажьу лыԥсы зыҿҳәараз длыԥшаауазшәа ауаа еиқәақәа
дрышьҭан.
Абас ала, ҩнуҵҟалеи дәныҟалеи уаҩымрыла иҭәын, абри
адәыӷба аангыларҭаҿ. Иара абрадагь даҽаџьара иабаҟахыз
ауаҩы игәы ҭызгашаз аҭагылазаашьа. Аԥсны иахадыргылаз
ауаа ҟьашьқәа агәы ҭаҳаҳа афара иаҿын…
– Апасаџьир диӷьба Киев-Ҵхалтубо иаауеит актәи амиаҷы,
– еилаҟәаҟәан лыбжьы аагеит ацәа аарла иаалҵыз адиктор.
Еилаҟәаҟәан аԥсуа бызшәа азныҟәара, – игәы ҭызшьаахьаз
акакәын Кьасоу. Уи адиктор лыбжьы иаҳацыԥхьаӡа, ицәа
дҭаӡыӡон.
Харантә игеит адәыӷба абжьы, «Кьасоу Мрамба, уҽырхиа,
сара узгоит» аҳәозшәа. Аха Кьасоу уи абжьы иаҳауамызт,
ихи иареи аиқәԥара иаҿын. Иԥсадгьыл далҵны дымцар анамухгьы, иҭахымызт мрагыларахь ихы ирхар. Уахьынтәи иааз
азалымдарақәа ирыхҟьаны акәын иара абас ихы зқәикра изымдыруа аихамҩа дзангылаз. Илымҳа инҭаҩит ауаа ирхашҭхьаз,
аха иахьагьы агага еиԥш адәы иқәу, данхәыҷыз ирҳәоз
ашәа аҵыхәтәа:
Уи дахьҳамоу иҳабаргәузеи,
О, Рерашьа, рериа.
Иааигәаны игеит адәыӷба абжьы. Аԥсҭҳәа жәпара иагәылашьшьы
Кьасоу иаԥхьа иааины иаагылеит, Џьанаҭҟа ицошәа
ашә ҟьаҟьаӡа иаатит изымариашан иаангылаз авагон.
Аха иара ишьапқәа дырзеиҭамгеит. Даанхеит дахьгылаз
даларчаԥазшәа. Шәышықәсала аԥсуаа Рыԥсадгьыл иаԥырҵны
ицаразы ирыгәҭасуаз амчрақәа иаргьы игәҭасит, аха дазмырҵысит.
Иҩнуҵҟа иӷраҳаз аԥырсал, идақәа ирылаԥан изкыз,
еиҭаҵшьа амоуит…
Ақәа шлеиц илеиуан, зны-зынлагьы кырцхқәак налаԥсо.
Урҭ аҿхышә ахыб иахьақәыԥсоз, акара-караҳәа рыбжьы гон.
«Абыржәшьҭа иаауа адәыӷба сҭалоит уеизгьы-уеизгьы, –
даахәыцит иара. – О, Анцәа, саҭоумҵан, исаҭәам акы ҟасҵазар,
аха сымч мхареи сыԥсыҽреи сиааины, саҵаҳаит ауахәа
ибылгьо иаауа. Ус анакәха, уи ауахәа ибылгьо иаауа зынӡак
самырҟьацырц азыҳәан, снаскьоит уажәазы, уи хаҵарам ҳәа
сгәы ишсанаҳәогьы».
Адәыӷба аангыларҭа азал аҩнуҵҟа ауаа ԥшны итәан. Урҭ
рхыԥхьаӡара иаҳа-иаҳа аизҳара иаҿын. Иааиуа зегьы агәыӷра
рыман рымш ақәлараз, аха иаарласны ргәаҳәара башахон.
Абилеҭ змазгьы адәыӷба ааира ҩба-хԥа сааҭ ишахыԥоз анеилыркаалак агәамҵ-хамҵра иалагон, иашьҭалон иахьтәашаз
џьара ҭыԥк.
Ажәлар азал иазымкуа ишыҩнагылазгьы, рхәыҷқәа агазеҭ
каршәны ацемент хьшәашәаҿ ишдыриозгьы, ашлақәа
зшьамхы иазаанымкыло рыԥсы рылшәшәаны ишкаҳауазгьы,
хацәақәак аҩы рҽаршьны атәарҭа зегьы аанкыло, рҽеиҵҳәаны
иқәиан. Дара урҭ, аӡмах иӡаажьыло аҳәақәа реиԥш, рхы
шырзымдыруазгьы,
ус ҟашәымҵан ҳәа разҳәашаз аӡәгьы
дыҟамызт. Аӡәы заҵәык милиционерк иҟазгьы, ашәаҟьа иҿатата,
ичынқәа алымт баа иаганы, лага-ҩагак далан. Зны ааҵәақәак
зырххоз дрыцны адәыӷбақәа злаауаз аихамҩахь дцон.
Даҽазныхгьы аблеҭ ҭирҭа дыҩналон, аԥҳәыс шәпа ллымҳа
дынҭахәыҭхәыҭуан, усқәак дырҿын.
Аратәи аҭагылазаашьа цқьа уахәаԥшыр, убри аҩыза агәаанагара
умоурц ҟалома, гыгшәыг мацара злоу, идгьыл бжьахоу, џьара бна дук аҿы ухала уҟоушәа, доусы ирҭаху ҟаҵо,
рхатәы закәанқәа аԥҵо, згыгшәыг ҵасқәа аахәаны, аҟаҿыҳәа
еицҳауа еилошәа.
Азал идәылеибаҳәаз шьоукы алада иҩуан, даҽа шьоукы
аҩада. Макьаназ адәыӷба шымааицызгьы, урҭ рхы ахьыргара рыздырамызт. Анаатә ирҿанаҳәозгьы усс иаурымахыз,
ишакәхалакгьы абри џьаҳаным ҭыԥ иаԥырҵыр рҭахын. Аблеҭ
змазгьы, измамызгьы еицыгәаҭеиуан. Аха ара иҟалеит рызегьы зқәымгәыӷуаз акы. Иааины иаагылеит адәыӷба, аха
ашәқәа
ауаа ахьгылаз аганахь ала иаадмыртӡеит. Рызегьы шеилагьежьуаз,
еибарыҩуа ашәқәа ишрысуаз, адәыӷба
ашьшьыҳәа инарывсны ицеит.
Убасҟан ауп Кьасоу аԥсҭазаараҿы иимбац аниба. Ауаа
азныказ иҟарҵара, ирура иақәымшәо иааилахеит. Нас ауп
рхаҿы ианааи изқәшәаз ахҭыс. Шьоукы аҵәуара иалагеит
рылаӷырӡ рҿыҵкьаса, даҽа шьоукых, иахьзымҵәуаз аҟынтә
аччара иаҿын. Убасҟан хаҵак дыҳәҳәеит:
– Агаӡақәа ҳара! Рахәҵас изызныҟәо ҳара! Еигәыдырҵо
ҳара! Шәызгылоузеи, аҿабырҳацәқәа, ишырҭаху рхы ҳаҳьадырхәо
шәымбаӡои?! Ара усгьы хаала аиаша ҳзыԥшаауам.
Ҳижәлап адәыӷба аангылара иахылаԥшуа аҷаԥшьаҩы. Арахь
шәсышьҭал!
Уи ахаҵа «арахь шәсышьҭал» ҳәа убас иӷәӷәаны иҳәеит,
икәша игылаз ауаа рлымҳа ааҭишьаартәы. Нас дыҩрылҟьан,
адәыӷба аангыларҭа аҷаԥшьаҩы дахьыҟаз ашҟа иҿыҩеихеит.
(Уи Берлин аныргозгьы убас дыҳәҳәаны акәын дышдәықәлаз).
Аӡыхкыра ԥжәаны аӡы шдәықәло еиԥш, ихыҵны иҩаишьҭалеит
рызегьы. Ашәаҟьа иҿатата, ашәыр иалхыз ауатка афҩы иҿҟьо
иаарԥыххылаз амилиционер аҭӡамц дынкыдырӷәӷәалан ашә
инагәыдлеит. Ашә акәзар, аҩныҵҟала иӷәӷәаны ишаркызгьы,
рыжәҩа наҭан ианагәҭас, ацаԥха ҩаҿҟьан рызегь уахь илҩнаҳаит.
Адәыӷба аангыларҭа аҷаԥшьаҩы адиванаҿ дыцәан. Ашә
ҿҟьаанӡа адәахьы игоз бжьык имаҳаит иара. Уи акыр шықәса
аихамҩаҿ аус злаиухьаз ала, абжьыцәгьақәа дрышьцылахьан
аҟынтә ишьапы данкны аиарҭа дылумҳәакәа, дааԥшраны
дыҟамызт.
– Угыл, уара алаԥынҵа икылҟьаз! – дыҩнахәаан, ишьапы
данкны аиарҭа длылиҳәеит ауаа ираԥгылан арахь иҩналаз
ахаҵа.
Аҷаԥшьаҩы азныказы дызҭаз ԥхыӡыз џьишьеит, аха данааԥш,
иҟаиҵара дақәымшәо, нармеиқәала ауада дааҩнахеит.
– Иҟашәҵозеи, шәызусҭцәада?!. Амилициа! – дыҳәҳәеит
ихәда ԥырҟозшәа.
– Ирласны уҽеилаҳәа, нас еилукаап ҳазусҭцәоу, иаҳҭаху
закәу! – деиҭанаиқәхәааит аԥхьагылаҩ.
Адәыӷба аангыларҭа аҷаԥшьаҩ, иеиқәа ада егьырҭ имаҭәақәа
иԥыхьашәеит иаарласны. Раԥхьа ихеиҵеит иара еснагь дызҵаҽырбоз ихылԥа ҟаԥшьы, нас иаарласны ажәжәаҳәа
иҽеилеиҳәеит.
Агәаӷ иаганы игылаз ауаа, ауада аҭӡамцқәа ҿыршаауа,
рҭагылазаашьа рхашҭны аччара иалагеит. Урҭ раԥхьагыла
азнык азы даашанхеит, хыхь иҽеилаҳәан, ҵаҟа нарма еиқәазаҵәы
иаԥхьа игылаз ауаҩы данынаихәаԥш. Нас ауп аччара иаргьы ианизаанымкыла. Инапы дуқәа еинҟьо, ишьапқәа
шьҭакшо, ибжьы ааиргеит:
– Шәихәаԥш, ҳзыргәаҟуа ауаҩы дзеиԥшроу, шәихәаԥш!..
Зкьатеиах ԥҵәо еилагылаз ауаа, арҵәааҳәа дрылаҳәҳәо,
лгәыԥҳә дуқәа ргәыдыргылан дрыгәҭасуа, рыгәҭа еимыцҟьаа,
даауан абилеҭ ҭиҩы, аԥҳәыс шәпа. Уи ауаа рыжәпара аимыцҟьаара
уажәы илбазма, зышьҭахь леиархан игылаз ҭаҷкәымла
рыбӷа ҭарпало, илулакгьы лҽааҩналыжьит.
– Дида хаас, избо закәызеи, уеиқәа абаҟоу?! – дныҩныҵәааит
лара.
– Бара иабабҵәахи? – неиҿыҵҟьеит иара макьана дызҭаз
изымдыруа.
Аҭак ацымхәрас лнапы рҟьаҟьан, илымҳа ашьаҭа нкыдлыршааит. Убасҟан ауп ихаҿы ихшыҩ анааи. Алада длаԥшызар,
иеиқәа ишьаӡамкәа дгылан.
– Зегь зхароу шәара шәоуп, – дыҳәҳәеит иара, ихы ирқьиарц
акәу, аԥҳәыс шәпа ду илымҳа ашьаҭа кыдзыршааз
длыцәшәаны
акәу, икәша игылаз ауаа ахара рыдҵо.
Ауаа рыччабжь адәыӷба аангыларҭа иахыҩуан. Ахаҵа
раԥхьа игылан арахь иҩназгалаз, макьанагьы инапқәа еинҟьо,
дызлагылаз зегьы аҷаԥшьаҩы иахь ихьарҳәуа дыдирбон.
– Шәрыхәаԥш, ҳзыргәаҟуа ауаа зеиԥшрақәоу! Шәихәаԥш
ари, еиқәа шьамҵа, шәихәаԥш. Ҳахәда иқәтәоу ауаа зеиԥшрақәоу
шәрыхәаԥш…
Адәахьы алашьцареи, аԥсҭҳәеи, аҷыхьи еицхыраан, аҭагылазаашьа
хьамҭа ҟарҵон. Урҭ рыдагьы ара аҭагылазаашьа
анбаҽеиз ауаа рзыҳәан… .
Агәамҵрақәеи ацәҳарақәеи иаарылҩны иаагеит аҵәуабжь.
Кьасоу дзыдгылаз ахышә егьи аганахь ала. Аԥҳәызба қәыԥш
ахәыҷы дызгәыдкылаз, аҟәараҳәа деиҵасуа, длаӷырзышо
дгылан.
– Ахәыҷы ахьҭа илалоит, бца азалахь, – иҳәан, маҷк аԥҳәызба
лмахәар днахьысит Кьасоу.
– Мап, уахь сцаӡом.
– Избан?
– Уа ауаа рыфҩы цәгьоуп, ахәыҷы дхәыҽуеит…
– Ахәыҷы ахьҭа илалар аҵкьыс афҩы бычҳар еиҳа еиӷьуп.
– Усыдызцалазеи, уара ауаҩ. Усҟәаҵ наҟ.
– Мап, сыбҟәаҵӡом, имурц инақәикит Кьасоу. – Саргьы
исҭахӡам уи афҩы. Убри азоуп сеиқәыбааӡа абра сызгылоу.
Ахәыҷы ма дыԥханы деилаҳәанда!?
– Иеилаҳәаха сиимҭеит уи аламысда.
– Дарбан бызҿу?
– Схаҵа.
– Иҟалази?
– Есуаха аҩы дашьны даауеит. Нас аҳәызба кны дсышьҭалоит.
Зны сара сыхәцәа иаҵеиклап, нас ахәыҷы дизыҭрыслап.
Сицәымбналар ҳҩыџьагьы ҳаишьуан.
– Бхы абахо?
– Сҭаацәа рахь, Урыстәылаҟа.
– Ааи, аха бара бзықәтәарц бызҿыз адәыӷба уахь акәмызт
ахы ахьхаз?
– Сара сзы зегьы акоуп, ари ақалақь салҵроуп ишакәхалакь.
Уи иахь уаҳа схынҳәраны сыҟазам…
– Уи бара ибусуп, аха ахәыҷы ахьҭа илалоит, џьара ҭыԥк
изыԥшаатәуп, баала арахь, – иҳәан, лыжәҩа нҭарсны иҿынеихеит.
Адепутатцәа рзалаҿ алашара каххаа иаркын. Азал агәҭаҿы
игылаз астол ашампан ҩқәеи ашакаладқәеи рацәаны иқәын.
Уа иадгылаз асахҭан ҟәардәаҿ дтәан ԥҳәызба ԥшӡак. Лыхцәа
шкәакәа иарма напы алшьуа, иарӷьа напала ашампан ҩы
лызҭеиҭәон, жәлар рдепутатра адырга згәы икыдыз уаҩҵаӷак,
аукы, иҿаԥшылара аацәгьаны.
Иара ианакәызаалакгьы, зыԥсҭазаараҿ изықәҿианы иҟаз,
анапхгара мацараз сиит ҳәа агәаанагара змаз шиакәыз ҩашьомызт.
Икәаткәато ихагылаз ихы иара дызлааӡо аамҭа
иақәнагон.
Ақәа илеиуаз, иаҳа-иаҳа аҷыхь иацнаҵон. Ахьҭа иакыз
ахәыҷы иҵәаабжь геит угәы ааҭнашьаартә. Убасҟан Кьасоу
ашә иӷәӷәаны днасын, уахь иныҩналеит.
– Ари иаанагоузеи?! – дхәааит жәлар рдепутат. Уи ихәаара
дҩҵнарҟьеит аԥҳәызба ԥшӡа. Ашампан ҩы зҭаз аҵәца налымпыҵҟьан
аӷәра инықәԥыххаа ицеит.
– Мшәан, ҳабаҟоу Котико?!
– Бымшәан, сыхаара, – иҳәеит иара, аӡеибафара дызлашәаз
даликәыцәаарц иҭахызшәа лӡара нҭарс иааникылеит.
– Сышԥамшәо, иумбаӡои арҭ ирсахьоу! Амаалықь дызгәыдкылаз
аԥҳәызба қәыԥш, зхызҿы аԥшӡара ықәыҳәҳәо
иҟаз адепутатцәа рзал аԥхара иҩназ анаалҿаҳа, еиҳагьы
лӡамҩақәа ааҭыԥхааит, лхапыц шкәакәақәа, лқьышә ԥшӡақәа
ирыҵыҷҷоз, азал агәҭа еилаарцыруа икнаҳаз алашара иналаԥхеит.
Шәымҭақәак аԥсҭазаара хаа абла дынҭаԥшит уи.
Еиҵаӷәӷәа игылаз Мрамба Кьасоу, ҩнуҵҟала ажәылара
аҽазыҟаҵара даҿын. Адепутатцәа рзалаҿ акәын иахьиқәымшәацыз
аиҿыхара. Егьирахьҟа зехьынџьара дныхгала-аахагало,
ауадақәа днырыҩныга-ааҩныго, ихы «аҭыԥаҿ» иааргарц
иаҿын. Аха иара дхьаҵуамызт. Убасҟан ихыччо иарҳәалон
«аԥша ахьасуа ала ухы рханы аӡы каумҭәалан» – ҳәа.
– Ишәызҭада азин абрахь аҩналара?
– Абрахь аҩналара азин аӡәгьы иҳаимҭеит, аха абри аԥҳәыс
лхәыҷы ахьҭа дылцәыԥсуеит.
– Нас ахәыҷы адәы дшәыман шәзықәузеи? Ахшара дызмоу ан лҭыԥ ыҟами адәыӷба аангыларҭаҿ!
– Уа ашә ыҵарҟаца иаркуп, – лҳәеит аԥҳәызба.
– Уа ашә аркызар, ауаа ахьтәоу азалахь бнеиндаз, – иаҳа-иаҳа ичҳара ахыжжра иаҿын адепутат.
– Уа уаҩы ихы иҩнеикыртә иҟам. Царҭа змамкәа еилажьу
ауаа рыфҩы ахәҷы дахәаҽуеит, – аттаҳәа инеишьҭалыԥсеит
лажәақәа.
– Саргьы ара шәыфҩы саҳауеит, – аԥҳәызба ԥшӡа лажәақәа
нарҿалыжьит деиқәышҳамха.
– Шәдәылҵ наҟ!.. – дыҳәҳәеит адепутат.
Сдәылҵуам!.. дыҳәҳәеит Кьасоугьы, адепутат иаҵкыс ибжьы ҩышьҭхны.
– Арҭ ҳаршьуеит, Котико, амилициа шәрыԥхь.
– Избан амилициа – дааӷьаҵәыӷьыҵәит ахәыҷы дызкыз
аԥҳәызба. – Ҳзыхшәырҟьоузеи, шәуааӡами!?
– Шәара шәоуп иуаам, дытҟәацыртә еиԥш аҽырчра даҿын
Котико.
– Арҭ рҿы ҳара иаҳхааго ҳара иаадыруеит.
– Ишсоуҳәара, ҳара ҳәа узҿу зусҭцәада? – дҵааит Кьасоу.
– Ҳара ҳәа сызҿу, – иҿы аарла иааихихит, – жәлар рхаҭарнакцәа.
– Жәлар шԥа? – иааџьеишьеит Кьасоу.
– Ажәлар, асовет жәлар…
– Иуҳәо мцуп, ажәлар уреиуаӡам уара…
– Наҟ шәдәылҵ! – дыҳәҳәеит адепутат.
– Иаачҳа! – Кьасоугьы дныҩныҵәааит азал, – ҳаргьы ҳачҳара
хыжжуеижьҭеи акрааҵуеит, – даҽа ажәақәак нациҵарц
иҭаххеит, аха иԥсы ихәда икылачыз инамырҳәакәа дааихәлахеит.
Уи еиҵахара ихы иархәан дҵааит адепутат:
– Ҳара ҳәа узҿу шәарбанқәоу?
– Абни адәыӷба аангыларҭа азал иҩнажьу, шәара аҩбатәи
акатегориа ҳәа шәызышьҭоу ауаа.
– Сшәыҳәоит шәдәылҵырц, мап анакәха амилициа срыԥхьоит…
Кьасоу уаҳа мҳәакәа, аԥҳәызба лыжәҩахыр нҭарсны адәахьы
индәылҵит.
– Сабоуго? – дааӷьаҵәы-ӷьаҵәит лара.
– Сара исҳәо ҟабҵоит…
– Аҩныҟа сгьыжьраны сыҟазам…
– Бгьыжьуеит…
– Уи дхагоуп, схәыҷи сареи ҳаишьуеит.
– Уи дхагоуп, аха баргьы бхагоума?
– Ааи схагоуп сара. Сдырхагеит азыҳәа схагахеит. Сара
схала соума ауаа зегьы дырхагахахьеит. Узлазбо ала уаргьы
ухагоуп…
– Ааи, сара ахага, – аарла ибжьы ааҭигеит иара. – Абри
адунеиаҿ зҭыԥ ззымԥшааз агәаҟ сара. Амцҳәареи аԥаршеиреи
ирмаабыз сара. Аӡә ихшыҩала аԥсҭазаара зҭахымхаз сара.
Акгьы схараӡамкәа ахара сыдҵо схы-сгәы ахыршәо абз иадыргаз.
Зыбызшәа зҿырхуаз, змилаҭра зхадыршҭуаз, сшьа
злырцәцәаахьоу сгәы. Иахьа уажәраанӡагьы иҭаҷаҷан иахьыҟоу,
ҭгашьа ззамҭаз даҽа аамҭакы. Аиаша бҳәеит, схагоуп сара.
Иаасыкәыршан игылоу гаӡа-ҟәыӷақәазар, нас ухагамхарц залшозма урҭ рнапаҿы. Шаҟа аиаша сҳәоз аҟара, убри еиҳаны
саҵахон. Сҩызцәа ҳәа исшьоз аԥсҭазаара бзиа инашьҭалан,
жәлар рнапхгара напы адыркит ауада ԥхақәа ирыҩнатәаны.
Иԥҵәеит наӡаӡа ҳаиҩызара еиԥшьышьа амамкәа.
Аԥҳәызба иҟалҵара дақәымшәо даанхеит Кьасоу ас ажәақәа
анлгәыдиҵа. Даӷьаҵәы-ӷьаҵәын ус лҳәеит:
– Усыргәаазар саҭоумҵан. Саргьы гәаҟк соуп.
Агәаҟцәа рацәахеит Аԥсынра. Тәыми аԥшәмеи зегьы неилалан ҳажәлар анышә раҭара иаҿуп. Баала арахь.
Аангыларҭаҿ атакси узырбодаз. Ихатә машьына дақәтәан
ақалақь иалагьежьуаз аӡә даарҿаҳаит.
– Абри аԥҳәызба лыҩнынӡа дугоит, – иҳәеит Кьасоу аԥҳәызба
лхәыҷи лареи амашьына ашьҭахь инҭартәаны.
– Уи сара избап, – иҳәан, имашьына аус аруны алашьцара
дналапҟеит..
Шьыжьаахыс ишьапы дықәгылан, аха дааԥсомызт, ишьамхқәагьы
иҵаҟәломызт. Ицрыхоз агәырҩа дахәаҽырц шаҭахызгьы
иҽеиҭомызт, ихы даиааиуан. Избжак ихон наҟ амҩа
дызқәылоз ашҟа, уи амҩахь разҟы бзиак шимбозгьы. Егьи
избжа, аԥырсал еиԥш, адгьыл аҽаларԥсны дашьҭуамызт, ихы
дацәымӡырц азыҳәан. Абас ала, ихи иареи, ицәеи, ижьи, иԥси
еиҿагылан аиқәԥара иаҿын, аамҭа еикәшареи ара дызлашәаз
аӡыблареи дрылҵырц азыҳәан.
Аха изла?
Алашьцара иагәлҟьо, паровозк ахы иқәкны аҿаанахеит.
Уи аихамҩа изынгылаз ианыҵны даҽа мҩак анылара шалымшоз шидыруазгьы, игәы ааҭӡыӡааит, иара дарҟьацырц
иааиуазшәа. Игәаӷ акызар, ари аԥсҭазаара иацу аҵас бааԥсқәа
еиҟареитәырц дахьалагаз. Мамзаргьы абри адунеиаҿ дҭынхадахан,
ииҳәо акы ылнамдо, дмыцхәны, дынкдыӷәӷәало,
дызшаз
анцәа дицәымӷха дахьықәхаз, иаԥхьаҟа уаҳа дымгәаҟырц
дрыцҳашьаны дарҭынчырц аҭаххазар…
Иааигәара алашьцара иаалыҷҷеит лашарак. Уи адәыӷба
аангыларҭа иахылаԥшуаз амилиционер иакәын. Иижәыз
арыжәтә ишьапы излаҵаз ала, ириашан дахьзымныҟәоз азы,
иикыз алашара шаҟь-шаҟьон. Дынкыдҳала-аакыдҳало, аҿхышәқәа
днарыкәша-аарыкәшо деимдон, дзышьҭаз иара
ихаҭагьы издыруамызт. Кьасоу дзыдгылаз аҿхышә даназааигәаха
ауп дангәеиҭа дшәаны дагьааҭрысын, ибжьы
ҩхеицалеит:
– Ара иҟоуҵозеи?!
– Адәыӷба сазыԥшуп.
– Мап, уара адәыӷба иазыԥшу исахьа умаӡам, – аарла иҿы
еилго даацәажәеит амилиционер. – Уара уӷьычҩуп.
Кьасоу аҿхышә днадҵын, амилиционер ишҟа шьаҿақәак
ныҟаиҵеит. Иара амилиционергьы дбырны Кьасоу днеигәыдҳалеит.
Убасҟан ауп ианидыр дшашьыз. Уи иижәыз арыжәтә
убас афҩы бааԥсны игон, аҳәаҭра ахышә ухы ылоукыр иузычҳараҳа
чҳашьа амамызт иааигәа агылара. Кьасоу иарма
напала иԥынҵа неимлагәа икны иарӷьа ала игәыджьылаз
днеигәҭасит.
– Сишьит, шәсыцхраа, сишьит, – ишилшоз дыҳәҳәеит амилиционер.
Цқьа ицымныҟәоз иарӷьа напы итапанчахь идәықәиҵеит,
аха итапанча аҭра иҭаӡамызт. Нас иикыз алашара
ажәҩан ахь ахы шьҭыхны далахысуашәа аҵхара дналагеит:
– Шәсыцхраа! – деиҭаҳәҳәеит иара, аха адәыӷба аангылараҿ
ибжьы заҳашаз даҽа милиционерк дыҟамызт.
Кьасоу иҭахымхеит аҩы иашьыз амилиционери иареи
еибарххо абри аҵх лашьцара иналалар. Уи иԥсҭазаараҿы
рыххареи гәаҟреи ауигхыз. Игәы кыдызххьаз акәын. Убри
аҟынтә алашьцара ихы иархәаны, аҿхышә ашьҭахьҟа иҽынаԥхьеикит.
Амилиционер иижәыз арыжәтә аамҭақәак ихыԥсаазар
акәхап, ажәҩан иаҵарԥхо иикыз алашара, адгьыл
инықәырԥхан иршаҟьо, атрышә дасуа адәыӷба аангыларҭа
дыҩуа днықәлеит. Ҩынтә-хынтә раҟарагьы дҟааит, «уаангыл, акәымзар суеихсуеит» ҳәа. Уи дыҩуан ишьапқәа еишьклашәаны
дкаҳаанӡа. Уи нахыс уаҳа ибжьы мгаӡеит. Кьасоу
дыԥхарс адәыӷба аангыларҭа хынтә дакәдыршазшәа ишьамхқәа
иҵаҟәало дааԥсеит.
Алашьцара зҽалаҵәахны игылаз апаравоз, Кьасоу ихәыцра
далнахыр ҳәа ишәозшәа, ашьшьыҳәа изықәгылаз аихамҩа
иқәҵәраан, шьҭахьҟа аҿынанахеит.
Аҵх агәы инахысхьан. Адәыӷба аангыларҭаҿ ԥсҭазаара
ыҟамшәа (иҟазгьы закәытә ԥсҭазаароу ауп аус злоу), еиқәшьшьы
адәы сакара еиԥш ишьҭан. Алашарақәа захьынџьара
ицәан. Иара адепутатцәа рзалгьы еиқәылашьца акәын ишыҟаз.
Аҩажәатәи ашәышықәса, абри адунеи ду ацәгьареи абзиареи еиҟараны иахьеилашуа аҿы акәымкәа, ихьшәашәахьоу
планетак иаҟәырҷахоушәа иҟан абри адәыӷба аангыларҭа.
Иқәу ауаагьы аҵаа иагәылаҳәоушәа, ԥхарак зымбаӡац, избарангьы иҟам иреиԥшха, рыԥсы шцара, рыԥштәы рхыгга,
ирычҳауа
ззырчҳауа рзымдыруа, игииуа, руаҩытәыҩсара
агәра рымго иҟан.
Урҭ иреиԥшымхаз Кьасоу Мрамба, днаскьаны дахьгылаз,
рыбзиабареи ррыцҳашьареи игәы ҿыркаауан. Дрыцхраарц
иҭахын, аха имамызт амч ауаа дрыцхраартәы. Илшарақәа
рымҩа ԥҵәан. Игәаҳәара анагӡара алымшо дҭагылан. Еизынхаз ихәыцрақәеи иареи ракәын…
Кьасоу уажәы аакьыскьа ԥхыӡ ибеит иԥсҭазаараҿ аԥсҭазаара
изымҭоз шьоукы, лахҭымк-лахҭымк кны ишьҭалазшәа.
Урҭ дырҿагылартә еиԥш амч имамызт, дыҩит ихы ахьынахоз,
иԥсы игарц. Иаразнак иаԥхьа ишьҭаз адәқәа днарыхҟьеит.
Урҭ ирхагылаз ашьхақәагьы днархууааит. Ихьӡоушәа аниба,
ашьхақәа иргәылгаз, адгьыл кылҵәа – адәыӷба мҩа дыҵалеит.
Арагь изыҟалеит еицәаз. Абар адгьыл кылҵәа егьи аганахь
дыҵаҵырц ԥыҭк шигыз, апаравоз ацымхәрас Кавказ-каҷҷа аԥа,
ихы зхагылаз, аидара мҩангага дәыӷбак ааиҿаҳаит. Ишьҭахьҟа
иаӷацәа, иаԥхьаҟа адәыӷба, ҩ-мцак дрыбжьахеит Кьасоу.
– О, нан, нан, – адәыӷба аԥхьа днышьамхнышлан дааӷьаҵәы-ӷьаҵәит Кьасоу иан. – Дрыцҳашьа сыҷкәын, дзаҵәуп.
Уажәы заҵәык иҭ аԥсҭазаара.
Алашьцара еилаҳанҭо адгьыл кылҵәа ихәыҵажьыз иаалыҩны
иаагеит ԥҳәыск лыбжьы:
– Дрыцҳаумшьан, Кавказ-каҷҷа аԥа хазына. Абри еиԥш
иҟоу ауаҩы аԥсҭазаара даԥсаӡам. Усҟан зышьра уахьымӡаз
ирыхшаз, иахьа зҿы иааҭашәо уара узы изҳәо дреиуоуп. Дыблы уимеигӡан.
– Бара сара стәқәа бреиуоума? – иара ихаҭа иакәханы
лаԥхьа даагылахит, ибласаркьақәа аамхны.
– Ааи, ааи. Зхацәа ԥсахны уара иуцшьҭалақәоу среиуоуп.
Иашоуп уара сухаанымызт, аха уцырҟьацәа схы рхысымбааит. Амца ижәҵа…
– Сара сшьы, сара усмеигӡан, сыҷкәын уиламкьысын, –
дӷьыҵәы-ӷьыҵәуан Кьасоу иан.
Кавказ-каҷҷа аԥа хазына дгәылшьапхан амца иҿыҵҟьоз
ыршәны ан иналгәыдиҵеит. Иара, уи лыҷкәын аҿҿа ҳәа дахьыбылуаз гәахәарас иҟаҵаны дгылан.
Еиҭа Кавказ-каҷҷа аԥа ааиакәхан ибжьы наиргеит:
– Шәсыблып аԥсуа ҳәсақәа зегь ҵеик дышәхылымҵуа!
– Нас ибжьы ҩеиҵыхны дыҳәҳәеит. – Иҭаҩааит шәанацәа
ргәыԥҳәқәа ахш…
Кьасоу игәы иаанамгацызт, еснагь дызныслоз амҩадуаҿ аус
луеит ҳәа лара. Иаргьы дгәеиҭартә еиԥш аҭагылазаашьагьы
ыҟамызт. Избанзар, убри амҩаду инаваршәны, аӡәи-аӡәи
еицлабны,
еицырхәхәа, арахь ирҭиуа захьынџьара акы акәны,
аҿхышәқәа кәаптеи-кәаптеиӡа иргылан ирыман.
Ақалақь ахантәаҩы ихаҭыԥуаҩ, африкатәи абегемот аԥшра
зыԥшраз, «Кавказ каҷҷа аԥа хазына» ишьҭамҭа иеиуаз,
«убас аҭахуп» ҳәа аԥҟара иҟаиҵаз ала, рнапы нақәырҵеит
хыхь иахагылазгьы. Азин анроугәышьа (усгьы хәыда-ԥсада
ауакәхыз) ахәаахәҭцәа ссақәа, ҿхышәшә ссала инхырҟьеит
ақалақь зегьы…
Ауаа рыжәпара, еснагь ибла ҭырхаха дызлаԥшуаз, акыр
шықәса Амра лыԥшаара иашьҭаз, иахьа игәы каршәны, ихы
шьҭымхӡакәа днеиуан.
– Кьасоу, – иаагеит аҿхышәқәа еивагылаз руак ахьынтә
бжьык.
Днызкылаз закәу мчу изымдыруа, уаҳа ԥхьаҟа дзымцо даанхеит Кьасоу.
– Аранӡа уааи, Кьасоу, – еиҭа игеит уи абжьы. Иааигәа
игылаз аҿхышәқәа блала иааимидеит, аха урҭ рҿы аӡәгьы
дыҟамызт. Ашәқәа адыркхьан аусура ашьҭахь.
– Ара сыҟоуп, ара, – еиҭа уи абжьы геит, адгьыл иҵыҩуазшәа.
Убасҟан иааигәаӡаны иаамацәысны, ивахысызшәа игәы
нҭӡыӡааит иара. Ицәыӡхьаз, аха илымҳа еснагь иҭаҩуаз бжьык
ааиаҳаит. Блала дшаҟьо дшеимдоз, илаԥш нақәшәеит иаԥхьа
игылаз, аха ианакәзаалакгьы дызламԥшыцыз, иааигәаӡаз,
иагьицәыхарахаз аҿхышә.
– Саҭамзааит, аха бысзымдрит, – иҳәеит аҿхышә зхы кылҳәҳәоз
аԥҳәыс лышҟа Кьасоу.
– Усызгәааны уҟоума Кьасоу?
Кьасоу ииура-ииҳәара дақәымшәо, аҿхышә аԥхьа даанхеит. Игәы иҭеикит азныказ даақәгьежьааны, ауаа рыжәпара
дналапҟа дцарц, аха ишьапқәа дырзеиҭамго, иуакаӡа
ичызшәа иааиҵахеит. Убасҟан аҿхышә аганахь ала ашә аартны даадәылҵит Амра.
– Суҳәоит, абрахь уҩналарц…
– Сдәылҟьан сбыцәцар ҳәа бшәома? – ааиҿыҵҟьеит Кьасоу.
– Сшәоит, – лҳәан, днатәеит ларгьы, изымариашан акҿаҩраҿы.
– Ицаз бара боуп, сара уажәгьы уа сгылоуп. «Ицаз бара
боуп, сара уажәыгь уа сгылоуп» – аниҳәаз ашьҭахь аҿхышә
аҩнуҵҟа акыраамҭа ҭынчран. Убри аҽны амшын иӡаашәалаз
амра ашьҭахь иаразнак ишылашьцаз еиԥш акәын ишыҟаз
уажәгьы аҭагылазаашьа. Амра блала дыԥшаауан. Дгәаҟуа
дашьҭан илгәалалыршәарц раԥхьаӡа илбаз ихы-иҿы ԥшӡа.
Аха урҭ зегьы рҽырԥсаххьан…
– Сара уара уахь сымҩа хан, Кьасоу.
– Нас бымҩа хызҟьазеи, сара сҟынӡа бзымнеиртә еиԥш?
– Снармышьҭит.
– Бназмышьҭыда?
– Ус лахьынҵас исымазар акәхарын.
– Сара исҭахуп еилыскаарц иҟалаз аиаша.
– Саргьы ишԥасҭахыз исыхьыз аахтны иуасҳәарц, аха…
Уааӡырҩы.
– Сара сӡырҩуеижьҭеи акыр ҵуеит, аиаша саҳауам
акәымзар.
– Аиаша зҳәо дыҟазароуп, аиаша ануаҳауа.
– Уа биашоуп. Саргьы уи сазыԥшуижьҭеи шаҟа шықәса
ҵуазеи…
– Уареи сареи ҳхала ҳакәындаз иазыԥшу…
Аҿхышә аҩнуҵҟа еиҭа ааҭынчрахеит. Адәахьы шәҩыла
ауаа ршьапышьҭыбжьқәа игоз раҳауамызт, ираҳаӡозаргьы
уи иазыӡырҩыртә аҭагылазаашьа рымамызт. Ԥсҭазаара
ахьыҟам
цәҳәырак иқәнакызшәа акәын ишыҟаз аҿхышә
аҩнуҵҟа. Иахьеиқәшәаз еӷьу иеицәоу рзымдыруа, ацәажәара
рцәуадаҩны,
арахь имцәажәар ада ԥсыхәа рымамкәа
иҭагылан.
– Ауха исыӡбеит, уара умҩа ада мҩак сықәымларц. Мышзаҵәык
ҳаибабара ҟалеит, сара сзы илашарбаганы, иагьгәырҩаны.
Аха усҟан агәырҩа сақәшәоит ҳәа сақәгәыӷуамызт.
Аҿара агәырҩа ацымзар ами. Сызмыцәеит уи ауха.
Уажәы-уажә ажәҩан сахәаԥшуан, амш цәгьахарҳәа сшәаны.
Ҳаиԥылара акы аԥырхагахар ҳәа сгәы ҭӡыӡаауан.
– Бажәа броуцәеит, Амра. Сара исҭахуп иҟалаз шыҟалаз
саҳарц.
– Уаамыццакын, Кьасоу. Иахьазаҵәык саачҳа. Иҟалаз шыҟалаз
зегьы уасҳәоит. Сылацәа неиқәысыԥсазаап сшыгәаҭеиуаз.
Ԥхыӡла сыҩны Аҟәа ашьха сҩаҿалахит, аха сызхаломызт, ҵаҟа исыхан акы сагахуан. Нас аԥхыӡгьы акы аздырам
уҳәарцу?! Ишеит, аха шьыбжьышьҭахь ҳәа ианеибаҳҳәаз
аҟынӡа изычҳахуадаз, сҽааилаҳәан, атакси сҩақәтәан схалеит ашьха. Уаргьы сара сеиԥш угәы уамыртәакәа ухалазар
ҳәа агәыӷра сыманы. Аха уара уҟамызт уа. Схынҳәит аҩныҟа.
Сшьапқәа ԥыҵәҵәарауааз, саангыларауааз аҩны… Аамҭа ааира сааҭк аҟара шагыз скыдлеит шьапыла ашьха. Иаахҵәаны
мҩахәасҭала сышҩеиуаз, хҩык арԥарцәа абна иаалибаҳәан,
аҳәҳәахагьы сахьымӡакәа, сааилыршьын, иахьылҵыз ахь
сынхәыҵаргалеит. Убраҟа иааԥҵәеит уара ушҟа схазгалоз
сшьапқәагьы…
– Иабаҟоу урҭ аҷкәынцәа? – дҵааит Кьасоу, иԥшааны ишьа
иурц иҭахызшәа.
– Иҭаркит… Ирҳәоит аӡәгьы абахҭа дҭаԥсит ҳәа, аха уи
абасыхәо сара.
Аҿхышә аҳауа иҩназгьы акылҵәарақәа иркылышәшәаны
ицазшәа, ахәаҽра далагеит Кьасоу. Иԥсы изыламгаҩамго,
аӡы иахәаҽуа еиԥш, ихы ахьигара изымдыруа дааҩнагьежьит
аҿхышә ҭшәа.
– Сара сакәзаап зегьы зхароу! Сара сбықәымшәазҭгьы
усҟан… Иаасыхҟьазеи уҳәарауазеи!
Лхаҵкьыс дрыцҳалшьеит Амра Кьасоу. Лара дақәгәыӷуамызт
абри аҟара игәаҿы иааигап ҳәа иалҳәаз ахҭыс. Дҩагылан,
ишлахьаз ихцәы лнапы налшьны лышҟа дааихан, лгәы
днадырӷәӷәалан ус лҳәеит:
– Угәы ԥумжәан, Кьасоу. Иагьа ҟаҳҵаргьы, ҳлахьынҵа ҳзацәцараны
ҳаҟаӡам. Уаатәа, иҵегь ҳааицәажәарц сҭахуп.
– Ааи, ааи… Ауаҩытәыҩса имчқәа имоу зегьы раҵкьыс дахьыԥсыҽу
илахьынҵа аҿаԥхьа ауп, – иҳәан, иԥсы ааивганы
ишьамхқәа иҵаҟәалар ҳәа дшәозшәа, иҭыԥаҿ днатәеит…
– Уи ашьҭахь ибыԥсҭазаашьахазеи? – дҵааит, ихы ҩышьҭыхны
Кьасоу.
– Уи ԥсҭазаарамызт. Ҳара ҳақалақь закәу удыруеит ҳәа
сыҟоуп. Амашәыр уақәшәеит ҳәа аӡәгьы урыцҳаишьараны
уҟаӡам. Урҭ аҷкәынцәа, сара уахь ихазгалазшәа, уи аус сара
иалазгалазшәа
акәын ишысзырҳәоз.
– Ашьҭахь? – лгәы цәҟьар ҳәа дшәозшәа, ибжьы ныҵакны
дҵааит Кьасоу.
– Ашьҭахь зцәа ԥҽыз аԥҳәызба илразҟхоз сразҟхеит.
Шықәсык аҩны сдәылҵуамызт. Ауаа зегьы сара исхыччозшәа
збон. Иагьысхыччон, ҳәарада. Сан сызхшаҵәҟьаз сылзеилымкааит.
Абас схала адәы санықәха, шәамахь хәаахәҭҩык сиццеит. Уаҳа сызгодаз!
Кьасоу иаҳаз ааицәымӷхан, ихы ҩышьҭыхны дналҿаԥшит.
Амра лхы-лҿы анышәаԥшь иалырхызшәа ицәышӡа акәын
ишыҟаз. Лыблақәа, мра шәахәаҵас, иахьа уажәраанӡа иара
ибла ихыҷҷалоз, иԥшшәыданы, аӡиа иҭабаз иеиԥшын.
Лқьышәқәа
хиаҵәааӡа, шьакәармак рықәмызт. Ллакҭақәа
ҭиқәаҵәааӡа
иҭакнаҳан, аԥшь зҿыкәыршоу аҳаԥы еиԥшха.
Абӷаб шаҟа шықәса ахыҵуа атәыҩа аҿаҟәарақәа рыла ишырдыруа еиԥш, лылахь ианылахьаз ацәаҳәақәа рыла иуԥхьаӡон
илхылгахьаз агәырҩақәа.
– Бхаҵа дабаҟоу уажәы?
– Исыздырам, иҟалап дыԥсхьазаргьы.
– Ихьуааз?
– Аҩыжәра далагеит аҵыхәтәаны, амал имаз зегьы амаца
ианицәага. Иахьа аахәлаанӡа амаца иасуан иҩызцәақәаки
иареи, иаашаанӡа итәаны аҩы ржәуан, сара сырхагылан
рымаҵ уа. Ари шықәсык акәым, ҩышықәса ракәым, аҵыхәа
ԥымҵәаӡо
иалагеит. Ақьаманча арҳәаҩцәа аҭамӷьар иасуан. Мчыла ашәамахь кәашара сандыркәашозгьы ыҟан. Ианысмулак иҭаҷкәым раҵәан дсыжәлон. Усыламкьысын, сан
дыҟам, саб дыҟам, сзыхурҟьозеи анысҳәалак, баб дыҟазар
уигьы иблақәа ҭаҳамхуази ҳәа, ҭоурыхк игәаларшәо дысхыччон. Ианысзымычҳа, сыбналеит. Уахык напышьашәала еисуа
ишеилаз, снарылҟьан, адәыӷба снақәтәаны Аԥсныҟа сааит.
Исзырҳәалакгьы Аԥсны сыԥсыр еиҳа еиӷьуп, ашәамахь иҿы
сыԥсы ҭазар аасҭа…
– Сааигәа бзымааиуаз иахьа уажәраанӡа?
– Уааигәа сшымнеиуазгьы, уҭагылазаашьа зегьы здыруеит.
Урыцҳасшьон. Угәырҩа агәырҩа ацысҵарц сҭахымызт.
– Уажәы срыцҳабымшьаӡои?
– Урыцҳасшьоит, аха уаҳа ԥсыхәа сымамызт. Уара иудыруазароуп сара исыхҭызгаз зегьы…
Адәыӷба ааины ианаагыла, ариабжьарак ишашьцылахьаз
еиԥш, аӡәи-аӡәи еихьынҳало, аӡәи-аӡәи хьибаҳәо, уаҩра
ҳәа акгьы ыҟамкәа, зқьы шықәсала ауаҩы ауаҩрахь икылсраз дызхысхьаз ауадаҩрақәа зегьы шьаҟьаны, зхы мацара
иашьҭаз ауаа адәыӷба аҭалара иаҿын.
Шәымҭақәак ихы ихашҭит Кьасоу дахьгылаз. Ауаа рыжәпара
еимыцҟьаа, аԥстәқәа рдунеиаҿ ишеизныҟәо еиԥш, иаргьы дрылалеит хаҳәырҵәи. Иаԥхьа игылаз шаҟаҩы рыгәхьаа
мкыкәа дрыгәҭасуаз аҟара имш еиҳа-еиҳа иаатуан. Иаҳа
дманшәалахон.
Абыржәы, шәымҭақәак рыҩнуҵҟала, ауаатәыҩса рышҟа
иааизцәырҵыз ацәымӷреи ақәыџьмареи иаԥхьаҟа имш аанартит. Убас акәхап иара игәҭасуаз зегьы рымш шаадыртуаз,
цҳас дҟаҵаны…
– Шәсыцхраа, ауаҩра злоу шәсыцхраа, сан дыԥсит, аԥсыжра
сахьӡом, шәсыцхраа, – ҳәа аҳәҳәара даҿын авагон
ааигәара инармышьҭыз ԥҳәыск.
Авагон дҭаларц акгьы шигмыз аԥҳәыс лыҳәҳәабжь дааннакылеит Кьасоу. Лаԥшҵашәарак еиԥш, ишьҭахьҟа иаахьаԥшымҭаз
лашара шәахәак лара иналықәыԥхаз дналибааит.
«Уаҩра злоу шәсыцхраа» – ҳәа лыҵәаабжь илымҳа ааигәара
алаӷәым тҟәацызшәа, дызҭоу изымдыруа дааҟанаҵеит. Азныказ дааԥсыҽхан, рыцҳашьареи уаҩреи зламкәа иеижәылоз
ршьапы даҵаҳарц акгьы ааигымхеит, аха еиҭа ихы инапаҿы
иааганы, илаз имч зегьы еизганы, ишьҭахьҟа ддәықәлеит.
Ишәыз имаҭәақәа зегьы ԥыжәжәаны, ҳәынҵәра ҳәа акгьы
изҿамхакәа, илаӷырӡышо игылаз аԥҳәыс даашьҭикәыцәаан,
ааҵәак авагон иҭеигалозшәа еижәылоз ауаа деиҭанарыжәлеит.
Убасҟан шаҟаҩы ҭаҷкәымла исуаз, шьамхыла игәҭасуаз аугәеиҭахуаз,
ииулакгьы аԥҳәыс амардуан дыҩхагаланы, ашә
днылаижьит. Иара ибӷа еиҵыхха имҭакәа, ишьапы аазԥыхьашәаз
аӡәы длаихан, ауаа дҩарылҳәан ҵаҟа дылкаижьит.
Уи акәхеит, агылаха иоуаанӡа, адәыӷба алашьцара иналашәкәа
ицеит.
Акыраамҭа уа ацемент хьшәашәаҿ дышьҭан Кьасоу. Иан
иҵалҵаз абымбыл цәарҭа дылаиазшәа, ихьшәашәазаргьы
идгьыл дахьықәиаз, иара изыҳәан иразҟын уажәазы. Ацара
шиҭахызгьы дахьзымцаз, игәаҿы џьара аԥхара анаҭон, икәша-мыкәша аҭагылазаашьа иҟаз даламӡыртә еиԥш. Насгьы еиҳа
ацара зҭахыз дахьлыцхрааз, иара еснагь илаз ауаҩра, аха
ицәдырӡырц иаҿыз, ирцәӡаны иԥсы иаҵаҵан иааигоз, уахагьы ихы иаирхәаз, иҵанаҳәон макьанагьы аԥсҭазаараҿы
дыҟазарц шихәҭаз. Ихы ҩышьҭыхны ажәҩан дҩаҵаԥшит.
Абар, уажәы аҵх лашьцара дахьалагылаз ибла даахгылеит раԥхьатәи ирҵаҩы. Дӷьаҵәы-ӷьаҵәуан «иагьа мыҟәмабара
уақәшәаргьы Аԥсны уалҵны умцан» – ҳәа.
Хышықәса заҵәык роуп Кьасоу Мрамба ихатәы бызшәала
аҵара анилырҵа, – иԥсы зыҿҳәараз ирҵаҩы.
Нас аԥсуа рҵаҩцәа зегьы ашкол идәылырцеит.
– Иахьарнахыс шәыбызшәала аҵара ҟалаӡом, – ибжьы ҭахәаҽ,
иаснагьгьы ахәыҷқәа зыцәшәоз ала ҿааиҭит адиректор.
– Избан? – лҳәеит арҵаҩы лыԥшшәы ааԥсахны.
– Избанзар, иҟам уи аҩыза абызшәа. Иҟам иара изҳәо амилаҭгьы.
Иахьарнахыс ҳара ҳабызшәа ауп ишәҵараны иҟоу.
Хатәы бызшәасгьы ишәзыҟалараны иҟоу Шьоҭа ду ибызшәа
ауп. Бжурнал нықәҵаны ашкол бдәылҵны бца…
Кьасоу иблақәарҿ иаанхеит ихаҳәыршәырахаз ирҵаҩы
лхы-лҿы. Уи ԥыҭраамҭак лшьапқәа дырзеиҭамго уа дгылан,
нас днеиҭаҟьан дындәылҵны дцеит. Убри нахыс уаҳа димбеит Кьасоу ирҵаҩы.
«Шьыжьыбзиақәа ахәыҷқәа!» – ҳәа арҵаҩы лыбжьы
ацымхәрас,
акласс иааҩныҩит даҽа бжьык. Иара имаҳауаз,
ицәтәымыз,
аха мчыла идцалаз абызшәа. Уи нахыс иасышьыжь, ацәаҳәа иқәыргылан, иабацәа рашәа ихаршҭуа идырҵон
ашәа ҿыц:
Кавказ-каҷҷа аԥа хазына,
Зыӡбахә рымоу Бериа.
Уи дахьҳамоу иҳабаргәузеи,
О, реирашьа рериа…
Аҵх лашьцара иагәылаҳәазаны, арҵәаа ҳәа иҳәҳәо, амҩаҿы
изыхҟьашаша акы аԥырагылазшәа, харантә зныҟәашәа
иагзырхахьаз еидара мҩангага дәыӷбак ааивалеит Кьасоу.
Ибла ихгылаз ирҵаҩы лхаҿсахьа наҟ инеиԥыриган, аихамҩа
нымҩахыҵ алашара ҭаақәа иаркызи иареи инарыбжьалаз
адәыӷба еиқәаҵәа дназыԥшит. Усҟан данхәыҷыз излаиаҳахьаз
ала, аԥсуаа злахыргараны иҟаз адәыӷба ҟаԥшь абжьы ҩыҭганы еиҭах аҵх иналаҵәааит: «усҟан шәысзымгеит,
аха уажәы сыхиоуп, Кьасоу Мрамба, аԥсуаа рхаҭарнак», –
аҳәозшәа илымҳа инҭаҩит.
Аԥсуаа мҳаџьырра амшын агәы ихызыҭәҳәалаз аҭырқәа
иӷба «Маҳмадиа» иеиԥшха адәыӷбагьы, агәы ҭыҵны ицо, аҟәара
иеиҵасуа, адҵа азынамыгӡар ҳәа ишәозшәа, Кьасоу ивараҿ
иаагылеит. Уи даннахәаԥш, тыша дук дылҭаҳан длахәлабгазшәа,
игәы ааҭӡыӡааит. Аҿхышә дзыдгылаз иарӷьа напала иамыҳәҳәоз
аӷәы даамҵасны икит. Иқәҵәраауаз ишьапқәагьы
иҵаирӷәӷәон дахьгылаз. Иԥсҭазаареи иареи аиқәԥара иаҿнаҵы,
адәыӷба цахьан. Деиҭаанхеит иара. Уажәраанӡа зҽыԥхьакны
иҟаз аԥсҭҳәақәа ирыман рҿаархеит
ақәа хьшәашәа. Иаргьы
аҿхышә иҽнадҵан, иан дналызхәыцит.
Ахәылбыҽха Кьасоу иаб Махьал аусураҟынтәи ашҭа дааҭалеит
илахь еиқәышьшьы. Аҩны аԥхьа ишьҭаз ақыдсаҟә
днықәтәеит дынкахәыцуа. Аусура аҟнытә иагьа дааԥса-дкараха
дааиргьы, уи игәалаҟара бзиамкәа дҟамлацызт. Иԥҳәыс
иналықәҿиҭуан «уаха иаҳҿабҵо ибымоузеи» ҳәа.
Кьасоугьы абҩа гәыгәым ала аӡы ааганы иҿы иирӡәӡәон.
Нас, рыхҩыкгьы уаххьа инахатәон. Уи нахыс хаҵеи ԥҳәыси
рааԥсара нархашҭны, рҵеи заҵәы иеигәырӷьо аҵх наргон.
Аха уаха уи аҩыза зыҟамлеит. Кьасоу иабду иашьа иажәақәа,
Сырма лгәы икыджьылан ихьамҭаӡа. Иҟалҵара-илура
дақәымшәо, лнапы акы амкуа, лылаӷырӡқәа иҩхажжылоз
лхәҷы ицәӡауа аҩны дыҩнан. Иара Кьасоу иакәзар, иани иаби
дрыҟәганы, тәымуаак дрылазшәа дҭыгга, иҳауадоу ԥсабарак
данызшәа дыҟан.
Лхаҵа иҟазшьа лгәамԥхакәа дахьтәаз днеихагылеит Сырма. Иаргьы ихы ҩышьҭыхны дналҿаԥшит. Убасҟан лгәы нҭӡыӡааит
лара. Еснагь ашьа злыԥхоз ихы-иҿы анышәаԥшь аԥшра
аман. Иқьышәқәа акәты аҵәынҵәлаӷь еиԥш ихиаҵәаан.
Ԥсҭазаара зхымыз иблақәа, еснагь ажәҩан гәы еиԥшыз, уажәы
ирыԥшшәыз ҳәа акгьы лзеилымкааит. Лара лҟынтә иара харак идушәа, иаразнак иблақәа налҟәиган, наҟ хара аԥсабара
дналаԥшит. Аԥсабарагь иара изыҳәан уажәы иԥшшәыдан
ԥсҭазаарак ахамкәа акәын ишыҟаз. Дзықәгәыӷуаз, еснагь
имч ҭазҵоз, аџьа иибоз аҟнытә аԥша хьшәашәа аҿааханы
иԥхӡы
илазырбоз Ерцахә ашьхақәа, убас ԥҭа еиқәаҵәала
иҭаҳәҳәан,
агәлымҵәах дызцәыԥсыз ан илшәылҵо ашәы
еиԥшха. Наҟ арха ҭбаақәа данынрықәԥшлак, игәы-иԥсы зегьы зырбеиоз, уажәы ишьҭан иҽаҩрадахазшәа. Идгьыли
иԥсҭазаареи еидызҳәалоз амчра ду агәҭа еиҩнаҵәеит иахьа
иаҳаз ажәабжь. Уи наӡаӡа дагьашьит иара.
– Иухьзеи, уара, уеиҵаӷәӷәа, иҟалазеи? – дҵааит Сырма,
аҭакс исаҳарызеишь ҳәа лгәы нҭыԥсаауа, ҽеи шылмаҳауаз
лцәа иалашәаны.
Иԥҳәыс лызҵаара ақәҿимҭит.
– Уара ҽеик умаҳаит иахьа, – лхаҵа ахьлықәҿимҭыз
еиҳагьы ашәара налыжәлеит Сырма. – Ҳзықәшәаз еицәоу
ҳзықәшәараны иҟоузеи? Иҳәа иҟалаз, ухәда хызҽзеи?
– Ҳзықәшәаз ухы иқәукып, – иҳәеит иахьынӡаилшоз ибжьы ныҵакны, иҷкәын имаҳаратәы. Аха иҷкәын дызлаӡырҩуаз
ала, иаб Махьал ииҳәоз акы иеиҩиршәомызт. – Изларҳәо ала,
аԥсуаа амҳаџьырра ҳзыҟалеит, ҳазлахыргаша адәыӷбақәа
рхианы игылоуп, рҳәеит.
Адгьыл ду дзықәгылаз леиҩҟьаны, бжьра-быжьҵәа длыҵапҟа
дцазшәа дааҟалеит Сырма. Лоуразоуроу ддысит. Лнапқәеи
лшьапқәеи лызмырҵысуа иаалыдхалеит, ихьшәашәаӡа.
Лҿы ахьыҩеихылхыз, уа даанхеит.
– Сан! – иҵәаабжь геит Кьасоу.
Иабгьы иаргьы лышҟа ишынаҭрысызгьы, лаанкылаха
иахьымӡакәа, лыԥсы аалылшәшәаны, агәараҳәа ҵаҟа дынкаҳаит.
Иӷәӷәаны еидыкшалаз авагонқәа игәы икыдсылазшәа,
дааҭрысит
дахьгылаз Кьасоу. Аҵх лашәы иалибааз авагонқәа,
зны ԥхьаҟа ицо, даҽазны шьҭахьҟа, аԥшатлакә икыдҟьо иамоу абӷьыжә еиԥш, ишаҭахыз иныҟәнацон.
Аамҭа еимҟьара, харада-барада ауаа зыбжьыԥсаауа, уи
иацәынхазгьы, иашарак рзымԥшаакәа игиуа адунеи иқәу
иреиԥшын, апаровоз.
Ихәыцра хьамҭақәа дрылырхырц аҭахызшәа, еиннаҟьоз
авагонқәа аман иааигәа иааины иаагылт иаха аахыс алагаҩага иалаз апаровоз. Уи аныҟәцаҩы, алашара Кьасоу дадибалазар акәхап, апаравоз шьаҳаны изеиҭамҵуа иџыџӡа иааргылан, дналбаан Кьасоу иааигәа дшаагылаз, ибжьы гәаҩа
ду ныхҵаны, ҿааиҭит: – Хәылбзиа! – Уи аихабжьқәа уахгьы-ҽынгьы дызлагылаз ибжьы рылҩларц азыҳәан дашьцылахьан абас ацәажәара.
– Бзиа убааит! – иҳәеит Кьасоугьы, ибжьы аарыӷәӷәаны.
Згәы агәараҳәа иеисуа рааигәа игылаз апаровоз абжьы, ибжьы еиҳаитәырц азыҳәан.
– Аҭаҭын умоума? – дҵааит апаровоз ныҟәцаҩы, Кьасоу
дидыруоу димдыруоу еиликаарц дааскьаӡаны диҿаԥшуа.
– Сахаӡом, – иҳәеит Кьасоу, алашьцараҿ зхы-зҿы имбоз
апаровоз ныҟәцаҩы дахьизымдрыз игәы иахәаны.
– Уахозар акәын, – сахаӡом ахьиҳәаз игәамԥхакәа ҿааиҭит
апаровоз ныҟәцаҩы. – Иахьатәи ҳаԥсҭазаара хьамҭаҿы агәалаҟазаара
еиқәнархоит.
Иеишьҭеиԥсоз иажәақәа ааиҿабазшәа, деиҭаангылеит
иара. Имаҭәа цәышқәа, иара адәыӷба аԥшшәы змаз, зны ианҿыцыз
ихәархәаруаз, уажәы иҟәатаԥсата ицәа иадыз, ихы-иҿи иареи злеиԥшыз ала, ихапыц шкәакәақәа иааԥшуаз
рыда,
егьырахьҟа ихы инаркны ишьапы аҟынӡа деиқәараӡа
дыҟан. Шықәсы рацәа аҳаԥы дыҵакны дрымазшәа ихы-иҿи
инапқәеи
нышәаԥшь ԥшран ирымаз. Иара дзыдгылаз ауаҩгьы
қьафла адәы дшықәмыз идырызшәа, днеиԥырҵны адәыӷбахь
иҿынеихан, дышнеиуаз даахьаҳәын, ибжьы гәаҩа ааиргеит.
– Анцәа дызмоу ауаа урыцныҟәала, аҩыза, иуаҳама, анцәа
дызмоу…
– Урҭ абаҟоу? – дҵааит Кьасоу.
– Анцәа дахьыҟоу, – иҳәан, уаҳа дхьамԥшӡакәа идәыӷба
дҩақәтәан, иҽыҩ ишьхәа ҩарбаны дҩаҵҟьан дцазшәа,
иаарҭагәҭасны,
аҵх лашьцара шьҭахьла дҩалапҟа дцеит. Ус,
ԥыҭк данынаскьа, дзыдгылаз Кьасоу изы акәу, мамзаргьы,
егьырахьҟа ибжьы заҳауаз рзы акәу, ҿиҭит ишилшоз ибжьы
ҩеиҵыхны: – Сара шьҭахьлагьы аныҟәара сылшоит!
«Шьҭахьла аныҟәара дашьцылазар, ԥхьаҟа дзымцеит ауп»,
– ҳәа гәаныла дхәыцуан Кьасоу дахьгылаз. Амилаҭ зегьы
ԥхьаҟа имышьҭыкәа, шьҭахьҟа рықәыргьежьаара ацәқәырԥа
иалашәаз Кьасоу Мрамба, иан лыԥсы лылшәшәан данкаҳаз
атәы дназхәыцит.
«Схәыҷы даажәга сааигәа», – аарла ҿаалҭит лара аҵх агәы
анааҩнашоз. Иаха аахыс дымтәаӡакәа лхаҿы игылаз, Кьасоу
инапы данкны иан лышҟа дааихеит иаб иаҳәшьа. Уажәы дахьгылоу дәыӷбак ааицыԥхьаӡа ишьапқәа хаҳәханы ишиҵахо
еиԥшхеит убасҟан дахьгылаз иаргьы. Иан лышҟа иеихигоз
ишьапқәа, иара итәӡамшәа, иҵаҟәарҽаруа лаԥхьа даагылеит. Аарла алашара зхылҵуаз ацәашьы лыҷкәын ихы-иҿы
хыгагааӡа илнарбон. Зымч маҷхахьаз лыбла ацәақәа аарлаҳәа
иаахылтуан. Аха еиҭа инеикәаԥсон. Лқьышәқәа шҵысуаз ала
акы аҳәара даҿын, аха урҭ абжьы рхамызт. Акыр аамҭа ус
дҭынчӡа дықәиан лара. Дықьуамызт, дагьыҳәацымацуамызт.
Илыкәшан илхагылаз аҷаԥшьацәа иаҳа-иаҳа ргәы ҭыԥсаауан
лыҽлырҭынчцыԥхьаӡа. Уи иаанагоз абри адунеиҿ еснагь
дахьгәаҟуаз, «гәаҟра быгымзааит быԥсы ҭанаҵы» ҳәа илзыӡбаз
аҿаԥхьа лыԥсразы дымгәаҟкәа амҩасра акәын. Убас
иагьыҟалеит иара. Дааҭрысын, ашырҳәа даақәтәеит. Еимгеимцарак, лара абри адунеи аганахь ала илзаанхан иҟаз лхы
иархәан, иаразнак блала даашаҟьеит. Дзышьҭазгьы лыҷкәын
иакәын. Лаԥшыла акәу, цәаныррала акәу, дӡырҩуа иара иахь
дыԥшуа даанхеит мацәысеимҟьарак аҟара. Ани аԥеи злеибаркыз абзиабара ааҿахнаҵәеит аԥсҭазаара аангылара.
Лқьышәқәа ааччоума уҳәартә иааԥшӡахан, ашьшьыҳәа ҵаҟа
дынхьашьшьит…
Иааилаӷызит, иааилауаҭырит уа игылаз зегьы.
– Шәмыҳәҳәан, – ибжьы нарықәиргеит аԥсы леиқәкра
иаҿыз аҭаҳмада. – Дрыцҳауп, уи макьана илаҳауеит.
Иан лыԥсра ибла ихгылан Кьасоу есымша. Данхәыҷыз
инаркны иахьа уажәраанӡа дааицрымшәо дицын. Игәы аналаҟаз,
игәы аналаҟамыз, илахь анеиқәыз, дангәырҩоз ларгьы
дгәырҩон.
Уаха адәыӷба аангыларҭаҿы аиха шьҭыбжьи, ихәыцреи
иареи реиқәԥареи дрылҵәраан, уажәы-уажә ибла даахгылон
«уабацои, сыҷкәын?!» ҳәа. Аркьыц иаҿҟьаны аӡыжь иалашәаз
аԥсыӡ еиԥш, деиҭаныҵабахуан. Иаргьы ибла ҭырхаха аҵх
лашьцараҿы деимдон. Наҟ хара, иара иахь ааира азин лымамшәа,
тыша дук иҭыҩуазшәа, лыбжьы хәлҟьа-ҿылҟьа иаҳауан.
«Уабацои, сыҷкәын?!»
Иҟаларын лара лцәа иалашәозҭгьы, лыҷкәын дахьцалакгьы,
аиаша шизымԥшаауа аиаша ахьырыԥшаауа лара дахьыҟоу
мацара шакәу. Аха лыҷкәын уахьгьы гәыӷра дук иман ҳәа
дыҟамызт. Агәыӷрақәа аницәыӡуаз, дзырӷәӷәоз ҳәа имаӡаз
иабду еиҳәалоз ажәақәа ракәын: «Џьарак умгылан, дад,
џьарак игылаз дышьхынԥсылоит!»
Иаалырҟьан ақәа ацымхәрас акырцх алеира иалагеит. Ахьҭагьы аҿалеит, дара еицымзар амуашәа. Аха Кьасоу
изыҳәан зегь акакәын. Ахьҭа ицәа-ижьы иардысхьаз, дазхәыцуамызт
уажәазы. Дзызхәыцуаз имш дманшәалан дахьзықәымлаз
акәын.
– Амшын хҷаҭхаргьы, амҳаҵә соуам сара, – ибжьы ааҭицеит,
ихы дазгәааны иара. – Аха сцароуп, сцароуп… Ихәыцрақәа
даҽа хәыцрак нарыцло, аҵх хьшәашәа далагәаҟуа дгылан.
Ихҭысқәахьаз зегьы иреицәан, аҵыхәтәан дзыниаз, дагьызнымаалаз. Уи иԥҳәыси иареи рҭагылазаашьа акәын.
– Ауалафахәы уоума? – дҵааит лара, хәылбыҽхак Кьасоу
аусура дшааиз, атәахагьы имҭакәа.
– Исоуит, – иҳәеит Кьасоу, иԥҳәыс лҵаашьа ааигәамԥхакәа.
– Шаҟа?
– Имаҷуп уажәы.
– Ас ала схы сызныҟәгом сара.
– Сара уаҳа даҽа ҭагылазаашьак сымам. Насгьы, иҟалазеи,
иахьоума бара ианеилыбкаауа сара шаҟа соуа, иахьызго-иахьаазго? – Кьасоу иԥҳәыс иааԥсара иаԥылшьыз игәы ԥнажәо,
акҿаҩра дныкҿалеит, лара ихәы цәырлымгошәа аниба.
– Ухәы ыҟаӡам, – лҳәеит лара, хышықәса раахыс дызцынхоз лхаҵа ишҟа лҽхыршәааны.
– Уи акгьы аурым, – иҳәан, дааиасны лҿаԥхьа днатәеит
Кьасоу.
– Уаха исымфаргьы ҟалоит. Еиҭымла иааӡоу ичҳара
дууп. Уи хьаас иҟабымҵан. Хьаас иҟаҵатәу даҽакуп. Сара избоит бара аҵыхәтәаны быҽшыбыԥсахыз. Уи ҵаҵӷәыс иамоу
сабҳәозар
акәхап?
Кьасоу иԥҳәыс лхы ҵаҟа илалышьҭит. Лхаҵа дшеиликааз
лбеит, аха аиашаҳәара уажәы лара лзы ихыԥҽыгахар ҟалон
аҟнытә, изҵаара ахылгарц лажәа аҽаџьара илырбрит.
– Уаҟәыҵ арҵаҩра, Кьасоу.
– Ааи, аха уи сара сзаанаҭ ауп. Шьапҿаршә шсырҭоз изулакгьы арҵаҩратә институт салгеит…
– Изуҭахузеи убри аҩыза азанааҭ, арахь уазныҟәымгозар?!.
– Ахәыҷқәа рааӡара бзиа избоит. Уи егьсықәҿиоит. Аҟәа
иреиӷьу арҵаҩы ҳәа баша сыхьӡ рҳәома! Нас убри еиҳау
ахьӡ-аԥша змоу аҭыԥ сара иабасыԥшаауеи? Уажәы аҭыԥ аиура ус имариоума!
– Ахьӡ аума иҟоу иахьа! – лхаҵа иажәақәа аҵәы нарылақшо
ҿаалҭит лара. – Ианбыкәыз ахьӡ-аԥша ауаа рыԥсы анеивнагахьаз! Ахьӡ иашьҭалаз ауаҩы дӷарымхар ҟалома. Ҳаԥсы
еиваагарц уҭахызар, саб уааивагыла акәац ԥҟарҭаҿ. Мап
анакәха… – лажәа намыгӡакәа уа иааҿахылҵәеит лара.
Уажәраанӡа ас имцәажәацыз иԥҳәыс лҟазшьа уамашәа
ибеит Кьасоу. Уи дахлафаауазар ҳәа ааигәахәын, аха алаф
зҳәоз дреиԥшымызт. Агәаӷ зхыз лыблақәа лаӷырӡыла аҭәра
иаҿын. Лнапқәа лшьамхы иахьықәыз иҵыс-ҵысуан. Лыхәда
адақәа ашьа ирҭаз амца иаршызшәа, алеиҩеира иалагеит.
Лылахь иадшылаз аԥхӡы, ачымазаҩ гәаҟ иқәнаҭәо еиԥш,
ипҟыш-пкышӡа, унахьысыр ишытҟәацра иадтәалан.
– Ааи, аха, – ҿааиҭит Кьасоу иҽырҭынчны, – зхы зтәу ауаҩы,
ахьӡ-аԥша арҳара, ламыс цқьала аҟазаара акәын еснагь
дзышьҭаз. Сара сани саби ыҟамкәа, стипендиала џьара сызкылсзар, уи иагәҭастәума?!
– Иагәҭастәуп! Стипендиала ушааӡоу уныԥшуеит! – дныҩныҵәааит,
азаара ззааз леиԥш, Кьасоу иԥҳәыс. – Уара иахьатәи
ауаа узлареиԥшу ҳәа акгьы ыҟам. Арҵаҩ рыцҳа,
уеихьыжә-еикәыжә…
– Сара амлеи ахьҭеи сҽарганы, схы иагырха, сыԥсы иагырха, ауаа сахьрылагылаз бара бгәы иахәоит ҳәа ауп сшыҟоу.
Уи бара бгәы ҭнагап, бхы шьҭнахып ҳәа агәыӷра сыман.
– Сара схи сгәи шьҭызхуа уара уалаҟаӡам, Кьасоу.
– Нас ишԥабҭаху сара сҟаларц?
– Исҳәаз ҟаҵа. Уаҟәыҵ арҵаҩра. Уи уаргьы саргьы ҳабӷа
азҭгом. Уалага ахәаахәҭра, ауаа урылагыларц уҭахызар.
– Мап, – иҳәеит Кьасоу днақәыӷәӷәаны. – Бара, беилагеит,
аԥҳәыс! Быхәшәтәтәуп, уаҳа ԥсыхәа ыҟам.
– Ихәшәтәыҵәҟьоу уара уоуп, Кьасоу, – лҳәеит, гәымхак
диацәажәозшәа , лқьышә днықәҵан. – Уара, ииаӡаахьоу, зхы
иамыхәо, иахьа аӡәгьы ииҭахым агәаҟ уиҩызоуп. Изҭахыда
урҵаҩра, чахык аҩны иузыҩнамгалозар! Саб ила уԥсы ҭоуп.
Иазхоит уажәшьҭа ихәда уахьынӡақәтәаз.
– Аиаша бҳәеит, иазхоит, – ибжьы ааирӷәӷәеит Кьасоу. –
Сыбла хыбтит, шаҟа слашәыз!
– Мап, иазхом, ҳаналага инаҳагзап. Сахьынаԥшааԥшлак
избоит, ауаа рмал агарҭа рымам. Исеицәоу аҳәсақәа еиқәаха-еиҵаҳауа еилаҳәоуп. Рмашьына, рыҩны, ргәара. Саб
иҿы сгәы ҭганы сыҟан. Уара уҿы сааижьҭеи атыша иҭажьу
сиҩызоуп. Баша исырӡит еицаҳхаагаз ашықәсқәа. Уара
уҟәышра
абасыхәо, арахь акгьы уаԥсамзар. Уи аҵкьыс еиӷьуп
схы сахәар заанаҵ.
– Иҳәа бацәымшәакәа, ӡәыр бзиа дыббозар? Аҭак ацымхәрас
лхы лалырҟәит Кьасоу иԥҳәыс.
Лыхцәы илҿажьыз аҟынтә лхы-лҿы ибомызт, аха акәапа-сапа ҳәа аӷәра иқәҭәоз лылаӷырӡқәа данрыхәаԥш, дҩагылан,
имаҭәақәа ачамадан инҭаҵаны, ирҵагашәҟәқәа ааигәыдкылан,
дындәылҵит.
Убри нахыс адәахьы дынхеит Кьасоу Мрамба. Аҭаацәаратә
ԥсҭазаара иара изыҳәан уа ашә акит. Лара амал змаз, аха
зықәрахь инеихьаз урымк диццеит. Лара илҳәан еиԥш, ахьӡ-аԥша ҳәа ирҳаны имаз, (ахьӡ-аԥша пату анақәмыз аамҭа
далашәан), абыржәы дахьгылоу даанагеит…
Иара еиҳа игәы изырхьыз, ихамшҭуа, иан лыԥсра еиԥш еснагь иблақәа ирыхгылоу, аҩынтә раан ашкол дандәылырцоз
ауп. Дзыхдырҟьазгьы аԥсуа ҵаҩцәа рхатәы ҭоурых зыддмырҵозеи
ҳәа агәаанагара иоуз арҵаҩцәа реизараҿы иахьиҳәаз
ауп. Уи нахыс иҩызцәа арҵаҩца абжеиҳараҩык ишҟа ихьшәашәаны
рҽыҟарҵеит. Згәы иахәаз, ара ҳара ҳҿы ишыҟарҵақәо
еиԥш, иаанаԥшы-ааԥшны изгәамԥхақәоз шеиҳахаз
анырба, рҽааныркылеит. Аҽаанкылара усгьы ҭыԥ еиқәырхагоуп.
Ажьакца иакыз аихаӡа иаҩызахахьан абжаҩык…
Кьасоу ашьыжь ашколаҿ данааи, аминистр дуԥхьоит ҳәа
иеиҳәеит адиректор деихашәа-еиҵашәы.
– Утәа!.. – дҩаиқәхәааит аминистр, Кьасоу икабинет
дшыҩналазҵәҟьа.
Кьасоу азныказ даашанхеит, еснагь еихаччо иԥылоз «уара
ҳахьӡ ҭызго» ҳәа иазҳәалоз, абахҭа ахылаԥшҩы диеиԥшха
дахьиҿаԥшуаз.
– Шәысзеилымкааит, – иҳәан, иҭыԥуп ахьигәахәуаз, дааиасны даатәеит Кьасоу.
– Уи акәым, абрахь уиасны утәа, – уажәы еиҳа ибжьы ргәаҩаны,
зны-зынла маҵурала еиҵоу ҭелла даниацәажәо еиԥш,
ҿааиҭит аминистр.
– Ааи, аха анахьгьы арахьгьы зегь акакәӡами?! – иҳәан,
дааиасны, иахьиирбаз ашҟа днатәеит Кьасоу.
– Зегь акакәӡам, – даагәрымит аминистр. – Арыӷьарахь
ала исыртәо ламыс змоу ауаа роуп.
Аминистр иажәақәа игәы иҩыҵаххит Кьасоу.
– Исзеилкаауам сахьыҟоу! Аҵара аминистрраҿы акәу,
абахҭа ахылаԥшҩы иҿы снанагоу?
– Абахҭа ахылаԥшҩы иҟны уҟазар еиҳа иеиӷьын!.. –
дыҳәҳәаны, инапы лықәыкшаны, дҩагылеит аминистр.
– Акыршәҳәазма? – ашә ааимԥааны дааҩнаххит, еснагь
ихӡыӡаауаз амаӡаныҟәгаҩ, лхы-лҿы зегьы аҵәаԥшь иарганы.
– Сбыҳәоит, – ашә ахь инапы наирххеит, ихы-иҿы аарҟәымшәышәны
аминистр.
– Саҭамзааит, – лҳәан, дҭаца ҿыцны дыҩнаргалазшәа,
шьҭахьла
дындәылҵит.
– Башаӡа ҳарҵаҩцәа иреиӷьу ҳәа усырҽхәон, – иҳәеит
дааԥса-дкараха, аԥшьбатәи аихагыла иара дахьтәаз дыҩны
дхалазшәа, аминистр – закәызеи, уара, иацы иуҳәаз шәеизараҿы?
Кьасоу азныказ ихаҿы имааит ииҳәаз ҳәа аминистр дызиазҵааз,
уа излацәажәаз рацәан.
– Ҳара ҳашколаҿ иҳагу-иҳабзоу рацәоуп, хыла исҳәаз арбану?
– Сара ибзиаҵәҟьаны издыруеит ишәыгу-ишәыбзоу шырацәоу.
Уи шәдиректор, уа аҟәардә иқәжьакцаз (иара ихаҭа
адиректор иаасҭагьы хынтә еиҳаны аҟәардә дшықәжьакцахьазгьы),
уа дыҟанаҵ шәара зегьы ҭыӷьӡаа реиԥш шәеилазаауеит.
Убри аҟынтә шәызегьы шәрыцқьатәуп…
Ԥыҭрак
ашьҭахь ибжьы ааиргеит дахьумбо ҳаԥшьак дҭагылазшәа:
– Уус иалоуи, уара, абри ашкол апрограмма аҟаҵара.
Абыржәоуп Кьасоу ианеиликаа дызиԥхьаз. Ицәгьа рҳәеит
аԥсуа ҭоурых азҵаара дахьалацәажәаз. «Кавказ каҷҷа аԥа
хазына» ихаан ауаа ацәгьаҳәара иддырҵаз, иахьагьы изаҟәымҵқәаз
шьоукы шаанхаз ихахьгьы изымааит усҟан Кьасоу.
Иааизаргьы, уи азыҳәан даангылараны дауҟахыз. Ҵеира
гәарҭак аԥсуара иаҵагылаз рҿы аӡы ҭаҭәаны иабанӡаҟазаауаз,
раԥхьа аӡәы иҳәар акәымзи имилаҭ рҿахәы. Лабҿабала
зегьы рырҭошәа ҟаҵаны, арахь изырҭаз, рнапала рхы
иацәӷьычуа рыҟаҵара. Адоуҳа арӡра, абызшәа ахәаҽра…
Уажәшьҭа
даналага, иара иҟазшьа злаҟаз ала, инаигӡар
акәын, шьоукы-шьоук, заанаҵ иалҵуа иазхәыцны, аус напы
шадыркуа
еиԥш акәымкәа.
– Шәара шәызҿу аҭоурых азҵаара акәхап.
– Ааи, аҭоурых азҵаара ауп, – агьеҩ ааҭиргеит аминистр.
– Шәаргьы шәгәы иаанагома уи азҵаара иашамкәа
иқәсыргылеит ҳәа?
– Изакәызеи, уара, абри шәара шәызҿқәоу?! – иҳәан,
дахьтәаз дҩаҵҟьеит аминистр, аха ихымҩаԥгашьа шҽеимыз
даазхәыцны, иҭыԥаҿ даатәеит ашьшьыҳәа, игәыԥжәара иҩныҵҟа
иӷрагәаны.
– Шәара ҳәа шәызҿу зусҭцәада? – дҵааит иааршҳамны.
– Шәара, еиҳа абри Аԥсны азыҳәан ипатриотцәоуп ҳәа зхы
зшьо? – уажәы еиҳа ашҳам наҵаҵаны даацәажәеит аминистр.
– Аҭоурых ҵатәым рҳәазар, иҵатәым ауп, уи иамактәӡам.
– Иамактәуп, – акәыц дахаԥалазшәа дааилууаан, дныҩныҵәааит
аминистр иуада Кьасоу. – Ҳҭоурых аҵара азин анҳамамыз
даҽа аамҭан. Уажәы иҟалазеи?! Атәымуаа рҭоурых
ҳҵоит, ҳара ҳтәы ҳавсны. Ма ҳҭоурыхдахындаз…
– Ԥшьаала, ԥшьаала, – астол дызхатәаз ихы хәыҵеиҵеит
аминистр. – Уаҳа уҿы ааихыхны уаламцәажәан. Уара уҵыхәала
сыӡуеит сара. Сҭыԥ аансыжьыр акәхоит иуҳәо аӡәы
иааиаҳар, – дцәышхеит зны, нас апырпыл еиԥш деицралеит, ихы ахьигара изымдыруа, игәы ҭыҵны ацара иалагеит. –
Ҳара ҳтәылаҿтәым дыҟаӡам. Ҳарҭ зегьы ҳаишьцәоуп, шьаҿа
еиқәшәала акоммунизм ахь еиццо. Имыцхәу ауаа, ҳара
ҳшьапы еиқәшәара иақәымшәо, наҟ шәҳалҵыр акәхоит.
Шәареи ҳареи ааибышьа ҳамам. Шәаныӡаароуп ҳамш! –
Иԥсы
ихәцәа икылахан уаҳа дзымцәажәо деихәлагәа дакит
аминистр.
Астол иқәыз инапқәа атрым-трымҳәа ашьҭыԥара
иалагеит. Дгыларц иҭаххан дҩеихеит, аха дырзышьҭымхит
ишьамхқәа. Убасҟан инапқәа иҵысуаз ааникыларц, инеигәыҵаԥсан
иааигәыдырӷәӷәалан, дышҳазӡа, ихы-иҿы акгьы
амҳәаӡо Кьасоу днеиҿаԥшит.
– Сызхурҟьои сара?..
Аминистр ас дахьыҟалаз дрыцҳаимшьаӡеит Кьасоу.
Наҟ еиҳагьы дизгәаан цәымӷра бааԥсык изцәырҵит. Убас
иҟаз ауаа шәаргәындақәа, хыхь ирҳәоз иаҵанҵәахьаз, еснагь аҽада еиԥш иркьахьуаз, зхатәы гәаанагара зыхшыҩ
иҭырҟьахьаз, «Кавказ каҷҷа аԥа хазына» иахьагьы дыҟоу
џьшьаны, зыгага иацәшәоз данрыхәаԥшлак, игәы хынҳәуан.
Аха иабаҟоу урҭ иахьагьы иҟоуп. Иҵегь пату ахьрықәым ргәы
иалсны, ирцәыӡыз раамҭа иазгәышьуеит, зшьа карҭәахьоу
рзымхошәа. Кьасоу уажәшьҭа иԥикаауаз акгьы ыҟамызт. Иаша
мҩада даҽа мҩак изалхуамызт аҟынтә, иаақәикит игәаанагара
иҳәарц.
– Аиашаҵәҟьа уҭахызар, итәыму ҳара ҳауп иахьа, ҳара
ҳҟны… – иԥсы илышәшәан астол днықәҳарц акгьы ааигымхеит. Аминистр уала-ҭынхала, мҵақьақьарала ианиоухгьы,
инапхыц аларԥаны, «ааи, ус ауп, шәара ишәҳәо иаҿагылода,
шәара ишәеиӷьу ҳара ҳразҟы зызбо иҳамада» – ҳәа ада уаҳа
зхатәы ажәак змамыз, аамҭас иааиуа зегьы ихы рықәыршәо,
дныҵс-ааҵсуа иаауаз, ҷкәынак иҵыхәала дамырхыр алшон.
Ишыҟарҵалац еиԥш, ааӡара улымшеит ҳәа ахҭынҟьа наирҭон.
– Сара ари азҵаара ус иаансыжьраны сыҟаӡам. Шәгәы
иаанамгааит
ари сара схала соуп ҳәа згәы иалоу. Ҳара ҳҿы
акәымзар аҭоурых аҵара азин ахьрымам ҳәа џьаргьы исмаҳац.
Ара акәым, ани «еилаабахьоу акапитализм» ҳәа ҳазҿу
аҟынгьы ас иҟамзар ҟалап. Ҳҭоурых ҳмырҵара ҳхы ҳхаршҭра
ауп иаанаго. Ари чҳашьа амам уажәшьҭа…
Имч зегьы каԥсеит аминистр. Ааҵәа дҭаҵаны лабала
исуазшәа
деилаҟәыбаса астол дахьахатәаз, иблақәа ҭызза
Кьасоу дихәаԥшуан. Уажәы ихы акгьы аӡбомызт иара
(иагьанбаӡбахьаз,
иԥсы ҭан ауп). Дызқәымчырц иааиԥхьаз
ауаҩы,
инапаҿы дшымааиуаз аниба, ицәа дылҭаҟәыбасан, ус
иҳәеит:
– Иҟасҵари нас сара?
– Уаԥырҵ абри уҭыԥ.
– Аҳәара мариоуп «уаԥырҵ», – Кьасоу иҳәашьа еицакны
ҿааиҭит аминистр. – Ибзиоуп, сара саԥырҵып, аха еиӷьу дааип ҳәа угәы иаанагома?
– Уара иуеиӷьу абри аҭыԥаз Аԥсны дыҟамзар, усҟан иаанхаз аԥсуаа мҳаџьырра ҳцар еиҳа еиӷьуп, ара ҳаҟазар аасҭа,
– иҳәан, ашырҳәа дҩагылан, ашәа ахь иҿынеихеит Кьасоу.
– Уаангыл, – ҿааиҭит аминистр, иаҳа-иаҳа ихәлашәоз ибжьы ҭахәаҽуа. – Уаатәа, цқьа ҳааицәажәап.
– Иаԥсам уара уацәажәара, – иҳәан, ашә нкыдҵан дцеит
Кьасоу.
Адырҩаҽны Кьасоу ашколаҿ даннеи, деишәара-еиҵараха
ашәаҿ дизыԥшын адиректор, ахьҭа дакызшәа ихапыцқәа еихакшо.
– Сара сахь улеи, – иҳәеит ихәарҽхахьаз ишьапқәа аарла еихго, уажәы-уашьҭан дкаҳауама уҳәаратәы, иҭыԥ ахь
иҿынеихеит.
Адиректор иҿы итәан ҩыџьа арҵаҩцәа. Аӡәы аҳәынҭқар
Никәалаи ихаантәи, рҟәышшьа змамыз, илдыруа ада дыррак ыҟоуп ҳәа иҟамыз, аҩ зқәырыԥсахьаз лыхшыҩ цагәы
ала аҵаҩцәа бжьызхуаз лакәын. Егьи, иқәыԥшыз арҵаҩы,
адиплом аазхәақәаз рыхшыҩ лыхшыҩха, лхашәа хы лымбо,
арахь аҵатәхәы анымҩаԥылгоз ауу ҳәа еилалоз ахәыҷқәа
ззеиқәымкуаз, лҟазшьа ҟьаҟьаӡа дыҟан.
Кьасоу дшааҩналазҵәҟьа, дааиасны днарҿатәеит, арҵаҩцәеи
адиректори рхырҿқәа цқьа ибарц.
– Уԥхамшьаӡои, абри уара! – лҳәеит, лхы-лҿы еиқәаҵәа
аиқәаҵәара нацҵо, насгьы аҿар рганахь ала илымаз агәынамӡара
илызнарҵысуаз ашҳам лажәақәа инарыхьшьуа
арҵаҩ бырг.
Кьасоу иаҳаз аҭак аҟаҵаха имҭакәа, бышиацәажәаша ҳәа
заанаҵ иазыҟаҵаз арҵаҩы қәыԥш, лара илҳәан еиԥш, дымҩахҟьо
далагаанӡа бзиа дызбоз, аха иара дшиҭахым анеиликаа, игәаӷ шьҭызхыз, лажәа ҟьаҟьақәа неиҿалыжьит.
– Ҳурԥхашьеит аҿар. Ҳхы ҳзышьҭымхуа ҳҟоуҵеит, Кьасоу
Мрамба. Ҳаиҳабырагьы рыбӷа ԥуҵәеит. Уакә сакәзар, уакә
сакәны анцәа сҟаумҵан аха, схала саԥырҵуан арҵаҩра.
Знапы ҵыс-ҵысуа астол иахатәаз, адиректор имҵаз ақьаад
акы аниҵарц иҭаххан, аха иауамызт. Иикыз аҩыга уажәы-уажә импыҵшәон.
– Сажәымҭыҽха, – ацәажәара дналагеит адиректор,
ашьауӷа
аҿаԥхьа аҵыхәтәантәи ажәа иҳәозшәа, – сзыниазеи,
сызҭашәазеи?! Абри аҟара шықәса аус зухьеит директорс,
аха уара уҩыза, арҵаҩы дсықәымшәац. Уеилазгада, уара
абас? Ма ухы аҭыԥ иқәҟьоу? Жәлары зегьы рылымкаа, узусҭада
абри уара?
– Иазхоит, – адиректор даахьижәеит Кьасоу. – Жәлар
рыӡбахә аҳәара азин умаӡам, уара. Ҳажәлар акыргьы ирыҵаукхьеит.
«Кавказ каҷҷа аԥа хазына» ихаан аахыс, уи ихьӡ
злам ажәак уҳәомызт… Ааи, ааи ажәлар рыхьӡала ацәажәара
азин шәыман шәара…
– Избан, ажәлар рыхьӡала ацәажәара азин зҳамам –
лҳәан, дҩацралеит арҵаҩ қәыԥш.
– Избан сыхаара, – ажәа «сыхаара» инақәирӷәӷәан, даацәажәеит
Кьасоу, – ажәлар брыҟәгәаны ауп ааӡара шбымоу
бара. Ибааӡо ахәыҷқәа бара ибеиԥшхар, усҟан ирԥеиԥшхозеи
раԥхьаҟа!
– Исаҳауа закәызеи?!. – дныҩныҵәааит акыр зхыҵуаз арҵаҩы.
– Ари иацәажәарагьы иаԥсам, ддәықәҵа иахьиԥхьаз.
Адиректор еснагь рӷьажәҩас имаз арҵаҩы илҳәаз ааигәамԥхеит.
Избанзар, иара директорс дахьыҟаз ашколаҿ
иҟалаз ҳәа инеигәыдҵа-ааигәыдҵо ирылалар иҭахымызт.
Аԥашә ицәыҵатәоу агәарҵкьа еиԥш ихы ихьчон, ихы еиҳаз
даҽа зҵаарак зыҟаломызт усгьы. Иара иҩызцәа шәҩыла абиурократ школ иааӡаз, иҟарҵоз зегьы бзиоу џьызшьоз, ирҳәоз
зегьы ҟәышроуп ҳәа згәы иаанагоз, ицәымсахахьаз, хаҭала
излаҽхьаз дреиуан адиректор.
– Иабасыԥхьахуеи? – дҵааит Кьасоу.
– Ахԥатәи амаӡаныҟәгаҩ дуԥхьоит, – иҳәеит адиректор.
– Ианба?
– Асааҭ жәаба рзы.
Кьасоу ашәаҿ даннеи, даахьаҳәны днарҿаԥшит. Дара тәан
еишәар-еиҵараха, рхы рыкәаҽы, ашьрахьы днаскьаргозшәа.
Убасҟан игәы инҭиҳәааит иара: «Ирԥеиԥшхари ҳауаажәлар,
абарҭ иреиԥшу арҵаҩцәа ирхаанхазар?..»
Иахьиԥхьаз аҩналарҭаҿ даннеи Кьасоу, иаразанак ашә
изаадыртит.
– Ахԥатәи аихагыла, нас арыӷьарахь, – иҳәеит амилиционер, заанаҵ ирхианы аҩналара азин злаиоуаз абӷьыц хәҷы
наиркуа.
Кьасоу иааџьеишьеит ас иаразнак дахьыҩнарҵаз. Шаҟантә
ажәлар ирзеиԥшу азҵаарақәа рзы, иҩызцәеи иареи мчыбжьыла иавагьыжьхьааз ари ашә. Усҟан дара ҵаҟа иангәаҟуаз,
уа хыхь, хьаада-баада еидтәалан рхатәы усқәа рыӡбон, жәлар
рызҵаараз ҵаҟатәи ашәқәа ыларҟацаны.
Уажәы, ас ирласны изаатыз ашә дныҩналан, ауарҳал ҟаԥшь
зқәыршәыз амардуан дҩаҿалан иҿыҩеихеит. Хыхьынтәи ҵаҟа
илбаауаз, ма ҵаҟантәи хыхь ихалоз аҭыԥҳацәеи арԥарцәеи,
иара уа аҩнуҵҟа аус зуаз, дахьрыхәаԥшуаз имҩашьахуа
ибон адәахьы иқәу рҩызцәеи дареи хәыки шьхаки
шрыбжьоу.
Дара зегьы неибеиԥшны анык илыхшазшәа,
рхымҩаԥгашьа,
рцәажәашьа, рныҟәашьа, ртәашьа, ргылашьа, иеицырааӡазшәа
акәын ишыҟаз. Анцәа ду дара зшаз
(дара
ишырҳәалоз еиԥш, иалаҽхәаны), ирыхәҭаз аҭыԥгьы
рзиԥшааит.
Ирықәнагахашаз аԥсҭазаарагьы ранеишьеит. Дара
рхаҭақәагьы уи аҩыза аԥсҭазаара иахьақәшәаз (уи аҩыза
иақәымшәаргьы, ааӡара зларымаз ала, даҽаџьара иаухәарҭахыз),
рцәыӡыр ҳәа ишәозшәа, ашәшьыра иҵахаз
аџьықәреи
еиԥш, инхытыр-аахытыруа, џьара еимакык-еиҿакык
рхы аламырхәӡакәа, раԥхьаҟа рымҩақәа маншәалан
ишаатра иазхәыцуан. Даргьы ргәы иаанагон зегьы иреиӷьны
рыԥсы
ҭоушәа. Убри азы акәын изрыцҳаишьоз Кьасоугьы,
тәым хшыҩла адәы иахьықәыз…
Амаӡаныҟәгаҩ идкыларҭаҿ итәаз аԥҳәызба хаҵа лзымцара иахҟьаны еснагь игәаан иҟаз, дыҭрысны дҩагылеит Кьасоу
дшааҩналазҵәҟьа.
– Бзыцәшәазеи, аԥҳәызба? – иҳәеит Кьасоу, ауада агәҭа
даангыло.
Акыраамҭа лыԥшшәы лхыгга дгылан аԥҳәызба. Ҳәара
аҭахума, ларгьы илаҳахьан Кьасоу Мрамба ииҳәаз «акаамеҭ
». Избанзар, леиҳабы имӡакәа зегьы леиҳәон усгьы. Урҭ
амаӡақәа рыдагьы дара ирзеилаз зларацәаз ала, илцәиҵәахыр
ҟалахуазма… Нас, ақалакь аҩнуҵҟа лара ишылҭахыз
еихылшон.
Зхатә гәаанагара аӡәы имоуп ҳәа иҟамыз амаӡаныҟәгаҩ
ԥҳәызба, зхатәы гәаанагара иацәымшәакәа изҳәаз иӡбахә
анлаҳа (ара зхатә гәаанагара зҳәоз усгьы жәҩанахьтәи дылбаазшәа
акәын ишихәаԥшуаз), даараӡа иџьалшьеит. Кьасоу
амардуан даҿалан данхалоз инаркны, рышҟа дышнеиуаз
шылдыруазгьы,
лгәы аҭҳараҳәа аисра иалагахьан, дылбааздаша гыгшәыгк ааиуазшәа.
– Улеи, амаӡаныҟәгаҩ дузыԥшуп… – ашә изаалыртырц
лҿыналхеит, аха иара дазымԥшӡакәа дныҩналеит.
– Уа, бзиала уаабеит, – иҳәан, дызхатәаз астол хәхәа ду
дҩахыҵны, Кьасоу инапы аанкыланы иаԥхьа даартәаны,
днаиазҵааит: – Иҟоузеи, шәышԥаҟақәоу аҩны? Усымбеижьҭеи
даара акыр ааҵуеит.
Еснагь ихы иаирхәоз ажәақәа неишьҭеиԥсеит, нас иҽырҟәымшәышәӡан,
Кьасоу гәыбӷан иҭо ҿааиҭит: – Уара, зны-зынла абри сара сахь уахьымааиуа сгәы иалсны сшыҟоугьы
уасҳәоит. Иахьа аԥсҭазаара акалашәа иҟоуп. Уадаҩрак
уақәшәаны
ухы сывумган. Ҳаргьы ара ауаа рзы ауп ҳазтәоу.
Жәлар ирыхәҭоу ҳзыҟамҵозар, заанаҵ ҳхы дырны
ҳаԥырҵыр ҳахәҭоуп. Убас даныҟамла акоммунист, нас зегьы
башахоит, – абиурократра злаҽхьаз амаӡаныҟәгаҩ иажәа
ԥаршеиқәа неилажьуа, биурократ мҩала акәараҵара
даҿын.
– Иҟоузеи шәышколаҿ ажәабжьс? – дҵааит иара, иаԥхьа
иқәыз ақьаадқәа рҿы зда ԥсыхәа имамыз цәаҳәақәак иԥшаауазшәа
дрыхәаԥшуа.
– Ҳашколаҿ иҟоу сара саҵкьыс шәара ижәдыруазароуп, –
иаахжәаны аҭак ҟаиҵеит Кьасоу.
Амаӡаныҟәгаҩ инимырԥшырц дшаҿызгьы, игәы иҩалаҟацеит
Кьасоу иажәақәа, аха иқәыџьмара ихы иаимырхәакәа
(уи зны-зынла абгахәыҷра аҟынтәи уахь дшиаслозгьы), еиҭа
ихы инапаҿы иааганы, даацәажәеит:
– Сара издырқәоу рацәоуп, урҭ зегьы уажәы ирзаауазеи,
– иҽааирҭынчызшәа, нас иаалырҟьаны диазҵааит: – Еимашәкуазеи
адиректори уареи?
– Иеимаҳкыз шыжәдыруагьы сара сҿала ишәасҳәарц акәхап
ишәҭаху?
– Усгьы акәзааит.
– Сара иқәсыргылеит азҵаара, аԥсуа хәыҷқәа рыдгьыл
аҭоурых рҵаларц азыҳәан.
– Уи здыруеит, аха шаҟаҩы удгылода убри азҵаараҿы?
– Рыцҳарас иҟалаз, адгылаҩцәа ахьыҟам ауп. Убри ауп
азҵаарагьы зыӡбамхаз.
– Уара иузымдырӡои ҳара ҳҳәынҭқарраҿы аиҳараҩык
ирҳәо ишадырго?
– Ииашамзаргьу?
– Победители не судиат, – иҳәеит урысшәала акры здырӡо
иеиԥш ихы баны, амаӡаныҟәгаҩ.
– Ииааиз дзаиааиз, деиҳауп азоуп. Ус анакәха, ииааиз
итәы нагӡалатәуп.
– Ҳара ҳтәы ырӡну?
– Изҳәада ҳара ҳтәы ҳарӡит ҳәа! – иаҳа-иаҳа аицралара
даҿын амаӡаныҟәгаҩ.
– Нас сара сзыхшәырҟьозеи? – уажәшьҭа аус ахь диасырц
напы аиркит Кьасоу.
– Иахәҭам ахьуҳәо азыҳәан.
– Сара иқәсыргылаз азҵаара ахәҭам ҳәа ишәыԥхьаӡома
шәаргьы?
– Уи ахәҭазар, хыхьынтә ала иҳадырҵон, – иҳәан, иикыз
ақьаадқәа еимбӷьыжәаа астол инықәыԥсаны дҩагылан, дааиасны еиҭах иҭыԥаҿ днатәеит.
Иагьа аҽаргызмалыргьы, акәты аназымкуа ҟалоит абгахәыҷы.
Убри деиԥшхеит амаӡаныҟәгаҩгьы. Хаҿык ашьҭахь
даҽа хаҿык ҵәахуа, акыр шықәса иҽынеиҭныԥсахло, ауаа
зжьоит ҳәа даҿын. Иара ижьоз џьишьон, аха дара дзакәыҵәҟьаз
еилкааны ирыман, арахь дшеилыркааз аҳәара азин рымамызт акәымзар.
Абар уажәы, Кьасоу иаԥхьа дтәан агәымха, зхазы зуаажәлар
ирмеигӡоз, «Кавказ каҷҷа аԥа хазына» игага иахьагьы
иацәшәоз.
Ичҳара рацәоуп ауаҩы азалымдарақәа рҿаԥхьа, имчҳар
ада ԥсыхәа имамкәа данҭадыргыло…
Кьасоу дзыҩнатәаз акабинет ҭбаа ду, алу иақәгылоушәа,
агьыжьра иалагеит. Иҿаԥхьа итәаз амаӡаныҟәгаҩ, ухы-уҿы
еицаҟьаны иузырбо асаркьа еиԥш, дкылыгәгәа-мылгәгәӡа
диҿаԥшуан. Аҳауа хьшәашәа ҩназгалоз акандиционер, ԥенџьырцыԥхьаӡа
ишкылагылазгьы, ахәаҽра далагеит, ԥшак
зҭамсӡо
ҳаԥык дхәыҵакушәа. Аҭагылазаашьа иаҳа-иаҳа
ахьанҭахара
иаҿын. Уи еиҳагьы еицәахар алшон, амаӡаныҟәгаҩ
ԥҳәызба ашә аартны дааҩнамлазҭгьы.
– Аредактор дыԥшуп, – лҳәеит лара, илтәымыз, иара иахь
даннеиуаз азы ишьақәыргылан илымаз абжьала.
– Даашьҭы, – илахь ҵырхәлан ҵаҟа дшыԥшуаз, иԥаҵа ҟаԥшьқәа
днарыҵацәажәеит амаӡаныҟәгаҩ.
Ашә даалагылеит агазеҭ аредактор, қәрала ҩынҩажәа
шықәса иреиҳамыз, имшәыз аҟаб еиԥш ихы-иҿы шкәакәаӡа.
Аҭаца қәыԥш лшьапы ԥынҵа дықәгылан данныҟәо еиԥш,
астол еиҵҳәа дахыкәшан, амаӡаныҟәгаҩ инапы аанкылан,
днеиҿатәеит.
Кьасоу уи дшидыруазгьы, уажәы иааҩналашьа ала, еиҳагьы
деиликааит аиҳабыра рхазыҳәа ирааӡо акадрқәа дышреиуаз.
– Ианышәҵа закәи, уара, агазеҭ? – иҽыргәааӡан ҿааиҭит
амаӡаныҟәгаҩ, иԥсыҽны иидыруаз ихатәы бызшәа урысшәала
цәҳаракгьы нацҵаны.
Ихы-иҿы цәышра ацәышра нацлеит аредактор. Дҩагыларц
иҽыҩазикит, аха амаӡаныҟәгаҩ иркьакьан иикыз инацәкьыс
алада ианхаирҟәала, зыԥсыԥ цаз аҳаҭа рчы еиԥш длеиқәаҳан,
ус иҳәеит:
– Сыҟамкәа исзыруит, Асҭамыр Нестор-иԥа.
– Иҟазҵада?
– Схаҭыԥуаҩ.
– Иҭыԥ дықәҵатәуп.
– Дықәҵатәиужьҭеи иҵуазеи, аха шәара шәысмыцхрааит.
– Ҳара ҳацхыраара абауҭаху, – ибжьы ҩышьҭихит амаӡаныҟәгаҩ.
– Ҳара зегьы ҟаҳҵозар шәара уа шәызтәоузеи?!
– Агазеҭ ианышәҵаз дзакәу удыруоу? Ҳсовнхарақәа иреиӷьу
адиректор. Даара ргәы нханы иҟоуп ара. Аусқәа даара
иҽеимхар ҟалап.
– Ахара сыдуп ҳәа сшәыԥхьазозар – самышәх.
– Уара уамхра мариоуп. Имариам абарҭ зыбжьы зырго
иалагаз раанкылара, рахьырхәра ауп, – иажәа ааҿахҵәаны
Кьасоу иахь дынцәыҵыԥшит, уи иаҳауаз ажәақәа шидикыло
еиликаарц. Аха Кьасоу дтәан ашьшьыҳәа, дара еибырҳәоз
иара имаҳауазшәа. Уи еиҳагьы игәы иҩыҵаххын, аредактор
днаиқәҟааит амаӡаныҟәгаҩ: – Иаарласны абиуро аҿы шәызҵаара
ықәҳаргылараны иҟоуп.
– Шәара ишәҳәо закәануп, – иҳәеит аредактор, еснагь ихы
злаҿихуаз иажәақәа еиԥшьуа.
– Нас ҳара иаҳҳәо закәаным ҳәа угәы иаанагома?!
– Сара сгәы акымзаракгьы аанагаӡом… сара…
– Асабшатәи аномер аҟны уқәгылоит уара ухаҭа. Уи ауаҩ
зцәа зхышәхыз дуриашароуп, аминауаҭра шьҭаҵаны. Ақыҭа
нхамҩа аинститут дызлалгаз адиплом ааихәазшәа, адиссертациа иара имҩызшәа, иану зегьы урҿагылоит. Иуаҳама
исҳәаз?
– Исаҳаит, – дахьтәаз дҩаҵҟьеит аредактор.
– Мап ацәукуазар? – аредактор иԥсы ҿикаауан амаӡаныҟәгаҩ.
– Шәара ишәҳәо мап шԥацәыскуеи!..
– Ус анакәха…
– Иеилыскааит, шәара ишышәҭаху иҟалоит.
– Уца!
Дшыҩналаз еиԥш, ишьап ԥынҵа дықәгылан дындәылҟьеит
аредактор.
«О, Анцәа, – гәаныла иҳәон Кьасоу дахьтәаз. – Изакәызеи
сызлаԥшыз?! Изакәытә хлымӡаахузеи, изакәытә маҵуроузеи,
изакәытә ҳратәроузеи? Сыбла изабазеи абри аҩыза сара?
Зқьышықәсала аӡыблара иаламӡыкәа, зхы еиқәзырхаз аԥсуаа
ҳазхаанхаз зусҭцәада аҵыхәтәаны?! Абарҭ роума, нас, ҳара
ҳауаажәлар раԥхьаҟагьы аӡыблара иамырхәаҽыкәа иалызгараны иҟоу?» – Кьасоу изымчҳакәа дҩагылан амаӡаныҟәгаҩ
ишҟа ҿааиҭит:
– Хыхьынтәи шәыбызшәа шәымҳәан ҳәа ҳарҳәаргьы
ҳаҟәыҵуама?
– Уара аполитика уҽалаумыжьын, – ибжьы ҩышьҭихит амаӡаныҟәгаҩ.
– Хыхьынтәи шәбызшәа шәҵа ҳәан ауп иҳарҳәо.
– Нас убри ҳара ҳашԥазныҟәо? – Кьасоугьы ибжьы ҩышьҭихит.
– Иазхоит! – иаахижәеит амаӡаныҟәгаҩ. – Ҳара ҳазныҟәоит
даара ибзиаӡаны. Абыржәы еиӷьны ҳмилаҭ рҭагылазаашьа
ҟамлац. Иахьатәи ҳаиҵыҵра гәазымҭаз, иареи ҳареи аус ҳзеицураны ҳаҟаӡам! Уи ихы иавибааит ихы иазиуз. Уара урҵаҩ
бзиан, уаҩы дуқәгәыӷыртә уҟан азныказы, аха умҩахҟьеит.
Избоит уара уаҩы ииҳәо зхы иҭало шуакәым. Уара ухәыцшьа
ҳаамҭа иақәшәом. Ҳара иаҳзыбжьыхуам ҳаԥхьаҟатәи ҳҵеира
уара унапы ианҵаны. Узҵаара ҳазхәыцып. Даараӡа сгәы иалоуп аха уахьаҳмырхәыр ҟалома. Уца.
Кьасоу ашәаҿ даннеи, даахьаҳәын, амаӡаныҟәгаҩ иахь
ҿааиҭит:
– Сара харак сыдуп ҳәа схы сыԥхьаӡом. Иқәсыргылаз
азҵаарагьы иашоуп. Егьи, ҳаамҭа ҳәа узҿу («шәара» ҳәа дышиацәажәоз
«уара» ахь диасит Кьасоу), ауаа иашақәа аҵагылазароуп
акәымзар, абиурократцәеи аҵарҭышагаҩцәеи
рнапаҿы ҳәара аҭахума, ишәарҭахоит…
Адырҩаҽны Кьасоу Мрамба дтәан КГБ амаиор Гвасалиа
Напо иҟны.
Адәахьы амра шкацеиуазгьы, дзыҩнаргалаз ахан еиқәыхьшәашәа
иҟан. Ара аԥсҭазаара ыӡхьоушәа, шәышықәсала
уаҩы дзыҩнамыз абааш иаҩызан. Аԥенџьырқәа зегьы ыҵарҟацаны,
уахьынаԥшлакгьы адәахьынтәи лашарак ма џьара
иҟьалангьы иҩнаԥхомызт (иҩнаԥхар акыр иаԥырхагоушәа).
Абри еиԥш иҟоу аҭынчра дахьналаҳаз, азныказы игәы
иаахәеит Кьасоу. Иԥсҭазаараҿ аӡыблара дызлаз, ихы ҭызҟьахьаз,
иԥсы иҿазҵахьаз зегьы наҟ адәахьы иааныжьны, ҭынчра
џьанаҭк дҭанагалазшәа ибеит, тәым бжьык имаҳауа ихи иареи
ахьеизаанхаз. Убри аамҭазы, иара дахьтәаз иҿаԥхьаҵәҟьа,
жәҩангәашәԥхьара еиԥш иҟьаҟьаӡа иаатит ашә, радиола аҭӡамцқәа
ирылҩуазшәа иаагеит абжьы: «уҩнал!» Уахь дныҩналеит
Кьасоу.
– Утәа, – иҳәеит амаиор, ихы шьҭымхӡакәа, дызхатәаз
астол амгәа даахан дҭаԥшуа.
Кьасоу иаԥхьа игылаз астол аҿы днатәеит.
– Ҳара аӡәгьы дҭаҳкӡом, – иҳәеит амаиор, «Кавказ каҷҷа
аԥа хазына» иеиԥш абла нарԥшыгақәа змаз, имаҭ блақәа
рыла дынцәыҵыԥшны Кьасоу дихәаԥшуа.
Кьасоу азныказ изеилымкааит амаиор ииҳәаз. Уи аҭакра
ихәҭоуп ҳәа зынӡаскгьы игәы иаанагомызт.
– Хара здым уаҩы дыҟаӡам адунеиаҿы, – уи атеориа
иара иаԥиҵазшәа, даҵаҽырбаны ҿааиҭит амаиор. – Ҿыц
ииз аԥшқагьы ахара идуп. – Астол амгәа ихы нҭагәаны акы
аԥшаара далагеит Напо.
– Аҭакра зыхәҭоу ахара зду иоуп, – иҳәеит Кьасоу. Кьасоу макьанагьы дзызхәыцуаз акоридор аҿы ҩ-сааҭк дахьтәаз
акәын.
– Исзеилкаауам, избан, акоридор аҿы ҩ-сааҭк сызтәаз?
– Саргьы исзеилкаауам… Уааит анырҳәа, дыҩналааит,
сҳәеит. Уа уртәаны узмадаз?!
Амаиор еиҭа акыраамҭа қьаадқәак еилихуан, еилеиҵон.
Зны-зынлагьы иаԥхьа иқәгылаз аселеқтор инацәкьыс нақәырӷәӷәаны,
еилгамыз ажәақәак дырзыӡырҩуан. Нас еиҭа
ақьаадқәа ихы рылакны дҟәынд-ҟәындуа даԥхьон. Дара
ақьаадқәагьы, напы мыӡәӡәа ирымкызшәа, иҟәашкакараӡа,
ахи аҵыхәеи хԥа-ԥшьба џьара амҳәыр иарганы иҟан. Ауада аҩнуҵҟа, амаиор дызхатәаз астоли Кьасоу дзықәтәаз
аҟәардәи, аҭӡы икыдыз Ӡержински ипатреҭи рыда уаҳа акгьы ыҟамызт. Ԥенџьыр заҵәык иҿазгьы егьырҭ аԥенџьырқәа
реиԥш ижәагәан.
Акоридор аҿы дантәаз еиԥш, иҭагылазаашьа еибарххо иалагеит Кьасоу. Амаиор иҿымҭра аӡыӡ еиԥш игәы иаланаҵон,
аха дахьыҟаз аҭыԥ дазхәыцны иҽеиқәикуан, ус, дҵааит
иаԥхьа итәаз ишҟа:
– Ара шәара шәҟны сзаанагазеи сара?
Амаиор ииҭахыз ма аус злаҟаиҵашаз азҵаара иоузшәа,
ихы-иҿы ааихаччан, ус иҳәеит:
– Абри аҩыза азҵаараҵәҟьа уара иусҭап ҳәа сгәы иҭан.
– Нас? – иажәа ааиркьаҿит Кьасоу.
Кьасоу еиликаауан амаиор ацәҟьа даҿаиршәырц дшаҿыз.
Убри аҟнытә дмыццакыкәа иажәақәа дрызхәыцны
даацәажәеит:
– Сара усзеилкаауам, амаиор…
– Аҩыза амаиор, – Кьасоу дааириашеит амаиор. – Саргьы
усзеилкаауам, аҩыза арҵаҩы.
Амаиор ихы мҩаԥгашьа Кьасоу игәы иҩыҵаххны, инақәырӷәӷәан
ҿааиҭит:
– Аҩыза амаиор, сыззааугаз аахтны иҳәа, сара аха сымаӡам.
Гвасалиа ихы-иҿы ааихаччеит. Ибла саркьақәа иаарылыԥхеит
иагьа дыччаргьы ԥхара зхымыз имаҭ блақәа. Урҭ
мҵысӡо ҟыгала иҟны иҭарсазшәа, еснагь ԥхьаҟа иԥшуан.
Иԥынҵа аҵаҟа, иԥаҵа еиқәаҵәа ҽыҭ иаҵартәаны имаз, аабыӷ-быӷны, ашша зықәшьу ацҳаҵәры еиԥш, иажәақәа урықәҵәраартә,
ҿааиҭит:
– Саргьы сеилахоуп даараӡа…
Даҽа ҳәызба ццышәк игәы иналаҟацеит Кьасоу. Дҩагылан
дындәылҵны дцарц инақәикит, аха даныныҩналоз иӷәӷәаны
икыдҳалаз ашә изаамыртыкәа дадхалар ҳәа дшәан, иҽааникылеит.
Амаиор иқьышә ҵаӷақәа еихарӷәӷәаны, Кьасоу иблақәа
днархыԥшылан, игәынамӡара ихы-иҿы ианмырԥшыкәа,
ҿааиҭит:
– Удәылҵны уцарц уҭаххеит ҳәа сыҟоуп.
– Ааи, исҭахуп. Уа ииашан сеилукааит.
– Сара зегьы иашан еилыскаауеит.
– Нас зегьы иашан еилукаауазар, избан, сзааугаз зумҳәо?
– Узаазгаз уара иузымдырӡои?
– Аԥсуа хәыҷқәа рхатәы ҭоурых зырымҵозеи ҳәа ахьысҳәаз
акәхап.
– Сара уи аҩыза уҳәеит ҳәа сыздырӡом – ҽырдагәа ҟаиҵеит
амаиор. – Нас иауазеи уи аҩыза уҳәазар! Уи акәым ара
зҵаарас иҟоу! Ара иҟоу… – еиҭа ақьаадқәа ихы нарылеикит
Напо. Уи аҩыза ахымҩаԥгара иара итактика акәын. Нас,
иахьынӡаилшоз, аҭынчреи ҿымҭреи еикәиршеит. Убас ахымҩаԥгара
уажәы ибазма, еиҭа иблақәа днарцәыҵыԥшын, Кьасоу днаихәаԥшит. Аха Кьасоу уажәы еиҳа иҽырҭынчны дтәан.
Амаиор игипноз аус азымуашәа аниба, (уи уажәшьҭа ихазар
акәхап), иаразнак аус ахь диасит. – Ашколаҿ иуҳәаз сашьҭаӡам
сара. Сара еилыскаарц исҭаху… – еиҭа иҽаанкылан аҭуан
аҵаԥшра далагеит. – Уара абри ҳаиҳабыра рышҟа гәалас иумоузеи?
– Аиҳабыра ҳәа узҿу руа дарбану? – иаразнак ихаҿы
иааит ииҳәашаз Кьасоу. – Москватәиқәа ракәу, Аԥснытәиқәа
ракәу?
Амаиор иара итәала зҵаарас иҟаз зегьы дырзыҟаҵоуп
ҳәа дшыҟаз, Кьасоуи иареи реицәажәараҿы игәиҽаниҵеит.
Наҟ хара даланамгалакәа. Иара Кьасоу иҟаиҵаз аҭак ҟаиҵар
акәхеит ишиҭахымызгьы.
– Иаҳҳәап, Аԥснытәиқәа.
– Уа уиашоуп. Аԥснытәиқәа сгәы рзынханы сыҟоуп,
зегьыҵәҟьа ракәым, аха…
– Угәы нханы уҟазар, иззынхазгьы уҳәозар акәхап?
– Згәаанагара згәы иҭазҵәахқәоу среиуаӡам сара. Исҳәар
сылшоит, амала лҵшәа аиуам акәымзар. Сара сакәым, иара
шәаргьы ижәдыруеит урҭ закәқәоу, аха ҿышәҭуам.
– Ҳара ҳазҵаара уара иуусымзар ҟалап, аҩыза.
– Уаргьы угәра сызгом, амаиор.
– Аҩыза амаиор, – Кьасоу деиҭааириашеит Гвасалиа. –
Ааи, усгьы акәзааит, – иҳәеит Кьасоу дахьириашаз даақәшаҳаҭхашәа,
– аҵарҭышагаҩцәа, амиллионқәа иаԥсоу адачақәа
зыргыло, зыхшара аҟәҟәаҳәа ихысуа ақалақь иалоу, аиаша зҳәо ауаа бӷеиҵыхра рызымҭо, змашьына еиқәаҵәақәа
ирықәтәан
игәароу ртәы шәусӡами? Шәара ишәусу сара аԥсуа
хәыҷқәа
рҭоурых зырымҵозеи ҳәа ахьысҳәаз ауп. Ииашан
аполитика мҩаԥугозар, аҩыза амаиор, сара исҳәаз уадгылар
акәын, аха уара даҽа зҵаарак ахь иурбрит, убри ала суҟаҭәарц
азыҳәан… Ашәа аартны соужь, уаха ара саангыларц сҭахым.
Ишԥацари ас мацара. Зны ауаа ирҳәо иазыӡырҩуа иҟалап.
Ауада аҩнуҵҟа иҭынчрахеит убас акәыбрыҵәҟьа ҩнамызт
акәымзар, иахьыԥыруа абжьы уаҳартә. Иҟалап аҭӡамцқәагьы
уи аҭынчра аҟнытә еибарххазаргьы, ҩнуҵҟала амаиор дшеибарххаз еиԥш, аха инимырԥшит, аԥышәа змаз «Кавказ каҷҷа
аԥа хазына» ихаантәи ачекист. Кьасоу ишҟа иоуз ацәымӷра
игәаҿы иҵәахит. Уашьҭан зны ишыҟаиҵалац еиԥш, цәҟьак
даҿаиршәырц азыҳәан.
Ауада аҩнуҵҟа аҭынчра иааҟалаз Кьасоу деиҵанарӷәӷәеит
еидара хьанҭак даҵоушәа. Убасҟан игәалашәеит иабду изеиҭеиҳәаз
ажәабжь, иара ибла ишамбазгьы хашҭра ақәымкәа
ихаҿы иаанхаз.
«Кавказ каҷҷа аԥа хазына» ихаан акәын. Згәы ҭырҟьахьаз,
харада ахара иацәынхаз ауаа, аколнхараҿ акгьы рхамшәалаӡо,
ажәжәаҳәа аусура иаҿын. Убас ишыҟазгьы ирықәнамго
ажәақәа
раҳәауа, арахә реиԥш иларҟәны ирызныҟәон. Ҽнак,
шьыбжьон
агәазы, ҳәсеи-хацәеи амра ицәгылан ишырашәоз,
абригадир даакылҟьеит арҵәаа ҳәа дыҳәҳәо, араиком Ԥшьалаа
дааит, шәызегьы ахьаца ду ашәшьырахь шәлеи ҳәа. Ус,
Ԥшьаалагь дааит аҟаҿыҳәа дыцҳауа, иҿашәоз ажәақәа ҳәо,
иҟамчы еиҩырҿан иааигәа игылаз ирықәырххо. Иара ихала ашәшьыра дныҵагылеит, уа зегьы рҭыԥ шыҟазгьы. Егьырҭ
амра инцәиргылеит, аԥхӡы рылхәаҭо.
– Цқьа ишәзырашәом аџьықәреи, – ргәы кыдызххьаз ибжьы
нарылаиргеит Ԥшьалаа. – Ашьапы аџьалакьат шамоу
анышә адшәыҳәҳәалоит. Шәхы мҩаԥыжәгоит ишабалак.
Акәтаӷьи,
акәаци, ашәи ишәықәу шәшәом. Ари иаанаго атроцкистцәа
шәрыдгылоит ауп, – дааиԥхьхәыцаан, ихы-иҿы
ашҳамра
нықәлан, ргәы ҭызшьаахьаз, еснагь ираҽԥниҳәоз
иажәақәа
рҿынархеит. – Нцәак иеиԥш шәзықәгәыӷуаз шәаҳ,
аха ашьҭахь ишәыҵазкыз атроцкист хәымга, ҩ-хаҿык змаз
аԥсахҩы Лакоба ицәа шәхыскаауеит шәызегьы. Убри дахьцаз шәишьҭасымҵарц шәҭахызар, аус жәула уаҩҵас. Дарбанзаалак ҳара ҳполитика иадымгылаз, ҳвожд ду имҩа ианымлаз…
– иажәа ааҿахиҵәан, еиқәшьшьы игылаз ауаа
днарылаԥшны,
иџьыба иааҭигеит ҵыс ӷрак. Аҵыс зегьы ирбартә
ашьапқәа ирынкны ианҩышьҭих, иоуижьуаз џьнашьазар
акәхап, амҵәыжәҩақәа рҟьара иалагеит, аха уи ахақәиҭра
аԥеиԥшымызт. – Ҳвожд ду имш ианымлаз, уи ииҳәо
назмыгӡо, – ибжьы зегьы ираҳартә ҿааиҭит, – абри аҵыс еиԥш
шәсырԥыԥуеит. Сшәеигӡарангьы сыҟаӡам!
Дмыццакӡакәа ашьшьыҳәа, игәы иахәаӡо фатәык ифозшәа,
акакала аҵыс ахәы алхра дналагеит. Аҵыс ҷыжь-ҷыжьуа,
ахьаа иоуаз агәы ҿнакаауан, ацхыраара иаҳәон. Аха иабаҟаз
иацхраауаз ма ус ҟаумҵан ҳәа иазҳәоз Ԥшьалаа?! Иршәахьаз
ауаа рхапыц еихарӷәӷәа, аҵыс шыԥсуаз иазыԥшын. Доусы
ахьгылаз ргәы еиҵалон, иара аҵыс иаҟараны, иара аҵыс
аԥсы хьҿкаауаз еиԥш, иҿкаауан рыԥсы. Рмилаҭ зинқәа зегьы
рымхны, аҵыс еиԥш ихәларԥыԥны акәын ишыҟаз даргьы.
Ԥшьалаа ихы-иҿы ихаччон, агәахәара ду иман. Аҵыс абжьы
маҷхацыԥхьаӡа иара иччаԥшь иазҳауан. Зхы хьыдышьшьыз
аҵыс аҵыхәтәантәи ахәыц алхны инапсыргәыҵа инанҵаны
иҩышьҭихит, иааира дук игазшәа (уи усҟан аиааира ганы
акәын дшыҟаз). Иаԥхьа игылаз ауаа днарылалеит аӡәаӡәала
рыбла дхыԥшыло, ижәбома исылшаӡо ҳәа реиҳәошәа. Уи
ибла аӡәгьы дхыԥшылар иҭахымызт. Зааигәа днеиуаз иҿы
наҟ инаирҳәуан. Инапсыргәыҵаҿ ианыхьшәашәа ауп аҵыс
шыԥсыз ангәеиҭа. Наҟ иршәны инкаршәны, азаара изаазшәа
иаԥхьа игылаз днарылаҟааит:
– Исҳәаз шәаҳама?!.
Гәаӷла ихәаԥшуаз ауаа рыблақәа изымычҳазт, амашьына данақәҵ ашьҭахь, дызланыҟәоз иҽы ахьҿаҳәаз ашҟа
иҿынеихеит.
– Аус жәула акәымзар, зны шәахыԥазаргьы, Казахстанҟа
шәдәықәҵара акы аҭахны ҳәа иҟаӡам, – иҳәан, иҽы дыҩҽыжәлеит.
– Ҟазахстанҟа иахыжәгақәаз ҳазлареиӷьузеи ара иаанхаз
аԥсуаа, – иҳәеит зықәрахь инеихьаз ҭаҳмадак.
– Уара Ҟазахстан унахыгазаргьы ухәҭоуп. Сааигәа угылам акәымзар, аҟамч ԥҵаҵа уҵысхуан, – иҳәан, дахьҽыжәыз
иҟамчы ҩышьҭихит Ԥшьалаа.
Убасҟан иаанкыларазы аӡәгьы дманшәаламхакәа, игылаз
дҩарылҵәраан, Ԥшьала ихәыцә данкны дылҽыжәҳәаны, адгьыл ҩара деизҟьа длықәижьит жәаф шықәса раҟара зхыҵуаз
ҷкәынак. Рызегьы ахьгылаз инышьхныԥсылеит. Аҷкәын Ԥшьалаа
дҩаиқәԥалан, дыҩны абна дҩылапҟа дцеит.
Ԥшьалаа ахьымӡӷ иигаз изхгомызт дахьгылаз. Аԥсыӡ аӡы
зҵабаз еиԥш, уажәы-уажәы иҿы ираҳауан, арахь дызцәажәомызт.
Аԥхӡы иҿашыз инапсыргәыҵа асаба зынтаталаз ала
иааирыцқьан, аӡмах ҿыцха дӡааҳалазшәа, аҳәынҵәа неиҿашьшьит.
Нас днапҟьа-шьапҟо, иҟамчы ырмақаруа зымҩа
ддәықәлеит.
Ишанханы еилагылаз ауаа, иҟалаз рхаҿы ианнеи ауп аччара ианалага. Урҭ ччон Ԥшьалаа архәара даҵәахаанӡа…
Кьасоу ихәыцра даалнахит амаиор дҩагылан, иаԥхьа
алеиҩеира
даналага.
– Даҽа зҵааракгьы суҭаргьы, аҭак уаҳа иҟасҵараны сыҟаӡам.
Соужь адәахьы!
– Ара уааныскылап ҳәа сгәы иҭаӡам. Уца, ашә аартуп.
Кьасоу ашәаҿ даннеи, даахьаҳәны ус иҳәеит:
– Иҵегь сҳәон, алҵшәа шоуа здыруазар, аха…
Авокзалаҿ, ауаа ахьеилатәаз даарылҵны алашара ыршаҟьо
иҿааихеит аӡәы. Уи иныҟәашьала, амилициа иакәын.
Иара ара акы ихашҭны дцазшәа, мамзаргьы иаха ихьыӡ игәалашәазшәа,
даара зхы зтәу аӡәы иеиԥш, дышиашаз Кьасоу
дахьгылаз дааит.
– Аҭаҭын умоума? – дҵааит амилициа, иижәыз ихыԥсаацыԥхьаӡа
еиҳа игәы хынҳәуа, ибз еилаԥаҭо.
– Сахаӡом, – иҳәеит Кьасоу, иааидгылаз ишҟа агәаҽанызаара
иманы.
– Саҿымхааит, иабасҭаху иара саргьы, иасымшааира
сгәаҭеиуа сашьҭоуп, арахь иахьсыхәаз ҳәа акгьы ыҟам.
– Иара аҩыжәра уаҟәыҵыргьы цәгьамзар ҟалап.
– Иакәым кыр ҟасҵама? – ицәа дааҭаӡыӡеит амилициа.
– Ишԥаҟоумҵеи, иахантәарак утапанча ҭкәыцәаа уҳашьҭан.
– Аиаша уҳәома! Ааи, схы иҭашәааит… Анцәа иџьшьоуп
стапанчажә
аҭра иахьҭамыз. Машәыр ауан, анцәа ауаа, ҳаи,
схы иҭашәааит. Сеиҳабы иаҳахьеит уажәшьҭа. Сагьамихуеит.
Арахь апенсиа ацаразы шықәсык ауп исзаанхаз. Ҩажәеиԥшьба шықәса баша аӡы иаласыԥсеит. Ҳаи, схы иҭашәааит,
закәызеи иҟасҵаз уҳәарауазеи! – ихы шәиуа алашьцара дналалеит, илашара иикыз ырцәаны.
Адәыӷба аангыларҭаҿы игәаҟуаз ауаа, ихырсасиуа итәази
игылази, «шәлахьынҵацәгьа шәҽашәымҭан» аҳәозшәа, арҵәаа
ҳәа иҳәҳәо, ргәы рхаҵо, илиаҟьан ицеит вагон зыцраҳәамыз
паравозк. Уи ашьамхы ласра даҵашьыцит Кьасоу. Иара
неихаркәа имамкәа иажәра дҭагылоушәа игәи ишьамхи деицнарымго, ажәҩан иалҩрыз аҳаирплан еилаҟәыбаса адгьылаҿ
ишышьҭоу еиԥш, иаргьы деилаҟәыбаса дгылан уажәы.
Ашьжьымҭан, ашколаҿ данааи, адиректор ажурнал иимҭеит.
– Иҟалазеи, исыхьзеи?! – дҵааит Кьасоу.
– Еиҭа уҵаауама исыхьзеи ҳәа?! Иухьзеи умбои уамхуп.
Абар аминистр иҟнытә иҳауит ашәҟәы, – иаԥхьа иқәыз ақьаад
аашьҭыхны, иланарԥшыгақәа хара икны дкылыԥшуа, аҳамҭа
злаирҭаз ашәҟәы даԥхьоушәа, ибжьы ныхраалан инаиргеит: – «Дамхзааит аҭоурых арҵаҩы Кьасоу Мрамба, иахьатәи
аамҭа дахьақәымшәо, насгьы аҵаҩцәа асоциалисттә ааӡара
аҟынтәи иахьымҩахиҟьо азы» – иԥынҵа хыԥсаа зыдкылаз
ақьаад аҟнытәи иҩышьҭыхны, гәырӷьаҿҳәаша ииҭоушәа,
ҿааиҭит. – Иуаҳама?!
Илашьцеит Кьасоу икәша-мыкәша. Ҵыхәаԥҵәара змаӡам
дәык ԥсҭҳәа еиқәаҵәала ихҟьоушәа днықәыԥшит. Уи аԥсҭҳәа
еиқәаҵәа иалаԥсахын шәыҭҳа шкәакәан иара аҵара зирҵоз
ахәыҷқәа мадаӷь-мадашәо, изхәҽуа цәқәырԥак иалҵырцы
рҭахызшәа. Убасҟан иблахаҵ аагьежьит иара. Иҟалон
уи адиректор иаԥхьа дкаҳаргьы, ирласны адәахьы ддәылымҵызҭгьы.
Убри аҽны инаркны аусураз дахьнеилакгьы џьаргьы дрыдыркыломызт.
Уимоу, абаӷәазаҿ еидара шьҭыхҩысгьы мап
ицәыркит. Аҵәаӷәа нахьыршьит ихы ахьыҩнеикра уадак ирҭараны
иҟазгьы. Абас ала, ишьҭахьҟагьы иаԥхьаҟагьы имҩақәа
кны агәы даақәхеит Кьасоу Мрамба. Убри нахыс иӡбеит
Аԥсны
далҵны дцарц. Уаҳа даҽа мҩак ыҟамызт уажәы иара изы.
Игеит, адиқтор лбжьы адәыӷба шаауаз ала, аха иахьынтәиаауаз,
иахьцоз изеилымкааит Кьасоу.
Еиҭа ауаа реижәылара, еиҭа рыҳәҳәабжьқәа…
Кьасоу дгылан уа дадырсызшәа, ихи иареи еиқәԥо. Иаԥхьа
иааины игылаз адәыӷба аҭаларахь игәы ихон, аха ишьапқәа
деиҭаргомызт. Убасҟан, дзымеиҭаҵуа хәыцра хьанҭак дышьҭанарӷәӷәеит.
Аҟәа аиндустриатә техникум актәи акурсаҿ дыштәаз дҭырцеит.
Иара ихала ауиакәхыз, даҽа жәеизаҩык аԥсуаагьы.
– Исыхьзеи, избан, атехникум сызҭышәца? – дҵааит Кьасоу, адиректор иҿы дныҩналан.
Адиректор, «Кавказ каҷҷа аԥа хазына» хаҿыла иеиԥшыз,
диеиԥшӡамзаргьы зыҽеиԥшызтәуаз, ибла саркьақәа
днаркылыԥшны,
ацәымӷра иҿықәыҳәҳәо Кьасоу днаихәаԥшын,
ҿааиҭит:
– Уара аҵара уахьӡаӡом.
– Аҵара сахьымӡозар, шәбызшәа цқьа иахьысзымдыруа
ауп изыхҟьо…
– Ҳабызшәа уажәшьҭа ижәдыруазар шәыхәҭан. Абар,
жәашықәса ҵуеит шәхы аҭагалара ҳаҿуижьҭеи. Арахь лҵшәа
ыҟам акәымзар.
– Шәара ишаҳшәырҵоз ала, лҵшәа аиуран иҟаӡам.
Амаҭ аҵыхәа уақәԥалар, ахы шышьҭнахуа еиԥш, ихы
ҩышьҭихит адиректор, иланарԥшыгақәа рыҵаҟа иблақәа иаацырцырыз Кьасоу ишҟа иаармацәысны, ус иҳәеит:
– Ишцасоуҳәара, избан лыҵшәа замоуз?
– Избанзар, мчыла шәбызшәа ҳарҵара шәалагеит, – уажәшьҭа
иԥикаауаз, игәы иҭаз зегьы иҳәарц инаиқәикит Кьасоу.
– Рҵаҩцәас ҳәа иаарышьҭыз, аҵара рымамызт ишахәҭаз.
Ақыҭа инарылаҳауа ирылан. Ҩыжәран изҿыз уаха шаанӡа.
Иаарбалак иаҳәауан. Аҳәашьышь хымз зхыҵуаз изааугар
арҵаҩы, хԥа узықәиргылон, хәымз зхыҵуаз – хәба. Абарҭқәа
зегьы рышьҭахь ииашоума уажәы исыдышәҵо ахара, аҵара
уахьӡом ҳәа. Схала соума, шәҩыла, зқьҩыла аԥсуаа рыҿаҟәара
шәаҿуп.
Аҳаҭа рчы ԥыртланы аԥсыԥ аноурыжьуа еиԥш, длеиқәаҳаит
адиректор дахьтәаз. Уи «Кавказ каҷҷа аԥа хазына» иҟазшьа ала
дшааӡазгьы, ҩнуҵҟала уаҩрак изынханы дыҟазар акәхарын,
Кьасоу иахь уаҳа дмыҳәҳәаӡакәа, ҭынч дыниазҵааит:
– Иуҭахузеи, нас, сара сҟынтә?
– Иҟалозар, аҵара азин сыҭ.
– Исылшом, – иҳәеит адиректор, ихара аҽаԥхьа игәы ааиртырц иҭахызшәа. – Исылшом, избанзар, сара схала изыӡбом.
Хыхьынтәи адҵа ыҟоуп. – Аҵыхәтәаны ииҳәаз ахәҭамкәа
ишиҳәаз ибеит, аха уажәшьҭа рҽеишьа имамызт азыҳәан,
уаҳа иажәа инацымҵакәа, иҽааникылеит.
– Аԥсуаа рыҭцара хыхьынтәи ишеиҿкаау хәыҷгьы дугьы
иаадыруеит. Ҩ-аахак ҳзыҟашәҵеит шәара. Мчыла шәбызшәа
аҵара ҳалашәыргеит, мчылагьы ҳаҭцара шәаҿуп. Уи иаанаго,
абри адунеиаҿы ҳара акгьы ҳаԥсам ҳәа ауп. Аха ҳара ҳзыԥсои
ҳазусҭои аҭоурых ибзиаҵәҟьаны иадыруеит. Сшәыҳәоит
сышҭышәцаз ала ашәҟәы сышәҭарц.
Адиректор иблақәа шҳазӡа, ҿымҭ-ԥсымшьа дтәан, ахара
зду ишьауӷа ианизаԥхьа ашьҭахь дшыҟало деиԥшха. Кьасоу
иажәақәа ахҿа еиԥш ишиашоу игәы иалаҟацон. Иԥсахы еибакуан, аха иҽааникылон. Ихьамҭахаз ихы шьҭымхӡакәа, ақьаад
акы наниҵан, амаӡаныҟәгаҩ ԥҳәызба даалыԥхьан, иналиҭеит.
Амаӡаныҟәгаҩ икьыԥхьны Кьасоу инаилыркыз ақьаад
бӷьыц абас анын:
Алыҵҟьаба
Иҭазааит алыҵҟьаба Мрамба Кьасоу, аҵараҿы агәырҵҟәыл
ахьимам аҟынтә, аиндустриатә техникум дшыҭцоу ала.
Адиректор – Лашьхиа Г. Г.
Амаӡаныҟәгаҩ – Мамԥориа Н. Н.
Аҟәа – 1949 шықәса.
– Абригь ҭоурыхуп шәара шәхы-шәҿы аарԥшра азыҳәан,
– дындәылҵны дцеит Кьасоу.
Ахәлара иаҿын. Кьасоу ихы игәы ахшәаны, иқыҭахь игаз
амҩаҿ амашьына дазԥшны дгылан. Шьыбжьаахыс ҿаҵак иҿы
иҭеимыршәцызт. Ихлахаҵ гьежьуан, имч акаԥсара иаҿын.
Гәыӷрас имазгьы аҵыхәтәаны иааиран иҟаз автобус акәын. Аха
уигьы унацәа узрыламҵо иахьҭәыз акәхап, иаанымгалаӡакәа,
иниасны ицеит. Ииасны ицаз автобус инашьҭарххны, акаҭран
мҩа аҟынтәи иаахаҵәин, асаба ықәырч аҿаанахеит амашьына ласы «Победа». Кьасоу игәы ааҭгәырӷьааит. Амашьына иақәтәаз дара дрыжәлантәын. Дгәеимҭакәа дивсыр ҳәа
дшәан, амҩа агәҭа днаныххылеит.
– Уеилагама уара, узымзышәада?! – амашьына ықәрчаразаан
даангылан, ахышә ихы аакылырҳәҳәан, дыҳәҳәеит
амашьынаныҟәцаҩ.
– Сузымдырзеи, Кьасоу Мрамба сами, – иҳәеит Кьасоу
ижәлантә игәы иахәап ҳәа.
– Аа, уара уоума ашколаҿ зхы змырманшәалакәа иҭырцалоз,
– иҳәеит Кьасоу ижәлантә иааиртхьаз амашьына ашә
нкыдҵауа.
– Аҵара сҭахымкәа акәӡам уи шыҟалаз. Абызшәа аҵара
сцәуадаҩхеит.
– Урҭ рбызшәа уара уакәым сара исҵеит! – Кьасоу иажәа
ааҿахиҵәеит рыжәлантә. – Ҳвожд ду ибызшәа уаҭәаумшьеит
акәу? Акы шулымҵуа уиалагь уаҩы ибартә иҟоуп. Ҳтәыла
зегьы урҭ рбызшәа ҳҵоит ҳәа иаҿуп, уара?!. – ибжьы
неиҵыхны амашьына дынҭаччан, нас Кьасоу дааиқәӷәӷәан,
ҿааиҭит: – Уара уабдугьы иҽыркьаҳәны акәын дышҳалаз
ҳаиашьараҿы. Уаргьы убри амҩа унықәлеит. Сара смашьына иҭасыртәо ҳажәлаҿ иаԥсоу роуп. Абра угылаз ухшыҩ
ухаҿы иааиаанӡа, – иҳәан, амашьына ныҵырҟьан, асаба
ниҿарчны дцеит.
Аҵх агәы ааҩнашахьан, Кьасоу амҩабжара аныҟаиҵоз.
Ари нахыс акаршәра ааныжьны аҿаҩа даҿалон азыҳәан,
иԥсы ааиҭеикырц аҵла ашьапаҿы дахьынатәаз дамхацәеит.
Убасҟан ԥхыӡ дибеит, иара изымдыруаз, иԥсхьаз иашьа
Назбеи.
– Умшәан, сашьа сара ухала амҩа уқәсыжьуам, уаԥхьа
сгылазаауеит,
– ҳәа аҵх лашьцараҿ дцәырҟьа-цәырасуа ибжьы ааиргеит Назбеи.
– Уара узусҭада? – алашьцара иалаӡуаз агага, блала
дшаҟьо днашьҭалеит Кьасоугьы.
– Уашьа Назбеи сами, заанаҵ зыԥсҭазаара иалҵыз уашьа…
– Нас арахьтәи аԥсҭазаара иацу ауадаҩрақәа урыцәшәаны
аума заанаҵы узҳацәцаз? – ҳәа дааӷьаҵәы-ӷьаҵәит Кьасоу.
– Иуадаҩума, сашьа адунеиаҿ аԥсҭазаара? – дҵааит Назбеи ашәеиқәара дызлаз аҿы џьарак иҽаанкылан, изымдыруаз иашьа ихы-иҿы цқьа иҭиҵаарц иҭахызшәа.
– Ицәгьоуп, сашьа, ицәгьоуп, – иҳәеит ихы игәы ақәымчхан
Кьасоу. – Иумбаӡои аԥсҭазаара исызнауа? Схы ахьызгара
сзымдыруа схала амҩаду санхалеит. Сахьынаҳәааҳәлакгьы
зегьы
мап сцәыркуеит. Исабжьугозеи, сашьа, иҟасҵарызеи,
схы абазгари?
– Угәы каумыжьын, сашьа. Ушәаны ухьамҵын. Ҳхы еиқәырхагас
иҟоу убри заҵәык ауп. – Иаҳа-иаҳа наҟ ибжьы наскьон
Назбеи.
– Са сахь схьаԥшуеит ҳәа уаламган. Арахь акгьы
ыҟаӡам.
Арахь ауаҩы иԥсҭазаара иаҵыхәтәоуп. – Уи нахыс
уаҳа
ибжьы имаҳауа ҵлашәарак адгьыл днахәлабга дцеит ҵаҟа.
Иара уажәы адәыӷба аангыларҭаҿ дахьгылоу, иашьа Назбеи
ихы-иҿы алашьцара иалибаауан дцәырҟьа-цәырасуашәа. Зны
ишьҭахьҟа диасуазшәа, даҽазныхгьы иаԥхьаҟа. Зынгьы апаравоз абжьы ангалак, дацәшәаны дныҵабозшәа, агәаҟра даҿын.
Убасҟан Кьасоу илымҳа иааҭаҩит Назбеи ибжьы ааигәаӡаны.
– Умцан, сашьа, Аԥсны ааныжьны. Аԥсуаа рнышәынҭрақәа
ишырԥырымҵуа ухамышҭын.
Кьасоу дгылан дадырсызшәа, ихы иқәжь. Аҵх ахьамҭара
иара ижәҩахыр иқәызшәа, иаҳа-иаҳа ихьамҭахоз ицәеи-ижьи ишьамхқәа ирзынкыломызт. Уажәы-уажәы илаԥш
иҵашәо иалагеит иаб дызгаз асыԥса цәқәырԥа. Уи абжьала
адунеи зегьы гәынқьуашәа, илымҳа ҭнашьаауан уажәы…
…Атехникум данҭырцаз ашықәсан, зыԥсадгьыл зыԥсахыз
иеиԥш дшьаны, иааиԥылалак ибла ихырҳәалон, амитә ҟазҵаз
иара иакәызшәа. Игәы аныԥҵәа, ихы ахьигара изымдыруаз данықәха, иаб Махьал арахә иман дахьыҟаз ашьхаҟа
дцеит.
Аҽны амш бзиан. Кьасоу иабгьы иаргьы, арахә ирхылаԥшуа,
акаҵәараҿ итәан.
Ашьха уарбақәа ахрақәа ирхууаан ианаауа еиԥш, аԥсҭҳәа
еиқәаҵәақәа рҽеибаркны, ажәҩан агәы ырхәашьуа рҿаархеит.
Иаразнак иҩалҟьан, уа хыхь абомба ҭкәацуазшәа иаадыдит.
– Уара ара уҟаз, сара арахә ԥхьасцоит, – иҳәан, ишәақь
аакыдԥааны иҿынеихеит Кьасоу иаб. Уи нахыс уаҳа димбаӡеит
иара. Иагеит асыԥса ирахәгьы иаргьы.
Ауаҩытәыҩса игыгшәыгратә мчқәеи, аԥсабаратә ҵасқәеи
ирыхҟьаны, зхала адәы иқәхаз, «Кавказ каҷҷа аԥа хазына»
ихаан зхәыҷра алаӡыз, зыҷкәынра абиурократизм иахәаҽыз,
аиашаҳәара зымҩа аҿаҟәаз Кьасоу Мрамба, ихы ахьныҟәигара
ҭыԥк аԥшааразы уаха амҩа дахьықәгылазгьы
иқәымҿиеит.
Иаԥхьа иааины игылаз адәыӷба ашәқәа ҟьаҟьаӡа ишаартызгьы дзеиҭамҵит. Иԥсадгьыл далҵны дымцарцазы, маӡала
игәаҿы икнаҳаз аԥырсал лкыдыҩрын, адгьыл илаласеит…
Убасҟан иаҳаит ишьҭахь ала абжьы:
«Уабацои, ҳашьа Кьасоу, ҳара ҳааныжьны. Уахьцалакгьы
иузыԥшаараны уҟаӡам аиаша. Угьыжьы ҳара ҳахь, уцқьареи
уареи
шәеиқәхарц уҭахызар. Ухы иазумун мҳаџьырра… «угьежьы
ухьышьҭрахь»…
Уи ихы игәаларшәо иқәҿызҭыз игәы акәын. Кьасоу Мрамба шиакәу даанхарц азыҳәан ақәԥара иаҿыз.
Ишьҭахьҟа данаахьаҳә, иӷьазӷьазуа днаргәыдыԥшылеит
Ерцахә
ашьхақәа ԥсҭҳәацкгьы рҿаршәымкәа. Игәаҳәара
шьҭызхшаз
иҟәандаӡа ԥшакгьы неиҿасит. Ишьҭахьҟа игоз аиха
шьҭыбжьқәа, уажәраанӡа илымҳа ҭызшьаауаз, акгьы иаҳауамызт.
Ихьшәашәоу, аԥсҭазаара ахьыҟам, изқәа аиархан
дгылан. Ус, иаразнак Нарҭаа дуқәа рымч ԥхьаҟа ихазшәа,
адәыӷба аангыларҭа ааныжьны ишьаҿақәа еихҳәо, иԥхьаз
ишьхақәа
рышҟа иҿынеихеит Кьасоу Мрамба.
