Ашьаурдын

«Уахынла ашьаурдын ԥырӡом»,
Абас анырҳәо исызхаҵом.
Уахынла атыҩрҩар ԥыруеит,
Ахәымсыс блақәа «чарак» руеит.

…Ашьаурдын шьыбжьонк аԥсашьон,
Ҵлакаҿ иқәтәон, уи аашьон.
Саннамҵагыла, сацәажәарц сҭаххеит,
Иԥрырц, сатәамбакәа, имеихеит.

Уи зҵаарак асҭеит игәаӷьны,
(Жәак џьеи исҿыҵҟьарын иаӷьны):
–Уахынла узымԥыруеи, ухаҵкы?..
Исзеилкаауам аҵакы…

Ашьаурдыне абла гәыҩак хын,
Сахьазҵаауаз, уи мыцхәын.
Аҭак снаҭеит: – Аҵх сацәшәоит,
Сымҵәыжәҩақәа аҳауафҩы рхышәшәоит.

Сҽысзынкылом знык сыԥрыр,
Иԥхасшьоит амҩан са сыԥсыр.
Амзаҿы снаӡарц сҭаххоит,
Уа снаӡаанӡа са сҭахоит…

Ашьаурдын, уара згәы ԥҵәаӡаз,
Ҳаицәыбнамлар, ҳарҭ ҳаишьцәаз.
Аыҩрҩар аҟәышра са исҭахӡам,
Умҵәыжәҩақәа акгьы саԥсам.




Саб иԥсымҭаз

Шәышықәса зхыҵуаз саб
Иԥсымҭаз илабжышқәа ааит.
Урҭ иблақәа ирҭаҩахьаз џьысшьон,
Аха  ирҭамҩацкәа џьара
ИКыдхаланы иҟазаарын.
Аарлаҳәа иҿы еилирган
Ус иҳәеит:
«Сан дыҟам, саб дыҟам
Сызҭахыда сара».
Анцәа ҳрыцҳашьа,
Шәышықәса ирҭагылаз,
Зыԥсы зхыҵуаз саб – 
Иани иаби иҭаххеит,
Сҵәыуар, сзымҵәуо,
Сыччар, сзымыччо,
Аибашьра ацамҭаз,
Кәтол ахәда аҵкаамҭаз,
Асы ҽамгылах  анышьҭаз
Схалазаҵәык схала
Аԥсы сихахеит.


 * * *
Иахьак исырхәларц сҭахын исамамкәа кьыск,
Аха ашьыжь аҳәыҳә амҵәыжәҩа ҵламахәк иахькьыст.
УИ балыбаҭо, икамҳакәа, аҳауаҿ иаанхеит,
Сахьгылаз сгәы ҭӡыӡеит, сахьгылаз сшанхеит.

Абри адунеиаҿ - сгәы иалоуп – уаргьы уахьсасу,
Сара сзы уҳаирплануп, уара сыԥшӡа, са с-СУ,
Иухьзар умҵәыжәҩа, ма иԥҵәазар иара,
Узбода, узгәырҩода?.. Усыцәцеит хара.

Иахьа исырхәларц сҭахын исымамкәа кьыск,
Аха аҳәыҳә амҵәыжәҩа ҵламахәк иахькьыст.
Сҳәыҳә балыбаҭа сдунеи балыбаҭа иатәуп,
Мҵәыжәҩақәак соур сеилагарцу? Схы стәуп. Макьана схы стәуп.


Смашьхәылҵ

Сыԥсҭазаара саназхәыц,
Ианеилсырга уи хәыц-хәыц,
Ишпаӡаз анызба са срахәыц,
Исҭаххеит сацҳаҵәҟьарц смашьхәылҵ.

Аха сзамыцҳаӡеит смашьхәылҵ,
Алаф сылырхуеит сыхҭылҵ.
Абысҟак шықәсыла ианысхыҵ,
Ишәаны имцароуп са сгәы ҭыҵ.

Насыԥк сзыԥшызарами нхыҵ,
Насыԥда, ак – ара – аахыҵ.
Схәымпал анҵаны ахыц,
Лаҳәеиқәаҵәак сшьыхуан ԥхыӡ.

Сыԥсҭазаара саназхәыц,
Сацҳар акәымзи смашьхәылҵ.


Схаҵарԥыс

Еилыргам, нас, сусқәа-сҳәысқәа,
ЕИлыргаҵхҟьам суахҭагьы.
Аха макьаназ исымами ламысқәак,
Урҭ згом макәанк иҭаҵаны.

Сыламысқәа ироуыргь кьысқәак, 
Хкаара-шьҭырара руӡом.
Сара исхылҵыз  схаҵарԥысгьы
Урҭ зегь ныҟәимгар иуӡом.


* * *
Иҵәыуарц зҭаху, аҵәыуашьа идырроуп,
Игәырӷьара зҭаху, агәырӷьашьа идырроуп.
Аԥсҭазаара аҭӡамц  шәпа изагәылсша дагәылсроуп,
Аҭоурых аҽырьџбара ишәыроуп, иагьылсроуп.

Адунеи хьымӡӷыда изаԥырҵыз, уи дхаҵоуп,
Еснагь Анцәа иҿаԥхьа еидара дук даҵоуп.
Аҵәыуара зны-зынла агәырӷьара иаиҩсуеит,
Урҭ рааирбышьа ззымдырыз баша дымҩасуеит.


* * *
Абар сҭагылеит сара сҭәымҭа,
Иацәшәом сылахь аӡәы ихымҭа,
Анцәа ситәуп, нас, Иара иныс,
Ишысшьо сыдгьыл заҵә аныс.

Зегьы срыхгәаҟуеит, сара сыцәам,
Уаҵәтәи амшаз сгәыӷра сымҵәам.
Ус ануп сыдгьыл, уагьсабуп,
Сахьудукыло – иҭабуп.


Угәы ԥызжәом

Скаԥа-чаԥо, скаԥа-чаԥо,
Адәы сықәым сгәырӷьаҵәа.
Исыргыло иарбан кәаԥу
Уара уоуп издыруа, Анцәа.

Скаԥа-чаԥо, скаԥа-чаԥо
Харак сышзымцо шьҭа еилкаауп.
Цқьа еинааларц скәымжәи скабеи
Ҳәынҵәра ҷабла сыхәда ҵкаауп.

Ҭагалан мшума, ма ҷын мшума
Исзыԥшлак счычиаӡам, сгәы ҭәуп.
Смышьҭацәгьоума ма сымшума,
Уаҵәтәм амшныҳәа иатәуп.

Еихсыӷьит сашҭаҿ аҵар рашәа,
Цгәык акьура урҭ ацәшәоу?..
Избоит уахынла агәыр каршәзаргь,
Сылхоит шьацрак қашәқашәо…

Скаԥа-чаԥо, скаԥа-чаԥо,
Сықәԥақәсуа сықәым адунеи.
Исзеилыргом цәашьу, кәаҷабу,
Сашәақәла иуку, аха унеи.

Сухашҭыргьы, сара сашәақәла,
Иудыруаз, ҽԥынҳәак ҟасҵаӡом.
Унықәыԥш сгәы, сыԥсы мыршәакәа,
Угәы ԥызжәаша ак сҳәаӡом.


Амобил

Амобил, уара Амобил,
Шьыжьык усцәынхеит сыҩны,
Иузызҩит арзаҳал: «Усԥыл,
Сумшьаӡозаргьы суаҩны».

Амобил, уара Амобил,
Анцәа иџьшьоуп, сџьыба уҭам.
Дыҳәҳәоит аӡә сганаҿ: «Адебил,
Укрышка уцәыӡуеит иахьахәҭам»,

Амобилқәа раҳцәа сџьынџь иаҭоуп,
Ҳаршышт, амаҵ ҳурц ҳахәҭоуп.
Аарҩарак иқәнакт ҳажәақәа, ҵаны,
Ҳкарцоит ҳмобилқәа ҳаԥхаҵаны.

Амобил, уара амобил,
Иқәуҵаруеи саԥхьа ажәар.
Ԥсышәала ишԥаҟало «адебил»?
Слаӷра сазҵаап, - абла хьжәар.


* * *
Сынкажь срыпҟароуп сара сбеҭқьны,
Аԥсны дыҟамзар поеткгьы,
Зыхьӡ уҳәаша ладеи-ҩадеи,
Зыгәжәажәа ацым адунеи.

Бермудтәи сҭахазшәа х-кәакьҭак,
Аҟәа салоуп сакуа ахьҭа.
Аӡәгьы сиҽхьнылом са сканҵло,
Сзықәлаша здыруеит иарбан ҵлоу.

Адәы сықәӡам са сҳәарԥсаруа,
Мҩаԥшӡак сзылыргоит абар уа.
Дадхеит сымшқәа амца ркуп,
Сдоуҳа адунеиаҿ са сҵакуп.

Сынкажь срыԥҟароуп сара сбеҭқьны,
Асны сыҟамзар споетны.


Аҽырбара

Исызшазшәа ажәҩан ду лыԥхала,
Наӡаӡа истәызшәа сгәы иабон.
Мреи Мзеи сыхәаԥушан лаԥш хала,
Сӡыхь сеиҽырбон, сгәы шабон.

Сызтәыз сеидру, исыцын хиррак,
Ҩнаҭас сахьнеилакгьы сгәы ҭәын.
Сқәыԥшра иаҵаӡан ԥхеиԥхеирак,
Сҩызцәа сашҭа гәыҭбаа ртәын.

Анцәа сибоит, цасҳәа ихәыцны,
Аӡәы изыҳәа цәгьа ҟасҵом.
Сықәым адәы иԥҵәоу рахәыцны,
Сышьҭрақәланы ҵарак сҵом.

Анцәа симшазаргьы лыԥхала,
Дсыргәыбзыӷырц сгәы иҭаӡам,
Адәы схала сықәын, сықәыз схала,
Аха сиак сшану, уи маӡам.

Исызшоушәа ажәҩа ду лыԥхала,
Наӡаӡа истәушәа сгәы иабоит.
Мреи Мзеи сыхәаԥшуеит лаԥш хала,
Сӡыхь сеиҽырбоит, сгәы шабоит.


Закәытә мчузеи

Бцон мҩак баныланы,
Ԥсҭазаарак ырлашо.
Ажәак сзымҳәеит сыбԥыланы,
Саанхеит ус, слауылашо.

Бцон мҩак баныланы,
Бгәырӷьа шәаԥшь ссирк бҿыкәырша.
Сзацәымцеит былаԥш сыбналаны,
Бара былаԥш – сҽыкәаша.

Бцон мҩак баныланы,
Бара – ибырфын бырлашхаз.
Ишәҭит ҿыц сыҵла еиныланы,
Закәытә мчузеи сзыршанхаз!..
























Ахқәа (вставка)

Ашьаурдын…………………..
Саб иԥсымҭаз………………
«Иахьак исырхәларц сҭахын…»……….
Смышьхәылҵ………………….
Схаҵарԥыс………………….
«Иҵәыуарц зҭаху…»………
«Абар сҭагылеит сара сҭәымҭа»………..
Угәы ԥызжәом………………..
Амобил………………
«Сынкажь срыпҟароуп»…………
Аҽырбара……………
Закәытә мчузеи…………..
