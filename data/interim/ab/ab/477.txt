Наҳар амшәцәақәа данрыхәаԥш, игәы нҭыԥсааит, аҵаа еиԥш ихьшәашәаӡа ихы инаркны ишьапаҟынӡа инаилҟьеит, алақәа рхаԥыцқәа иларԥаны деимыжәжәо ихара иаҿызшәа ибеит. Заҟа ддыргәаҟхьаз, ихимгац иҟаз, аха зегьы раҵкыс дзыцәшәоз алақәа дырҿарҵар ҳәа акәын. Уи иԥсы ахьынӡаҭаз ихашҭуамызт ԥаса ицҭакыз, алақәа рхаԥыц иҵыргаз шгәаҟуаз.
– Ахьҭа шәҽашәмыркын ҳәа аума арҭ ацәаԥхақәа заҳзааргаз?.. Урыхәаԥш уара иҟарҵо, иааусуа ҟамчыла урыпҟоит, нас ахьҭа уамкааит ҳәа амшәцәақәа ааганы иаҳшәырҵоит… Акымзарак сзеилкаауам иҟарҵо иаанаго ҳәа. – Захар иџьашьо дрыхәаԥшуан, уи макьана издырӡомызт урҭ зызкыз. Акы аашьҭыхны, инеишәхаирԥеит, даара ахьҭа дакуан.
Наҳар дихәаԥшуан дрыцҳашьаны, ишәиҵаз ацәа алақәа рхаԥыц шьҭақәа ахраӡага еиԥш икылыхха иҟарҵахьан.
– Ахьҭа шәамкааит ҳәа иаҳзааргаҵәҟьама? – Захар агәра изымго деиҭазҵааит.
– Иҳацәнымхо акәӡам изаҳзааргаз, абарҭ ҳашәҵаны, ашьха ашьапаҿы ҳганы, абна ҳаларгыланы, ҳмышәқәоушәа алақәа ҳдырбаны иҳашьҭарҵоит… Ԥачулиа  ииҭаху зымҳәаз абаандаҩы иҿахәы алақәа рыла иҿихуеит. Исыдышәкыло зегьы сақәшаҳаҭуп, сара сытроцкиступ… Сара Асовет мчра саӷоуп ҳәа ихала иҳәаанӡа алақәа ифара иаҿызаауеит. Заҟаҩ зынӡа  ирҿарҵахьоу удыруама? Ишԥаҟаҳҵари? Мап, алажәқәа ҳарҿарҵар аҵкыс еиӷьуп иҳаихсны ҳаршьыр. Исыӡбаз удыруама, Захар?.. Иаарту амашьына ҳақәыргыланы ҳаргоит, амҩан ҳаԥаны ҳаҩып, иҳаихсны ҳаршьааит. Уара уҭахызар уақәшаҳаҭымхан, сара сгәы иҭаскыз ҟасҵоит, – Наҳар иҭагылазаашьа шыҟаз аҳәара уадаҩуп, гәыҩбарак имаӡамкәа, аԥсра аԥылара иҽазыҟаҵаны акәын дышгылаз.
– Абасҵәҟьа ҳзыруну? – Захар иаҳаз ааицәымыӷхан, ишәхарԥаз амшәцәа ишәыхны инкаижьын, ихы кны днатәеит.
– Шәласны шәдәылҵ! – ашә аартны деиҭаалагылт уи ахаҵа ҳаракы, илақәа хҩоушәа, ҿыцха дыԥшуа.
Наҳар ихы дҩахан, диҿамԥшӡакәа ашә ахь иҿынеихеит, Захаргьы дҩагыланы дишьҭалеит деиҵаӷәӷәа.
– Ишәасҳәаз шәмаҳаӡеи, «амаҭәа» ишәзаазгаз зышәшәышәымҵазеи? – дрықәҟааны иааирхынҳәит. Аԥсра ахыркаауа акака аашьҭырхын,  инархадырԥеит, ауаҩы исахьа рцәыӡын, гыгшәықәоушәа иааҟалеит. Шьҭа шәсаԥыз иҳәан, ибжьы хьамҭаӡа, аҿаԥара индәылганы, иманы иҿынеихеит.
– Наҳар, иуҳәаз сақәшаҳаҭуп… уара уахьцо саргьы сцоит, – амшәцәақәа руак Захар ибжьы ааҭыҩит.
– Амшә цәажәар ҟалаӡом, – иҳәан, ахаҵа ҳаракы Захар ишьҭахь ала адыжә ааихиргеит. Ибаҩқәа ааиҿышәшәаны, амшә ацәа инҭаԥсазшәа ибеит, аха ҿимҭит.
Ашарккамҭазы ахыбра ашьҭахьтәи ашә ала аҩыџьагьы андәылыргаз, амашьына изгараны иҟаз ашҭа аҵыхәан, аҵламҵан игылан. Ақәа кыдҵәаны илеиуан. Алақәа рыбжьы ахьымгоз Наҳар иџьашьаны, рыҭрахьы дцәыҵыԥшны дыԥшуан, ашә ҟьаҟьаӡа иаартын. Ражден Гангиа  дхагахазшәа дыҩуа ашҭа дықәын, дҟәындҟәындуа, ақәабаа ихьыҵәҵәа ицон, уажәы-уажәы алақәа рыҭра ашә днылаххуан.
– Шәнеины ани игылоу амашьына шәақәла! – иҳәан, ахаҵа ҳаракы Захари Наҳари нақәицалт. Дара реиԥш алақәа ирҿарҵарц иргоз даҽа «ҩ-мшәык» заза-мазо иақәгылан, рҟытбжьы уаҳауамызт, изусҭцәаз здыруада рыцҳақәа.
«Ԥшь-мшәык» амашьына иақәыргыланы Гангиа дгьежьуа ашҭа дшықәыз, Ԥачулиа даадәылҟьан, алақәа рыҭра днадыххылан, ашә ихы нылакны дахьынҭаԥшыз, дызгарыз ибазшәа, деилашәаны даақәгьежьаан, ишьахә рыҳәҳәа Ражден данис дышьҭҟьан, дцан аҩаршьҭра дҭаҳаит.
– Алақәаҵәҟьа ззымхьчаз, уара уоума аҳәынҭқарра зыхьчо, аҿабырҳацә! – иҳәан, дааихагылан, деиҭаисит. Ажә еиԥш дхәаауан Гангиа дахькажьыз.
Ԥачулиа, амца  ицралазшәа, ашҭа дықәгьежьаауан, нас инапы иҟьан, ҩыџьа ахацәа еибарыҩны иаакылсит, абри аԥсы хьшәашәа икажьу, даашьҭыхны, днаганы алақәа рыҭра дҭажьны ашә ашәыркы, иаргьы урҭ дрылаԥсааит иҳәан, Гангиа дыркалкало даашьҭыхны дынҭарыжьит. Иара дыцәҳашҳауа даақәгьежьааны дцеит.
Акыраамҭа амашьына иангылан «ԥшь-мшәык», нас иаалбаарган, ираԥцаны ҩаԥхьа ахыбра иныҩнаргалт. Захари Наҳари зыҩнакыз аҿаԥара мыжда иазааигәахо ианалага. Захар хазы дыргеит. Наҳар иҭыԥ аҿы дааганы дынҭаркит. Уи нахыс урҭ еибамбеит.
Изқәыркыз намыгӡакәа, мҩабжараҟынӡа инаганы, ргәы рҩаны иахьдырхынҳәыз змааназ ҳәа акгьы изеилымкаауа, ихы кны  дхәыцуа дыштәаз, ашә абжьы ган, иаартны ахаҵа ҳаракы даалагылан, ҿымҭӡакәа Наҳар ихәаԥшра далагеит. Наҳар дыштәац дтәан иҽмырқәацаӡо, илахь неиҵыхны ашә ахьгьы дымԥшит, иааз дызусҭада ҳәа, агәра ганы дыҟан ашә аазыртыз ахаҵа ҳаракы шиакәыз (иаартышьала дидыруан, иҿҳәаны игарашәа акәын дахан ишамиԥаауаз), ихы ныҩнеикаанӡа иқәҟаара далагон, аха уажәы ибз ихәлашәазшәа, ҿымҭӡакәа акыраамҭа данаанха, иара иакәымзар игәахәын, ихы дымҩахаӡакәа (иҿаԥшра аԥсра ахикаауан, иџьымшьқәа иблақәа ирҭассы, илахь еимарџахәны, уназҿаԥшлак зегьы ргәы бжьыхла ҳәа анцәа дшаны адәы дықәиҵазшәа акәын дшибоз), илаԥш ларҟәны ашәхымс ахь дынцәыҵыԥшит. Ахаҵа ҳаракы ус ҟазшьас иман, ашә анааиртлак, изшьапык ишьҭахьҟа иааныжьны, егьи ишьапы ацәеиха еиԥш иҩызӡа ашәхымс инықәыргыланы аҟаара дналагон (уи ишьапқәа ираҟараз ашьапы зҵаз уаҩ димбаӡацызт), дахьынӡацәҳауаз ишьап ԥынҵагьы аума арҿион, ишьҭирԥон, ишьҭеикшон, ишьҭирԥацыԥхьаӡа аҽеимаақәа реиԥш аихаӡа ырхәаны имагә иаҵаз цырцыруа, данаҵаԥшлак ихы иаӷрагылазшәа ибон. Дахьынаԥшыз, ашәхымс иқәгылаз ашьапы иара итәы акәын, аха ԥаса еиԥш ишьҭыԥомызт, ишьҭасуамызт, цәаӷәан шьҭахь адгьыл иалыхны икыдлыргылаз ацәеиха еиԥш, имҵысӡо иқәгылан. Измааноузеи, ишьапгьы ҵысуам, иҿгьы ҵысуам, дҟәызгаӡа игылашьоузеи ҳәа маҷ-маҷ илаԥш шьҭыхуа ихы-иҿы данынаҿаԥш, иааџьеишьеит, аԥсҭҳәа  еилачқәа анеилҩырлак, ажәҩан агәы кеикеиуа ишаатуа еиԥш, ихы-иҿы еихыкка ихтын, илахь еиҵыхын, ибла гәыӷрақәа урхыԥшылон, иибахьаз иакәӡамкәа, зынӡа аҽаӡәушәа акәын дшыҟаз.
– Усҭ, ухәы аазгеит! – иҳәан, иҩыҵра иааҵигеит чахы шкәакәак абжа.
Наҳар  дынҭаркызар аахыс ача шкәакәа аԥшраҵәҟьагьы имбацызт, аха игәаӷьны изимхуамызт, чахыбжак ихала ииҭаҵәҟьоит ҳәа агәра изгомызт.
– Уалга, исымх, ирласны наҟ иҵәахы, аӡәы ҳаибаанӡа! – ахаҵа ҳаракы, иаԥхьа, ишьҭахь даанаԥшы-ааԥшит, убри аамҭаз шьҭыбжьқәак илымҳа иааҭасын, Наҳар ииҭарц инапы рхханы иикыз ача днагәҭасны икәа инҭаршьшьны, ԥаса еиԥш, илахь ааимаирџахәын, ашә узасуаз, иуҭахыз, аҽазны убжьы анаасаҳа, ухы акәтаӷь шаҟәа еиԥш узыдгылоу аҭӡамц иадԥыххаала ишызго удыруазааит ҳәа иқәмақарра далагеит. Наҳар азныказы ахаҵа ҳаракы абас дахьеилашәаз змааназ изеилымкаауа даанхеит, аха иаразнак еиликааит, дзыцәшәаз ашьҭыбжь иаҳаз шакәыз. Џьоукы еибарыҩны рышҟа иаауашәа ашьҭыбжь ахьгаз ахь, ҳәынаԥ дуӡӡак аҵыхәа ҩызӡа, цгәы ԥхҭыки иареи еиқәԥо иаабжьаланы ишааиуаз рбеит. Ацгәы ԥхҭы иара аҵкыс еиҳаз аҳәынаԥ сахьӡаны искуеит ҳәа иашьҭан, иԥаны аҽанақәнажьлак, иҳәымпырҵызны иаарҳәны иканажьуан. Абас ишеибарбылгьоз ираҩсны ианца, ахаҵа ҳаракы иԥсы илалан, ихы-иҿы аныԥшылара аабзиахеит.
– Ҳаи, аҩысҭаа шәихәхааит, сышԥашәеи, Гангиа иакәыз џьысшьеит. Уи алахша ари ахыбра дахьынӡаҩноу акы узҳәом, уҿы иааҭшәаанӡа инаганы Ԥачулиа иеиҳәоит… Ԥачулиа ала шлам длоуп… Уи зуҭахузеи, амла уԥсит рыцҳа, ари аҩнынтәи иузаазгеит, – иҳәан, икәа иҭаз ача ааҭыганы инаииркын, ашә нкыдыжьлан, инаихаркны дцеит.
Наҳар, ахаҵа ҳаракы иҟаиҵаз иахиҳәаара изымдыруа, ачахыбжа импыҵарӷәӷәа икны дгылан. «Амла уагоит ҳәа срыцҳашьаны иҩнынтәи исзааигеит, иҭаацәа ирыгыжьны… Ауаҩ ирыцҳашьара илоуп ҳәа амалахазгьы сгәы иаанагаӡомызт, ара амаҵ зуа зегьы еиԥшыз џьысшьон… Иҭахӡамкәа, аха мчык дацәшәаны акәзаарын дызсықәҟаауаз, еимҟьарак аниоу дшуаҩыз ааирԥшит», – абас акыраамҭаӡа уи ахаҵа ҳаракы дизхәыцуа изгәакьаӡоу аӡә иеиԥш игәы изыхьуа дааҟалеит.
Дук мырҵыкәа еиҭа ашә даалагылан: – Шьыри-шьыри, Гангиа сгәырԥса иқәшәеит, – иҳәан, инап ду ала игәы ааишьышьит. Уи убасҟак игәы иахәаны иҳәеит, ашә дылаӡомызт, адрым-дрымҳәа дышьҭыԥон дкәашозшәа.
– Ихьзеи? – иааџьеишьеит Наҳар.
– Зхаҵкы адгьыл аҿы икаимыршәуаз Ԥачулиа инапала днаганы алаҭра дҭеикит, деиҩырҿахәа алақәа дрылажьуп. Шьыри-шьыри – иргәаҟуаз ауаа ргәырԥса шԥаиқәшәеи!.. Иа анцәа ду ҳазшаз суҳәоит, иаргьы алақәа реиԥш дыԥсны дыззаӡа дышҭажьу сырба! – илахь иџьымшь ааиӡатәит.
– Алақәа ԥсыма?
–Зхаҵкы сцаша уи аҳақьым ԥҳәыс. Ахәшә рыҭаны илшьит, – ишьҭахь, иаԥхьа днаԥшы-ааԥшуа, ииҳәо аӡәы иаҳар ҳәа дшәаны, ибжьы рмаҷӡаны акәын дышцәажәоз.
–Ишԥа, аҳақьым ԥҳәыс дарбану, илыхьӡузеи?
–Назира лыхьӡуп… Шәеиқәлырхеит, уҩызагьы уаргьы ашарԥазы шәдәылганы, шәганы алақәа шәырҿарҵарц шырҭахыз лаҳан, ҵхыбжьон лымацара маӡала алақәа ахьҭакыз дынкылсын, ахәшә рыҭаны илшьит. Лыгәнаҳа анцәа иумырган, Гангиа алахша иакәзар ҟалап ҳәа сгәы иаанагоит дызҭиз, ашьжьымҭан Ԥачулиа дырбаандаҩны дҭеикит. Дышԥарыцҳасшьои ахәаша, лыгәнаҳа цәгьахашт.
Наҳар уажәшьҭоуп ианеиликааз Захари иареи амшәцәақәа рхарԥаны, мҩабжаранӡа инаганы издырхынҳәыз змааназ. Агәыԥжәара имаз аҟара изацлеит Назира ддырбаандаҩит ҳәа аниаҳа, игәы амца еиԥш иҵалеит, сҿы иҭасҵоит ҳәа ача ҿаҵа амхны иикыз хаҳәхазшәа импыҵшәаны икашәеит.
– Уи ус ауп, аха сара уи азы акәӡам уажәы сзааз. Маӡала иахьеибырҳәоз саҳаит, уаха ианааилалашьцалак, уааҭганы, иаарту амашьына уақәыртәаны Драндаҟа (абахҭахь) уаагоит ҳәа урыманы амҩа иқәлоит. Баандаҩушәа аҽаӡәгьы дуддыртәалоит. Амҩан шәахьцо, ҳабналап, аӡәгьы ҳимбаӡакәа ҳцоит, ҳхала ҳауп иҟоу, амашьына ишцо ҳаԥап ҳәа уеиҳәоит… Иумуроуп. Дыбналон ҳәа ҿыҵгас иҟаҵаны, уршьырц рҭахуп! Уаҳа акгьы усзымҵаан, уҿы ааихыхны џьара ажәак ануҳәа, уаргьы ухы ушьит, саргьы сушьит, – иҳәан, дааццакны, ашә ныдҵаны дцеит.
Ахаҵа ҳаракы аҵыхәтәантәи иажәақәа Наҳар зынӡа имаҳаӡеит, Назира лакәын дзызхәыцуаз. «Бхы збырӡызеи, сара исхысымгац иарбаныз… Бара ибылшома уи еиԥш ахгара, бхы зсықәыбҵазеи? – дуазыруа, ихала дцәажәо аҿаԥара дыҩнан. – Алақәа ахәшә рыҭаны ишьы ҳәа базыҟазҵада? Ҳпартиа аӷацәа брыцхраа ҳәа базҳәада? Ибзырҟаҵада? Аиаша аныбымҳәа бзықәсыршәараны быҟоу  бдыруама ҳәа, Ԥачулиа аҵармақьа еиԥш иҽхыршәааны, илақәа ҭыҵны ицарашәа дналыдххыланы, лыхцәы данкны дықәшьуа, дрыҳәҳәа дкыдҟьо  дшыҩназ, илзымчҳакәа лыԥсы лылшәшәаны дкаҳазшәа, ақәыџьма еиԥш даалхаххны, инапы ҟьашьқәа рыла лыҵкы ахәда ааимжәаны, лгәыҳәԥқәа ааҭганы (иара ишизиуз еиԥш), «Казбег» ҵәык амца наркны инарыдкыло, ркылблаара даҿызшәа ибо далаган, ицәеижьы наихыԥсааит. Илгәаӷьызеи, изакәытә мчузеи абри еиԥш лзырҟаҵаз, лара лаҟара издыруадаз Ԥачулиа  инапаҿы инанагаз шаҟа диргәаҟуа… Илзыԥшыз шылдыруазгьы лхы дамеигӡеит… Сара сзоуп изыҟалҵаз… Сара сызлалыцхраарызеи»… – аҭӡамцқәа ихы рниҟьарц ақәикызшәа днарыдыххылон, убысҟак дрыцҳаишьон Назира. 
Закәытә  ԥсҭазаара бзиахәыз аҩыџьагьы раԥхьаӡа ианеибабаз ирымаз, иаарыкәыршаны адунеи зегьы лашан, закәытә гәыӷраз, ҳаиԥш аразҟы ԥшӡа зоураны иҟада ҳәа иҟан, ргәы иаанагозма ргәыӷра абас инкацәа ицоит ҳәа. Акиносахьа еиԥш иҿаԥхьа ииасны ицозшәа ибон ахааны ихамышҭуа ихаҿы иаанхаз ахҭысқәа. Ашәҭ еиԥш лҩызцәа дышрылибааз, дышьҭыԥрааны дцозшәа даницкәашоз, лыбла гәыҭбаақәа ргәыкуа ишихәаԥшуаз… Аҭацагацәа амҩа ианықәла лаб иҽыхәа дақәтәаны, лқьышәқәа ачча ықәххуа ишҟа дцәыҵыԥшны дшизыԥшуаз, мҩак иахьеицықәлоз дшеигәырӷьоз… Ашҭа инықәҵны аԥшаҳәаҿы иахьнылбааз аҽы дшымҵанарсыз, акы лыхьыр ҳәа дшәаны игәы шыҭҟьаз… Аԥаҩ ахь даманы иандәықәла, шәсыцхраа ҳәа лыҳәҳәабжь иаагаз игәы шыҭнашьааз, иахьа уажәыгьы уи лыбжьы игәы ишықәыҩуа. Аҽыхәа аапкны ишнеиуаз аԥаҩ инықәххуаны, дахьӡаны, лӡара нҭарс иаанкыланы, акәадырҭа дахԥааны дшааникылаз. Аҽыхәа уаҳа иаанымгылаӡакәа, ахы шхаз, ала лашара ацәыӡны аԥаҩ инықәххын, еиҵас иууаӡа иԥан, икаууа аӡыжь аибах-еибафарҭа агәҭаҵәҟьа ишалаԥалаз, аҽы рыцҳа иазыԥшыз аздырӡомызт, сыӡсаны нырцәҟа сыруеит ҳәа иаамадаӷь-мадашәеит, аха аӡеибафара алеишәа цәгьоуп, иалашәаз ашьҭуам, аҵахь иаамҵарсны иагоит, аҽ дуӡӡа шәахшәагьы иамбеит, ишналашәаз еиԥш ихәыҵарҵәины иаманы ицеит, акыраамҭа иханажьломызт… зегьы ирцәымыӷханы аӡыжь ихыԥшыло ишхықәгылаз, ахы иамыхәо, ихәаҽны, агәышҵа хаххала иаманы иҩхалт, нас иԥеиԥеиуа ихҵаны иагарц иалагеит, аха иахьӡаны иамырхит. Назира дшақәтәаз иԥар шәы-ԥсык лхазаргьы, ԥсык лзаанхомызт… Деишәара-еиҵараха акыраамҭа лҭыԥ дзықәломызт.
…Аԥҳәыс бырг, ахцәышла, убасҟан иибаз лхаҿсахьа Наҳар игәы иҭнымҵәо ихаҿы иаанхеит. Сымцахә ыцәама, сыблыма зынӡа, иҟалахьаз азымхаӡои ҳәа аҿаҟьа даҿаланы дахьааиуаз лмыткәмабжьы игәы акыраамҭа иҭынҵәомызт. Бымшәан, акгьы ҟамлеит, деиқәхеит ҳәа шларҳәозгьы, аӡәгьы игәра лызгомызт, дшәаны лоуразоуроу дҵысуан. Назира даалыдгылаанӡа деибганы дызбоит ҳәа дыҟамызт, адунеи иқәсхуазеи, саргьы аӡы схы асҭоит ҳәа лгәы иҭалкызшәа акәын лҭагылазаашьа шыҟаз. Аԥхьа лан лакәыз џьшьаны длыхәаԥшуан. Назира деибга-еизҩыда аԥаҩ дышхықәгылаз анылба, бара акыр быхьшазар сара сагааит лҳәан, длыкәшеит, нас ацәашьы еиҵыхәхәа лџьыба иааҭылган, амца аркны лхы иакәлыхшеит, даақәгьежьаан амца шакыз инаганы ахықә иқәгылаз амжәаҵла наа ашьапаҿы инкыдылҵеит, иахьынӡабылуаз лыҽмырҵысӡакәа дгыланы дахәаԥшуан, лқьышәқәа қәац-қәацо акы лҳәон, аха Наҳар иаҳауамызт. Аӡәгьы лылаҿиҭуамызт, зегьы рыхқәа ларҟәны игылан ацәашьы блаанӡа. Иеиԥшу ауаа ибахьан акәымзар, Наҳар уи аҽнынӡа аҵлеи ауаҩи  еиԥшнишьало алаԥшҵашәара имоуӡацызт. Аԥҳәыс бырг дызвагылаз амжәаҵла лаҳәшьа лакәны длывагылазшәа ибеит. Иашоуп, лара леиԥш уи ахцәы шлаӡамызт, аха ихыжәжәа-ҿыжәжәаны, ихҩаа-ҵҩааны, аԥсабара амч иаҿагыланы ишықәԥоз,  излагылаз адацқәа рыбжеиҳарак аӡы иҵшәааны, ихаххала ишааԥшуагьы, аҽкамыжькәа ихәаны игылан. Ақәра ду шамаз ашьапы ашәпара иуанаҳәон. Аԥҳәыс бырг лыԥсҭазаара мҩа дызнысыз шыхьамҭаз, агәырҩа дзаҵымҵӡо дшаҵаз лхы-лҿы ианыԥшуан, амжәаҵла еиԥш ларгьы дархәахьан, дарҩахьан. Лнапқәа ҵыс-ҵысуа ацәашьы аналыркуаз, лнапы ахәда дахьахәаԥшуаз ибон, ацәеи абаҩқәеи ракәын еикәыршаз, амжәаҵла адацқәа реиԥш лдақәа зегьы алҩаазшәа иалпыҟҟа иааԥшуан. Аԥаҩ ихықәгылаз амжәа заҵәы уахгьы-ҽынгьы иҵшәааны изгоз аӡиас аҽамҭакәа, скаҳауазаргьы исызгәакьоу, сызлыҵыз сыдгьыл самазааит ҳәа акәын адгьыл ахь ихынааны ишгылаз. Ацәашьы аналыркы акыраамҭа акыдҵарҭа аҭыԥ лзыԥшаауамызт, ашьапы зегьы хыблаа-ҿыблааны иҟан. Ныҳәарҭас ирымазар акәхап абри амжәа амҵан… уи азы акәхап аԥшаҳәа амҩа па алганы арахь изаагоу ҳәа Наҳар дхәыцуа, лаԥшыла зегьы еимидон, аха изеилкаауамызт абри амжәа ҩа амҵан, аӡыжь зҭатәоу аԥаҩ ахықәан ныҳәарҭас иалыхны изрымаз.
…– Уи ҳныҳәарҭа акәӡам… Саб иаҳәшьа лцәашьыблырҭоуп, – абас дналагеит Назира, аҭаца дрыманы амҩа хара иахьықәыз, Наҳар уи аҭыԥ хҭакны азҵаара даналага. – Саб иаҳәшьа сан леиԥш ауп бзиа дшызбо… Бжьҩык аишьцәа раҳәшьа заҵә лакәын. Рнапы дықәыргыланы дырбон, ԥшралеи сахьалеи ианлааз илыцназгоз ақыҭаҿы дыҟаӡамызт, рҳәоит. Соуп зҳәоз арԥыск Абжьуаа рҿы илышьҭамлацыз аӡәгьы дыҟамзаарын, аха лара лгәы иақәшәаша арԥыск длымбозаарын. Уахык, хәылбыҽхак, тәым қыҭантә ҷкәына бзиак лыӡбахә иаҳаны, дибарц иҩызцәа иманы даазаап.
Анкьа аԥҳәызба лбара ицоз аҷкәын иҩызцәа иманы лҭаацәа дырҭаауан, аха аԥсуа ҵасла шәыӡӷаб дызбарц сааит ҳәа ицәырганы аҳәара ԥхашьаран, имҩасны ишцоз ахәлара рыхьӡаны имҩахыҵызшәа, изаҟаразаалак акгьы рынмырԥшӡо, хаҵа ицаша рыҩны дшыҩнагылоугьы рзымдырӡошәа, данырбалакгьы дызусҭада, дсасны дышәҭоума ҳәа ихырцәажәо, даара иԥшӡаны ррольқәа нарыгӡон.
Асасцәа рхымҩаԥгашьала, аԥсшәақәа ааибыҳәаны ианаатәалак, аԥшәмацәагьы урҭ зышьҭаз еилыркаауан, аха ишаԥу еиԥш, ҽымдыр ҟаҵаны, асасцәа дахьқәа ҳҭоуп ҳәа агәылацәа-азлацәа рыдгаланы, ашьтәа рызшьны ачара рзыруан, ишаанӡа иоурыжьуамызт. Уи аамҭала арԥызбеи аԥҳәызбеи рызхара еихәаԥшуан, лымаҵушьа, лныҟәашьа, лыхгылашьа, лцәажәашьа, аҷкәын илаԥш дааҵмыжьӡакәа длыхәаԥшуан, зны-зынла лафқәакгьы налаиҳәон дирцәажәарц, ларгьы даҵамхаӡакәа аҭак илҭон… Иаашаанӡа дырхагьежьуа дырхагылан, убри ала ахәшьарагьы лиҭон. Аԥҳәысҳәаҩы, сара соуп ҳәа ихы цәыригомызт, аха итәашьа, игылашьа ала деилыркаауан, нас ихәаԥшра иалагон, иажәа ҳәашьа, иныҳәаҿа аанкылашьа, илафҳәашьа, иашәаҳәашьа, икәашашьа, шьыжьымҭан иқәҵны ианцоз иҽырхәмаршьа, иҟамчҟьашьа, иҽыжәлашьа уҳәа, урҭгьы уи ахәшьара ирҭон. Арԥыси аԥҳәызбеи еимҟьарак аароур, ажәақәак ааимырдон, абжьааԥны блала еицәажәон. Игәаԥхеибашьаргьы дысгәаԥхеит ҳәа иаартны аҳәара ԥхашьароуп ҳәа иԥхьаӡон, ианшалак, акгьы мҳәаӡакәа, иҩызцәа дрыцҽыжәланы, ашҭаҿы иҽы ырхәмарны, иҽы шьапышьҭа адгьыл цәҳәҳәаны ианҵаны, агәашә дныҭҟьон. Аԥшәмацәа дрымбо данынаскьалак (лҭаацәа ашҭа иқәгыланы иԥшуан, аԥҳәызба лгәы ҭыҵны ицо, луада дыҩнагьежьуа дыҩналон), хынтә аҵықь, аҵықь, аҵықьҳәа дхысыр, уи иаанагоз: дызбеит, дысгәаԥхеит, дызгоит ҳәа акәын. Аԥҳәызба ахысыбжь анлаҳалак, мҵәыжәҩада дԥыруа луада дыҩналон (ҳәара аҭахума, лгәы дақәшәазҭгьы), ажәа ажәан, уи нахыс хаҵацара лҽазыҟаҵара далагон. Лҭаацәагьы амаҳә бзиа дҳауит ҳәа (даԥсуазҭгьы) ргәы рҭынчны рышьҭахьҟа иаахынҳәуан… Назира ацәажәара дышналагаз еиԥш, абри ақьабз ааигәалаиршәеит Наҳар.
– Аӡәгьы дызгәамԥхаӡоз саб иаҳәшьа лгәы дақәшәеит уи ауха ирҭаз арԥыс… Лыԥсы наилаханы бзиа дылбазаап, аха ажәак еибымҳәаӡакәа (ишаԥу еиԥш), ианааша иҩызцәеи иареи аишәа иаахыҵын, абзиала ҳәа нараҳәаны, рыҽқәа инарықәтәаны, ашҭаҿы ихәмарны инықәҵызаап.
Саб иаҳәшьа лгәы хыҭ-хыҭуа ахысбжь анбагои ҳәа дыԥшызаарын. Ус, хара имгакәа, хынтә ахысбыжьқәа аагазаап, уи иаанагоз ажәа бнысҵоит, быда схәарҭам, бақәшаҳаҭзар бысҳәеит, иахьарнахыс сара быстәуп ҳәа акәзаарын. Саб иаҳәшьа убри инаркны аразҟы соуит ҳәа илыԥхьаӡозаап.
Ахысбжь анга ашьҭахь, лгәы ҭгәырӷьаауа дахьаадәылҵыз, иҽеимыз абжьқәа ааҩуа иалагазаап, лашьцәеи лареи иҟалазеи ҳәа иахьаахықәгылаз, акаамеҭ лыла иабеит. Арԥыс дбаны, дигәаԥханы, иԥсы лыҿҳәараны, ажәа бнысҵоит ҳәа дхысны ианылидыр ашьҭахь, дамхагәырӷьацәаны чоу ҳәа иҽы аҟамчы нахҟьаны алаӷьара дҭалазаап, абзиабара ибла хнакын, аӡиас аԥан ицәеилаган, аԥаҩ даақәххын дыԥеит, асырӡ анлеиуаз аамҭазы акәзаарын, аӡиас хышхыҵәаны, аԥанқәа ирзымкуа ихыҵны ицозаарын. Иҽгьы иаргьы аӡеибафара агәҭаҵәҟьа  иналашәан, хыхәашьа ҳәа акгьы ааизыҟамҵаӡакәа днахәланагалан дашьызаап.
…Саб иаҳәшьа есымша лылахь еиқәын, снапы санкны, слыманы ахәада ҳаахықәгылацыԥхьаӡа, аԥшаҳәахьы дыԥшуа, лылаӷырӡқәа лызнымкыло алеира иалагон,  усҟан сара схәыҷын, бзырҵәуозеи ҳәа санлазҵаалак ҿылҭуамызт.  Сара сшыхәыҷӡаз сан дыԥсит, дысгәалашәаӡом, сзааӡаз лара лоуп. Аҵәуара даналагалак дрыцҳашьаны, саргьы сзыхҵәуаауа ҳәа акгьы сзымдырӡо слыцҵәуон. Сдухаанӡа исалҳәомызт, исцәылҵәахуан. Аброуп сара сразҟы ахькацәаз ҳәа салҳәеит ҽнак, аԥаҩ ҳхықәгыланы ҳшыԥшуаз. Аӡы дашьит ҳәа ансарҳәа исықәлашьцеит… Убринахыс сдунеи лашьцоуп. 22 шықәса сырҭагылан усҟан… 60 шықәса ҵхьеит уиаахыс, аха сгәы шыҟац иҟоуп. Шаҟаҩы сылабжьахьада, бгәы ԥсах, иареи бареи шәеиразҟымызт, бҽалых, была хтны баанаԥшы-ааԥш, уи шьҭа дыбзырхынҳәуам, абзиабарагьы ауаҩы иеиԥшуп, знык ииуеит, знык иԥсуеит, ҩынтә ииӡом ҳәа.
– 60 шықәса лылахь ааиқәымхӡакәа дылгәырҩоума? – Наҳар игәаҵанӡа даарыцҳаишьеит.
– Даныччогьы ҟалалоит, аха ихоуҵару, убасҟангьы лыблақәа агәырҩа рхуп… Инагӡаны дымгәырӷьацт. Агәырҩақәа зегьы данрыҵыҵуа аамҭа заҵәык лымоуп уи, усҟан сышлыхәаԥшуа лҽылыԥсахуеит, ашәҭ ангәылҵуа еиԥш аԥшӡара, ахаара илылоу лцәа иалҵны избо салагоит.
Аҩны ашҭаҿы ҳашгылоу ахысбыжьқәа лаҳауашәа дааҟалоит, нас саамҵарсны слыманы лҿыналхоит, амҩа ҳахьынӡақәу иӡбахә ауп илҳәо: – Ихысыбжь ансаҳа, ҵәаҩнҵәыҟа, ажәҩан ахь сыԥрызшәа збеит… Сашьцәеи саби сырцәыԥхашьаны адәахьы сдәылҵуамызт, аха инашьҭарххны акаамеҭ ҟалеит ҳәа сарҳәеит… Иҩызцәа аӡы дамырхын, абри амжәа  амҵан дышьҭан… Сара сзоуп дзааз… сара сзоуп иԥсра зааигаз. Ибарфын хахә аԥша иарҵысуан… Ихаҭа дымҵысӡо дышьҭан… – абас шылҳәо аԥаҩ дынхықәгыланы аӡеибафара далаԥшуа даагылоит, даалҵны лышҟа дааиуазшәа лбоит, лгәы ҭгәырӷьаауа дааҟалоит. Сыԥсы ӡаны лышьҭахь сгыланы слыхәаԥшуеит, сышлыцу аалхашҭны иацәажәара далагоит абас: «Усымбаӡандаз… уанызбахгьы са устәындаз… Аӡхыҵра уҭамландаз, уанҭалахгьы сара суманы уҭаландаз… Уанзыӡхымҵыхгьы ҳҩыџьагьы ҳаицызхымҵындаз… Уахьыҟоу ҳҩыџьагьы ҳаицыҟандаз»… Сышлыцу анаалгәалашәалак, ацәажәара дааҟәыҵуеит, лыблақәа гәырҩала иҭәуеит. Нас даахьаҳәны, ацәашьы наганы, амжәа ашьапаҿы инкыдҵаны амца алыркуеит, инкыдыблаа ицаанӡа дгыланы дахәаԥшуеит… Аԥшаҳәа иалдоу амҩапа лара лтәоуп. Шамахамзар аӡәгьы данылаӡом лареи сареи ҳада. Зегьы ирдыруеит уи саб иаҳәшьа лымҩа шакәу. Аҽы сымҵарсны уи амҩа иананыла, саб иаҳәшьа зегь реиҳа дшәеит…»
Наҳар абарҭқәа анигәалаиршәа, дахьыҟаз, дахьаныз зегьы ааихашҭын,  ихааӡа, иԥшӡаӡа аҽа дунеик акәа дынҭанагалт.


* * *
…– Бара Асовет ҳәынҭқарразы бгәы цқьам, иаха ҳлақәа ахәшә рыҭаны ибшьит. Изыхбырҟьазеи?.. Ибзырҟаҵада? – аусҭҵааҩ иҽырчны, унеикьысыр дыԥжәарашәа, Назира уажәы-уажәы длықәҟаауа, лҿахәы лҿыхра даҿын.
– Сара алақәа ршьыга акәӡам, арцәагахәшә ауп ирысҭаз, – дандырбаандаҩыз инаркны илҳәац акәын илҳәоз уажәыгь. Лыԥшшәы лхыгга, лыбжьы лызҭымкаауа, даара дышдыргәаҟхьаз лныԥшуан.
–  Алақәа ахәшә рыҭаны ирцәа ҳәа ибыдызҵада? – иаҳац аҭак  еиҭаниаҳалак, аусҭҵааҩ еиҳагьы дарҵҟьон, лгәаӷ дыкны даго, иҭаҷкәым раҵәаны астол иқәикшон.
– Шарԥазыла рыбжьы ҳхы амгарацы, ахәшә рыҭаны ирцәала ҳәа Ԥачулиа исыдиҵахьан.
– Амц бҳәоит!.. Ԥачулиа иаха адҵа бимҭаӡеит. Бара аламыс зцәыӡхьоу ԥҳәысуп!.. Амц зҳәо аԥҳәыс дкаҳԥуп!.. – иҿы иааҭашәоз лықәиҳәацәон… - Аиаша зыбымҳәозеи, ахәшә рыҭаны ирцәа ҳәа адҵа анбырҭоз, шарԥазыла алақәа ҭганы ианырымгоз амшқәа раан акәын. Бара акаҳԥы, ибзианы ибдыруан иахьа алақәа шыргоз!.. Аус еиҵабҟьарцаз ауп иаха маӡала иахьҭакыз бнеины, ахәшә рыҭаны изыбшьыз. Бара Асоциализм баӷоуп!
– Сара исыздырӡомызт иахьа алақәа ҵгара ишыргоз, – лҿы еилымго  акәын аҭак шыҟалҵоз, лдунеи ахаан уаҩԥсык иҟынтәи илмаҳаӡацыз ажәа, «Бара акаҳԥы» ҳәа илеиҳәаз, лыбаҩқәа лылаԥыҵәҵәазшәа дааиҵанарӷәӷәеит.
– Ибдыруан!.. Ибдыруаҭгьы!.. Излабгәаӷьызеи абри еиԥш агәнаҳара ду аҟаҵара? Асовет мчра аӷацәа, аныхтәқәеи  ашьтәқәеи, ҿымҭӡакәа, ҳагәҭакы назыгӡоз алақәеи еиҩыбхит… Даргьы баргьы шәнеидкыланы, урҭ аԥшь-лак шәрыԥсаӡамызт… Аиаша ҳәа, ибзырҟаҵада?
– Аӡәгьы исимырҟаҵаӡеит, - ашырҳәа лхы дааҩахан днеиҿаԥшит, «алақәа шәрыԥсам» ҳәа ахьлеиҳәаз лзымчҳауа.
– Иаха ахәылбыҽха бдәылганы ибацәажәоз дызусҭадаз, ҵаара ԥхашьарам? – аҵәы алаҵо, илақәа харҵҵаланы аҭуан даҵаԥшуа ҿааиҭит.
– Дызусҭада?.. Сзацәажәодаз? – изҵаара лцәымыӷханы  дааҳәыҵәы-ҳәҵәит.
– Бара бакәӡам араҟа азҵаара аҭара иақәиҭу, сара соуп. Аҵла амҵан шәеидгыланы шәеицәажәон бхаҵа Иасон Гәычбеи бареи. Ҵаара ԥхашьарам, иеибышәҳәоз?
Назира азныказы илзымчҳакәа, лхы лымпыҵҟьо аҟынӡа днеит, аха лнапаҿы иааганы лгәы ааиқәылҳәалан, – Иареи сареи ҳаилыҵхьеит, еибыҳәатә ҳәа акгьы ҳамаӡам, – лҳәеит.
– Иара сыԥҳәыс лоуп, иҳәеит, бара  ҳаилыҵхьеит бҳәеит. Ҵаара ԥхашьарам, дыззыбԥсахыз дызусҭада? Ҳара дҳазымдырӡои? – ажәала лгәы ԥжәаны дишьырц даҿызшәа акәын аҵәы алаҵо дышлызҵаауаз.
Ауаҩы знык диуеит, знык ауп даныԥсуагьы, ма схы исыршьып, ма иара дысшьып ҳәа лгәахы еиҟәыҷҷо дихәаԥшуан.
– Ара ааигәа дыҟоуп, абыржәыҵәҟьа дааганы дыбҿасыргылоит, ибҭахума еибышәҳәаз ишбаҳауа иҳәар?
– Иеибаҳҳәазеи? Акгьы ҳаламцәажәаӡеит! – лоуразоуроу дҵысуа дааҟалеит.
– Усԥырхагамхан, уаха алақәа ахәшә рыҭаны исшьыроуп… Ахыбра сдәылҵны ашә аҟынӡа сызуццом ҳәа иабымҳәеи?
– Мап, мап! Уи еиԥш сымҳәаӡеит сара, уи хыҭҳәаауп! – арҵәаа дыҳәҳәарц егьлыгымхо аҟынӡа лыбжьы аацәгьахеит.
– Бхаҵа иоуп… ибымҳәаз иҳәарымызт, бгәаӷс имахарыз?! Аа иҿахәы ахьықәу… Быҳәҳәеит, бҟааит ҳәа акы ибыхәараны иҟаӡам. Акызаҵәык, ибзырҟаҵаз дызусҭоу бхала ибҳәар, бус иазеиӷьхоит, бхы еиқәбырхоит, мап скуеит ҳәа балагар, бхаҵеи бареи шәеиҿагылар акәхоит, усҟан шәҩыџьагьы аус шәакуеит, сааҭбжак  аамҭа бысҭоит, базхәыц, ибзеиӷьу бхала иалых, – абас иаахиркәшан, лазҵаара даҟәыҵын, қьаад бӷьыцк имҵаҵаны аҩра далагеит.
«Бхаҵеи бареи шәеиҿасыргылоит» ҳәа ииҳәаз лыблахаҵ аргьежьын, иналықәлашьцеит. Ашәҭ гәылҵаанӡа ианҿыршьаауа еиԥш, лынасыԥ иаӷрагыланы изшьыз, абзиабара мра хааӡа илықәыҷҷаз аԥҭа еиқәаҵәа еиԥш иахаԥаны изырлашьцаз, лыԥсы ахьынӡаҭоу лгәы ахәра анҵаны даанзыжьыз, еиҭах дыԥхамшьаӡакәа дылҿагыло… илаҳаз аԥсра ахылкаауа дааҟалеит. Иара усгьы уи аҽны лгәалаҟара зынӡа ибжьысны иҟан, ашьжьымҭан Ԥачулиа икабинет дахьыныҩналаз, азаара изааны, Абыхәбеи Агрбеи аанкыланы ианбанӡаҳамазаауеи… ирызхоуп шьҭа, ара ԥсшьарҭа ҩнӡам ҳәа аусҭҵааҩцәа дышрықәыҳәҳәоз лаҳаит. Назира ибзианы илдыруан, Ԥачулиа ашьжьымҭан иц иҵашәоз амыхьтә шизыԥшыз. Лыԥсы ӡаны дӡырҩуан, изырурц ииҭаху акрысзеилкаауазар ҳәа, аха ирзыжәуша шьыбжьоншьҭахь ишәасҳәоит иҳәан, иааҿаԥиҵәеит. Лгәы аҭра иҭамгыло, акы лнапы иамкуа дшыҟаз, ашьыбжьышьҭахь иныҵыҩ-ааҵыҩны илаҳаит ашарԥазы Наҳари Захари ашьха ашьапаҿы иганы, алақәа рыц икылхны идырҳәацәарц Ԥачулиа адҵа шыҟаиҵаз. Амца лкны лкабинет дазымкуа, сызларыцхраарызеи, излеиқәсырхарызеи ҳәа дыгәжәажәо, дыҩнагьежьуа дшыҩназ, ашә илагылаз аусзуҩ дааин, ҵаҟа аӡәы дыбзыԥшуп, дсымбар ҟалом ҳәа леиҳәеит. Амалахазгьы лгәы иаанагозма Иасон иоуп ҳәа, лшьапы днанамго дналбаан дахьаадәылҵыз, ҵҩа змамыз ауаа даарылагылт, игәаҟҵәаҟуа ахыбра иаҵаԥшуан, руацәа, рҭынхацәа иҭакыз аӡәыр ихабар ҳаҳауазар ҳәа. Днарылс-аарылсуа, днаԥшы-ааԥшуа, сызҭахыда, симбар ҟамло исышьҭаланы иаада ҳәа дышнеиуаз, Назира, сара соуп бызҭаху ҳәа лышьҭахь ала бжьык аагеит. Лхы аалыхнахызшәа лбеит уи абжьы, иара иакәхарыма ҳәа лгәы ҭӡыӡаауа данаахьаԥш, ихаҭа иакәын, Иасон, имгәацәа ду иаԥхьа иргыланы, ишыҟаиҵалац еиԥш, имаҟа ҟьаҟьа инацәкьарақәа авҵаԥсаны, инацәа ду ала имгәацәахы дықәсуа, аӷшҵла ду ибӷа кыдҵаны дгылан. Назира дныҵыкка дцеит, убасҟак илцәымыӷхеит дахьылбаз. Ианеилыҵыз аҽны нахыс абас иааигәаны длымбацызт, ибара аԥсра ахылкаауан. Бжеиҳан ақыҭахь – лаб иахь дцаӡомызт, џьара дылҿаҳар ҳәа дшәаны… Лыԥсы ҩеины лыхәда иааҵагылан, ашырҳәа лышьҭахьҟа даахынҳәит, лшьаҿақәа еилаԥсо. Ашә аҟынӡа днаӡарц шьаҿақәак шлыгыз Иасон дналыхьӡан, – Назира, сбацәажәарц сааит, аиаша басҳәап, быда схәарҭам… Иҟалозар маҷк ауаа ҳнарылҵны ҳнаскьап, – иҳәан, лмахәар ааникылт, дналыханы днарылигаргьы цәгьа имбо.
– Сыццакуеит, аамҭа сымам, аус зуеит, - лҳәан, ашырҳәа днаидҟьан, уаҳа дизхьамԥшӡакәа дныҩнапҟа дцеит. Иаргьы дыбӷьаауа, ииҳәо иҿамшәо, длышьҭаланы дыҩналарц далагеит, аха ашә илагылаз, арахь атәымуаҩ дыҩналар ҟалаӡом иҳәан, дааирхынҳәит.
Иасон, Назира изылуз хьымӡӷишьан, апырпыл еиԥш дҟаԥшьшьӡа дааҟалеит, ауаа игылаз зегьы иара ихәаԥшуазшәа ибан, ихы агарҭа имоуа, дыззаӡа даарылахеит. Аха аӡәгьы иара дышихәамԥшуаз агәра анига, иагарааны бдәылымҵыргьы сцаӡом ҳәа иӡбан, днеины ԥаса дзыдгылаз аҵла даамҵагылт, џьаракыр дызбозар ҳәа ихы раҳаны дыԥшуа.
Назира уи дахьылбаз лгәалаҟазаара еиҳагьы ибжьнахит, ахәра илниҵахьаз ҩаԥхьа аҽарҿыцит, иара иакәмызҭгьы лыԥсҭазаара зынӡа аҽакхон, закәытә насыԥ лашаз илзыԥшыз. Наҳар ҩымз заҵәык ракәын изаанханы иҟаз, иҵара далганы иааразы, амшқәа, аҵыхқәа лыԥхьаӡон, дахыццакуан, ҩымз инымҵәаӡо аамҭоушәа лгәы иабон, аҳәыҳә ԥшқа аҭра инхыҵны амҵәыжәҩақәа ааиҵыхны ажәҩан иԥыруа аналалара ишазыхьуа еиԥш, лгәы зегьы аартны абзиабара аԥылара дазхьуан. Мчыбжьык исалам шәҟәы лмоур илзычҳауамызт. Ҽынла лыла лашара амбо, уахынла лацәеихьшь лзыҟамҵо дышизхәыцуаз иҟьаҟьаӡа илыршон. «Сҵара алгара ҩымз аанхеит, аха быбзиабара Москва саланаргылом… Аԥышәарақәа аамҭа саԥыҩланы заа ирысҭеит… Мчыбжьык ала снеиуеит… Наунагӡа ҳаицыҟалоит» ҳәа, дшымгәыӷӡоз ишәҟәы лоуит, лгәы ҭгәырӷьаауа аԥхьара дшаҿыз, ашҭа иааҭалеит сасцәақәак. Игәкы-ԥсыкуа, рхы-рҿқәа рхалашо бзиарак азы ишымҩахыҵыз ҩашьомызт. Назира лаб иаҳәшьа, лаб иашьцәа, асасцәа аԥсшәа рарҳәеит иреигәырӷьаны. Иззааз акыраамҭа ицәырыргомызт, инакәша-аакәшо, ажәытә-аҿатә иалацәажәо аҵыхәтәаны рҽаадыртит, руаӡәы дҩагылан, Назира лаб ихы наиқәкны: – Иузымдыруа иакәӡам Иасон бзиа, хьӡи-ԥшеи згым арԥыс хатәра, ҳқыҭа аиҳабы, акала дҳалахәындаз ззырҳәо ауаҩы ууара иҭаххеит. Абарҭ иубо, Иасон иеиԥш иҟоу иажәа абжьгара ҳаԥсамзаргьы ҟалап, аха иара убас иҭаххан ҳааишьҭит, ажәа мацара  абжьгарадагьы, анапеимдахьа ааиҭиуеит, мышрақә-ҵыхрақә еимырдо анцәа дырзыразхааит, – иҳәан, ахьтәы мацәази абырфын чабреи ааҭганы инықәиҵеит.
– Хаҵа ицо дсызҭада, макьана дсабиуп, Иасон иеиԥш арԥыс бзиа иқәнаго дабаҟоу, – иҳәан, Назира лаб дыԥхашьаны ихы агарҭа имоуа, ҳаҭырла, патула даацәажәеит, абык ишихәҭаз еиԥш.
Аха ҩнуҵҟала игәы иахәеит, ақыҭа дуӡӡа зегьы зымҽхакыз маҳәыс диоур цәгьа ибомызт, уи уаанӡагьы илымҳа иҭасхьан дышлышьҭаз, аха издырӡомызт лара аҽаӡәы диҿгәҳәаауа бзиа дшылбоз.
– Ус шԥоуҳәо, уаҳа назҭахым аԥҳәызба лоуп… Шаҟаҩ идырбахьада, аха аӡәы  илаҿы дмааит… Уи иеиԥш амаҳә дзауз икәа ахьы ҭашәеит, – Иасон ирҽхәара даҟәыҵуамызт уи асас.
Назира аԥхьа лгәы дҭаччо дгылан, ирҭаху рҳәалааит, ҩымчыбжьа роуп иаанхаз, нас сзыццо сара дыздыруеит ҳәа, аха анапеимдахьа наганы ианықәырҵа, иааныжьны ицар ҳәа дшәан, лгәы ҭӡыӡаауа далагеит. Аԥсуа ҵасла уи иаанагоз лдыруан, анапеимдахьа лыдылкылт ҳәа ԥхьаӡан. Аӡәы инапеимдахьа шлымоу дааныжьны, аҽаӡәы иццара ацәгьара ахылҿиаауан.
Ақьаӷьариацәа иааргаз ныжьны ицо ианалага, Назира лаб иаҳәшьа, шәаангыл, лара ҳалмазҵаакәа иҳазҳадкылом, лҳәан, иаанылкылт. Уи илдыруан Назира аҽаӡәы бзиа дшылбоз.
– Лара лоума, аус злоу шәара шәоуп, шәара ишәҳәо шәыԥҳа дахыԥома, – иҳәан, аиҳабы ирыцыз аб иаҳәшьа илҳәаз ихаҿы иааимгарц далагеит.
– С-Назира, бара иахыбҳәаауазеи? – лаб иаҳәшьа лнапы данкны дааганы раԥхьа даалыргылт.
– Сара ахаҵацара сгәы иҭаӡам, иаажәгаз ырхынҳәны ижәга, – ҳәа даарҿагыланы аҿҿаҳәа даацәажәеит.
Лаб игәамԥхагәышьеит, иԥҳа абас дыԥхамшьаӡакәа дахьцәажәаз, аха акгьы ахимҳәааит.
Ақьаӷьариацәа ирҿыцны еиҭалагеит, абри еиԥш анасыԥ бзиа мап ацәыбымкын, хьыла биҩычоит, инапы бықәыргыланы бныҟәигоит ҳәа икарҵәаны илацәажәеит, аха ахәгьы-аҿгьы иқәылмыргылт, ианылмуӡа, иааргаз рыманы ицеит игәааны.
Сара соуп иҟоу ҳәа зхы ду избоз Иасон аԥсра дақәгәыӷуан, акәымзар игәы иаанагозма нхаҩык иԥҳа дигәаԥханы анапеимдахьа илзишьҭыз ырхынҳәны иқәрыжьуеит ҳәа. Ихьымӡӷишьеит, сара соума ираҭәарымшьо, рнапала дырхысхысуа дааганы дсырҭо иҟасымҵозар саб сиԥам иҳәан, лаби  лаб иашьцәеи дрызгәааны ахамышҭыхә иҭаиргылт. Ахьхьа-џьџьаҳәа инхоз, инҵуаз, ашьац дырҟьацыр ҳәа ишәаны иаӷрамгылоз, зхәы иаҭәҳәаны изфоз, шьыжьымҭан инаркны аахәлаанӡа акәкәҳәа адгьыл иқәаарыхуаз аишьцәа дыды-мацәысҵас дрылагьежьын, хланҵы иаарҳәны инықәиргылт. Мчы ду змаз ақыҭсовет ахантәаҩы ҳаӷоу дизыцәгьахааит, зин змаӡамыз аколнхаҩы рыцҳа уи иҿаԥхьа илшараны дыҟааз, арыц зыхәлашәаз алу еиԥш длаганы дааихысуан.
Назира лаб Кьаӷәра иԥҳа мап анылк нахысгьы Иасон бзиарак дшақәимыршәоз, игәаӷ кны дышишьҭалоз идыруан, аха абасҵәҟьа ламысдарала дизныҟәап ҳәа игәы иаанагомызт.
Адырҩаҽныҵәҟьа амхурсҭа дааҭганы аусҳәарҭахь дрыма ицеит, шықәсык аԥхьа ирбылхьаз аҭаҭын казарма зблыз уара уоуп ҳәа аара идырҵеит, ианибылуаз ҳара даабон ҳәа хҩык амцшаҳаҭцәа иҿаиргылт.
Сышәшьы, схы иҭашәырԥо закәызеи, аҭаҭын казармақәа рыбжеиҳарак зыргылаз сара соуп, ишԥазбылуаз иҳәеит, аха дыдмырцәажәеит. Аус дадыркит, дырбаандаҩны ауха аусҳәарҭаҿы дааныркылт. Иашьцәа шәкулакцәоуп ҳәа ирықәланы рцақәа ҭадырцәит, лапҟьак аанмыжькәа иҭганы иргеит. Изқәаадрыхуаз рыдгьылқәа рцәыргеит, рырахә-рышәахә рхырцеит… рнапқәа ргәыҵаԥса иаадыртәеит. Зҿы иашшуада, зегьы рзызуаз Иасон иакәын, дара ишҟа изнеиуамызт, иара игәы дҭаччо дтәаны дыԥшын, иааины ишьамхнышгыланы ианбасыҳәои ҳәа. Зынӡа ҳахирҵәеит, ҳашьагьы акы  ихараӡамкәа дынкылахәаша дирӡуеит, биццароуп ҳәа Назира лаб иашьцәа аалысны дыркит, аха лара сышьны сишәымҭакәа сиццом ҳәа мап лкуан.
Кьаӷәра уахыки-ҽнаки даанкыланы дрыман, аха Иасон Назира лахьынтәи акгьы анимаҳа, Асовет мчра даӷоуп ҳәа аиқәырҽаҽа ҟаҵаны дхиҵарц даналага, Назира  длаӷырӡышо дцаны димыҳәар амуа дҭаиргылт. Илыдлымкылаз амацәаз иара инапала илымӷеиҵеит… Мап лымкит, лнапы  даханы импыҵлымхит, аха ахьтәы мацәаз ацынхәрас аихатә уадыхә хьамҭаӡа лгәы иакәиршазшәа лбон… Игәҭакы анынеигӡа, лаб ихы дақәиҭитәит…
Лыԥсы ахьынӡаҭоу илхашҭуам, лгәи лылаӷырӡи еилаҵәо, дыкнаҳаны ашьразы дыргозшәа акәын ишылбоз аҭацаагацәа дрыманы Иасон ишҟа ианцоз. Аҭацаагацәа ирҳәоз ашәа мыткәма бжьушәа илаҳауан… Аҵаа былхны баазгазшәа ауп быхьшәашәаӡа бышсываиоу ҳәа леиҳәеит лыԥсҭазаара ԥшӡа даналахәмарыз ауха.
Агәы шеибгаз иааугар акәын аԥхарра анаҵалоз… Ишьны иаауго агәы аҵаа аҵкысгьы ихьшәашәахоит, ахаангьы уарԥхараны иҟаӡам ҳәа аҭак ҟалҵеит.
Мызкгьы илзымычҳаит, лхы лцәымыӷханы дилҵны дцеит, наунагӡа ԥсык дылзиҩызаны.
– Баамҭа нҵәеит сыбзыӡырҩуеит, – иҳәан, аусҭҵааҩ ибжьы иаагаз, Назира дызгәылахаланы дызмаз ахәыцра аҭҳарцәҳәа даалнахит.
– Исҳәац ауп, иҿыцу ҳәа акгьы сымам, - лхы дҩаханы днеиҿаԥшит.
– Ус… сс аума?  – ихаԥыцқәа еихарӷәӷәаны, иажәақәа мчыла ирыҵыхуа, деилашәеит. Уи ашьҭахь акыраамҭа ҿымҭӡакәа длыхәаԥушан, иӡамҩақәа кылырчаашәа. Ашьҭахь, азаара изаазшәа, ашә ахь ихы рханы дыҳәҳәеит, абыржәыҵәҟьа абра дысзаажәга абаандаҩы Иасон Гәычба ҳәа.
Назира Иасон иӡбахә анлаҳа лгәы аҵысра иалагеит.
Драԥцаны дрыманы иааҩналт. Зқыҭаҿы сара соуп ҳәа иҟаз Иасон иԥштәы ихыббы, ахьшь зықәҳаны ихәыларԥаԥны ицаз арбаӷь ҟарҟар еиԥш, иика хыҽны акәын дшыҟаз деишәара-еиҵараха. Назира лхы дҩаханы дзиҿаԥшуамызт, лгәы ҭыҵны ицон ииҳәарызеишь ҳәа.
– Ухьыӡ, ужәла? – дшааҩнаргалаз еиԥш азҵаарақәа иҭара далагеит аусҭҵааҩы.
– Гәычба Иасон, ақыҭсовет ахантәаҩыс аус зуеит…
– Аус абоууеи ҳәа суазымҵааит, – иажәа анагӡаха  имҭакәа дыхьжәо, – абри аԥҳәыс итәоу дудыруама? – инацәа кьакьаӡа Назира иналықәикит.
– Ус усмацәажәан, сара қыҭа дуӡӡак снапхгаҩуп, – Назира ишлаҳауаз абас дларҟәны акгьы деиуаӡамшәа дахьиацәажәоз хьымӡӷишьан, иқыҭаҿы даныҟаз еиԥш иҽааирбабарц далагеит.
– Ара уахьгылоу уқыҭсоветаҿ акәӡам… Иусҭаз азҵаара аҭак ҟаҵа, дудыруама абри аԥҳәыс?
– Дышԥасзымдыруеи, сыԥҳәыс лоуп, – иҳәеит дҟәырны.
– Улышьҭаланы узаазеи? Еибышәҳәоз иаха ахәылбыҽха шәеидгыланы  шәанеицәажәоз?
Назира дышьхынԥсыланы дтәан, лнацәақәа хыҟаҟаауа.
– Ҭаацәашәала ҳнеицәажәап ҳәа сааит, ҳаибамбеижьҭеи акрааҵуан…
– Ҭаацәашәала акәу, ацәгьара шыҟашәҵаша акәзу шәызлацәажәоз? – деиҭаахьижәеит.
– Иарбан цәгьароу иҟаҳҵараны ҳаҟаз. Ус ҿҭыӡәӡәала усмацәажәан, уххь згеит, сара қыҭа дуӡӡак сеиҳабуп, апартбилеҭ сџьыба иҭоуп, – Иасон иҽааирхаҵеит.
– Иаха иуҳәаз иахьа мап ацәукуама? Уара уеиԥш аиҳабацәа… – иҳәан, уҿы иҭагӡаны иузымҳәо ажәақәа рыла дыцәҳаит.
– Ус усмацәажәан, ари сгәы икыду уахәаԥш, – аорден ӷьазӷьазуа игәы икыдыз ирбо, – ус суланӡӷьыр  зуам, сашшуеит, – Иасон апырпыл еиԥш деицрашәан, дҟаԥшьшьӡа дааҟалеит.
– Угәы сықәыжьцәааит! –  зынӡа датәамбаӡакәа ауп ишиҳәаз. – Иацы ақыҭаҟынтәи сыԥҳәыси сареи ҳнеицәажәап ҳәа сахьааз, дхьаԥшынгьы дсыхәамԥшит, уск сымоуп, сыццакуеит ҳәа дсыдҟьаны дцеит зҳәаз уара уакәӡами?
– Ус акәӡам ишысҳәаз… – «Суқәыжьцәааит» ҳәа иеиҳәаз зынӡа дашьит.
– Аа, уҿахәы зну, – Иасон  дмырцәажәо аусҭҵааҩ қьаад бӷьыцк аақәихын даԥхьо, – «сыԥҳәыс ддәылганы ҭаацәашәала слацәажәарц саналага, усԥырхагамхан, аамҭа сымам, уаха алақәа ахәшә рыҭаны рышьразы анапынҵа сымоуп»… Арҭ уара уажәақәа ракәӡами?
– Мап, сара уи еиԥш акгьы сымҳәеит, иарбан лақәоу, иарбан хәшәу?! – Иасон дыҳәҳәеит.
– Иарбан хәшәу умбои… абри ауп ахәшә!.. – иҳәан дааидыххыланы апҟацаҳәа диҿасит. Иасон ихылԥа ихҟьан, ицаны Назира иналымҵаҳаит, дагьаагарыгаҽеит, аха иҽкамыжькәа иҽааникылт. Ихьыз изымдыруа, иӡамҩақәа ҿыршаа дышгылаз, ишьахә рыҳәҳәа имгәацәа дҭасит, дбырбыруа дцан, акәакьҭа дныкҿаҳаит агәараҳәа. Назира илзымчҳакәа лхы  ҩышьҭылхын днеиҿаԥшит, убасҟанҵәҟьа уаҩык иаҳасабала даарыцҳалшьеит, ақыҭа зегьы зымҽхакны, сара исылымшо иҟоузеи ҳәа зыҽхарыззала, аӡәы иԥсы ҭоуп ҳәа зымԥхьаӡоз, уажәы аҳаҭа рчы аԥсыԥ анцалак еидшәаҟьало ишаанхо еиԥш, иԥсы зегьы цаны, деиҵаланы, имаҟҿаҳәара аҟынӡа имҩаӡоз аусҭҵааҩ иҿаԥхьа дгылан, ашышкамс мчы амоу аиҳа мчы имаӡамкәа деиҵаланы.
–  Уара Асовет мчра уаӷоуп, абахҭа уҭабаароуп! – аусҭҵааҩ иҭыԥ аҿы днатәан, ақьаад акы анҵара далагеит.
– Сара ақыҭсовет сеиҳабуп… Асовет мчра аӷацәа сара сакәын иҭазкуаз. Хәҩык ҭактәуп ҳәа анырҳәалак, сара жәаҩык еидҿаҳәаланы ирысҭон… Аплан аҟара ҩба ацҵаны иансыгӡон… – днасыԥцәгьаха, иажәақәа изеидымкыло, Асовет мчра дшаӷам аусҭҵааҩ агәра ииргарц далагеит, аха ига-иҿы амырҳәаӡакәа, ашә илагылаз дааԥхьаны, наҟ днаганы дҭашәк абаандаҩы ҳәа ирыдиҵан, деимырхха дыкны дындәылыргеит.
Назира агәра лгеит Иасон ицәгьаз ҳәа акгьы шимҳәаз, аха ишыҟарҵалацыз еиԥш, дара ирҭахыз ажәахә иҿырхырц иаҿын.
–Бхаҵа мап ахьикыз быҿнахуа џьыбымшьааит, бара акаҳԥы! – илақәа ашьа рхыҵәало, Назира лышҟа даақәгьежьааит аусҭҵааҩы.
Назира аҭак илымҭаӡеит, лылаӷырӡқәа лҿаҳәҳәы дыштәац дтәан, лхы лықәыжьны.


Амра аҭашәара рацәак агмызт, Наҳар дахьҭакыз аҿаԥара дааҭганы, дынхәыҵга-аахәыҵго ашьҭахьтәи ашә ала дындәылганы, уахьымааша Драндаҟа уҳашьҭуеит ҳәа иқәмақаруа, ихаккала иԥшны игылаз аидара мҩангага машьына данақәырцалоз. Амашьына акыраамҭа идәықәломызт, ихала иакәын иангылаз, дынҭаркызар аахыс иимбацыз ажәҩан даҵаԥшуан, ақәа леиуамызт, аха ахьҭа аҿан, амаҭәа ҵаӷақәа ишәыз ирылсын, ицәеижьы хьшәашәаӡа иааҟалеит.
– Шәалга, шәыццакы, амашьына ԥшны игылоуп, даажәга егьи абаандаҩы! – дыцәҳа-шҳауа дықәгьежьаауа дықәын Гангиа. Уи алаҭра данҭаркыз аахыс димбаӡацызт, аха дшыҟац дыҟан.
Ус, дук мырҵыкәа, даҽа баандаҩыкгьы даадәылырган, дааган Наҳар дааивадыргылт. Ихы инаркны ишьапаҟынӡа лаԥшыла дааимидеит, аха иидыруаз, иибахьаз дреиуамызт, адәахьала дхьыжә-кәыжә, ихахәи иԥаҵеи еимиааны, даара идыргәаҟхьаз диеиԥшызшәа дыҟан, аха иблақәа ҟәыс-ҟәысуа ҩ-цәак шихарԥоу рхубаауан.
– Шәалга, шәласы, ирласны инаганы, ирыҭан шәхынҳәы, амашьына ҳҭахуп, – иҳәан, Гангиа аҭаҭын иахо игылаз аныҟәцаҩи асолдаҭи дрыҵаҳәҳәеит.
Аныҟәцаҩы дыццакны аус ааируит, асолдаҭ ишәақь аԥса хаххала дыҩхалан, аган аҿы иамаз атәарҭа днықәтәеит.
– Амашьына аартуп, амҩахь аӡәы сыԥаны сыбналоит ҳәа уаналага, уеиӷрыблаа ушызго удыруазааит, – ҳәа дрықәмақарит асолдаҭ ианындәықәлоз.
Наҳар Драндаҟа уҳашьҭуеит ҳәа аниарҳәа нахыс хәыцырҭас имаз, сыҩны савганы санырго сҭаацәа аанханы иҟоу, иҟаму еилкаашьа сзыҟаҵару ҳәа акәын.
Драндаҟа ицоз амҩа дахьынхо аҩны аԥхьаҵәҟьа ииасуан, уаҳа даҽа мҩакгьы ыҟамызт. Амҩаду аҟынтәи иуада ибарҭан. Иԥҳәыси ичмазаҩ ӷәӷәаны иаанижьыз исабии, акгьы рмыхькәа еибганы ишыҟоу ибар, Дранда акәым, адгьыл аҵыхәан дыргозаргьы усс икымызт.
Амашьына ақалақь иалаланы инеиуан. Иааилалашьцахьан. Наҳар дхарахаԥшуан, џьара иидыруа аӡәыр дибозар ҳәа, аха ус илаԥш дыҵамшәеит. Есыхәылбыҽха ақалақьқәа аџьџьаҳәа иахьеизалоз аҭыԥқәа зегьы ҭацәын, уаҩ даанмыжькәа иахганы иргазшәа. Ицәырҟьа-цәырасуа ана-ара аӡәык-ҩыџьак днархьыԥшуан, аха урҭгьы алашара ахьыҟоу амҩасра азин рымхызшәа, ацәыҵлашьцарақәа рыла акәын изланеиуаз.
Дахьынхоз иазааигәахо ианалага, суада алашара акӡамкәа, еиқәылашьца снагәыдыԥшылар, сҭаацәа еибгам ауп иаанаго ҳәа хәыцра хьамҭак ихы инҭаԥан, ибжа ааимхны инаихысызшәа дааҟанаҵеит. Избарызеи ҳәа игәы ҭыҵны дшыԥшуаз, иуада алашара каххаа ишаркыз ибеит. Ишьапԥынҵақәа дрықәгылт, иаҟара ициҵарц иҽеиҵихит, аԥенџьыр дахыԥшны исабии иԥҳәыси џьара рыцәаара сзыҩныбаауазар ҳәа, аха уаҩы димбеит. Иуада абарҵа хәыҷы иаҿакыз аҿы асаби имаҭәақәа ӡәӡәаны икнаҳан, инапала изааихәахьаз ракәын, ианиба идырит. Иҭаацәа еиқәханы ишыҟаз агәра анига, ашәара иоуз наихҟьан иҽааиԥсахит, аха усгьы исаби хәыҷы Баҭал дзынеиҿамԥшӡакәа, амашьына давганы  дахьагоз игәы дҭаҵәуон.
– Уабаԥшуеи, узышьҭада? – иҳәан, ивагылаз абаандаҩы илақәа кылырҳәҳәаны дихәаԥшуа днеиҿахәыҭхәыҭит.
Наҳар аҭак аҟаҵара илымшеит, луанытә даақәыԥсычҳан: – Адунеи сықәымԥшижьҭеи акыр ҵуеит, – иҳәеит. 
– Ҳахьырго ҳәа акрудыруама? – зынӡа  иҽизааигәатәӡаны дааиваӷәӷәеит, ақалақь иалсны ианнықәла.
– Драндаҟа, – иҳәеит ибжьы изҭымкаауа.
– Драндаҟа акәӡам, Кәыдры аԥшаҳәахьы ҳаргоит, ҳашьны амшын ҳаларыжьуеит. Иҳаԥсыхәозеи? – ала амгәа ҭишьаауан.
– Ҳахьырго ҳцоит, уаҳа ҳабацои? – зегьы изеиԥшны аҭак ҟаиҵеит Наҳар.
– Иуасҳәо уаҳауама? – ибжьы рхәыҷӡаны, ижәҩахыр иҽадҵаны дидҳәазало, асолдаҭ ишҟа дырԥшуа, – ани дыцәоуп, ҳаибаӡом, ҳаԥаны ҳцап, ҳабналап, ара абна ааигәоуп, уаҩԥсык ҳахьизымԥшаауа аҽыҵәахырҭа ҭыԥқәа ахьамоу здыруеит… Ҳхы еиқәҳархап.
Наҳар ишьҭахьҟа даахьаҳәны даныԥшы, асолдаҭ ишьапқәа иҵҳәаны ишәақь аҟәҟәа  еиԥш игьало нада-аада ихәда ихшьын, уажәы-уажәы ихы леины ишьамхы инықәҳауа, ашшы ихга дыцәан, даашьҭыхны дугозаргьы ибомызт. Абналаразы уи еиӷьыз аҭагылазаашьа ҟалаӡомызт, азныказы игәы иҭеикит, ивагылаз абаандаҩы иҵеиҳәаз дақәшаҳаҭханы, дыбналан дцаны зынзаҵәык иадамхаргьы и-Баҭал хәыҷы днеиҿаԥшны, иани иареи ирыԥсҭазаашьоу еилкааны, ихала Дранда абахҭахьы дхынҳәырц. Аха убри аамҭазы иааигәалашәеит, – «Иаарласны Драндаҟа удәықәырҵараны иҟоуп. Даҽа баандаҩыки уареи ихту амашьына шәақәыргыланы, ақалақь шәаналслак, иувагылоу ҳабналап ҳәа уазыҟаҵара далагоит. Аха игәра умган, уи дбаандаҩӡам, дара ртәы иоуп… Дыбналаны дцон ҳәа уҭадырхарц ӡбаны ирымоуп…» - ҳәа абахҭахьчаҩ ахаҵа ҳаракы иеиҳәахьаз.
– Узызхәыцуазеи, аамҭа зугозеи, ани дааԥшыр анышә ҳагоит. Уалга! – амыркыџьы еиԥш дилаҳәаны дикит.
– Аԥхьа уара уца, нас саргьы сушьҭалоит, - Наҳар ибон ауаҩы гьангьаш иҽырҩашьаны дышидгылаз.
– Ҳаицыԥап, еимаҳкрым, - ииҳәашаз идыруан, иаразнак аҭак ҟаиҵеит.
– Мап, аԥхьа уара амҩа сырба, - Наҳаргьы даҵахомызт.
Амашьына Кьалашәыр иналсны Дранда ианналала,  дысхьырԥшны дысзырԥозар ҳәа иӡбан, абаандаҩы гьангьаш иҽхыҩрны дыԥеит.
Асолдаҭ ҽырцәа ҟаҵаны итәаз, егьигьы данбаԥои ҳәа илацәа дуқәа илагәы иахажьыз дырцәыҵыԥшны дизыԥшуан, аха Наҳар иҽмырҵысӡакәа дшангылац дангылан, амашьына аанымҿасӡакәа ицон Драндаҟа.
…Уи аҽны апартиа Аԥснытәи обком аҿы имҩаԥысуаз апленум аусура ианалага, шьжьымҭан аахыс ишьахны итәаз ауаа еиханы  адәылҵра иаҿын.
Аҩналарҭа аԥхьа ҷкәына хәыҷык дхыцәӡа имацара дгылан, илахь еиқәышьшьы. Иаадәылҵуаз  зегьы ихы ҩышьҭыхны днарҿаԥшуан, аха аӡәгьы иааигәара днеиуамызт, иухьзеи, узыргәамҵуазеи ҳәа уаҩ дизҵаауамызт… Илаӷырӡқәа хаҟәҟәала, игәы ԥшаауа дышгылац дгылан, идәылҵуа аӡәы идамхаргьы аԥсшәа шԥасаимҳәари ҳәа. Иаԥхьа ииасны ицоз шамахамзар зегьы ибзиаӡаны иидырқәоз ракәын. Шаҟаҩы дышьҭыхны дыргәыдыркылахьаз, шаҟаҩ рыхәда дықәдыртәахьаз, шаҟаҩ ҽыжәҵны рҽы дақәдыртәахьаз! Икырҭа рибаҭомызт, ҳахшара раҵкыс уеиӷьаҳамшьозар дара ҳамбааит ҳәа зҿы дҭазыргылоз, уажәы дрымбаӡацызшәа    ивысны иахьцоз игәы инархьуан. Саби сани ыҟам, шьҭа сара аӡәгьы сиҭахым ҳәа игәы дҭаҵәуо, зегьы анца ашьҭахьгьы дышгылац дгылан Рауф Лакоба. Дыззыԥшыз макьана ддәылымҵыцызт,  шаанӡа дмааргьы ишьҭахьҟа дхынҳәраны дыҟаӡамызт. Игәы хәыҷы агәыӷра инаҭон. Схы исырбар, ҳзықәшәаз изеиҭасҳәар, сани сареи дҳацхраауеит ҳәа.
Игәы хәыҷы дышԥажьоз… Иахьа Лавренти Бериа Қарҭынтәи дааны аизараҿ дыҟоуп ҳәа аниаҳа, дышԥагәырӷьеи… Агәра игон сан дышҭаркыз иасҳәар, уахаҵәҟьа доуишьҭуеит ҳәа… Агәра игон саб ажәлар раӷа ҳәа ахьӡ цәгьа шихырҵаз иасҳәар, ихызҵаз зегьы уахаҵәҟьа иҭеикуеит ҳәа. Ахәыҷы рыцҳа иалидыраауаз Лавренти ихаҭа шиакәыз зегьы ҟазҵоз.
Аизара анеилга ашьҭахьгьы акыраамҭа ддәылҵуамызт, Рауф илақәа ҭырхаха ашә ахь дыԥшуан.
– Уззыԥшыда? Араҟа агылара ҟалаӡом, ирласны уқәҵны уца, - ҳәа ҩыџьа рсахҭан палта еиқәаҵәақәа ирҭашьшьы иахьынтәиааз имбаӡакәа ргыгцәа ргыланы иааиҿагылт, адгьыл иаахәыҵыҵызшәа. Даашьҭԥааны дыргон ига-иҿы иамырҳәаӡакәа, убасҟак рҽырцәгьаны ихәаԥшуан, аха иара убри аамҭазыҵәҟьа обком аҭӡамцқәа ырхыџ-хыџуа Лавренти даадәылҵит. Ишьҭаланы иаауаз аҭыԥантәи аиҳабыра шәаны ихыџ-хыџуа, ршьамхқәа рыҵаҟәало ишьҭан.
Рауф идгылақәаз Лавренти дышдәылҵыз анырба, абаҟақәа реиԥш имҵысӡо, ишьханԥсылазшәа иаанхеит.
– Ҽынла шәымтәан, уахынла шәмыцәан, ажәлар раӷацәа рҵыхәтәа ԥышәҵәаанӡа шәшьапы шәықәгылаз, - адәахьы дандәылҵгьы  амца ицрыддуа аҭыԥантәи анапхгаҩцәа аус шырулашаз реиҳәон.
Рауф Бериа дидмырбарц иаԥхьа игыланы дызҵәахыз «абаҟа» еиқәаҵәақәа даарывсны, диадиа Лавренти, ҳәа ҭынха дук иеиԥш дыԥхьаӡаны дааидгылт.
Аҭыԥантәи анапхгаҩцәа аҟәара-ҟәараҳәа аиҵасра иалагеит, ишԥыкәу ажәлар раӷа иԥа сааигәара дшаашәышьҭыз ҳәа дгәааны ахҭынҟьа риҭар ҳәа ишәаны.
«Абаҟа» еиқәаҵәақәа рыԥсы ҭалазшәа, ашыр-сырҳәа Рауф иааидыххылан, имахцә данкны дрыма ицарц иалагеит, аха шәиҟәаҵ, шәиламкьысын, иҳәан, иааникылт. Дшынеиҿыԥшыз еиԥш дидырит Нестор иҷкәын, азныказы игәаӷьны дышԥасыдгылеи ҳәа ила ашьа нхыҵәалт, аха ирласны иҽааиҭеикын. – Рауф  хәыҷ уоума, усымбеижьҭеи иузҳазаап, – иҳәан, диеигәырӷьазшәа ҟаҵаны, зегьы ишырбоз дааигәыдиҳәҳәалт. Ихы дҩахан, ихы-иҿы хәыҷы днаҿаԥшит, иааицәымыӷхеит, иаб ихаҭа ихы аахҵәаны ихагылазшәа ибеит. – Изакәызеи, узыргәамҵуазеи, с-Рауф? – ибара шицәымыӷхаз адәахьы инмырԥшӡо дизҵааит.
– Диадиа Лавренти, шәара ишәзымдыруазар ҟалап, сангьы дҭаркит. Ддыргәаҟуеит, уахгьы-ҽынгьы ддырҵәуоит ҳәа сарҳәеит. Сымацара саанхеит, уҳацхраа, – игәы иаҭахыз иҿы изамырҳәо, илаӷырӡқәа иӡамҩа иаҿыкәкәаны иаԥхьа имҵаԥсон.
– Дзыхҭаркаазеи, сара акгьы сыздырӡомызт… Еилыскаауеит… слыцхраауеит. Уаргьы суцхраауеит, –  нас иланарԥшыгақәа цырцыруа аҭыԥантәи анапхгаҩцәа рахь даахьаҳәын. – Нестор  иҷкәын анапы игшәмыжьын, шәихылаԥшала, – ҳәа реиҳәеит, аха уи ииҳәаз акәӡамызт игәы иҭаз…
…Дигәалашәаӡомызт… Уи ауха ихы игәалеимаршәазҭгьы издыруада уи еиԥш арыцҳара ҟамларгьы… Издыруада уи аџьныш  дихәымхакәа деибганы даанхаргьы.
Аҩныҟа уца, уҵара ҵала, сара сшәыцхраауеит ҳәа иаҳәаны. Рауф ихы шьышьны дааидҵын, имашьына днақәтәаны иҿанынеиха, иҷкәын Сергеи иеиҳәахьаз ааигәалашәеит. – «Рауфгьы сара сықәла иоуп, аха ампыл дасуеит, ихала амшын ахь ҽыкәабара дцоит, аҽы дақәтәаны дыҩуеит, дхысны ацәҟьара кыдиршәоит, аҩызцәа рацәаҩны имоуп. Аҟәа аҿар зегьы иара ихьыԥшуп. Сара аҩны  сдәылҵыр ҟалом, аӡәы сицныҟәар ҟалом, амшын ахь ҽыкәабара схала ацара азин сымам. Ашкол ахь санцо, санаауа ауаа сыцуп, азин анбасоуеи, Рауф иеиԥш схала аныҟәара», - ҳәа.
Бериа акакала дрызхәыцуан Сергеи иажәақәа. «Рауф аҿар ихьыԥшуп… Ацәҟьара деихсны икыдихуеит… Иахьа ус ауп, аха уаҵәы дзакәхозеи, иаб иеиԥш ихьыԥшу аҿар ԥызара рзуны аконтрреволиуциатә-террортә организациа еиҿикаар?» - инапы ахәда иақәиааны иҟаз ахәыцқәа рыхқәа ҩышьҭырхын, аӡаӡқәа реиԥш иааилагылт.
… «Рауф хәыҷы, усымбеижьҭеи удухазаап», – ҳәа  Лавренти ихы шьышьуа данидикыла ашьҭахь, иҭаҷаҷа иҟаз игәы хәыҷы ҭнаган, ауха дҭахәхәа дыцәан, шьҭа сани сареи лассы ҳаиқәшәоит ҳәа агәыӷра иманы. Адырҩаҽны ашьжьымҭан дԥыр-ԥыруа ашкол ахь дцеит, илахь еиҵыхны ашҭа данынҭала, иеигәырӷьан иааидеизалеит, ҩымчыбжьа раахыс иахьа еиԥш длахҿыхӡа дрымбацызт. Раԥхьатәи аурок алагаразы аҵәҵәа аныҟала икласс ашҟа иҿынеихеит (уи усҟан афбатәи акласс аҿы дтәан), аха ашә аҿы иахатәи «абаҟа» еиқәаҵәақәа изыԥшны игылан, дыҩнамыжьлакәа даадырхынҳәит, аԥхьатәи аурок уагхаргьы, аҩбатәи уахьӡоит ҳәа джьаны дындәылыргеит. Дахьыргоз издырӡомызт, НКВД иазааигәахо иалагаанӡа. «Сан доушьҭны дсырҭоит, уи азоуп сзааргаз… Диадиа Лавренти дрыламгьежьыкәа дыҟам, дҭакны дышԥашәымоу ҳәа», - игәы инаҭан, дгәырӷьа-гәыӷрьо ауп ишьапы шыҩнаиргылаз. Зан лгәыԥҳәыхш зқьышәқәа ирықәымбацыз игәы иаанагозма дҭаркырц дааргеит ҳәа.
– Ахысшьа удыруама? – аусҭҵааҩ абри азҵаароуп аԥхьа ииҭаз.
– Издыруеит, – иҳәеит хәыҷҵас, акы аҵоуп ҳәа игәы иаанамгаӡакәа. Сирхысырц азы дсазҵаазар ҟалап, игәахәын, ибзиангьы схысуеит ҳәа нациҵеит.
– Ацәҟьара иузақәыршәо? – иҽыргызмалны дҵаауан.
– Аҵла ақәцәан иаҿаз аҵәа сеихсны иҿсыршәахьеит.
– Аӡсашьа удыруама?
– Издыруеит.
– Ахара узыӡсома?
– Аӷбақәа ахьыхгыло сраҩсны, сыӡсаны саауеит.
– Ақәлацәа, аҩызцәа рацәаҩны иумоума? Зегьы раҵкыс иузааигәақәоу ҩызцәақәас иумада?
– Кока Инал-иԥа
– Уаҳа?
– Кәкәшеи Ҭенгизи.
– Урҭ ирыжәлоузеи?
– Лакоба.
– Аҩыџьагьы Лакобақәоума?
– Ааи.
– Уан дызхҭаркыз удыруоу?
– Исыздырӡом.
– Уаб ажәлар драӷан. Уигьы узымдырӡои?
– Саб ажәлар драӷаӡамызт, - аҵыхәтәаны ииҭаз азҵаара игәы иасын, илаӷырӡқәа аахаҟәҟәалт.
Сан дсырҭоит уи азоуп сзырго ҳәа игәырӷьаҵәа инеиз Рауф хәыҷы, ишьҭахьҟа уаҳа дызхнымҳәит. Мызкы аԥхьа иан дгәаҟуа, аҭӡамцқәа лхы рынҟьо дахьыҩнакыз акамераҿы лхәыҷы днаганы дныҩнаркит имацара. Уи ара икалыԥсаз алаӷырӡ макьана иқәымбацызт…
Иара уи аҽныҵәҟьа икны инаганы иҭаркит «сҩызцәа гәакьақәа» ҳәа зыхьӡ иҳәақәаз ахҩыкгьы.
Ухала уаанымхарц, угәы мҿыӷьырц азы уҩызцәа узааҳгеит ҳәа иарҳәеит. Кока Инал-иԥа жәиԥшь шықәса ихыҵуеит, Кәкәша Лакоба – жәохә шықәса Ҭенгиз – жәиԥшь ракәын.


…Наҳар Драндатәи абахҭа акамера №83 ишьапы анынҭеиргыла раԥхьаӡа илаԥш иҵашәаз Мархьаултәи иан лаҳәшьа лхаҵа Бадра Ешба иоуп.
–Уауа сымшақә!.. Уара сара сзы  шәҳәандаз!.. Шәуаами, сышәшьы, шәгыланы шәысзыхәаԥшуазеи ҳәа, хәыцк зқәымиааӡацызшәа ицырцыруаз ихы даасуа ҵаҟа дтәан, илаӷырӡқәа иԥаҵа шла иалыкәкәа. Ахаҵа ӷәӷәа, агәкаҳара захьӡыз ззымдырӡоз, ҩышықәса раԥхьа иҷкәын заҵәы машәырла  данҭахаҵәҟьазгьы, аӡәы ишибоз лаӷырӡык камыршәӡакәа изычҳаз… Агәырҩа ӷәӷәа изыҟалаз иҽамҭакәа, шықәсык ҵаанӡа зҽеилаҳәа-зҽеилаца, акгьы змыхьӡаз иеиԥш аизараҿы икылсны аҽы зырхәмарыз, дхаҵоуп ҳәа зыхьӡи зыжәлеи еидкыланы ирҳәоз, уажәы абас дрыцҳахәха дахьибоз, убас игәы инархьит, ибжак наимҵны ицазшәа ибеит. Издыруада ари дуаҩ быргуп, ицҭакқәоу ихыкәласуа, амш иларго иалаганы изымчҳазар игәахәын, иԥсахы еибакуа днарылаԥшит (хәҩык рҭыԥ змаз акамераҿы 16-ҩык еилаҟҟы еилакын), аӡәаӡәала рызегьы илаԥш нархигеит, аха урҭгьы ҿымҭӡакәа, агагақәа реиԥш иҭыгга игыланы, Бадра дрыцҳашьаны ихәаԥшуан.
Наҳар иан лаҳәшьа лхаҵа иаб хаҭа иеиԥшҵәҟьа бзиа дибон, даныхәыҷыз, аԥхынра шааилак ҽыла даакылсны, дичхынҵаны аҩныҟа дигон. Аҽықәтәара изырҵазгьы иара иоуп. Бадра иеицырдыруа ҽыбӷаҟазан, Мархьаул ақыҭаҿы уи ицназгоз дыҟамызт. Иҷкәыни Наҳари акырынтә ашьха ԥсшьара ҳәа игахьан. Шәҩыџьагьы шәысзеиԥшуп ҳәа, ашьха амш бааԥсқәа аныҟалоз, иуапа иаалаҳәаны иааигәыҵаиҳәҳәон. Иҷкәыни Наҳари иагьеишьцәан, иагьеиқәлацәан, иҭахара ахгара даара изыцәгьахеит. Есыхәылбыҽха аусура дшаалгалак еиԥш, Мархьаул дцаны иашьа инышәынҭраҿы дтәо далагеит. Ус ҟаумҵан, ҩыџьа шәсыман, аӡәы «сиҭахымхеит»,  саанижьит, аха уара усымами, уара уахьсымоу акгьы смыхьӡазшәа збоит ҳәа игәы рыӷәӷәаны дықәганы дигон. Абарҭқәа зегьы анааигәалашәа: – Бадра, иҟалазеи, усыхәаԥши, сара соуп, - ҳәа ииҳәо иҿамшәо дааихагылт, дрыцҳашьаны дзиҿамԥшуа.
Бадра изгәакьаз ибжьы игәы ианықәҩы, дрыцҳахәха ихы ҩышьҭихын данынеиҿаԥш, Наҳар шиакәыз аниба: – Сыҷкәын, сшьы, сшьы… аума ҟасҵеит, снапала дҭасырхеит… снапала дҭасырхеит! – иҳәан, еиҳагьы ирыӷәӷәаны ихы асра далагеит.
Наҳар иҟаиҵара изымдыруа, инапқәа днарымҵасын, икны дааидтәалт. Бадра акыраамҭа иҽизеиқәкуамызт, мчыла снапқәа имысхуеит ҳәа дрыхон, ашьҭахь маҷк иҽааи-ҭеикын, сыҷкәын, ара уаазгазеи, уаргьы уҭаркыма, иҳәан, дилаԥсны дикит.
… – Сыздырам… сыздырам сзыхдырҟьаз, акы сзымдырӡо сырбаандаҩны сааганы сҭаркит… – Ԥыҭрак ашьҭахь ацәажәара далагеит Бадра: – Мчыбжьык уаҩы дысмацәажәаӡо, арахә еиԥш ҿаԥарак сыҩнакны, сазҵаара иалагеит. Аԥхьа, уашьа Езаҭи уареи ишәеизуаашьоузеи ҳәа исазҵааит. (Езаҭ усҟан Мархьаултәи ақыҭсовет ахантәаҩыс дыҟан). – Шәҵаашьоузеи, изахьӡузеи ишәеизуаашьоузеи? Сашьа иами, ҳаизуаам ҳәа гәаразҵада? – анысҳәа ашьҭахь инеиҿаԥшы-ааиҿаԥшын, руаӡәы аҩысҭаацәа дыркызшәа, ицәа дҭас-ҭасуа, ихы аасықәикын: – Ааигәа Москватәиқәак сасцәаны ишәҭазма? – ҳәа дсызҵааит. – Ааи, – сҳәеит, иашаҵәҟьаны асасцәа ҳҭан.
– Зҿы иҟадаз, уара уҩны акәзу, уашьа иҿы акәзу? – деиҭасазҵааит.
– Сашьагьы саргьы аӡә ҳами, аха изҭааҵәҟьаз иара иакәын, – ҳәа расҳәеит.
– Ачара ду рзиума? – сажәа салгаанӡа азҵаарақәа сықәиԥсон.
– Ачара ду абаҟаз, аха чеиџьыка хбыџк рзыҟаиҵеит…
– Уаргьы уҟазма? – иҽхыршәааны акәын дышсыхәаԥшуаз.
– Сыҟамкәа, сышԥаҟамыз, – сҳәеит. 
– Изуҭцәаз удыруама урҭ шәысасцәа? – иҳәан, аҽаӡәы даасхагылт.
– Москватәқәоуп, сашьеи дареи еибадыруеит, сара урҭ зусҭцәоу ҳәа ишәасҳәаша акгьы сыздырам, – сҳәеит.
– Ишжурналистцәаз узымдырӡози? – исхагыланы исазҵаауаз даасҿатәеит сыбла дхыԥшыло.
– Сыздырӡомызт, уи аҽнадагьы исымбацызт, – сҳәеит.
– Нестор Лакоба иҷкәын жәиԥшь шықәса рыда зхымҵуаз ахәыҷы дҭаркит, Аԥснытәи НКВД аусзуҩцәа асоциалисттә закәан еиларгеит ҳәа уашьа Езаҭ жәлар раӷа иԥа данихашшаауаз умаҳаӡози? – сылақәа дырҭасны иҭихрашәа акәын дышсыхәаԥшуаз.  
– Мап, уи еиԥш иҳәо смаҳаит, – сҳәан иаасцәымыӷхеит.
– Бериа дызԥаҵәҟьоу Пауле иакәӡам, уи иаб зынӡа аҽаӡәуп ҳәа уашьа Езаҭ иҿы ҭыӡәӡәааны данихцәажәозгьы умаҳаӡеи, улымҳақәа ацәа рҭарҭәаны утәазма?
– Мап, сашьа уи еиԥш ахаангьы имҳәацт, дызцәымӷу аӡәы иҳәазшәа игәареимҵазар, – сҳәеит, сыԥсы сыхәцәа иааҵагыло.
Уи нахыс сара сзықәдыршәаз ашәа дақәшәааит, узцәымӷу аӡәыр дыҟазар. Аиаша анумҳәа, аԥсышьацәгьа уаҳҭоит, рҳәан, иаасысуа сыпҟара иалагеит. Мап, уи еиԥш сашьа имҳәаӡеит сҳәацыԥхьаӡа, скажьны исыӷраԥалан, сԥыххаа сыргеит. Еибгоу ҽыҭк ажьы сықәым. Аҵыхәтәан зынӡа цәгьалашәа исызныҟәеит, схы ларханы снаганы аҭӡамц саддыргылт. Сшьа зегьы еизыкәкәаны, схы иҭачны аԥсра салагеит. Шәуаами, шәанаџьалбеит, ауаа шыԥсуа еиԥш сырианы сышәшьы ҳәа срыҳәеит. Уашьа ииҳәаз шуаҳаз ашәҟәы унапы аҵауҩаанӡа ухы ларханы угылазаауеит, рҳәан, қьаад бӷьыцк ааганы, исымҵаҵаны, дара тәаны исыхәаԥшуан. Сара аԥсҭазаараҿы гәаҟрас исхызымгац иҟоузеи, аха абри еиԥшҵәҟьа сақәымшәацызт. Сыршьӡошәа анызба… дад, Наҳар, аԥсраҵәҟьа абла уанҭаԥшлак ицәгьоуп, уԥсы аиқәырхаразы иунарҟаҵақәозеи… Сашьа иимҳәаз иҳәазшәа расҳәеит. Уажәшьҭа сахьхәит, аха иааг. Схы ларханы сышгылаз сыԥсыр џьанаҭымзи сара сзы! Иҟасҵеит, аха иҟасҵазеи!.. Сажәа анысҿырх, дара ирҭахыз анысдырҳәа ашьҭахь, сашьа ахәаша деидҿаҳәала дыкны дааргеит. Абасгьы абасгьы уҳәазаап, уара угәы цқьам, ҳаӷацәа урхашшаауеит, ҳҳәынҭқар аҳәынҵәа иқәуҭәеит ҳәа аниарҳәа, мап икит, изаҳада сара уи еиԥш сҳәаны, дысҿашәыргыл, иансықәԥҽы, ишәҭаху сзыжәу ҳәа реиҳәеит. Аа, изаҳаз дахьыҟоу, рҳәан, снаганы сашьа снеиҿадыргылт… Схы сҩаханы иҿаԥшра сзымгәаӷьит,  бжьрабыжьҵәа анышә сыҵазар еиӷьысшьеит, аха иааг. Сашьа рыцҳа, ииҳәо иҿамшәо, дшанханы дсыхәаԥшуан. Уашьа ииҳәаз ихашҭызаап, игәаларшәеи, иҳәан, даасыдгылт, мчыла сҿахәы сҿызхыз… зҿахәы еиқәаҵәахаша. Сара сеихашәызшәа, сҿы сзеихымхуа саанхеит. Мап укырц уҭахума, аа, ухала иҳауҭаз уҿахәы ахьану иҳәан, ақьаад сқьышә инықәикит. Сашьа дыԥсны дгылан. Мчыла исҿышәхит, уи еиԥш сашьа имҳәаӡеит ҳәа аҳәҳәара салагеит. Уажәы  иуҳәо уашьҭан иумҳәо ажәцәеимаажә еиԥш уҿы нарҳәы-аарҳәуа амш злауго ҳара ҳаума, рҳәан, сынкарыжьын, сан сшаалыхшаз сҟьантазӡа сааилырхит, аӡәаӡәала иԥаны исыӷраԥало иалагеит, сызшьапык ԥырҵәеит… Егьыгьы иҵаԥышәҵәа, деиханы дзымгыло, дҳәазо, дшьапыдаха даанхааит ҳәа руаӡәк ҿааиҭын, аҩбатәигьы ԥырҵәарц ианалага, сашьа ахәаша изымчҳазар акәхап (уи  рнапы идмыркьысӡакәа дыргылан дрыман), шәиҟәаҵ, зегьы зхароу сара соуп, ишәеиҳәаз зегьы иашоуп… исҳәеит, ишәҭаху сзыжәу ҳәа сара сеиқәырхаразы иимҳәаз иҳәазшәа, ихы наганы ақды инықәикит. Уи акәхеит, сара иаасхыҵын, иара дындәылганы дыргеит, уи нахыс уаҳа ила аҭаԥшырҭагьы смоуит. Изларҳәаз ала, уи аухаҵәҟьа дганы дыршьит… Сара соуп сашьа дызшьыз… Схала сжьы сфеит… Снапала дҭасырхеит… Шьҭарнахыс адәы иқәсхуазеи?.. Шәуаами, абаақәа, шәнапала сышәшьы!.. – иаашаанӡа абас дгәаҟуан.


Уи ауха обком аҿы аизара иалганы Лавренти дахьаадәылҵыз, Рауф ҭынхак иеиԥш дыԥхьаӡаны ауп дышидгылаз, иблахәыҷқәа ҭырхаха диҵаԥшуан исеиҳәарызеишь ҳәа, иара илақәа хьшәашәаӡа, амаҭ ахы кьакьаӡа ишьҭыхны, агара игароу асаби ишьа илыцәцәаны ажәразы ианшьашуа еиԥш акәын дышихәаԥшуаз. Аха адәахьы џьеи акы инирԥшрын, дахьибоз деигәырӷьазшәа ҟаиҵеит, дизыӡырҩит, ихахәы хәыцкгьы алымшәароуп, ахәыҷы шәихылаԥш, аибара инымԥшыроуп ҳәа ааигәа-сигәа игылақәаз Аԥсны анапхгаҩцәа ираҳаратәы иҳәеит. Дыргәыбзыӷны, ихы-игәы шьышьны аҩныҟа дандәықәиҵа ашьҭахь, Ԥачулиа дааԥхьаны ицәа ккаӡа ихихит, уажәыгьы адәы дықәҵаны дышԥаумоу, иахьа дхәыҷуп, аха уаҵәы ддухоит… ианхәыҷу зегьы бзиоуп, ақәыџьма анхәыҷу аласба еиԥшуп, укәа иҭауртәоит,  аха иандухалак… дызԥоу умдыруеи… днамӡароуп… ҳәа адҵа ииҭеит.
Жәиԥшь шықәса ракәын Рауф ихыҵуаз, иҭакразы Ԥачулиа аордер инапы анаҵеиҩуаз. Данҭарк ашьҭахь ауп аусҭҵааҩцәа дыздыркыша аматериалқәа реизгара ианашьҭалаз. Аха асаби, амаалықь еиԥш ицқьаз, иижәшаз аӡыхьгьы ахы ыҵнамхӡацызт, ашьаус дыззақәдыршәаша ҳәа ирыԥшаараны иҟаз!
Лашарак имырбо, дҿаа-ҿаауа ахәыҷы дҭакны дрыман… «Дзыхҭаркаазеи асаби, иҟаиҵазеи цәгьарас? Ари закәан еилагароуп. Ахәыҷы ахақәиҭра иҭатәуп», – ҳәа ирацәаҩӡаны ирзымчҳакәа Бериеи Сталини рышҟа ашәҟәқәа рыҩуа иалагеит.
– Ишԥаҟаҳҵари, ахәыҷы  вба злаиаҳҭаша ҳәа акгьы ҳмоуит, ажәларгьы агәынқьра иалагеит, доуҳажьрыма? – Ԥачулиа ирежиссиор хада Бериа ишҟа адырра ҟаиҵеит.
– Уи дхәыҷӡам… (Бериа игәалаиршәон Рауф даниқәлаз, Аҟәа ашкол данҭаз ацәгьарақәа иҟаиҵақәоз). Ихәарҭам ахәшьарақәа иоуаз зныз акласстә журнал арҵаҩы ицәӷьычны, ашкол аҿы хыла-гәыла ианеилеиҵоз. Арҵаҩы, уара уоуп ажурнал зцәыӡыз ҳәа, имаҵура иамхра аҟынӡа даннаргаз… ацәгьа рыбжьаҳәаны акласси-акласси анеиниҟьоз. Изыцәгьаз аурыс бызшәа аҵара мап ацәаҳкып ҳәа аҵаҩцәа агитациа рзуны аурок шымҩаԥысуаз икажьны ицо аҟынӡа ишнеигоз, иара акгьы ихараӡамшәа иҽалыршәшәаны дшаатәаз…
– Ашкол аҿы аҵара иҵон, вбак имаӡамкәа дҟаларымызт. Ирҵаҩцәа рҿахәы рҿышәх, урҭ изаҟаразаалак шәызхьынҳалаша акы шәырымҭар ҟалаӡом… Аҭахызар арахәыц аҟара ипазааит… уи аӷба шаха алҵуеит… Шәнапқәа шәгәыҵаԥсаны шәымтәан, аматериал еиқәыршәаны аӡәгьы инаганы шәнапы  ишаимыркуа шәзымдырӡои? Аусҭҵааҩ бзиа абза акәым, аԥсгьы дирцәажәоит… – абас игәы намӡакәа аҭак ахьииҭаз, Ԥачулиа ибаҩқәа илаԥнаҵәҵәеит, дамыртәеит, дамыргылт, амца ицранаҵеит. Шәара шәоуп зегьы зхароу ҳәа аусҭҵааҩцәа дырзыҭрысит, хҩык ахацәа, шәԥаҵақәа шәҿарбаба, кьанҿаак иҟам ахәыҷы мӡышәа шәизымиааит, ашкол аҿы аҵара ахьиҵоз цәгьарак ҟамҵаӡакәа дыҟазма? Абза  дшәырпата, аԥсы дшәырцәажәа… аус дызлакыша аматериал еиқәыршәаны исзаажәга ҳәа дрықәымчны драцәажәеит, аҽы иазымиааиз акәадыр дасуан ҳәа. Иаҳаз агәаӷ урҭ ирхигеит.
Аусҭҵааҩцәа Рауф аҵара ахьиҵоз ашкол аҿы ицеит, иааит, аха илеишәа цәгьамызт, аҵара бзианы иҵон, дҳәатәхаҵаҩын, дымкьыкьмызт, иҟазшьа татан, акызаҵәык идаабалоз, илахь еиқәын ҳәа аамҷыдарахаз, ирҵаҩцәа рҟынтәи ицәгьаз ҳәа акгьы рмаҳакәа ихынҳәит.
Шәҿабырҳацәқәоуп, шәӡагәадарқәоуп, ацәаҳақәа реиԥш акәымкәа ашкол аҿы амца шәхыддуа шәнеироуп, арҵаҩцәа шәырӷәӷәароуп, иқәшәыкшароуп, аӡәык-ҩыџьак раҟарагь ааганы инҭашәырсроуп, ала цаҳәцаҳә ианҭаԥшлак, ирдыруа акәым, ирзымдыруагьы рҳәоит ҳәа иҿы иааҭашәоз рықәиҳәацәеит, иԥхеиҵеит.
Ахшгьы уӡааԥшылацәар еиқәак хыршәлоушәа убо уалагоит ҳәа шырҳәо еиԥш, арҵаҩцәа иаарҟәамҵӡакәа рырҳәацәара ианалага, Рауф Лакоба аҵыхәтәантәи амшқәа рзы иурокқәа кажьны адәы дшықәыз збахьан ҳәа аӡәы иҿыҵҟьеит. Аусҭҵааҩцәа ираҳаз иахьынԥашаланы иркын, арҵаҩцәа зегьы  еилацаланы рыԥсы ҭырхуа иалагеит, аԥхьа ҳаншәазҵаауаз изышәымҳәазеи, жәлар раӷа иԥа дшәыхьчарц шәаҿын, шәаргьы шәгәы цқьам, шәҳарӡуеит ҳәа иандыршәа, «Илеишәа цәгьан, аҵара иҵомызт, ҳҳәатәы хеиҵомызт, дымкьыкьын, ихы ианааҭашәалак аурокқәа кажьны адәахьы дцон, дҳаххәыцуамызт, ҳатәеибомызт, ус ҟоумҵан ҳәа аниаҳҳәалак, шәара шәызусҭцәада, сара Нестор Лакоба иԥа соуп, саргьы Аԥсны саҳны сҟалароуп ҳәа ҳаиҳәон ҳәа апатара иалагеит.
… Ақырҭуа бызшәа ианахысуаз акәын аурок кажьны адәахьы данцоз ҳәа усҭҵааҩык, агәырӷьаҿҳәаша иоурашәа, дыҩны дааны Ԥачулиа ианиеиҳәа, ихьыдышьшьӡа иҟаз илымҳақәа кьакьаӡа иааҟалеит.
Рауф Лакоба, Ҭенгиз Лакоба (Уасил-иԥа), Кәкәша Лакоба (Михаил-иԥа), Кока Инал-иԥа (Константин-иԥа) уҳәа убас егьырҭгьы, жәлар раӷацәа ҳәа изқәыӡбаны идырӡыз рыхшара, аԥсуа школ Нестор Лакоба ихьӡ зхыз аҟны аҵара зҵақәоз, Аԥснытәи АССР аҵара Аминистрра ақәҵара аднакылт, Асовет ҳәынҭқарра аӷацәа, атроцкистцәа рыхшара школк аҟны аҵара еицырҵар ҟалом ҳәа. Рызегьы ԥсаҟьаны егьырҭ ашколқәа рахь ииаргеит. Рауф Аҟәатәи аҩбатәи ашкол дақәшәеит. Араҟа ақырҭ бызшәа рҵон, ԥаса аҵара ахьиҵоз уи дахысӡомызт, иара убас араҟа англыз бызшәа ыҟамызт. Рауф аԥсуа школ аҿы ииҵоз афранцыз бызшәа акәын. Аханатә аахыс дызхымсуаз абызшәақәа рҵара изыцәгьахеит. Аурокқәа раан акгьы изеилкааӡомызт, баша сызтәоузеи, адәахьы соушәыжь ҳәа арҵаҩцәа дрыҳәаны ддәылҵуан. Иан, иаб, ианду, ҭынхак димаӡамкәа зегьы ахьицәдырӡыз игәырҩон, илахь еиқәышьшьы ааҵра даван.
– Угәы ишԥаанагои, ақырҭуа бызшәа аурок шцоз икажьны адәныҟа дыздәылҵуаз, иаҵахарыз? – аусҭҵааҩ арҵаҩы Цаава иҿахәы иҿихуан, есымша дықәцаланы.
– Абызшәа изеилкаауамызт. Дансыҳәалак доусышьҭуан.
– Уара урҵаҩуп, атроцкист иԥа изы иааудыруа зегьы уҳәароуп.
– Иашоуп, сара сырҵаҩуп, сҵаҩы дызлаҟаз аамҷыдарахаз, дызлаҟамыз акгьы сызшәаҳәом.
– Дызлаҟамыз уҳәароуп ҳәа аӡәгьы иудицалаӡом, амала угәуҽанаҳҵоит дызлаҟаз аиаша анумҳәа, атроцкист иԥа ихьчароуп иаанаго. Урҭ зыхьчо, ирыдгыло, дара рымҩа иқәлоит.
– Сара сырҵаҩуп, аполитика салам, сшәыҳәоит ииашаны сеилышәкаа.
– Ҳара ҳполитика иацымхраауа, иадымгыло Асовет мчра иаӷоу  иоуп.
– Сҵаҩы дызлаҟамыз далаҟазшәа сҳәар, ҳполитика иацхраауама?
– Иаҳзеилкаауам уара усҟак уҽзиҿушьаауа, уҵаҩы иара ихаҭа иҿала иҳаиҳәахьеит, саб аԥсуаа рыда аҽа милаҭк иҭахӡамызт, зегьы ицәымӷын азы саргьы ақырҭуа бызшәа аҵара мап ацәыскит ҳәа.
– Уи сара исыздырам.
– Ибзиаҵәҟьаны иудыруеит… Уара урҵаҩым, ухәырҭлаӷьуп.
– Сара шәабацәа срықәлоуп, ус шәысзымныҟәан.
– Нас иудыруа зумҳәозеи, ҳазургәаауазеи?
– Еиҭашәасҳәахуеит, уи еиԥш иҳәоны сара слымҳа иамаҳацт.
– Удагәазар?
– Мап, макьаназ сдагәаӡам, ибзианы исаҳауеит.
– Егьырҭ арҵаҩцәа ианраҳауаз, улымҳа ацәашьы ҭарҭәазма, изумаҳазеи? Уара аҭаҳмада угәы цқьам.
– Ақырҭуа бызшәа адагьы уи англыз бызшәа аурокқәа ааныжьны ддәылҵуан, – иҳәеит дандыргәаҟӡа арҵаҩы.
– Ҳара ҳазҿу ақырҭуа бызшәоуп, аҽакахьы изахугозеи, ухы уцәымӷума?
– Сара издыруа ауп исҳәо.
– Уара иузымдырӡои Рауф Лакоба шәышкол аҿы аҵаҩцәа агитациа шырзыҟаиҵоз, ақырҭуа бызшәа аҵара мап ацәышәк ҳәа.
– Исыздырӡомызт, абыржәы ишәҳәеит, исаҳауеит.
– Уара ашкол аҿы рҵаҩыс аус умуӡози?
– Изуан, иахьагьы изуеит.
– Нас егьырҭ арҵаҩцәа зегьы ирдыруеит, атроцкист иԥа имҩаԥигоз аконтрреволиуциатә агитациа, уара акгьы умаҳаӡо, акгьы узымдырӡо ишԥаҟалеи? Аҭаҳмада уажәымҭа урцәгьарц зуҭаххазеи?
– Сара сабик игәнаҳа  сзаҵалом.
– Ахаҳә уаҵаҵаны уҳаргылар еиҳа еиӷьушьозар?
– Ахаҳә саҵашәҵа, аиха саҵашәҵа… Шәуаазар агәнаҳа саҵашәымҵан… Агәнаҳа аҟара ихьамҭоу аҽакы ыҟаӡам.
…Ддыршәарц азы ирҳәоит акәымзар, усҵәҟьа изыруп ҳәа игәы иаанагомызт, аха ирҭахыз анимҳәа, дҩаханы изышьҭымхуаз ахаҳә даҵаҵаны ддыргылт… Ибӷа ырхәаны, сааҭла ахаҳә даҵаҵаны, аҭӡамц дадыргыланы, итәаны ихәаԥшуан. Имч цаны иԥсы анилышәшәалак, дхышәҭны дкаҳауан. Иԥсахәага ҭанаҵы иргәаҟра ишаҟәымҵуаз агәра анига, инапқәа ҵыс-ҵысуа ақьаад инапы аҵеиҩит. Рыгәҭакы нарыгӡеит. Ажәлар раӷа иԥа Рауф Лакоба иаб имҩа дықәуп, ақырҭуа бызшәа аҵара даҿагылт, аҵаҩцәа агитациа рзиуан мап ацәыркырц ҳәа, аполитикатә аара идҵаны, дмилаҭеилыхҩушәа аус еиқәаҵәа еиҵаҟәаҟәаны Қарҭҟа ддәықәырҵеит, Қырҭтәылатәи НКВД аҿы иҟаз аилатәара ҷыда (троика) ҳәа изышьҭаз, иус иахәаԥшны, иқәнага дақәыршәахарц азы.
Ԥачулиагьы иԥсы еивигеит, адҵа иоуз ахьынаигӡаз азы, аха жәамш ааҵаанӡа Қарҭынтәи НКВД аиҳабы Рапава, Рауф иусгьы иаргьы шьҭахьҟа ирхынҳәит, инагӡаны иҭҵаам, аматериал ԥсыҽуп, ашаҳаҭцәа рхыԥхьаӡара азхом, ҳара адырра (хыхьынтәи) излаҳамоу ала, ацәгьауаҩы Рауф Лакоба иаб иеиԥш иаргьы Аԥсны аҿар рыҩнуҵҟа аконтрреволиуциа еиҿкааны иман… Иаҳзаашәышьҭыз аматериал, уи зырҵабыргуа агәылам. Жәамш аҿҳәара шәаҳҭоит, агха ишәымоу рҽеины, ган рацәала иҭҵааны, аорганизациа иалақәаз рҿахәы рҿыхны, русгьы даргьы  еидкыланы иаҳзаашәышьҭырц ҳәа.
Аус аҭҵаара ҩаԥхьа ирҿыцны иалагеит… Аҵыхәтәантәи аамҭазы ҩызцәас иумадаз… лассы-лассы узықәшәалоз ирыхьӡқәаз, ирыжәлақәаз ҳәа хаха-хымш Рауф Лакоба акриҿамҵаӡакәа, аӡыҵәҟьа имыржәӡакәа (дҿаа-ҿаауа, акрысҿашәымҵозаргьы, аӡы сшәыржә ҳәа иҿы ҭбо дышрыҳәоз), рыцҳашьарак рылаӡамкәа ҩыџьа усҭҵааҩцәа (Григориадии Калинини) ԥсеивгахак имҭаӡакәа иҿахәы иҿырхуан.
– Сара сҩызцәа гәакьақәа, аҵыхәтәаны исзаанханы исымоу, Кока Инал-иԥеи, Ҭенгиз Лакобеи, Кәкәша Лакобеи роуп… шаҟантә ишәасҳәарызеи?
– Урҭ  ахҩык рыда аҩызцәа умаӡамзи?
– Ирацәаҩны исыман.
– Уажәы шәзеиҩызцәамзеи, иаԥырхагахазеи?
– Саб дытроцкиступ ҳәа анизырҳәа, сан данҭарк, урҭ ахҩык рыда зегьы сацәажәара иаҟәыҵит.
– Урҭ ахҩыки уареи лассы-лассы шәеиқәшәалома?
– Ҽнак ҳаибамбар ҳзычҳауам.
– Шәанеиқәшәалак шәызлацәажәозеи?
– Ҳабацәа, ҳанацәа… игәхьаагон.
– Шәабацәа штроцкистцәаз, ажәлар рзы цәгьамзар бзиа шырҭахымыз агәра ганы шәыҟаӡами?
– Мап, сара саб бзиа дызбоит. Уи изыҳәан иакәым зҳәо сиаӷоуп. Сара саб ацәгьара аӡәгьы изимуӡацызт.
– Уҩызцәагьы рабацәа рзы уи еиԥш агәаанагара рымоума?
– Ааи, урҭгьы рабацәа бзиа ирбоит, игәхьааганы иҵәуоит.
– Уара излоуҳәо ала, атроцкистцәа рԥацәа шәымацара шәоуп есымша еиқәшәоз?
– Ҳара ҳабацәагьы бзиа еибабон, аус еицыруан. Ҳаргьы ҳанхәыҷӡаз аахыс ҳаиҩызцәан, ҳхала ҳанаанха, еиҳагьы ҳаилаҵәаны ҳаибабо ҳалагеит. Ҳабацәа аныҟаз зегьы ҳарҭахын, харантәыла ҳанырбалак, иҳахьӡаны аԥсшәа ҳарҳәон иҳацәнымхо. Ҳхала ҳанаанха, ҳарзымдырӡозшәа, хара-хара иҳавсуа иалагеит. Саб дыршьит, сан ддырӡит, санду заҵәык лакәын исзаанханы иҟаз, уигьы дҭаркит. Схала саанхеит, урҭ ахҩык рыда сзацәажәо схы наздыскыло аӡәгьы дсымаӡам.
– Уҩызцәеи уареи шәанеиқәшәалак, Асовет мчразы иакәым шәҳәон, шәыцәҳауан. Мап умкын, иуҳәақәоз зегьы иаадыруеит ҳара.
– Асовет мчразы акәӡам, НКВД азы ауп сара сзыцәҳауаз.
– Избан?
– Урҭ роуп сани сандуи ҭазкыз.
– Уҩызцәагьы цәҳауазма?
– Урҭгьы цәҳауан.
– Уаб дыршьит ҳәа уазҳәада?
– Саб данырж ашьҭахь, сан дааҟәымҵӡакәа дҵәуон, есуаха ҳауацәа-ҳҭынхацәа ҳаҩны еизон. Сани дареи еидтәаланы иахьеицәажәоз ауадахь сыҩналар сан илуамызт, излацәажәоз саҳар дшацәшәоз аҟара еилыскааит. Уахык маӡала ашә савҵагыланы ирҳәоз сшазыӡырҩуаз, – «Иаҳкузеи, иҳамчузеи акәымзар, Нестор рыцҳа иԥсра ааны дымԥсӡеит. Қарҭ дахьнеиз ахәшә иҭаны дыршьит… данаарга, санихәаԥш, издырит иҟырҟы чын, иқьышәқәа шьшьаны иҟан, зхала иԥсуа ус дҟалаӡом… Сгәаанагара ҩны, Сталин иахь ашәҟәы дәықәысҵеит… Ҳаццакрым, дызшьыз еилкаахоит», – ҳәа аҳақьым Семерџьиев ишреиҳәоз саҳаит.
– Дызшьыз абри иоуп ҳәа аӡәыр ихьӡ рҳәама?
– Мап, иалкааны аӡәгьы ихьӡ рҳәо смаҳаит.
– Уи уара иахуҳәаауазеи?
– Дызусҭада саб дызшьыз ҳәа, исзымчҳакәа ашә аартны сыҩналеит. Иуаҳазеи, ҳара ус акгьы ҳамҳәаӡеит ҳәа, мап сцәыркит. Аҵәуара салагеит. Умҵәуан… Иахьа ҳара ҳҵәуоит, дара ччоит, аха уаҵәы ҳара ҳаччоит, дара ҵәуарц иҟоуп ҳәа, саншьа Ҳамид сиргәабзыӷит.
– Дара ҳәа дызҿыз зусҭцәада?
– Саб дызшьыз.
– Дызшьыда?
– Сара саб дызшьыз здыруазар, уахаҵәҟьа сцаны иара дысшьуеит.


* * *
– Уара уаб дшытроцкистыз агәра зумгозеи?
Рауф ишьҭахь Кәкәша Лакоба, жәохә шықәса зхыҵуаз, иҿахәы иҿыхра иалагеит.
– Сара исыздырӡом уи ажәа иаанаго.
– Уи иаанаго, уаб ажәлар абзиа иақәшәар иҭахымызт, аԥсҭазаара ҿыц даԥырхаган, аҳратәра ырхынҳәны ҩаԥхьа анхацәа ахәура иҭеиҵарц дықәԥон.
– Уи иашам. Уи мцуп. Саб аорденқәа рацәаӡаны иман, игәы ианаирклак, акы, ҩба ҳәа рыԥхьаӡара салагон… Абарҭ зегьы узҭада ҳәа саниазҵаалак, анхацәа ахәура рыҭгаразы ҭауади-аамысҭеи сырҿагыланы сахьықәԥоз азы исырҭеит ҳәа сеиҳәон. Ииашаӡамзи исеиҳәоз? – ахәыҷы иаб данигәаладыршәа, аҵәуара далагеит.
Рауф Лакобеи уареи лассы-лассы шәеиқәшәозма? – ахәыҷы илабжышқәа, ахаҳәтә гәы зызҭаз аусҭҵааҩцәа ааннакыло иҟазма, ирымбаӡозшәа рыблақәа амса рыхҵаны изҵаауан.
– Есымша ҳаиқәшәон, – игәы ҭыӷьӷьаа аҭак ҟаиҵон.
– Еибышәҳәоз?
– Ҳабацәа, ҳанацәа гәхьааганы ҳаԥсуан, урҭ ртәы акәын ҳазлацәажәоз, иоурышьҭуаз џьаҳшьон, Рауф ҳиазҵаауан, рхабар ҳәа акыр идыруазар ҳәа.
– Иара ишәеиҳәоз?
– Иоурышьҭӡом, иршьуеит ҳәа ҳаиҳәон.
– Шәара ишәҳәоз?
– Аҵәуара ҳалагон.
– Иара ииҳәоз?
– Шәымҵәуан… Иахьа ҳара ҳҵәуоит, дара ччоит, аха уаҵәы ҳара ҳаччоит, дара ҵәуо иҟалоит ҳәа ҳгәы ирыӷәӷәон.
– Ҳара ҳәа ззуҳәо зусҭцәада?
– Ҭенгиз, Кока, сара.
– Избан шәара шәыхҩык мацара шәзеизигоз, уаҳа аҩызцәа шәымаӡами?
– Ҳабацәа, ҳанацәа анҭарк, егьырҭ зегьы ҳкарыжьит. Аӡәгьы ҳааигәара днеиуамызт… Иҳацыхәмаруамызт, иҳацәажәомызт.
– Рауф Асовет мчразы дыцәҳауан, шәаргьы шәыцәҳауазма?
– Рауф НКВД азы акәын дзыцәҳауаз.
– Шәара?
– Ҳаргьы уи ииҳәоз ицаҳҳәон.
– Избан?
– НКВД ауп ҳаибацәаны ҳҟазҵаз… Ҳабацәа, ҳанацәа ҳамхны изгаз… изырӡыз.
– Рауф ишәабжьаимгози Аԥсны аконтрреволиуциатә организациа ҟаҳҵап ҳәа?
– Уи иаанагозеи?
– Ҳабацәа реиԥш ҳаргьы ҳаидгылап… Изныз амҩа ҳаргьы ҳанылап ҳәа шәеимҳәаӡози?
– Ааи, ҳхала ҳанаанха, ҳкаибажьрым, ҳаидгылап ҳәа ҳаиҳәон.
…Уи ишьҭахь Ҭенгиз Лакобеи Кока Инал-иԥеи рҿахәқәа рҿыхра иалагеит. Урҭгьы Кәкәша ирҭоз азҵаарақәа ракәын ирырҭоз, иҟарҵоз аҭакқәагьы еиԥшын, иаҵанакуаз ҳәа еилкаа рымаӡамызт, ргәы ҭыӷьӷьа, иҟаз аиаша рҳәон.
Ахәыҷқәа аԥшьҩыкгьы андырҳәацәа ашьҭахь, дара ишырҭахыз аус еиқәдырҽаҽеит, Рауф Лакоба Аԥсны аҿарацәа еидкыланы аконтрреволиуциатә организациа еиҿкааны иман ҳәа, аполитикатә аара рыдҵаны, мышкгьы Аҟәа иаанымкылакәа, Қарҭҟа идәықәырҵеит. Рапавеи Гоглиӡеи, Қырҭтәылатәи НКВД аҭакзыԥхықәу аусзуҩцәа рус ианахәаԥш, агәынамӡара роуит. Хыхьынтәи адырра злаҳамоу ала, Рауф Лакоба хадара ззиуаз аҿартә-террортә организациа планс, гәҭакыс ирымаз, изеихсны иршьырц изышьҭаз зусҭцәоу иаҳзаашәышьҭыз аматериал аҿы иарбам, абџьар шныҟәыргоз рықәԥҽым. Жәохә мшы аҿҳәара шәаҳҭоит аус ҿыц аҭҵааразы ҳәа, еиҭах ахәыҷқәа Қарҭынтәи ирхынҳәны Аԥсныҟа иааргеит.


* * *
– Ахысшьа ануҵаз шаҟа шықәса ухыҵуааз? – рыхәдақәа хызза, рхы-рҿқәа рхырчааны, рызхарафа-рызхаражә, амла даганы, илакыҵақәа ҵыӡәӡәаа, арахәыц еиԥш дпаӡа, Рауф иқәцәҟьо, иқәҟаауа, ихабабаны еиҭах иҿахәы иҿыхра иалагеит.
– Схәыҷын, исгәалашәом, – аарлаҳәа аҭак ҟаиҵон.
– Иузырҵада?
– Саб.
Саб иҳәацыԥхьаӡа илаӷырӡқәа ҟәаз-ҟәазӡа рҿаархон, аха агәымбылқәа рыла иабаӡомызт.
– Узлаирхысуааз?
– Тапанчала.
– Август мза 12 аҽны ахәылбыҽха НКВД аусзуҩцәа шәышҟа ишнеиуаз ануба, аҩны ашә аркны, шәыҩнамлан акәымзар, сшәеихсны шәысшьуеит ҳәа узрықәмақаруаз?
– Сан дысцәыргар ҳәа сшәеит.
– Уан дышҭаркуаз уара иабоудыруаз, лара иуалҳәахьазма?
– Мап, сан исалымҳәацызт, аха саб дахьжыз маӡала дыҵхны данырга ашьҭахь, ҳауацәа зегьы ирҳәон, бгәыбҽаныз, баргьы бҭаркуеит ҳәа.
– Ашә уадгыланы уанымақаруаз, тапанчас иукыз иарбаныз?
– Саб даныԥсы ашьҭахь сан атапанча слыркӡомызт, иахьысымбаша иҵәахны илыман.
– Атапанча уркны, ашә уларгыланы улыман… Уан иҳалҳәахьеит, уара мап зукузеи?
– Мап, сара усҟан атапанча сымаӡамызт, исҳәоз сгәалашәаӡом, сан дысцәыргар ҳәа сшәаны сыҳәҳәон.
– Аҳәҳәара зеиԥшроу усырбап, – иҳәан, Григориади инапы рҟьаҟьаны Рауф даниҿас, зан лгәыԥҳәыхш зқьышә иқәымбацыз ашьа неиҿашәит.
– Уалга, абра унапы аҵаҩ атапанча шныҟәугоз, – иҳәан Рауф ихәда анааникыла, инацәақәа аакәшеит, убасҟак ипан. Дгәыӷьны аҵыс еиԥш дрымпыҵшәаны дкашәаанӡа иргәаҟра иаҿын хҩык ахацәа.
…Ахәыҷқәа еиларгеит, акәҷара хәыҷқәа реиԥш ргәы ҭырҟьеит, уажә ирҳәо уашьҭан ирымҳәо аҟынӡа инаргеит. Еиҿадыргылт. Рауф атапанча шимаз аабахьан, саб дызшьыз дыԥшааны даласшьуеит, шәаргьы акака ԥшааны ишәысҭоит ҳәа ҳаиҳәахьан ҳәа ддырҳәеит. Зны  идыргәыбзыӷуан, шәнапы аҵажәҩыр шәоуҳашьҭуеит ҳәа иржьон, аҽазны – шәаҳшьуеит ҳәа идыршәон, гәшаҭарак, рыцҳашьарак ҟамҵаӡакәа иаарысуа ирыпҟон.
«Рауф Лакоба ашкол аҿы аҵара ахьиҵоз, аҵаҩцәа агитациа рзиуан, ақырҭуа бызшәа мап ацәышәк ҳәа. Иаб иеиԥш иаргьы милаҭеилыхҩын. Акоммунист партиазы иакәым иҳәон, ажәабжь бааԥсқәа гәареиҵон. Аԥсны аҿар еидкыланы, бџьарла еиқәыршәаны аконтрреволиуциатә террортә организациа еиҿкааны иман. Хықәкыс ирымаз Сталин дуӡӡа иарӷьажәҩацәа руаӡәы иҭархара акәын», - ҳәа, ахәыҷқәа зынӡа рхы иҭамыз, ргәы иҭамыз иалаҟоушәа аара рыдҵаны, жәохәымш ҳәа аҿҳәара ирымаз иҭагӡаны, еиҭах етапла Қарҭҟа идәықәырҵеит. Шықәсыки бжаки ирзырура рзымдыруа (зышықәс наӡамыз ахәыҷқәа рус аӡбара асоциалисттә закәан иаҵанакуамызт), иҭакны ирыман, иаҵанакуа иҟалаанӡа ҳәа рымшқәа ԥхьаӡо. Ус ишыҟаз, Бериа Қырҭтәыла дазымкыкәа, Асовет ҳәынҭқарра зегьы имҽхеикит, ажәларқәа зегьы раб дизылԥхан, даашьҭԥааны, Москва дганы ахыхсаҩ хада иаҳәа ццышә инапы иаиркит, НКВД аиҳабыс дҟаиҵеит.
Қарҭ иаанхаз ахәыҷқәа ирыцҳахәха, ҳаушәмышьҭӡои, аҩныҟа гәхьаагеит ҳәа, еибархьусууа абахҭа иҭаԥсан.
Иҟаҳҵо гәнаҳароуп, ирымаҳкузеи ахәыҷқәа, абахҭа изҭаҳшьуазеи, Қырҭтәылатәи НКВД аҭакзыԥхықәу аусзуҩы Гвишиани ахақәиҭра риҭарц далагеит, иҿагылоз амчқәа рацәаны ишыҟазгьы. Акгьы игӡамызт аара рхыхны иоуишьҭырц, аха дахьымӡеит, Бериа «иааӡамҭа» ахыхсаҩы Кобулов НКВД СССР аусбарҭа аҟәша ҷыда аиҳабы ацәгьауцәа аԥшьҩыкгьы иахьаҵәҟьа етапла Москваҟа амҩа иқәышәҵа ҳәа адырра ҟаиҵан, аҽныҵәҟьа Москваҟа иргеит.
Избан, абасҟак ирӷыӷкны издырбылгьаз баҩ злаӡамыз ахәыҷқәа рус?
Уи ауха Бериа, аизара ашьҭахь, Аԥснытәи обком дахьаадәылҵыз Рауф ҭынхак иеиԥш дыԥхьаӡаны дигәыдхахала, игәы аартны даниацәажәоз, амыждаразы днеизаарын. Ахәыҷ игәаҟра изеиҭеиҳәаз иимырҳаӡозаарын. Иҟыԥсцәа гьалгьало, илымҳацәқәа иқәыжьны дышихәаԥшуаз, игәалашәеит, аамҭала деиларӡыӡо дыршәаны дызмаз 1930 шықәса рзы Нестор Лакоба изиҩхьаз ашәҟәы. Игәалашәацыԥхьаӡа амца ицранаҵон, снапы зҿымҩаазеи абри еиԥш ашәҟәы анызыҩуаз ҳәа ихы ишәиуан. Изыҟаимҵара иҟаз уи ашәҟәы ԥшааны инапы иазыркуаз ауаҩы. Аха, ашьҭамҭа уаҩытәыҩса изымԥшаауа, ибжьаӡны иҟан.
1930 шықәсазы акәын, акалмаҳа ақәырҭра азааны, ала лашара амбо еиханы аҩада ишцо еиԥш, Бериагьы хыхь амаҵура ду ашҟа ахәнаразы иаԥскымҭаны данықәԥоз акәын, аласба еиԥш дкаион, амаҭ еиԥш дҳәазон, ихы иаҭәеимшьоз иарбаныз. Лакоба ишҟа ашәҟәқәа иҩуан. «Акыр иаԥсоу сашьа Нестор Аполлон-иԥа. Сара уара уда сзықәгәыӷуа уаҩ дсымам. Қырҭтәылатәи анапхгаҩцәа аконсерваторцәа, акариеристцәа сара сзы бзиак рҳәараны иҟаӡам. Сҵаадырҟәрыларц иаҿуп. Излеилыскааз ала, иаарласны Аԥсныҟа, уара ушҟа ԥсшьара ҳәа даараны дыҟоуп Аԥаҵа ду. Уи сара рацәак сиздырӡом, сыӡбахә хәарҭамкәа ишиарҳәахьоугьы здыруеит. Аха урҭ раасҭа уара уажәа дшазыӡырҩуа еилкаауп. Суҳәоит ажәаҟәандақәак схуҳәаарц, уара уажәақәа сара сзы имардуанхоит. Саргьы сыԥсы ахьынӡаҭоу исхасыршҭуам абзиара исзыҟауҵо. Л.Б.», ҳәа изиҩит аҵыхәтәан.
Ихашҭхьан уи ашәҟәы атәы, уахык (уаххьа анырфоз аамҭазы иҷкәын Сергеи игәалеимаршәазҭгьы) уаххьафара ишаҿыз… арадио цәажәон ҿааихак амаӡамкәа, Нестор Лакоба атроцкист, аҳәынҭқарра еилеигарц планс иман, Асовет мчра даӷан, Сталини Бериеи ҭаирхарц. Асовет ҳәынҭқарра хыда иаанижьырц даҿын ҳәа иахьиқәӡбоз. Лавренти убасҟак игәы иахәаны дӡырҩуан, абжьааԥны акранифоз зышьҭыбжь цәгьаз ицламҳәаҵәҟьагьы абжьы иҭаацәа ираҳаӡомызт.
– Саб, исзеилкаауам, Лакоба уишьырц душьҭазҭгьы, уда схәарҭам, усыцхраа ҳәа ашәҟәы зизуҩызеи? – ҳәа Сергеи иаб азҵаара ииҭеит, илымҳа кыдҵаны арадио дшазыӡырҩуаз. Игәы аҵаӷара иарбаны аӡәы деихсны, икылжәаны игазшәа, дааикәанарҳәит иҷкәын ииҭаз азҵаара. Иаразнак иԥштәы иԥсахит, ишьа хыҵны ихы-иҿы иқәлан, абаҳҭра алнаҳәазшәа, еилыӷрааӡа иааҟалеит, иланарԥшыга ыԥаны ихы агәҭахьы иҩеиуа, илақәа ҭыҵны ицо, иҿы иҭаз аҿаҵа мҟаҟаӡакәа илбааидан, уара иуазҳәада ҳәа, иҽеиԥсхарчны диқәҳәҳәеит. Убасҟак ибжьы цәгьахеит, иаԥхьа иқәгылаз аҵәцақәеи ачанахқәеи ықәҟьҟьаны икаҳарашәа инышьҭнарԥеит, аҩны аҭӡамцқәа арҵысит.
Сергеи иаб ибжьы дацәшәаны, ииҳәо иҿамшәо, дӡыӷәӡа даанхеит.
– Лау, иухьзеи, ахәыҷы уиқәымчны ушԥеиацәажәои, игәы кыдуршәома? – лҳәан, иԥҳәыс илыцәымыӷханы днеиҿаԥшит.
Инапы шьҭыԥо астол иахьықәыз данахәаԥш, лгәы нҭӡыӡааит, лхаҵа иҟазшьа бзианы илдыруан, игәы иамыхәоз акы аниаҳалак, амшә шьапы еиԥш инапы ахәда ибабаӡа иақәиааны иҟаз ахәы гылон, ала аныцҳауа агыгрыцәқәа гыло еиԥш.
– Иуазҳәада?
– Рауф иоуп исазҳәаз, – иҳәеит Сергеи иԥштәы ихыгга. Иаб уаха еиԥш деилашәо димбацызт.
Сергеи иахь инапы шьҭихыр ҳәа дшәаны, лхаҵа инапы ахәда ашьышьра далагеит (ԥаса убас ала ихлырԥсаауан игәаара), аха аӡаӡ еиԥш лнапы иахакшон ахәыцқәа.
– Ианбауеиҳәеи, дабоубеи? – еиҳа-еиҳа дацралон.
– Сынтәа аԥхын аԥсшьаразы Аҟәа саныҟаз, Рауфи сареи ҳаиқәшәан, ҳшеицәажәоз, саб дытроцкистызҭгьы, уаб уда схәарҭам, усыцхраа ҳәа ашәҟәы зизиҩуаз ҳәа сеиҳәеит.
– Иара иабеибеи уи, изҭада? – ибжьы аҩны зегьы архыџ-хыџуан. – Абыржәы ааигәа саб ихатә архив сеимдо сшалаз, уаб инапала саб изиҩхьаз ашәҟәы збеит ҳәа сеиҳәеит.
Уи нахыс иҷкәын уаҳа азҵаара иимҭеит, акыраамҭа ашәыра иҿаланы дтәан. Ауха изыршомызт, игәы шыԥжәоз лацәеихьшь изыҟамҵеит, ашәҟәы мыжда ихы иҭагьежьуа иҭан. Аԥсра дақәгәыӷуан акәымзар, уи ашәҟәы уажәыгьы иаанханы иҟоуп ҳәа игәы иаанагозма. Ианиҵаз ажәақәа дрызхәыцуа даналага, дарыхьҭашьызшәа аҟәара-ҟәараҳәа аиҵасра далагеит. Ажәа «Аԥаҵаду» ихәда ҵкааны дашьуашәа ибеит. Снапы зымҩазеи, «Аԥаҵаду» ҳәа шԥанысҵоз ҳәа ихы ишәиуан. «Уи ашәҟәы иара ихаҭа имԥыхьашәаны даԥхьар, сара стәы егьыҟам, уара уакәызма сара сыхьӡзыртәуаз ҳәа, сыҟаӡамшәа даасылгоит. Сара соума, анкьатәи иҩыза бзиак, Сибра ицҭакыз даахәмаршәа, уажәы ааскьа «Аԥаҵаду» ҳәа ахьиеиҳәаз даахирҟьан, имаҵура даамхны, ҩаԥхьа Сибраҟа ддәықәиҵеит, издыруада уҟәышханы ухынҳәыр ҳәа иаҳәаны»… – абас дышхәыцуаз гәаҟрыла иршеит.
Ианааша Ԥачулиа идиҵеит, уусқәа зегьы кажьны абыржәыҵәҟьа атроцкист Лакоба иҩны еимыжәда, ихатә архив бӷьыцк аанмыжькәа идәылыжәга. Сара снапала изҩызшәа бӷьыцк агәылоуп, уи провокациоуп. Иаагәылхны, аӡәгьы имырбаӡакәа, уара ухаҭа иааганы снапы иауркыроуп ҳәа.
Ԥачулиа инцәа иажәа ҩбеитәуазма, адҵа ииҭаз али-аԥси рыбжьара инаигӡеит. Архив еилырхааны бӷьыц-бӷьыц еихиршәшәеит, аха изышьҭаз ашәҟәы агәылаӡамызт. Ишимбаз адырра анииҭа, деивысырц егьигымхеит.
Акыраамҭа игәы ҭынчымызт, игәалашәацыԥхьаӡа игәалаҟара бжьнахуан, аха аамҭа рацәаны ианахыла ихаиршҭуа далагеит. Уаҳа игәаламшәаӡаргьы ҟаларын, уи ауха аизара ашьҭахь Аԥснытәи обком дахьаадәылҵыз Рауф диҿамҳазҭгьы. Умшәан, суцхраауеит… Ухахәы хәыцкгьы алымшәароуп ҳәа дицәнымхозшәа ихы анишьышьуаз, инапы ахәда иқәыз ахәы агылара иаҿын. Ибжьаӡыз инапылаҩыра ашәҟәы ахәыҷы ицәеижьи рыбжьара ибжьаҵаны димҵагылоушәа ибон. Уаб иеиԥш уаргьы уџьнышхоит, уҩеидамсроуп акәымзар… ҳәа илахьынҵа «ичаԥон» гәаныла.


Мызкы инеиҳаны Наҳар Дранда дҭакын… Дааганы даанаанрыжь нахыс дырхашҭызшәа, аӡәгьы дизҵаауамызт, иҿахәы иҿырхуамызт, аха иџьеишьаӡомызт, избан акәзар, акамераҿы ицҭакқәазгьы, иара еиԥш, «иргәаламшәақәоз» рацәаҩын, изыхҟьаз ҳәа акгьы рзымдырӡо иҭакын. Ақәиарҭа акәым, шьапыргыларҭа рымамкәа еилаҟҟы, аҳауа рзымхо, ааӡабцәгьа рыхгара иаҿын. Зны-зынла шьапеиҵыхра ҳәа иаадәылыргон, аххы еиқәаҳауа, иара уигьы ҵхыбжьон агәазы акәын адәахьы ианыргоз. Наҳар ицҭакқәазгьы иаргьы аԥхьа ирзеилкаауамызт ашьапеиҵыхра ҳәа ҽынла издәылрымгоз, аха ашьҭахь измааназ рдырит. Убасҟак ауаа рацәаҩны иҭакын, ҽынла зегьы рдәылгара иахьӡомызт.
Зны ҽынла иақәшәеит рыҭгара. Шәнапқәа шәышьҭахь иҟаҵаны, шәыхқәа ларҟәны ҵаҟа шәыԥшуа шәныҟәала ҳәа аканвои дрықәҳәҳәо, ихәхәаӡа ахыбрақәа ирыбжьгаз амҩапа ианцаланы иман дышнеиуаз, армарахьтәи аганахьала аҳәса (абаандаҩцәа) ашьапеиҵыхраз иҭыргаз кҿаргьежьуа иахьдырныҟәоз, Наҳар маӡала аканвои имырбакәа дцәыҵыԥшны дахьрылаԥшыз, Назира дрылагыланы дышнеиуаз ибеит. Лыԥштәы лхыгга, дцәышӡа, лхы лықәыжьны акәын дышнеиуаз. Игәаҵӷа ԥҵәаны инкыдшәазшәа дааҟалеит, убасҟак дрыцҳаишьеит. Аканвои ахарахаԥшра ҟалом ҳәа ргәырҽшаниҵахьаз ихашҭын, дааҟәымҵӡакәа илақәа лыдхаланы, лышҟа дыԥшуан, аха лара уаҳа лхы даамҩахаӡеит. Ԥыҭрак ашьҭахь аҳәса рканвои, шьҭа ишәызхоуп, шәкамерақәа рахь ҳәа дрыҵаҳәҳәан, арахә рыҭра ианҭарцало еиԥш, аҩныҵҟа иныҩнеицалт.
Наҳар ауха шаанӡа лацәеихьшь изыҟамҵеит, шьҭа уара уиа ҳәа иҭыԥ аҿы ииаз дҩагыланы дышьҭеиҵарц даналага (зегьы зныказы изеициомызт, аӡә сааҭк дыцәон, нас дгыланы аҽаӡәы дирион), мап, уара ушьҭаз, сара уаха сзыцәом ҳәа иеиҳәеит. Ишьапы дшықәгылаз иршеит, сара соуп дзыхҟьаз, сара сакәмызҭгьы аԥсҭазаара цәгьа лзыҟаломызт, ҳаибамбаӡазҭгьы,  ҳаибазымдырӡозҭгьы абри еиԥш дақәымшәаргьы ҟаларын ҳәа Назира длызхәыцуан.
Уи ашьҭахь, шәдәылҵ ашьапеиҵыхразы ҳәа аканвои ашә аартны даалагылацыԥхьаӡа, Наҳар игәы ҵысуа далагон, еиҭах Назира дрыцҳахәха дибар ҳәа дацәшәаны, ихы иқәыжьны ҿыцха дыԥшуа иҿынеихон. Аҳәса рыбжьы аниаҳалак, изымчҳакәа ихы ҩышьҭыхны, рылаԥшра далагон, аха уи нахыс лыцәаара џьара имбеит. Дахьимбоз еиҳагьы игәы иҵхон, издыруада дычмазаҩханы дзымгыло акамераҿы ацемент хьшәашәа дықәхазар ҳәа.
Мызки жәеиза мши ихигахьаны еиԥш, умаҭәақәа уманы удәылҵ рҳәан, дааҭганы Қарҭҟа ддәықәырҵеит. Дранда еиԥш Қарҭгьы аӡәгьы  диазымҵааӡо фымз дҭакын. Иара еиԥш акамераҿы ицҭакқәазгьы гәамҵуан, ҳус  мыӡбаӡакәа ҳанбанӡадыргәаҟуеи ҳәа. Шықәсык аахыс ус иҭакқәазгьы ыҟан.
Ҽнак ирацәаҩӡаны акамерақәа иаарҭырган, еицырхәхәа инаргыланы, Наҳар дназлаз троика рус аӡбара иалагеит. Ҩба-хԥа минуҭ еиҳаны иадхалаӡомызт аӡәы иус аӡбара. Хԥа инадыркны жәаба рҟынӡа рықәырҵон. Наҳар иҿы ианааи, Қырҭтәылатәи ашьаус астатиа 58-10 58-11 излаҵанакуала, 10 шықәса уқәҵоуп, иахьа инаркны алагер ахь аетап уаҭаны удәықәҵахоит рҳәан, қьаад бӷьыц хәыҷык (шаҟа шықәса ирҭаз зныз) инапы инадыркит.
Алагер ахь идәықәырҵараны иҟаз зегьы еидцаланы, асолдаҭцәа рыкәыршаны, ақалақь шьапыла иалганы, адәыӷба станциаҿы инаган, аешалон ихианы игылаз (Столыпин ихаантәи авагонқәа, арахә зламҩаныргоз) аӡәаӡәала иԥхьаӡаны, инҭаҵаны ашәқәа нархадыркит.
Ирыманы амҩа иқәлеит, иахьыргоз ҳәа аӡәгьы издырӡомызт, авагонқәа уажәы-уажәы инеидыкшало, шьаҿацыԥхьаӡа иаангыло, иныгәнысуа, игәыԥҵәагаха иаманы ицон.
Амҩа нҵәаӡомызт. Наҳар дызҭаз авагон 63-ҩык еивҵаҟҟы иҭарцалеит. Аԥхьа иҭалақәаз 30 қәиарҭа иамаз аҭыԥ аанкыланы иқәиеит, 33-ҩык ақәиарҭа змоуқәаз ҵаҟа ииеит. Ҵәыцак аӡырҟәандеи хышә грамм ачеиқәаҵәеи ракәын уахыки-ҽнаки ирырҭоз. Аӡыржәтә ҟырҟы рцәаакыгас ирызхомызт, уигьы уахыки-ҽнаки рахьтә зынзаҵәык акәын ианроуаз.
Абахҭаҿы аҵкыс рыԥсҭазаара цәгьахеит амҩа ианықәыргала.
Знык абра ҳҭамԥсыкәа ҳҭыргааит, ҳахьдәықәырҵалакгьы иахьеицәоу ҳашԥананагари ҳәа ианҭакыз агәаанагара змаз, уа ҳаныҟаз ҳазҭамԥсызеи рҳәо аҟынӡа инеиит. Амҩа мыжда нҵәара ақәӡамызт, аԥхьа амшқәа рыԥхьаӡон, нас амчыбжьқәа, уигьы азмырхакәа, амзақәагьы еиқәыло иалагеит. Зегьы раҵкыс зыхгара рзыцәгьаз астанциақәа рҿы ҩба-хԥа мшы ианааныркылоз акәын. Амҩа ианықәыз џьара ҳауа хәыҷык авҵышәшәаны иҭасуан. Уи дара рзы ԥсеиқәҳәалаган, аха иззаӡа ианаангылалак, аҳауа аиуа зеиуоу рмоуӡо, иҭахәаҽны аԥсра иалагон. Шәуаами, шәанаџьалбеит, ҳхәаҽуеит, ашә ывҵрааны ма аҳауа ҳашәҭа… Аҳауаҵәҟьа шәеигӡома ҳәа доусы дахьгылаз ишимчыз авагон асра далагон, аха рыбжьы заҳауадаз, ҽмырҳа-ҽмырдагәа ҟарҵон. Рхәы рырҭарц ианааҭалалак, иџьашьахәын абаандаҩцәа иҟарҵоз, афатә акәӡамызт изышьҭаз, аԥсыӡ аӡы зҵабаз еиԥш, рҿқәа аартны, зегьы ашә ахь иҩуан, иахьынӡаҵрааз ҳауак ҳзылбаадозар ҳәа. Рхәы аазгоз аканвоицәагьы еиԥшымызт, зегьы дреицәан асержант кьаҿ, қыдсаҟәак аахҵәаны асолдаҭ маҭәа ашәуҵар еиԥш, ихи ишьапи ахьыҟаз узеилмырго, деимиааны дышәпан, илақәа ажьаӡа рыхтатала, иԥынҵа хаккала ажәҩан иаҵаԥшуа, ашә аавҵрааны данаалагылалак нахыс, ашьа иҿыҵуан, иҿы иааҭашәоз рықәҳәацәаны, алақәа рхәы анрырҭо еиԥш, иршәны ирымҵаижьуан. Аҳауа ҳзылбаадозар ҳәа игәаҟуа ашә ашҟа ишааскьоз анибалак, иаразнак иныдыжьланы иаиркуан… аҳауа цқьа рфар ҳәа дшәон. Уи дзыԥсахуа асержант даара дқәыԥшын, иҟазшьа зынӡа аҽакын. Абаандаҩцәа рацәажәара азин имамызт, аха ирыцҳашьаны дрылаланы рхәы рзишон, авагон дахьынӡаҭаз ашә ҟьаҟьаӡа иаартны иаанижьуан, аҳауа цқьа ҭаирсуан, рыԥсы реиваиргон. Егьи «Қыдисаҟә» (абаандаҩцәа ус хьыӡшьарас ирҭеит) мҳаҵәк-мҳаҵәк еиҳаны аӡы риҭомызт, излааигаз абжеиҳара шҭаз аҽырҳәа ахы ларханы икеиҭәон. Ақәыԥш ириҭоз анырзымхалак, ҿымҭӡакәа дхынҳәны дцаны еиҭарзааигон. Абас шыҟаиҵоз Қыдисаҟә ибон, аиҳабы иҿы ицәгьа иҳәеит. Уи нахыс ақәыԥш ила аҭаԥшырагьы рмоуит, иҟалап имаҵура дамырхызар, мамзаргьы даҽа вагонк ахь диаргазар.
Қарҭынтәи амҩа ианықәыргалаз раԥхьатәи амшқәа рзы авагон еицҭарҵаз абаандаҩцәа аӡәи-аӡәи зеибадырӡомызт азы еицәшәаны еицәажәаӡомызт, рыҿқәа аӡы рҭаҭәаны идыртәазшәа, инеиҿаԥшы-ааиҿаԥшуан, ргәы аартны рхьаақәа рызҳәомызт, изҭиуази изымҭиуази еилибамкаацызт. Хымш-ԥшьымш аныбжьыс, ажәа еибымҳәаӡакәа, зегьы рлахьынҵақәа шеиԥшыз еилибакааит. Наҳар аԥхьа иҭалақәаз дреиуан азы ақәиарҭа аҭыԥ ылихит, аха аарлаҳәа зыԥсы ҭакьакьаз быргк, хыхь аҭыԥ змауз, дхәахәаӡа ҵаҟа дышьҭан, даара игәы дрыцҳанашьеит, дыргыланы, дҩаган иара ҵаҟа дылбааны аҭаҳмада, дахьиаз дышьҭалеит. Ивараҿы иара иқәлаз ҷкәынак диан, амҩа иаақәлазар аахыс иҿы ааихыхны ажәак иҿыҵымшәацызт, игәы ҩарханы аҭуан даҵаԥшуа, хәыцра хьамҭак дҭагаланы даман, илахь даара еиқәын. Зылахь еиқәымдаз, имгәырҩодаз, аха иара дагәылахалаӡаны дакын. Наҳар уи аҷкәын авагон иҭаланы зегьы рҭыԥқәа анааныркыла инаркны дгәеиҭеит, дахьихәаԥшуаз ибон қәрала рацәак шеиҩрымгоз, егьырҭ иааҭаз зегьы дара аҩыџьа раҵкыс еиҳабацәан. Днеины ивараҿы данықәиа, даахьаҳәны днеиҿаԥшит, акы иеиҳәарц аҟара шиҭахыз иблақәа ирхубаауа, аха игәы иҭеикыз дахьхәызшәа илаҿимҭит. Уи аҷкәын агәабани ахчи иман, иара еиԥш измақәазгьы маҷҩӡамызт, Наҳар ицәа иадыз имаҭәа ҵаӷақәа раамҷыдарахаз акгьы имамызт, ахчы ацынхәрас ихы инапқәа наҵаиԥсеит. Уи аҷкәын дымцәажәаӡакәа, ихы иаҵаз ихчы абжа ааҵыхны, Наҳар ишҟа инаскьаго, блала иирбеит, уаргьы саргьы иҳазхоит, ухы ықәҵа ҳәа.
– Даара иҭабуп, – иҳәан, Наҳар игәыла ҿыц ауаҩра иҟаиҵаз игәы иахәаны днаиацәажәеит.
– Узхаҭабуазеи? – раԥхьаӡа акәны иҿы ааихихит, ибжьы гәаҩаӡа, иқәра иузадымкыло иҟан.
Адәыӷба ҭагәҭасуа, инкыдҳала-аакыдҳало, игәыԥҵәагаха, нҵәара ақәӡамкәа амҩа ианықәха, иеидиалақәаз уажәы-уажәы рыхқәа неидыкшало, ргәаҟрақәа неиҭаҳәа-ааиҭаҳәо аицәажәара иалагеит, ҳара ҳҽымшьыкәа аамҭа ҳазшьуазар ҳәа. 
– Сара Мухран сыхьӡуп, Қарҭтәуп.
– Сара Наҳар сыхьӡуп, Аԥснытәуп… – хчык зыхқәа еицықәҵаны иеидиалаз аҷкәынцәагьы еибадырын, аицәажәара иалагеит.
– Сара Аԥсны бзианы издыруеит. Санду даԥсуоуп. Санхәыҷыз есыԥхынра лышҟа сыргон, Мықәтәуп.
– Ҳаицәтәымуаамзаап. Ҳара ҳҿы ажьрацәара ахала аҽаԥшаауеит, рҳәоит. Убома ҳшеиқәшәаз?
– Уи саргьы издыруеит, аԥсуа жәаԥҟа бзиоуп.
– Мухран, шаҟа шықәса урҭазеи?
– Жәаба, – луанытә даақәыԥсычҳаит.
– Саргьы жәаба сымоуп.
– Иззы?
– Сыздырӡом.
– Саргьы исыздырӡом.
…Акы, ҩба ҳәа иааԥхьаӡаны хымз нҵәеит амҩа ианықәыргалаз аҽны инаркны. Уажәымзар-уажәы ҳнеиуеит, зынзаҵәык ҳналбааны дгьылк ҳнықәгыланы, жәҩанк ҳнаҵаԥшындаз ҳәа игәаҟуан. Иаангылацыԥхьаӡа, ҳаазар ҟалап ҳәа ихьышьарххо иҩагылан, рылақәа ҭырхаха ашә ахь аԥшра иалагон. Аха адәыӷба андәықәлалак, ргәы каҳаны, ршьамхқәа нарыҵаҟәлон. Макьаназ ахьҭа ыҟамызт, убри акзаҵәык акәын ԥсҭазаарас ирымаз. Ишнеиуаз ахьҭа ахьыҟаз аҵаа тәыла ианалала, иқыџь-қыџьуа, ахьҭа рзымчҳауа иалагеит. Ҳалгеит, ҳара ҳтәы ҳәа егьыҟам, амҩа ҳақәыршьырц азоуп ҳзықәыргалаз рҳәан, бжаҩык аԥсра рҽарҭеит. Иаҳфо ҳафоит ҳәа, ирырҭоз ахәыҷгьы мап ацәыркын, акрыфара иаҟәыҵит.
– Аа, абаақәа, шәгәы кашәмыжьын, шәхацәами! Ҳақәымшәар акәын, аха ҳанақәшәа иҳачҳароуп. Иааирас иҟоу ачҳароуп, – иҳәан, убри аамҭаз зуаҩыбжара иҭагылаз хаҵак ашырҳәа даарылҵын, авагон агәҭа даагылт. Итәазгьы, игылазгьы, иқьуазгьы, иӷызуазгьы, зегьы ишҟа инхьаԥшит. Аҭуан ихы аҵасуама уҳәо аҟынӡа даун, уаҩаԥшьк, илақәа ахьшь еиԥш иҭыԥхаауа, ар рхы ҭызго аӡә иеиԥш ибжьы ҿацаӡа. – Агәкажьра хаҵарам… малаҽыршьыгоуп. Шәымшәан, ишыдыдуа қәа леиуам, – ҳәа гәаҟрак, гәырҩак инмырԥшӡо дцәажәон. – Ҳара ҳаҳәсам, ҳхацәоуп. Аԥҳәыс лоуп алаӷырӡ казыԥсо, уи ауп бџьарс илымаӡоугьы. Ахаҵа изы бџьарс иҟоу агәоуп. Шәхы шәҩах, уаҩы дызнымиаӡац шәаниазшәа шәҽыҟашәымҵан, ҳагәқәа еиқәаҳҳәалап, ҳгәаҟра ҳхаҳаршҭып, ахаҵара ҳалацәажәап, ҳаҽҳарӷәӷәап! – иажәақәа мыцхәымызт, аха атапанча еиԥш иҭҟьон.
Изыԥсоузеи абри еиԥш аамҭазы ахаҵа ӷәӷәа иажәа. Уи данцәажәа ашьҭахь, зегьы ԥсыԥхак-ԥсыԥхак рылалазшәа иааҟалеит. Авагон аԥсҭазаара иманы дҭалазшәа иаалахҿыххеит. Ирдыруаз, ирҳәоны ираҳахьаз ахаҵара иалацәажәо иалагеит. – Узықәшәо ухы анумраалар ада ԥсыхәа аныҟамла ишԥаҟауҵои? – абриаҟара ишгәаҟуазгьы лафк ҳҳәоит ҳәа зҽазызкуазгьы ҟалеит. Сара ԥҳәысҳәара санцаз исыхьыз шәасҳәап ҳәа, хаҵа кьаҿк (дышлафҳәаҩыз ҩашьомызт) араҟа акәымкәа аҽаџьара иуаҳар акьатеиԥҵәага реиҳәеит. Аха иара абраҟагьы рхы-ргәы аархашҭны, аҟырҟырҳәа иааччақәазгьы ҟалеит. Имҳәаӡар ирыбаргәыз.
– Убри аамҭаз, ашә аартны, рхәы иман даалагылт «Қыдисаҟә» ҳәа изышьҭаз аканвои. Абаандаҩцәа рыԥсы ҭаланы иччошәа аниба, ихы-иҿы еиқәаҵәахеит, илақәа ашьа рхыҵәалт, шәсырччап сара ибзианы иҳәан, ахәы иааигаз рымҭаӡакәа, шьҭахьҟа иманы дцеит, рҿыҵа аӡы аауа игыланы ишихәаԥшуаз.
Рхы амыждараз иччозаарын, уи нахыс уаанӡа ироуз рхәы абжа-абжа агырханы ирзааиго далагеит. Усҟангьы ԥсымышьҭыгак акәын ироуаз, уажәы иара уигьы абжа анагдырха, рыӷрақәа ҭаҩо иалагеит. Мышкы-ҩымш цәгьала ирхыргеит, иахьа акәымзаргьы уаҵәы инагӡаны иҳарҭо ишԥаламгари ҳәа, аха ргәыӷра башахеит, ахымш рҽынгьы ус ианааига, ирзымчҳаит, ҿаҵак-ҿаҵак иҳамҵауԥсо уара ифала, ҳара амла ҳҽарганы ҳҽаҳшьуеит рҳәан, мап ацәыркит, рызегьы ргәы кыдгыланы. Ишәҭахымзар, афаха анцәа ишәимҭааит, иҳәан, дыцәҳа-шҳауа иманы дцеит. Уи ашьҭахь хаха-хымш уаҩԥсык дрыдымҵаалеит, амла иаганы абжаҩык ахьтәаз изымгыло иаанхеит. Станциак аҟны адәыӷба анаангыла, авагон кылжәаны иргарашәа, иасуа иалагеит, рыбжьы цәгьахеит, «аешалон аиҳабы» ҳәа рызегьы еицҿакны иҳәҳәон. Амла иаргәаҟны иҳәҳәоз рыбжьы анеиқәымтәаӡа, ишәҭахузеи, шәзыргәаҟуазеи ҳәа, ашә аартны даалагылт аешалон аиҳабы ихаҭыԥуаҩ алеитенант, изыргәаҟуаз акгьы изымдырӡозшәа иҽыҟаҵаны. Хымш ҵуеит ахәы ҳаҭара даҟәыҵижьҭеи, амла ҳарганы ҳаишьырц даҿуп ҳәа изашшит аканвои Қыдисаҟә. Шәҽеиқәышәк, шәызхара афатә шәырҭо сара шәҟасҵоит ҳәа агәыӷра рыҭаны дцеит. Ииҳәаз наигӡеит, сааҭкгьы бжьымсыцкәаны шаҟа рзыфоз ача кәамԥеи уалыр жыцәк азна аԥсыӡ-сса рҵәи ааганы ирырҭеит. Хаха-хымш аҿаҵа лбаазымдацыз, иҳагрыжьыз зегьы еизганы иҳарҭеит ргәахәын, ачеиқәаҵәеи аԥсыӡрҵәи (ачеи аԥсыӡи еидкыланы ианҭаркыз аахыс ирбахьазма) иаханы афара иалагеит рызегьы, ахаҵа ҳаракы ида. Уи инапы нагӡаны акы даламкьысӡо дхәыцуа дтәан, нас ашырҳәа дҩагылан, аԥсыӡрҵәы зҭаз ауалыр днахаххын, ишәызхоуп, уаҳа шәымфан, иҳәан ҿааиҭит. Изахьӡузеи ишәымфан, уажәоуп ҳаналагаз рҳәан, аууы ааилдыргеит. – Ишәымфан ҳәа шәасҳәеит. Исҳәо шәшәырҳа, акәымзар ишәыхьуа жәдыруама?.. – иҽырцәгьаны срацәажәоит ҳәа ибжьы анааҭига, изыҵҟьеит, ииҳәарц ииҭахыз идмырҳәеит, ҳара иаҳҿамҵакәа зегь уара иуфар уҭахуп рҳәан, ауаа млашьқәа деимыжәжәа дыргарашәа игәыдлеит.
Иамуӡошәа аниба, ауалыр ахаҭа рымсхуеит ҳәа дамҵасны икит. Усҟан ауп зынӡа хыла-гәыла авагон аадырҳәрашәа ианеилала.
Иҟалазеи, ишәыхьзеи, шәзеибафозеи, меигӡарахда шәхәы шәаҳҭеит, ишәзымхозар, ишәҳәар, еиҭашәзааҳгоит ҳәа иҽыргьангьашны дааҩналт алеитенант рышьҭабжь аныцәгьаха.
Аԥсыӡрҵәы зҭаз ауалыр инапқәа акәыршаны, ишәҿасҵом ҳәа дрықәҳәҳәо, уи ахаҵа аӡәгьы амԥан днаимышьҭуа дшахагылаз аниба, уара уоума абри авагон аҩнуҵҟа аҭынчра еилазго, уажәыҵәҟьа уганы уҭыԥ уқәсҵап сара, иҳәан, имахәар днамҵасны, даанкыланы дима иҿынеихеит. Ауалыр анраӡа, зегьы ахеибаҳәаны аҭасра иалагеит. Ахаҵа ҳаракы иханы, ддәылганы, ашә аҟынӡа днаргахьан еиԥш, даахьаҳәын, иҟашәҵо шәахьхәуеит, шәара ахәашақәа ҳәа ибжьы ҿацаӡа инарықәиргеит. Уи иреиҳәаз раҳауа иҟазма, цыракгьы аанмыжькәа иҭаз зегьы рфеит.
Наҳар, уи ахаҵа ддәылганы данырга нахыс, ауалыр ааигәа дымнеит, убасҟак ицәымыӷхеит дрылганы дахьыргаз. Ҳгәы каҳажьрым ҳәа дрылагыланы данцәажәоз аахыс изхәыцра даҿын. Џьара дибахьан, иидыруаз аӡә иакәын, аха иага ҟаиҵандазгьы дигәаламшәеит.
Амч ду имоуп, дҳақәԥаны, ҳхәы зегьы ҳамхны иара исфоит ҳәа даҿын, акәымзар иаанагоз уи ахаҵа иҟаиҵоз ҳәа, рызхара ыфаны  ианаатәа, иныӡбара иалагеит. Уи еиҳагьы игәы инархьит Наҳар, ус зҳәақәоз иҽрылагаланы аҭак риҭомызт, аха абас зыҟаиҵоз акы ишазҳәаз ишамааназ аҟара идыруан. Наҳар акрыфара данаҟәыҵ, Мухрангьы даҟәыҵит. Аҩыџьагьы уи ахаҵа изхәыцуа, ҿымҭ-ԥсымшьа еидиалан.
Хаха-хымш идырчгоз ауаа (лацәеихьшьгьы ҟарымҵаӡеит) ҿаҵак ачаӷьа зыӷраршәымыз цәашьас ирымаз, иагьыргәалашәомызт. Рызхара анырҿарҵа иаразнак ацәа иагеит. Ианааԥш, убасеиԥш ӡышарак ҳәа рызцәырҵит, абыржәыҵәҟьа аӡыржәтә анырмоу ишынаҿыԥсаара, аха адәыӷба ацара иаҿын, иаагылаанӡа аӡыржәтә шрырымҭоз рдыруан. Адәыӷба аанҿасырҭақәа рҿы акәын аӡы ахьыддыржәуаз. Рыҿқәа ҭабо, адәыӷба абжьы рлымҳақәа кыдҵаны иазыӡырҩуан ианбаангылои ҳәа, аха цас иауазшәа, уаанӡа шьаҿацыԥхьаӡа инкыдҳало, иаангылоз уажәы иаанымҿасӡакәа, иқәҳа ацара иаҿын, дара еиҳа-еиҳа иҿажәкуан. Бжаҩык рыбзқәа рҿы иҭаҩеит, изымцәажәо аҟынӡа инанагеит. Адәыӷба цон иқәхысаа, избодаз, изаҳауадаз ари авагон аҿы ауаа ҿажәкны ишыԥсуаз. Ҳара агаӡақәа, ҳара аилымгақәа ҳзизымӡырҩызеи уи ахаҵа ҳаракы, аԥсыӡрҵәы заҳҿеимҵоз, иҳазнауаз идыруазаарын… Даҳзеилымкааит, иҳәатәы хаҳҵар абас ҳахьуазма ҳәа иахьгәаҟуаз уажәы-уажәы дыргәаладыршәон.
Рыԥсы ҭымҵит, уаҳа егьрыгымхеит, аӡышра еиӷрыблаа ишагоз, адәыӷба ааҟәараҟәанҽан, станциак аҿы иаангылт. Зегьы ашә ахь идәықәлеит, аӡыржәтә ҳарҭозар ҳәа, аха уаҳа умԥсуандаз, рымԥын уаҩԥсык дықәломызт. Иахьынӡагылоу ианҳарымҭа, идәықәлар зынӡа ҳнеиқәынҵәа ҳцоит рҳәан, ашә асра иалагеит, аӡба, аӡба ҳәа еибарҳәҳәо. Уаҩ данымааиӡа, иҿжәаны ирго иалагеит… Уигьы аӡәгьы иимырҳаит. Абас игәаҟуа ишыԥшыз ҩаԥхьа адәыӷба андәықәла, аҳәара уадаҩуп ишыҟалаз, аҭӡамцқәа иркыдхон, рылақәа амца рхыланы еилагон, рыӷызбжьы уаҩы игәы ҭнашьаауан. Анаҩыстәи аанҿасырҭа аҟынӡа рыԥсы злеиқәхаз џьашьатәуп. Убасҟан ауп аӡыржәтә анрырҭаз. Аӡыржәтә ҳәа ирырҭаз ӡытҟәан, ухыԥшылар ихәынгашьаны ажәра акәым, ушьапыҵәҟьа узалаӡәӡәарымызт, аха ицқьам, ицқьоуп ҳәа акы аԥыркаауа иҟазма, ма рыла иабозма, иаҵашьшьы аӡыхь еиԥш иржәуан…
Уи ашьҭахьгьы рхәы анрырҭоз еиҭах уалырк азна аԥсыӡрҵәы рзааргеит, ианырба, рызегьы аҳәҳәара иалагеит, абыржәыҵәҟьа идәылганы ижәга, иҳашәмырбан ҳәа.
Рӡышра анеиқәдыртәа, рыԥсқәа рылаланы ицәажәо ианыҟала, уи ахаҵа ҳаракы деиҭаргәаладыршәеит. Аа, дзакәтә хаҵааз, ҳара ҳаилымгара дахҟьаны, дҳалганы дыргеит. Изыруз здыруада ҳәа даара хьаас дҟарҵеит.
– Уара, уи ахаҵа ҳарак дызусҭоу ҳәа аӡәыр акыр жәдыруама? – дҵааит алаф ҳәаны амыждараз изырччаз ауаҩ кьаҿ.
– Дҳамдыркәа, уажә даабама, Шьаиб Сабуа иакәымзи, Гәдоуҭатәуп. Иареи сареи қыҭак  ҳаицалҵит. Ахәаша дсывганы дыргеижьҭеи сыбжа сымҵызшәа саанхеит, – иҳәеит зықәрахь инеихьаз хаҵак, зхы знапы аҵаргәаны итәаз.
Шьаиб Сабуа ҳәа ихьӡи ижәлеи ааидкыланы ианиҳәа, уи абырг Наҳар иаразнак дааигәалашәеит. Ҩынтә дибахьан. Аԥхьа Ахра ԥҳәыс данааигоз ачараҿы ҭамадас дыҟан, ашьҭахь – Аԥснытәи ақыҭанхамҩа аусзуҩцәа реизараҿы. Ихамышҭуа ихаҿы иаанхеит аизараҿы уи иқәгылара. Ачаи аперспектива ду шамоу, аха макьаназ аплантациақәа шмаҷу, ирацәаны ишылаҵатәу иалацәажәон. Иара дҩагылан, ачаигьы бзиоуп, аха иаҳхаҳаршҭрым, Аԥсны курорт ҭыԥуп, ҳадгьылқәа маҷуп, ҳреигӡап, ҳреиҷаҳап, Асовет мчра шьақәгылеижьҭеи, есышықәса ачаирҭақәа рылаҵара ҳаҿуп. Абас ҳаанымгылаӡакәа ҳҿынаҳхар, жәаба-жәохә шықәса рыла Аԥсны зегьы чаирҭахоит, анхацәа рыҩнқәа иаарыдгылоит, изымҵысуа ачаи рыкәшаны иакуеит. Рырахә ахьдырҳәуа рымамкәа, нхарҭа ҭыԥк ыҟамкәа, рқыҭақәа кажьны ақалақьқәа рахь имцар ада ԥсыхәа рмоуа иҭаҳаргылоит анхацәа. Сара сақәшаҳаҭым Аԥсны иамоу ачаирҭақәа аҽа 2.500 гектар рыцҵахароуп хышықәса рыҩнуҵҟала ҳәа иахьа иҳадаҳкылараны иҟоу ақәҵара. Ажәалагала ҟасҵоит аплантациа ҿыцқәа рыҟаҵара аанкылахарц азы. Аԥсны ԥшӡа хәыҷы ҳаиҷаҳап, ашьамдгьыл хаҳшьаарым, ҳара ҳашьҭахь игыло абиԥара ҳақәӡбо иҟаҳҵарым» ҳәа Нестор Лакоба ииҳәахьаз ҳгәалаҳаршәап. (Усҟан Нестор Лакоба дыԥсхьан, аха ажәлар раӷа ҳәа ахьӡ бааԥс ихырымҵацызт.) Иажәа ҳәаны данаалга (Наҳар игәалаиршәон), азал аҿы итәаз рнапы еинырҟьеит, иашоуп, иашоуп ҳәа абжьқәа рылыҩуан, аха апрезидиум иргәамԥхеит, игәы иҭаз нагӡаны идмырҳәеит. Иҟалап усҟантәи иқәгылара акәзар дзықәдырӡыз. Шьаиб уи аамҭаз Аԥснытәи ЦИК аҟәша деиҳабын, ажәлар рҿы ахьӡ-аԥша иман. Жәибжь шықәса анихыҵуаз инаркны абџьар аанкыланы ахақәиҭразы дықәԥон (Маикоп, Армавир, Тҟәаԥса). Деникин ир дырҿагыланы. 1917 шықәса инадыркны 1921 шықәса Март 4 азынӡа Аԥсны Асовет мчра аагаразы ашьа каиҭәахьан, аменшевикцәа драбашьуан. Иеиҭаиз Аԥсны раԥхьатәи амшқәа инадыркны игәы ацԥыҳәаны амаҵ азиуан. Гәдоуҭатәи араиком партиа ақыҭанхамҩа аҟәша еиҳабыс даман, уи ашьҭахь акыраамҭа араионтә милициа напхгара аиҭон…
«Уара уоуп абри авагон аҿы аҭынчра еилазго ҳәа, уаҩыс дымшьаӡакәа, игәҭасуа, дҳалганы дыргеит. Изыруз здыруада?» - игәы хьыблаауа дышизхәыцуаз, - Наҳар, избоит хәыцрак уҭагаланы ушамоу, аха уажәыҵәҟьа сара сзызхәыцуа ҳахьнаргаша ҳаннаргалак, уареи сареи ҳаиҟәыргар ҳәа ауп. Сара уи даара сацәшәоит. Убасҟак сушьцылт, ҳаиҟәыргар сзычҳауам, – иҳәан, ихы наидиҵеит.
– Избан, ус угәы изаанагозеи, Мухран? Сара уи зынӡагьы сазымхәыцӡац, ҳаицааргеит, ҳахьнаргогьы џьарак акәзароуп.
– Мап, Наҳар, ус иҟаӡам, шықәсык аԥхьа сҩыза гәакьак дахганы, аҵааршә дгьыл ахь ддәықәырҵеит. Ашәҟәы исзиҩыз аҿы абас аҳәон: «Кавказаа ҳрацәаҩӡаны ҳаицын, ҳахьнаргаша аҭыԥ аҟынӡа ҳнаргаанӡа. Ҳааит рҳәан, авагонқәа ҳрылбаацаны, ҳаицырхәхәа ҳдыргылт. Кавказаа ҩыџьа еицны калониак аҿы еицыҟалашьа рымаӡам рҳәан, ҳаԥсаҟьаны ҳаршеит. Сара сахьыҟоу акалониаҿы схала заҵәык соуп, Кавказтәык дсыцызҭгьы еиҳа сгәы сырӷәӷәон» ҳәа.
Наҳар даара ицәымыӷхеит иаҳаз. Мухрани иареи ааиҟәыргазшәа игәы ааҟалеит. Урҭ гәаҟуа амҩа иахьынӡақәыз мышкы акәмызт, мызкы акәмызт, еишьцыланы, аишьцәа реиԥш еизааигәаханы иҟан. Иҿажәкны, ианыԥсыҵәҟьозгьы аӡы анрырҭа, аԥхьа уара иужәыроуп ҳәа еихӡыӡаауа, аӡә иаԥхьа егьи ижәуамызт. Рҿаҵа хәыҷқәа еиҩыршон. Ҽнак аканвои Қыдисаҟә абаандаҩцәа рхәы иманы дахьааҩналаз, Сабуа дабажәгеи ҳәа Наҳар дҵааит. Уара убаандаҩуп, азин узҭада азҵаара сыҭара, иҳәан, дгәааны ихәы иимҭеит. Аканвои ддәылҵны данца ашьҭахь, Мухран иоуз ахәы абжа ааиҩшаны Наҳар ииҭеит.
…Мухран Дгебуаӡе Грузаарыхпроект аҿы аус иуан архитекторс. Абаҩхатәра ду змаз, изызҳауаз аӡәы иакәын. Москватәи архитектуратә институт далгахьан. Аԥхьа аҟазарҭа №1 хадара азиуан, аҵыхәтәан аусбарҭа аиҳабы ихаҭыԥуаҩыс дҟарҵеит.
– Исҭахӡамызт хаҭыԥуаҩыс аҟалара, аҟазарҭа бзиа избон, уахгьы-ҽынгьы аусура саҿын, саадәылҵыр зегьы сцәыӡуазшәа збон, - амҩа иахьықәыз зегь реиԥш иаргьы игәаҟра атәы Наҳар иеиҳәон.
– Аиҳабы Давид Логиноз-иԥа имуит, сара уаҵәтәи амшгьы сазхәыцуеит, есқьаангьы сыҟоу џьушьома, қәралагьы смаҷӡам, сара сышьҭахь ҳусбарҭа напхгара азҭаша иахьазы уара уда аӡәгьы дызбом, - ҳәа схы-сгәы дҭалт. Деиҳабын, ииҳәоз акәҵәҟьаз џьысшьеит, ихаҭыԥуаҩыс саныҟала, еиҳагьы сизааигәахеит, аԥхьа угәы иаанагозеи ҳәа дсазымҵаакәа, саламырхәыкәа зҵаарак иӡбуамызт. Уҽиумҭацәан, игәра умгацәан, уи акы иҳәоит, аха аҽакгьы идыруеит ҳәа сазҳәақәозгьы ыҟан, аха рыгәра сымгеит, исыҵашьыцны асал ҳабжьарҵарц иаҿыз џьысшьон, слашәхеит. Уи ауп исыхьыз. Дидубе акомплекстә ргылара апроект аус адулара саҿын… Саҿызижьҭеи акрааҵуан, салгаразы акгьы сыгӡамызт, изныкымкәа аҟазарҭаҿы днеины иара ихаҭа ибахьан. Шықәсык инареиҳаны аус зухьан ихаҭыԥуаҩыс, ҽнак, снаидиртәалан, уусумҭа уанбалгои ҳәа дсызҵааит. Имаҷӡаны исзаанхеит, лассы салгоит ҳәа иасҳәеит, акыраамҭа ихы быӷ-быӷуа, ҿымҭӡакәа дтәан, акы шиҭахыз аҟара сырдыруа, аха изымҳәо. – Алгараз уалгашт, аха аԥсҭазаараҿы ахархәара амоуӡакәа, ақьаад аҿы иаанхар ҳәа сшәоит, - иҳәеит аҵыхәтәан. – Избан?! – иааџьасшьеит. – Иҟоу умбои, аргылара дуӡӡа апроект аиҳабыра ишьақәдырӷәӷәароуп, иааныркылар алшоит. – Ишԥа, апроект хәарҭам ҳәа ахәшьара арҭарцу? Избахьоу архитекторцәа зегьы исыддырҽхәалоит… – Мап, мап, ус акәӡам ишыҟоу, – сажәа анагӡаха сымҭакәа саанкыло, – макьана уҷкәыноуп, убаҩхатәра ахьынӡаҳараку ҳаздырам рҳәар ҟалоит, ахьӡ-аԥша змоу архитекторк соавторс дҟоуҵар, аӡәгьы изаанкылом, – иҳәеит уи, ила ааихмырсыӷьӡакәа, иахысҳәаарызеишь ҳәа дысҿаԥшуа. – Сара сырҿиамҭа ауп, иҟаҵаны салгахьеит, соавторс аӡәы дышԥашьҭысхуеи, насгьы уи еиԥш зхы иаҭәазшьо иҟада ҳусбарҭаҿы, – сҳәеит, абас сларҟәны дахьсацәажәоз сцәымыӷхан. Исҳәаз даара игәамԥхеит, сышихәаԥшуаз ашәеиқәара неиҿысит. – Иуасҳәаз уазхәыц, сара уара узы ацәгьара сҭахым… Шаҟаҩ ашьҭаз удыруоу уҭыԥ, аха сара соуп ушьҭызхыз… – дгәааны дҩагылан, длеи-ҩеиуа икабинет дааҩналт. Уи иаанагоз угыланы уца, уаҳа уацәажәара сҭахым ҳәа акәын. Абри ашьҭахь ҳаизыҟазаашьа аҽаԥсахит, дсыԥхьомызт, ишҟа снеигомызт, аҵаа еиԥш дыхьшәашәаӡа дааҟалеит. Даара зыгәра згоз, аԥышәа дуӡӡа змаз архитекторк сгәы аартны иасҳәеит абри еиԥш сақәшәеит измаанахарызеи ҳәа. Иара ихаҭа соавторра иҭахын, урҭқәа реиԥш рыҟаҵара уажәы имбеит ҳәа сеиҳәеит. Абас сдиреқтори сареи ҳабӷьыцқәа ԥжәаны ишыҟаз, иаргьы саргьы ааԥхьара ҳауит Қарҭ ақалақь аҿтәи апартактив аизара ашҟа. Абжьааԥны аизарақәа рахь ианҳаԥхьоз сиваргыланы сигон, аха уи аҽны уцома ҳәагьы дсазымҵааит, ихала дцеит… Саргьы схала снеиит, ацара сҭахӡамызт, аха инаԥхьоу аныҩнало иҭарыҩуеит, имнеиз лахь рырҭоит ҳәа, сгәысҽанырҵахьан. Цас иауазшәа, азал дуӡӡаҿы иара ивараҿы тәарҭас исықәшәеит. Ашьшьыҳәа снеины снаиватәеит, сыбжьы ныҵакны аԥсшәа иасҳәеит, сышҟа дмааҳәӡакәа ихы ааирҵысит. Актив аҿы зҵаарак акәын иқәгылаз «Аахыҵ-Кавказтәи абольшевикцәа рорганизациа аҭоурых иазкны зҵаарақәак». Ажәахә ҟаиҵеит Лавренти Бериа. Аизара ҩымш ицон. Ҩымш ҳазыӡырҩуан Сталин Аахыҵ-Кавказтәи абольшевиктә организациаҿы еиҿкааны хадара шазиуаз. Аизара ашьҭахь мызкгьы нагӡаны ибжьымсыцызт, сыԥшәма ахшараиуразы ахәышәтәырҭаҿы дахьышьҭаз дбаны аҩны сахьааиз (ихәлахьан), суада аԥхьа ҩыџьа ахацәа сзыԥшны сышә илагылан, сыҩнамыжьлаӡакәа саарыбжьаркын, НКВД аҟынӡа уҳаццароуп, уск азы уаҭаххеит, рацәак аамҭа уаанхом, ирласны ухынҳәуеит ҳәа, срыманы ицеит. Сыгәгьы иҭамшәеит, сахьнеиуа сааныркылоит ҳәа. Ҳаҩны иҩназ агәылацәа, ихәло ианалагалак, уаха ҳаргоит ҳәа ишәо, иӡыӡо, ашәқәа рхаркны, алашарақәа ырцәаны руадақәа ирыҩнатәон. Аӡәи-аӡәи ԥаса еиԥш еиҭанеиааиуа иҟамызт. Сара усҟан урҭ уамашәа ибаны срыхәаԥшуан, уамашәа акәым, рыгәра сызгомызт, изыцәшәо акы ҟаҵаны ирымаз џьысшьон. Сара сзыцәшәо ҳәа сыԥсҭазаараҿы акы ҟаҵаны исымаӡамызт, сани саби нхацәан, ажьааӡареи аҩыҟаҵареи аамҷыдарахаз акгьы рыздырӡомызт, сырбаандаҩны сҭаркуеит ҳәа сгәы изаанагарыз?
НКВД уи аҽны адагьы сшьапы ҩнасмыргылацызт… сагьыныҩнаргалт, иахьарнахыс убаандаҩуп ҳәа снаганы сынҭаркит. Ҩымчыбжьа аӡәгьы дсазҵааӡомызт, иҟасҵазеи цәгьарас ҳәа схы кны схәыцуан. Еилибамкаарак ҟалеит. Сеилыркаар соурыжьуеит ҳәа агәра ганы сыҟан. Ус сҿахәы сҿыхра иалагеит. Сзыхдырҟьаз уасҳәар уеилагоит, Наҳар.
Аахыҵ-Кавказтәи абольшевикцәа рорганизациа аҭоурых иазкны Бериа ажәахә аныҟеиҵоз, Сталин дуӡӡа ихьӡ иҳәацыԥхьаӡа, актив зегьы рнапы еинырҟьон, уара бжеиҳан унапы еинуҟьомызт. Ваша Сталин ҳәа гәыкала ишизыҟоу аанарго, игыланы ианеицырҳәоз, уара уқьышәқәа еихарԥсны утәан, угыломызт… иаанагоз ҳәа рыҽхыршәааны, рқьаадқәа рымҵаҵаны иаасыдтәалт.
Уи иашаӡам, зегьы рнапы анеинырҟьоз саргьы еинысҟьон, игылацыԥхьаӡа сгылон ҳәа, ишыҟаҵәҟьаз аиаша расҳәеит.
Шаҟантә угылазеи, шаҟантә унапы еинуҟьазеи ҳәа иаасысны сыркит.
Исыԥхьаӡомызт, исгәалашәом… аха уи акраанагома, сҳәан, иџьасшьеит азҵаарақәа исырҭаз, аиаша уасҳәап, азныказы исылахәмаруазшәа збеит.
Иаанаго рацәоуп, уазхәыц, иугәаларшәа, акәымзар, уусқәа цәгьоутәуеит, рҳәан, ахәыҷқәа реиԥш исыҵаҳәҳәаны аҭӡамц саддыргылт, иугәалашәаанӡа атәара, анаҳә-ааҳәра уақәиҭым ҳәа исықәмақаруа.
Ажәахә ахы инаркны аҵыхәанынӡа исгәаласыршәеит, аха шаҟантә рнапы еинырҟьаз абасгәалашәоз, шьыжьымҭан аҭӡамц иаддыргылаз иаахәлаанӡа сгылан, сшьапқәа срызнымкыло, скаҳауа саналага, шәынтә еиҵамкәа снапы еинысҟьеит изласгәалашәо ала ҳәа расҳәеит.
Ажәахә аҿы шәижәабантә Сталин дуӡӡа ихьӡ ҳәан, шәижәахантә азал аҿы итәаз зегьы рнапы еинырҟьеит, уара жәаҩантә еинумҟьеит… Унапы анеинумҟьоз узызхәыцуаз ҳәа сылақәа инарҭасны иҭырхрашәа иаасҿагылт. Ажәахә сазхәыцуан, уаҳа акгьы сазхәыцӡомызт, сҳәеит. Ажәахә акәӡамызт, уара узызхәыцуаз аҽакын, ҳвожд дуӡӡа изы угәы цқьам, Асовет мчра уаӷоуп… Бериа иажәахә ушазыразым абра унапы анҵа рҳәан, аҟамчқәа кны иаасхагылан, саԥхьа ақьаад бӷьыцк аасымҵарҵеит. Сгәы иҭам, схы иҭам снапы шԥаҵазҩуеи, сҳәан, мап скит. Уи нахыс сара сзықәдыршәаз атәы ҳәашьа сзаҭом. Ишсысуаз, цәа схаӡамкәа исхырхит. Сыршьуазшәа анызба, сылақәа хҩаны снапы аҵазҩит. Зегьы аасзызуз сдиреқтор Давид Логиноз-иԥа иоуп. Аԥхьа сышьҭихит, сҳареикит, ииҭахыз  изсыламыгӡозшәа аниба саԥырихит. Сыԥсҭазаараҿы раԥхьаӡа акәны аизара ду салахәын, анапеинҟьара сашьцылаӡамызт, исыздыруамызт уи аполитикатә ҵакы шамаз, аԥхьа ишуасҳәаз еиԥш, сҭыԥ ԥшааны сдиреқтор ивараҿы сантәаз, дааҳәынгьы дсыхәамԥшит, сизгәамҭаӡазшәа ҟаиҵеит, аха анапеинҟьара иалагацыԥхьаӡа, маӡала дцәыҵыԥшны дсыхәаԥшуан. Уажәшьҭоуп еилыскаауа саналагаз уи дызсыхәаԥшуаз, снапы шаҟантә еинысҟьоз иԥхьаӡозаарын… Исгәалашәом, ииашаҵәҟьангьы есымша еинысымҟьозҭгьы ҟаларын, ауаҩы уиҵәҟьа дақәдырӡуеит ҳәа сгәы иаанагозма? Жәантә унапы еинумҟьеит ҳәа жәашықәса сырҭеит. Уанааигәамԥха ушышьҭихыз еиԥш уагьҭаирхоит… Цқьа дуздырӡом уи дзакәу, уара макьана уқәыԥшуп. Амч ду имоуп, илымшо егьыҟаӡам, дышиашоу ашә дамысӡакәа Бериа иҿы днеиуеит, уҽицәыхьча ҳәа сгәы сҽанырҵон, Логиноз-иԥеи сареи ҳаиванагало ҳаналага, аха абасҵәҟьа сзиуеит ҳәа сыҟамызт.


* * *
Қарҭынтәи ирыманы амҩа инықәлазар аахыс зцәа ӡык ақәзымҭәацыз ицәашьит, алымт рыҽхысааны еиҵашит, аҵеи аҵыӡи иркит, аҵыхәтәантәи аамҭазы аӡәгьы лацәеихьшь рзыҟамҵо, ацәыхара рыхьызшәа, уахгьы-ҽынгьы иқәтәаны ажәжәаҳәа рцәа ишахоз ирхыргон. Абас ишгәаҟуаз фымз аанҵәан, абжьбатәи ианҭалоз, изманы ицоз адәыӷба, зда царҭа ахьамам аҭыԥ аҿы шәаазгеит ҳәа днардыруазшәа, арҵәаа-арҵәаа ҳәа иҳәҳәо, иҳақь-ԥсықьуа иаацәылашоны еиԥш, аҽеиҵыхны станциак аҿы иаагылт. Егаџьара иаагылахьан, иаагылацыԥхьаӡа, ҳаазар ҟалап, ҳаԥсы ҳаманы ҳазҭыҵындаз ҳәа рыгәқәа хыҭ-хыҭуа, рыблақәа ҭырхаха ишыԥшуаз, еиҭах иҳәазо аҿынанахон, рыгәқәа нкыдыҩрны ицозшәа иааҟалон. Шәымаҭәажәқәа шәыманы шәҭыҵ, ҳааит ҳәа аканвои ашә ҟьаҟьаӡа иаартны даалагылаанӡа агәра ргомызт, «шәласы, авагонқәа нышәымкылан, ирласны иргьежьтәуп» ҳәа абыжьқәа шраҳауазгьы.
Ишьахны, иӷьазкны, дәык ҳанбанықәыԥшуеи, лашарак анбаабои ҳәа игәаҟуа иԥшыз, аххы инеиқәаҳауа, еиханы ашә ахь идәықәлеит. Аканвои аӡәаӡәала иԥхьаӡаны авагон иакәшаны игылаз асолдаҭцәа ириҭон, урҭгьы иԥхьаӡаны, илбааганы ирыдыркылон. Иарбан дгьылу иахьаанагаз ҳәа акгьы рзеилкаауамызт. Афырҭын иқәсуаз, аҵысхә еиԥш иаашьҭԥааны, иагарашәа рбеит, адгьыл ацынхәрас асаркьа ԥҽыха еиԥш аҿҿа ахга аҵааршә инылагылт.
Аԥхаратәылантәи аԥсыԥха хәыҷы рцәеи ржьи ирыбжьаҵаны иааргаз, аҵаа иамҵасны иаарымнахызшәа, ахьҭа нарылашәит.
Еицрыхәхәа иргыло иахьынӡарыԥхьаӡоз, рыци-рышәи еиҵамгыло, иқыџь-қыџьуа илаҳәит.
Наҳари Мухрани аҵаа ирықәҵәиашаны изкыз егьрызгәамҭеит, абри нахыс иааиҟәыганы хаз-хазы иргар ҳәа иацәшәаны, еивҵаӷәӷәа еидгылан.
Авагонқәа зегьы ҭадырцәит, абаандаҩцәа ҭганы, еиламҵакәа, гәыԥ-гәыԥла асолдаҭцәа рыкәшаны, ирыманы идәықәлеит. Сааҭки бжаки инареиҳаны шьапыла иргон. Зымч цахьаз, амла иагахьаз аныҟәара рылшомызт, ирыманы рҿанынарха нахыс аххы инцәыҵаҳауа иалагеит. «Шәыццакы, алахшақәа, шәыԥсы шҭоу аҵаа шәылаажуеит», - ҳәа ада жәа раҳауамызт изаԥцаны изгоз рҟынтәи.
Абас рыԥсахәага рыманы ишнеиуаз, еихатә аандала иҭахкааз дәеиужь дуӡӡак агәашә иаадгылт. Аӡәаӡәала еиҭаԥхьаӡаны, рхы инаркны ршьапаҟынӡа иааимданы, иҭарыжьлеит. Раԥхьа инаргахьаз, унацәа узрыламҵо, еилақь еилагылан. Убасҟак ирацәаҩын, атәылаҿы иқәынхоз рыбжеиҳараҩык еидцаланы иааганы абра иҭакыз џьушьарын. Ари «Краслаг» акәын. Красноиарсктәи аҿацә ашҟа етапла иааргоз абаандаҩцәа зегьы раԥхьа Решоти ҳәа иахьашьҭоу адәыӷба станциа ааигәара иааганы иҭаркуан, абрантәи аколониақәа рышҟа еихыршон. Хԥа-ԥшьба мшы ианырзеихымшозгьы ҟалон, абаандаҩцәа аҵааршә ишылагылаз ирхыргон. Уажәы-уажәы гәыԥ-гәыԥла еидцаланы, иҭганы аколониақәа рахь идәықәырҵон, аха иҭыргоз раҟара ҩба-хԥа еиҳаны еиҭааргон.
Наҳари Мухрани злаз агәыԥ, шьжьымҭан инаркны хәылбыҽханӡа ишьҭашәны, игылан иԥшын, ахәлара ианалага ахьҭа зынӡа аҽарӷәӷәеит, акгьы рышәӡамкәа ихтны игылазшәа акәын аԥша рылҟьаны ишцоз, рԥынҵақәа амнахуа иалагеит, рлымҳақәа ҿшәааит, икажьцәарц иалагар, рыжьцәа рҿы иҭшәаанӡа иҵааханы рқьышә иаадхалон. Шаанӡа ааԥштәыс ирықәшәар ирзыхгомызт. Авагон ҳанҭаз иҳабаргәыз рҳәо иҟалеит. Ианааилышәшәоз аамҭазы, Кавказаа шәрылҵны шәеивагыл ҳәа, хаҵа еиқәыззак  хьҭа злымсӡоз маҭәаԥхала иҽҭаҳәҳәаны, иӡамҩақәа ҿыҟаԥшьааӡа даарылагылт. Мухрани Наҳари зыцәшәаны иԥсуаз аамҭа ааины иаарыдгылт. Уи ахаҵа ҿыҟаԥшьаа Кавказаа зегьы неиваргыланы, еилырхаауа даарылалеит, аӡәаӡәала иаарылго, иԥсаҟьаны хаз-хазы рдәықәҵара далагеит. Ҳара ҳаижәлантәқәоуп… ҳара қыҭак ҳаицалҵит… ҳара ҳанхәыҷқәаз аахыс ҳаиҩызцәоуп ҳәа иӷызы-ӷызуа иҳәон еиҟәимгарц, еицҵаны идәықәиҵарц џьарак, аха дааҳәынгьы дрыхәаԥшуамызт, шәара шәбаандаҩцәоуп, зин шәымаӡам… ишәҭаху, ишәҭахым ҳәа ишәазҵаауада ҳәа дрықәҳәҳәон. Ишамуаз анырбалак, наӡаӡа еиԥырҵуазшәа, ргәи рылаӷырӡи еилаҵәо, абзиала сашьа… уаныхынҳәлак ҳан рыцҳа, егьи быҷкәынгьы деибгоуп даауеит ҳәа лаҳәала дыԥсаанӡа… Саԥхьа узыгьежьны уҟалозар, сҭаацәа унапы ианысҵоит, унархылаԥшла, иҭынхадаханы иаанханы иҟоуп… ҳәа, рыгәқәа каҳаанӡа, абас неибыҳәаны инеидыҵуан, хаз-хазы ицон. Акәты лаҳәқәа шәаҟьаны ишеилагылоу, ахьшь нарыласуа, акакала ишьҭԥааны ишаго еиԥш, ачынуаҩ, агәаҟцәа рлахьынҵаӡбаҩ, илақәа шаҟь-шаҟьо дрылаԥшуа, аӡәаӡәала иаарылиԥаауан. Наҳари Мухрани игәаӷьны ишҟа изыԥшуамызт, ишьханԥсылазшәа еивагылан, уажәымзар-уажәы ҳаиҟәыкәкәааны хаз-хазы ҳанбадәықәиҵои ҳәа.
Ачынуаҩ ихы раҳаны Наҳари Мухрани дырхыԥшны дыԥшуан. – Сабуа! – Нарильскҟа, урылҵны армарахь игылоу агәыԥ урылагыл, - ҳәа ибжьы аагеит. Ишаҳәшаҳәуа еилаҳәаз, иҭәы иԥха иҟаз иҿы ааихихыцыԥхьаӡа иҿыҵҟьоз ауарқь ԥхаӡа иаԥхьа игылаз абаандаҩцәа рхы-рҿы инахьысуан.
Сабуа ҳәа ажәла аниҳәа, Наҳари Мухрани ашыр-сырҳәа инхьаԥшит рышьҭахьҟа, иҳацааргоз иакәхарымашь, ргәахәын. Ихаҭаҵәҟьа иакәын. Дрылганы даныргоз аахыс илахьынҵахаз ҳәа акгьы рыздырӡомызт, даарагьы хьаас дрыман. Ргәы иахәеит деибга-деизҩыда  дахьырбаз. Дшыҟац дыҟан. Зегьы аҵаа иареиџьны, иқыџь-қыџьуа еивҵаланы игылан, иара акгьы усс имаӡамшәа, дшам-шамуа даарылыҳәҳәо дрылагылан. Ашырҳәа днарылҵны иахьидырҵаз агәыԥ ашҟа иҿанынеихоз, Наҳари Мухрани аниба, шәымшәан, аҷкәынцәа, шәгәы кашәмыжьын ҳәа авагон аҩнуҵҟа еиԥш ибжьы ҿацаӡа инарықәиргеит.
Сабуа ргәы ихьыблаауа ишизыԥшуаз, – Шәарҭ аԥаҵеиқәаҵәақәа еидгылоу… – ачынуаҩы ихы Наҳари Мухрани инарықәкны еидигарц данналагоз аамҭаз аӡәы қьаад бӷьыцқәак еидкыланы, дыҩны дааидыххылан инеииркит. Ақьаадқәа нарҳәы-аарҳәуа дахьынӡарыхәаԥшуаз, – Иҟоу уасҳәап, Наҳар, – иҳәан, Мухран ихы наидикылт. – Сара ахатәы ешьа дсымаӡам… Иахьа инаркны уареи сареи ҳаишьцәазааит. Ҳааины ҳазҭагылаз аамҭа зеиԥшроу убоит… Иахьа инаркны уаҳа ҳаибамбаӡар алшоит. Аԥхьа сара сзыхынҳәыр, уҭаацәа сыԥшаауеит, аҭынхара рзызуеит. Сара саԥхьа уара угьежьыр, сыԥҳа хәыҷы абиашьара лызу, уи лыхьӡгьы сыздырӡом, лыԥшраҵәҟьагьы абара сахьырмыгӡеит… Азин сырымҭеит, дсыдмырбеит. Ахшараиурҭаҟынтәи лаб иҩны дахьааиз, лаб длымбаӡеит… Жәа-шықәса рыла дҭыԥҳахоит, исызлаҳәа, баб Асовет мчра даӷаӡамызт, ус базҳәо игәра бымган. Баб иламыс цқьоуп ижәлар рҿаԥхьа, бара бҿаԥхьа… акгьы ихараӡамкәа ибаҩхатәра хәыҷы имаз дақәдырӡит ҳәа. Гәыбӷан сылымҭааит… саб даԥсамызт лымҳәааит… – Абас игәҭыха аҳәара дшаҿыз дахьымгӡакәа, шәарҭ аԥаҵеиқәаҵәақәа шәҩыџьагьы Хариузовкаҟа, нахьхьи игылоу агәыԥ шәнеины шәрылагыли ҳәа ҿааиҭит, ақьаадқәа дрыԥхьаны дшаалгаз еиԥш. Наҳари Мухрани Хариузовка ҳәа адунеи аҿы џьара ҭыԥк ыҟоуп ҳәа аҽнынӡагьы ирмаҳаӡацызт… Уахь акәым, џьаҳанымҟа иҳәаргьы игәырӷьаны ицон, еиҟәырымгакәа иахьеизынхаз, џьарак иахьыҟалаз азы мацара. Жәа-шықәса  шәықәхны шәоуҳашьҭуеит ҳәа реиҳәазшәа ауп рыԥсқәа ҭаланы, Хариузовкаҟа идәықәырҵараны иҟаз агәыԥ ахьгылаз ахь еиханы ишцоз. Аихатә гәара иҭыргаанӡа агәра рызгомызт ишеизынхаз.
…Хариузовкаҟа идәықәырҵарц иалырхыз абаандаҩцәа зларгоз аберзент зкәыршаны ихыбыз амашьынақәа анырзымха, ихтыз иақәырцало иалагеит. Наҳари Мухрани ихтыз амашьына рықәшәеит.
Енисеи аӡиас аԥшаҳәа иаваршәны ирыма амҩа иқәлеит. Саби бжьҵас иҵәаа-ҵәаауа аԥшаҳәа иҭҟьаны иаауаз аԥшарҳәы ихтыз амашьынақәа ирынгылаз ианрыслак, рыхқәа аарыхнахуан. Иласкьацыԥхьаӡа ахьҭа еиҳа-еиҳа аҽарыӷәӷәон. Амҩа нҵәара ақәӡамызт, абнаршәыра таига аҵааршәыра илаланы ицон. Наҳари Мухрани (амашьына аарты ирыцақәгылақәазгьы даргьы) рхы инаркны ршьапаҟынӡа рымаҭәақәа рыдҵааланы, аиха еиԥш икьакьаӡа изымнаҳәы-ааҳәуа ишәны ирҭагылан. Шаҟа бжьоузеи, макьана ихароума, ҳанбанеиуеи ҳәа абаандаҩцәа рыци-рышәи еиҵамгыло аканвоицәа иразҵаауан, аха ҿышәымҭын, ҳацәажәара азин шәымам ҳәа иаахьыржәон.
…Рҿы еилымго, аҵаа рҿашәны, ихәаны, ҭаҷкәымк-ҭаҷкәымк иаҟарамкәа еиҵаланы, рыла ахьҭоу умбо Хариузовка амашьына иаалбааргеит Наҳари Мухрани рҩызцәеи дареи.
Хариузовка, Сибра ӡыбна аганахь ала зда царҭа ахьамам, иахьреицәаӡоу, атымитыша ҳәа иахьашьҭоу ҭыԥуп. Красноиарск амра аныԥхо, араҟа еиҟәжәаны иҵаауеит. Саиансктәи ашьхақәеи Енисеи аӡиаси рыгәҭаны акалаҭ аҵа еиԥш иҭаҳараны иҭажьуп, шамахамзар мра ҭаԥхаӡом. Амра ашәахәақәа иахылҵуа џьаҳаным аҭаԥсара азымгәаӷьыкәа, акәша-мыкәшанӡа инагӡаны, иахганы иагозшәа акәын иҭалашьцааӡа ишыҟаз.
– Ҳабаанагеи? – Наҳар иҿы аарла еилго, аӡмах ԥшра змаз ажәҩан игәы ҭӡыӡаауа днаҵаԥшит, дхәыҷны дҩагылазар аахыс абас зыԥшра цәгьаз ажәҩан имбаӡацызт.
– Наӡаӡа ҳаанхарц ҳааргеит, – луанытә даақәыԥсычҳаит Мухран, аихақәа кны џьоукы абна хҟаауа илоушәа, иаарыкәыршаны игылаз аҵлара, ихыбны ашәыб ирықәыз аҿҿаҳәа аҵаара иахьаҿыз дазыӡырҩуа.
– Џьарак шәымгылан ҳәа рашәҳәа… Адрым-дрымҳәа ишьҭыԥалааит, акәымзар аҵаа иакуеит… Иаҳшьырц акәӡам иззаагаз, - хаҵа шәпа-жәпак, ихы инаркны ишьапаҟынӡа маҭәаԥхала иҽҭаҳәҳәаны, ишьапқәа аӷырҿ-ӷырҿ рыҵго дшааиуаз, Наҳари Мухрани ршьапы изықәымгыло, аҟәара-ҟәараҳәа еиҵасуа еиџьны ишгылаз аниба, аканвоицәа ихы нарықәикын, ҿааиҭит.
Наҳари Мухрани инеиҿаԥшы-ааиҿаԥшит, инҭаркызар аахыс «шәаҳшьуеит, шәынҳарҵәоит» ада ажәа ҟәандак рмаҳаӡацызт. «Иаҳшьырц акәӡам иззаагаз», – ҳәа уи ахаҵа шәпа ииҳәаз арахәыц аҟара ипаӡа гәыӷрак нарнаҭеит, аха аҵыхәанӡа дцаны, дхынҳәны данаауаз, арахә, ҭира ианкылыргалак, аахәаҩ илаҿы имааиуа данрылаԥшуа еиԥш, ишәасҳәаз шәмаҳаӡеи, ишәырԥала, арҭ ара аус руразоуп иззаагаз, рыԥсра рыманы иаазар ҳара иабаҳҭаху ҳәа, еиҭа аканвоицәа днарықәымчуа ҿааиҭит. Наҳари Мухрани «арахәыц» изхьынҳалаз нарымпыҵаԥҵәазшәа иаарцәымыӷхеит. Ашьҭахь деилыркааит уи, алагпункт аиҳабы  Заславски иакәын. Аха ихьӡи ижәлеи еидкыланы абаандаҩцәа ирҳәаӡомызт, «Кум» ҳәа ишьҭан.
Атымитыша Хариузовка баандаҩымзар аӡәгьы дҭанхаӡомызт. Баракымзар аҽа хыбрак убаӡомызт. Иҭахкаан. Азеиԥш қәыцаанда Хариузовка зегьы иакәыршаз азмырхакәа, абаракқәагьы зегьы хаз-хазы иҭахкааны аҭаларҭақәа рҿы абуткақәа гылан, ахьшьцәа ҩнан, алҩа рхылббы ицон… Ахьшьцәа ԥхажжараӡа итәан, абаракқәа арахәҭрақәа реиԥш еиқәыхьшәашәа игылан.
Аҽныҵәҟьа, арахә ахҵара анахырҵо еиԥш, инаргаз абаандаҩцәа зегьы аномерқәа рхырҵеит. Уи нахыс рыхьӡи рыжәлеи еидкыланы ирҳәомызт, рномерқәа рыла ирыԥхьон. Наҳар ихырҵаз аномер 437 акәын, Мухран – 439.
Ара иаанаго рынхарҭа ҩынқәа дара рнапала ауп ишыҟарҵо, шәаргьы аҵлақәа ԥыҟҟаны ақдеихаса иалхны абаракқәа шәыргылароуп ҳәа рыдырҵеит. Гәыԥ-гәыԥла иршеит, гәыԥк хынҩажәаҩык еиднакылон. Аихақәеи ахәархьқәеи рырҭон, иахьдыргылашаз аҭыԥқәа ддырбеит. Наҳари Мухрани зларҵаз «аҭаацәара» хҩы заҵәык раамҷыдарахаз аиха аҟьашьа акәым, акышьаҵәҟьагьы аӡәгьы издырӡомызт. Урҭ ахҩык нхацәан, ҵара рымаӡамызт, рыхьӡи рыжәлеи рзыҩуамызт… Егьырҭ зегьы ҵарауаан, композиторцәан, рҵаҩцәан, агрономцәан, аратәи адгьыл аҿы акы иамаҭәаны ҳәа иҟамызт. Аиха аанкыланы аҵааҵла ианаслак, ахаҳә иаахазшәа, ирымпыҵҟьаны икаҳауан, ишьҭаҳхуеит ҳәа иалагар ирзаанкыломызт, илаҳәны иҟаз рнацәкьарақәа иахьырҭахыз ирызхарҟәаломызт. Урҭ ахҩык анхацәа даара ирыгны, рцәеи рыбаҩи еикәыршаны ишыҟазгьы, аҵлақәа ианаарыдгыла, ирыцәшәаны итата-татаӡа рҽыҟарҵазшәа, реихақәа налашьшь ицон, ашәаӡа ԥырҟозшәа. Урҭ рықәымшәазҭгьы акгьы рзыҟаҵомызт, аҵаа инықәыԥс ицон. Аԥхьаҵәҟьа, ҳара ҳаума абарак зыргыло ҳәа, ргәы цаны, рнапқәа ргәыҵаԥса ишгылаз ахҩынхацәа уаха-сахаҳәа аусура ианалага, даргьы ргәы рыԥсахын, инарывагылт, урҭ реиԥш ирымпыҵаманшәалахомызт, аха ахы анааныркылалак, аҵыхәа рыцыркуан.
Абарак ргыланы ианыҩнала ауп, уи ахыбра аҵаҟа аԥсҭазаара хьамҭа еицызхызгараны иҟаз 60-ҩык анеибадырыз. Хьыӡҳәалоуп, акәымзар уахьатәиу, сахьатәиу, узыхҟьаз, сзыхҟьаз ҳәа еибырҳәо изыҟамлеит уи ауха, рхаԥыцқәа еихагыломызт, ахьҭа инҵәон, ԥхарраԥсык (рцәеи ржьи иахылҵуаз акәымзар) зыҩнаршәымыз ахыбра аҵаҟа иаашаанӡа ахгара рзыцәгьахеит. Аиарақәа иҟарҵаз уқәиагьы, аҵаа улаиагьы акакәын, убасҟак ихьшәашәан. Ишгылаз, рхы нықәымҵаӡакәа идыршеит.
Ацәылашамҭазы асаркьал абжьы агара иалагеит. Уи иаанагоз, абаандаҩцәа шәгыл, аусурахь шәаагоит ҳәа акәын. Аха арҭ уи абжьы рмаҳаӡацызт, иаанагозгьы рыздырамызт. Иӡыӷ-ӡыӷуа ишеилагылаз, ашә ааимԥааны аканвои даалагылан, шәгыл, шәҽеилашәҳә, шәдәылҵ ҳәа днарылаҟааит.
– Ҳаилаҳәоуп, иаха ҳашьҭамлаӡеит, ҳашгылаз иҳаршеит, – иҳәеит згәы кыдгылаӡаны иҟаз хаҵа аԥшьык, зуаҩыбжара инахысхьаз.
– Иаха  шәызҿыз ҳәа сшәазымҵааит… Шәдәылҵ! – иҳәеит дрықәымчуа. Уи ашьҭахь уаҳа аӡәгьы акгьы имҳәеит, еиҵакы-еиҵакуа ашә ахь рҿынархеит. Ахьча иџьмақәа ангәараиҵо, аџьмаҭра ианҭицо, иаха акы рӡазар ҳәа дацәшәаны, акакала иԥхьаӡаны ианҭижьуа еиԥш, аканвои аӡәаӡәала иԥхьаӡаны идәылижьуан. Ирццакны, ҟрыҵәрыла ԥсымышьҭыгак нарҿаҵаны инаиаԥицан, аҵла ԥырҟараны иахьыҟаз инаганы, 60-ҩык ԥшь-бригадакны иааҟаҵаны, хаз-хазы инадирбеит. Нас рыгәҭа даагылан, абаандаҩы ихы шымҩаԥигаша аԥҟара рзеиҭеиҳәеит. Ҽнак аӡәы 4-кубометрак аҵла ԥҟаны, ихыҵәҵәаны еиқәиҵар акәын. Зыплан ззынамыгӡаз афатә иоураны иҟаз абжа агыжьны иоуан. Аусура аамҭазы ацәажәара азин рымамызт. Абригадақәа зегьы хаз-хазын, еиҭанаиааир ҟалаӡомызт… Сыбналаны сцоит ҳәа иалагаз, инеигәыдҵаны дыршьуан. Аихаҷа-маҷа иалху акы зџьыба иҭаны ирбаз, иқәыз акы инаркны хԥа рҟынӡа изацлон. Абарҭқәа анреиҳәа ашьҭахь, иара дахьгылаз амҿқәа раадирган, амца агәгәаҳәа еиқәҵаны днахагылт, изхара иҽиршын, дҿыҟаԥшьааӡа, днаҳәы-ааҳәуа зегьы дрылаԥшуан, русушьа гәеиҭон.
Наҳари Мухрани даара игәныргеит бригадак иахьақәымшәаз, аха џьарак ҳаицыҟазар ҳҭахуп ҳәа игәаӷьны аканвои ирызиамҳәеит, еицәартәыр ҳәа ишәеит. Ишеиҩызцәаз рыҵидыраар, ҽынла акәым, уахынлагьы еибамбо, зынӡа иааиҟәигар алшон.
Аиха зымкӡацыз ауаа аҵла дуқәа ԥыҟҟаны, есымша ԥшьба-ԥшьба кубаметра хыҵәҵәаны реиқәҵара рымч ақәхомызт. Ҩыџьа-ҩыџьала еидгыланы аус руан.
Наҳар идгылаз Одессатәи – Валентин ихьӡын, Ваицаховски. Уи ҩажәижәаба шықәса нагӡангьы ихыҵуамызт, аха ҭаҳмадак иеиԥш ахәажәцәа иҟәнылахьан, мычкәармак имаӡамкәа илӡаахьан, ахәархь аанкыланы знык-ҩынтә данахалак, уара узгьы, сара сызгьы сара сахалоит ҳәа Наҳар Валентин дрыцҳашьаны, ладагьы-ҩадагьы дахон. Иоушьҭны даатәар, аканвои дгәеиҭон, нас ауха акриҿарҵаӡомызт, иахьа аус иуӡомызт, дтәан ҳәа.
Ажәакала, акы дихәо ҳәа дыҟаӡамызт, ихала аа-кубометрак злаилшоз? Насгьы аҵла иԥырҟоз, дара иахьырҭахыз акәӡамкәа, зынӡа аҽаџьара ицаны икаҳауан, алыхра, ахыҵәҵәара еиҳагьы ирзыцәгьахон. Рывараҿы ҩыџьа аус руан, анхаҩы Мысҭафа, уи аурыс бызшәа зынӡа издырӡомызт, ҭырқә бызшәала акәын дызлацәажәоз. Мысҭафа идгылаз аусура уиаҟара даманшәаламызт, аха иара убас даҵаланы иԥиҟон, иахьиҭахыз аҭыԥ аҿы икаижьуан, уааилаҳарын, иҵлаԥҟашьа, џьабаа мыцхәык мбаӡакәа, зегьы импыҵаманшәалахон. Иҩызеи иареи ҵлак ԥҟаны ихыҵәҵәаны, еиқәҵаны ианалга ашьҭахь аҽа ҵла дуӡӡак, Наҳари Валентини ҳамч ақәхом ҳәа извысны ицаз, ашьапы даадгылан, ихы шьҭыхны даҵаԥшуа, ибжьы рхәыҷны дҟәынд-шәындуа акы аҳәара далагеит. Наҳар уи дџьашьаны дихәаԥшуан, аҭырқәа илахь иџьымшь иӡатәӡом, иҟаиҵо змааноузеи ҳәа. Ииҳәоз цқьа иаҳауамызт, дизааигәаханы данизыӡырҩы, илымҳа иаҳауаз агәра изымгеит, дшанхеит, угәнаҳа анцәа исықәумҵан ҳәа аԥсышәала аҵла дацәажәон.
– Уаԥсуоума? – иҳәан, ихәархь иикыз нкажьны дааидыххылт.
– Саԥсуоуп… Уаргьы уаԥсуоума? – Мысҭафа дгәырӷьаны даахьаҳәит.
– Ааи, саԥсуоуп. Уара Аԥснытәума? – дааигәыдиҳәҳәалт. Аусура аамҭазы шәеицәажәар ҟалом. Шәеидгылар ҟалом ҳәа аканвои иреиҳәахьаз ихашҭны. Анцәа иџьшьаны уи аамҭазы, аканвои алҩаҵә ихылзза амца дахьыҽҳәагылаз изганк иршын, егьигьы сыршуеит ҳәа изқәа реиарханы дангылаз иақәшәеит.
– Аԥснытәимкәа, уаҳа сабатәиу?! – иашьа гәакьа дибазшәа инапқәа икәыршо, – Сара Ешыратәуп. Ара аԥсуак дыҟоуп ҳәа сгәы иаанагаӡомызт. Шьҭа сахгоуп ҳәа сыԥхьаӡаӡом. Ҳаҩны сыҟоушәа збоит. Анцәа уиныҳәааит, уабаанагеи?!
– Ҭырқәшәала узацәажәақәо… урҭгьы аԥсуааума?
– Мап, урҭ ерманқәоуп, Ешыратәқәоуп. Аҭырқәшәа рдыруеит. Сара уи ада аҽа тәым бызшәак сыздырӡом… шьҭа исыбаргәузеи, уара уҟами! – диҿгәҳәаауа диҿаԥшуан.
– Аҵлаԥҟара ушамарам збагәышьон, иуасҳәарц сҭахын, ус акәым аҵла шкарыжьуа ҳәа, аха абызшәа мыжда сыздыруамызт умбои, иалыздыраауаз ушаԥсуаз… икаҳарц ахьуҭаху аганахьала ашьапы уаҵаланы иҭаԥуҟароуп, амаана удыруазароуп… -абас ацәажәара дшаҿыз, аканвои иган иршын данаақәгьежь, русқәа кажьны еидгыланы ишеицәажәоз ибеит.
– Еибышәҳәозеи? Шәеидгыланы аицәажәара ҟалаӡом ҳәа ишәасҳәаз шәмаҳаӡакәа, шәлымҳақәа ирывыҩрны ицама? – илақәа цәыркшаԥаны амца дахыҵны даарыдгылт.
– Аҵла акажьшьа сыздырӡом, ианԥаҳҟалак иахьаҳҭахӡам ицаны икаҳауеит, ари ауаҩ сзацәажәо иахьиҭаху икаижьуеит, сиазҵаауан ишԥаԥысҟари ҳәа, - Наҳар аҭак ииҭеит.
– Аҳәынҭқарра дуӡӡа ашьаҭа аҵаԥҟаны икасыжьуеит ҳәа уаҿын, аҵла аԥҟашьа шԥоузымдыруеи? Ацәажәара уаҟәыҵны уус ҟаҵала… иахьатәи анорма анузынамыгӡа, уаха ача ацынхәрас ахаҳә умҵаҵаны уадсыртәалоит, идырны уҟаз! – иҳәан, дыцәҳа-шҳаны, днеины амца дныҽҳәагылт.
Наҳар игәы-иԥсы дахаԥжәо, ҿымҭӡакәа Мысҭафа дааидҵын, Валентин иахь иҿынеихеит.
Мысҭафа аканвоии Наҳари иеибырҳәаз изеилымкааит, дышихәлаџьаџьоз, дышиацәҳаз аҟара идырын, иааицәымыӷхеит. – Ииҭахыз ари Лымҳаџадра (илымҳақәа ахьдууз азы абаандаҩцәа зегьы уи аканвои Лымҳаџадра ҳәа ишьҭан), анцәаиныс анцәа, угәы нирхеит ҳәа сыҟоуп, сабиныс, ихажә ихагылаӡамшәа ихысыцҟьаауеит!.. Ҩыџьа аԥсуаа адгьыл аҵыхәан ҳаибабеит,  ҳзеимирцәажәозеи? иҳәан, ивараҿы икажьыз алахҭым шьҭихырц далагеит, аха Наҳар даԥхьирҟәҟәааит.
– Ацәажәараҵәҟьа ҳақәиҭымкәа ҳзықәшәазеи, уара? – акыр аамҭа иҽизеиқәкуамызт Мысҭафа, иеиха аанкыланы ишимчыз аҵла ашьапы дасуан, игәаӷ ахигозшәа, Мысҭафа уаҩ фархьк иакәын, аха афархь амца шыҵнарҟьо еиԥш акәын игәы иамыхәоз акы анааиаҳалак дшыҵҟьоз.
Алымҳаџадра Мысҭафа деилашәаны дыҵҟьаԥо дангылаз ишҟа дыԥшӡомызт. – Ауасақәа реиԥш шәзеилагылоузеи, аус шәула, шәнормақәа шәзынамыгӡар, уаха ача ацынхәрас ахаҳә шәадсыртәалоит, – ҳәа аҽа џьоукы рықәмақарра даҿын. (Шаҟа игәы иахәаны иҳәоз ача ацынхәрас уаха ахаҳә шәадсыртәалоит ҳәа.)
Наҳари Валентини ахәархь наҟ-ааҟ ахқәа аанкыланы, ҵлак ашьапы инадгылт иԥаҳҟоит ҳәа.
– Ус акәым, абра иашәырха, абра иларкны иҭаԥышәҟа, нас абрахь икаҳауеит, алыхреи ахыҵәҵәареи шәзымариахоит. Ас шәшаҿу иауам, – иҳәан, Мысҭафа даарыдгылан идирбеит. Валентин ахәархь ахы кны ишҟа дахацыԥхьаӡа аххы дынцәыҵакьакьон…
Аусура мшы нҵәаӡомызт, асаркьал абжьы анбагои, ҳанбаҟәыҵуеи ҳәа зегьы ргәы кыдгыланы, рлымҳақәа кыдҵаны иӡырҩуан.
Асаркьал абжьы шаагаз еиԥш, зегьы рыхқәа иаарҩахан, аканвои иахь аԥшра иалагеит. Дыццакӡомызт, днаҳәы-ааҳәуа амца дыҽҳәагылан. Рылақәа ҭырхаха ихәаԥшуан, знызаҵәык иадамхаргьы аканвои иҭыԥ аҿы игыланы аҽырԥхара дара рзы изыԥсаз.
Ашьшьыҳәа амца даахыҵын, доусы шаҟа ҟаиҵаз аԥхьаӡара далагеит, иара иауиԥхьаӡахуаз, абаандаҩцәа аӡәы идиҵеит (иара дгыланы дихәаԥшуан). Хҩык рыда аҽнытәи рнорма аӡәгьы изынамыгӡеит.
Уаха ишәфап ибзианы, ача ацынхәрас ахаҳә шәымҵасҵап ҳәа ргәы иахаԥжәо, еидцаланы иманы ддәықәлеит (ф-километрак бжьан), аусурахь ианааигоз ирыҩны акәын ишааигоз, рбарак ахь ианигоз, цас ирзиуазшәа, иццакыр иуамызт… Аҽны  аахәлаанӡа аҵааршә илагыланы аус зуаз, ҳбарак аҟынӡа ҳаԥсы ҳазнагандаз ҳәа, еиханы рҿанынарха, шәара шәбаандаҩцәоуп, шәеибарыҩуа аныҟәара азин шәымаӡам, аӡәи-аӡәи шәеишьҭагыланы, шәнапқәа шәышьҭахь иҟаҵаны, шәыхқәа ларҟәны, аҟызқәа реиԥш шәсаԥызаны шәцала, шьаҿабжак иадамхаргьы инымҩахшәаз ахы цаҳә-цаҳә изыԥшуп ҳәа дрықәмақаруа, рызегьы аанкыланы, инеилацаланы, иԥхьаӡаны инаиаԥицан, амҩа иқәигалт.
Ишиҳәаз еиԥш еишьҭагыланы абна иаалҵны, ихтны ишьҭаз адәеиужь инықәлеит (адәеиужь ахьаанҵәоз акәын абаракқәа еицрыхәхәа иахьгылаз). Абна иахьынӡалаз ирыбаргәыз, ԥшак рыҟәнамкуази, адәыхты еиужь ахь ианкылс, убас еиԥш ԥшарҳәык ықәсуан, рлымҳақәеи рԥынҵақәеи ааҿыршәшәаны иагошәа рбеит. Рымч еизыркәкәаны, аҵааԥша ҳхы ҳазцәгозар ҳәа, ихысхысуа ирццакны идәықәлеит, адәы мыжда (уи аҽны инаркны ари аҭыԥ «адәы мыжда» ҳәа иашьҭан) абжа ааиҩыршахьан еиԥш, шәыҩны шәцала ҳәа азин шәызҭада, изқәышәкызеи, еибыҳәаны шәыбналарц шәаҿуп, шәаангыл, шәымҵысын, акәымзар… ҳәа Алымҳаџадра ибжьы иаагаз, ргәы аакыднаршәеит. Ихыџ-хыџуа, аладагьы имышьҭуа, аҩадагьы имышьҭуа, адәагәҭа иқәкны икын. Иҭәы-иԥха, зқьаф хыҵны ицоз иеиликаарцгьы иҭахӡамызт имфа-имжә, аҵаа злашәны игылаз ргәаҟра. Иргәаҟны рыԥсы рхыихырц иҭахызшәа акәын рыцҳашьарада дышрызныҟәоз. Абнаҿы цқьа шәысзымԥхьаӡеит, ара адәыхтаҿы иманшәалоуп, иҳәан, дмыццакӡакәа рыԥхьаӡара далагеит. Иаԥхьа игылаз уааӡамшәа акәын дышрыхәаԥшуаз, рыбжара аҟынӡа даннеилак, ицәеилагазшәа еиҭарҿыцны далагон. Ирбон  ирзиуаз, аҵаа иқәишьырц азы иқәкны ишикыз, ргәы  ашьа ҭыкәкәо игәаӷ иаганы иԥсуан, аха ажәа имаркыр изықәшәоз рдыруан, рҿы цәажәон аамҷыдарахаз, арахә реиԥш зинк рымаӡамкәа ирымхын. Аканвоицәа ажәа аарымазкыз аҟарс дынҭакны шьамханынӡа аӡы иҵарҵон. Ахьҭа иԥсны иқыџьқыџьуа, ҳаԥхьаӡара данбалагои ҳәа, иԥшын ҿымҭӡакәа, аха иара дыццакӡомызт.
– Аҵаа ҳаларгыланы ҳзушьуазеи, иқәсуа умбаӡои, ҳбарак аҟынӡа ҳнаганы ҳаԥхьаӡала… Агылара ҳалшом… ҳшьамхқәа ҳарзынкылом!.. – изымчҳакәа ихы ҩышьҭихын ҿааиҭит Иван Генади-иԥа.
– Шәарҭ аконтрреволиуционерцәа шәоума сара иҟасҵо сзырҵо?.. Сара сус сара издыруеит. Шәшьамхқәа шәрызнымкылозар, шәызегьы ҵаҟа шәтәа! Шәыртәаны шәыԥхьаӡара еиҳа исзымариахоит! – иҳәан, илақәа цәыркшаԥаны дрыҵаҳәҳәеит.
Аҵаа алатәареи аԥсреи еихыркаауа, рыхқәа рыкәаҽ игылан, аха усҵәҟьа дышԥаҳазныҟәари,  ҳашԥарыцҳаимшьари ҳәа ргәы иаанагон.
– Ишәасҳәаз шәмаҳаӡеи, сыдҵа назмыгӡаз суеигӡаӡом! – ишәақь ааихиԥаан, ихаршало, ирықәкны даагылт. Уи усҟанҵәҟьа иҿанԥшылара убасҟак ицәгьан, ажәак аазҳәаз, илагьы еихамырсыӷьӡакәа, инеигәыдҵаны дышьны дынкаижьуан.
Ишамуаз анырба, зегьы аҵааршә илатәеит. Абри еиԥшҵәҟьа ахлымӡаах иақәымшәацызт, ишынатәаз еиԥш маҟҿаҳәара лахыс дара иртәӡамызшәа иаарымнахит. Иара цас дыршазшәа, ихы-иҿы рҟьаланы дмыццакӡо иԥхьаӡон. Шьҭа шәгыл ҳәа адҵа анриҭа, бжаҩык зымгылеит, аҵаа иқәчаԥаны иакит.
Рҿы еилымго, цәгьала иҟаҵаны, ианааилашәшәуаз рбарак аҿы инаганы, иныҩнацаланы ашә нархаиркын, ишьҭахьҟа даахынҳәит.
Абарак аҟынӡа ҳазнеинда ҳәа изгәаҟуаз, ауха аԥхарра роуаз џьыршьон, ашьжьымҭан аусурахь ианыргоз акамендант иақәиргәыӷхьан, ахәылбыҽха шәанаауа арԥхага шәзыҩнасыргылоит, аринахыс ахьҭа шәакуа шәҟалом ҳәа. Афатәгьы рҭахымызт, ажәтәгьы рҭахымызт, изыргәаҟуаз аԥхарра акәын, аха ргәыӷра башахеит, рбарак еиқәыхьшәашәа ишаанрыжьыз иҟан. Уахагьы абас ҳанаанха, ахьҭа ҳнаҩнаԥсы ҳцоит ҳәа илаҳәны ишеилагылаз, алагер аиҳаби акаменданти еицны иааҩналт. Рыԥсҭазаара знапы иакыз аҩыџьагьы еицны рааира (алагер аиҳабы рбарак аҿы дмааиӡацызт) иаанагоз рзымдыруа, ахьҭа нарыхҟьа ицан, шәарак роун, еиҵаӷәӷәа иааҟанаҵеит. Акыраамҭа илеи-ҩеиуа, инкыдыԥшыла-аакыдыԥшыло, ҿымҭӡакәа абарак ахи-аҵыхәеи еимырдеит, ашьҭахь алагер аиҳабы, абжараҟынӡа дызҿыхахьаз иҭаҭын ҟаҵа «Казбек» ааиҿыхны инкаиршәын, имагәшьхәала даӷрагыланы ишьҭарҟьацуа, акыр шәаргәамҵуама  иҳәан, абаандаҩцәа ихы нарықәикит.
Абри еиԥш азҵаара зырҭо ауаа роуп… Ҳара уаас ҳшьам, ҳгәы ԥижәарцаз ауп изиҳәаз ҳәа рыԥсахы  еиҟәыҷҷо, игәаӷ кны иаго, ҿымҭӡакәа ихәаԥшуан. Напы-шәкы ирыҵыҵхьаз убасҟак ибзианы ирҵахьан ахаҿқәа «рыԥхьашьа», аусҭҵааҩцәа, аканвоицәа, акамендантцәа уҳәа ишынарҿаԥшлак, ргәы иҭаз рдыруан, аха абыржәыҵәҟьа раԥхьа игыланы ирацәажәоз алагер аиҳабы, ихы-иҿы аҵла цәны иалхызшәа, изаҟаразаалак акы рзанымхит, ҩ-ажәа заҵәык иааиҿыҵшәаз раамҷыдарахаз.
– Иҳабаргәузеи, ҳҭәы-ҳаԥха анцәа ишиҳәара ҳаҟами!.. – игәы кыдгылаӡаны, ибжьы ааузымчҳартәы аҟынӡа ухәы-ужьы ааиланаргыло, Мухран ҿааиҭит. Уи уаҟагьы даанымгылакәа, игәы иҭаз зегьы ҭырттаны исҳәоит ҳәа иҽаныназикуаз, Наҳар ишьапы дақәгыланы, иазхоуп ҳәа аанарго, дааникылт.
Алагер аиҳабы Мухран игәаҟрабжьы имаҳаӡозшәа дгылан, уаҳа аӡәыр акриҳәозар ҳәа илымҳа кыдҵаны дӡырҩуа. Ихы-иҿы аныԥшылара шыҟац иҟан, зынӡа аҽаԥсахӡомызт.
– Анцәа ишиҳәара ҳшыҟам уаргьы иубоит… Уи аҷкәын агәаҟроуп ус изырҳәаз… Акызаҵәык ҳазлауҳәо, арԥхага ҳаҭ… Афатәгьы ҳҭахым, ажәтәгьы ҳҭахым… Есуаха абас ҳшубо, ҳашгылоу иаҳхаагоит. Ҳиар аҵаа ҳакуеит, – абас ааиҳәеит Иван Генади-иԥа даарылҵны, днеины иаԥхьа даагыло.
Алагер аиҳабы абаандаҩы ихы инаркны ишьапаҟынӡа лаԥшыла дааимидеит. Диҵаҳәҳәарц шақәикыз рбаратәы, илақәа нарҳәы-аарҳәуа, илакҭа узҭамԥшуа иааирыцәгьеит, аха акгьы иеимҳәеит. Уажәраанӡа  ишьалашьынны икыдгылаз аӷәы еиԥш акгьы знымԥшӡоз ихы-иҿы уажәы-уажәы аҽаԥсахуа иалагеит. «Казбек» дшаӷрагылаз еиԥш, Иван ихы днаӷрагылазшәа игыгцәа гылт, аха иаарласны игәаара ихы-иҿы иналабан, рыцҳашьарак арахәыц аҟара ипаӡа инеиҿысны ицеит. Наҳари Мухрани иҟаларызеи ҳәа ргәы ҵысуа игылан иԥшын. Алагер аиҳабы уаҳа ажәак ааиҿыҵымшәаӡакәа, акомендант ишҟа даахьаҳәын, уззыԥшузеи ҳәа диқәымчит. Еилкаауп… иҟаҵахоит иҳәан, иеиҳабы иҿаԥхьа иҽеидыԥсала даагылт. Уи ашьҭахь уаҳа абаандаҩцәа рахь дхьамԥшӡакәа дгәааны дындәылҵит, акомендантгьы дишьҭалан дцеит. Идәылҵны ианца ашьҭахь, рхала ианааизынха, раашьа, рхымҩаԥгашьа иазхәыцуа ианалага, ирамхацәгьахеит. Ҳаушьит, зынӡа ҿумҭыр акәын… амҩан ҳанаауаз иуҳәаз ҳахырҟьаны, аҵаа ҳалартәаны ҳаԥсы мцо-имаауа ҳҟарҵеит. Уажәы ара иуҳәазгьы, аиҳабы даргәааит… Уззыԥшузеи ҳәа акомендант диқәымчны иеиҳәаз иаанагозеи? Ҳбарак ҳдәылцаны уаха шаанӡа адәы ҳцәырцаларц акәзар? Ҳҭаурхеит рҳәан, игәамҵны, ила иҭасны иҭырхуа иалагеит.
– Ҿаҳҭрым, ҳҿы аҿаԥа аҿоушәа ҳрымҵагыланы ҳрыхәаԥшлап, – ибжьы ӷәӷәахеит Иван Генади-иԥа, игәы иҭаз зегьы иҿы изарҳәомызт – убасҟак иԥсахы еибакит. – Нас анбаҿышәҭуеи, ҳананыӡаалак… ҳанԥслак аума анҿышәҭуа? Арахә роуп зегьы злазыгӡо, избан акәзар урҭ зцәажәом. Ҳара макьана ҳуаауп, ҳаԥсы ҭоуп… Ауаҩы иԥсы шҭоу, дышуаҩу анихашҭ аҽны инаркны. Дыԥсуп ҳәа дыԥхьаӡоуп.
– Иарбан ииашоу, ҳара ҳуааӡам ҳәа ҳаԥхьаӡоуп. Ҳара ҳтәы егьыҟам, ҳалгахьеит.
Абас дара-дара еибакны аӷьӷьаҳәа ианааилалоз аамҭазы акомендант иҽырчны, ицәа дазымкуа дгәааны, ашә даалагылт. Ихацәа ишнықәыԥшыз еиԥш, ари ааҵра давҵагыланы даҳзыӡырҩуан, иаҳҳәақәаз иаҳазар амықәшәатә ҳақәиршәоит ргәахәын, акгьы еибызымҳәаӡоз реиԥш, иаразнак рыҿқәа ааихаркит. Аха иара дрыламцәажәаӡакәа, ишьҭахьҟа даахьаҳәын, шәалга, шәыццакы, шәцәыс-жьысуа ишәаагашьоузеи, ирласны иҩнажәгал сымҳәеи ҳәа, џьоукы дрықәҟааит. Иаарго закәхарызеи, ҳақәызхуа акоума ҳәа, ргәы цаны ашә ахь ишыԥшуаз ҩыџьа асолдаҭцәа еихатәы уалыр дуӡӡак рбылгьо ирыманы иааҩналт. Инаганы ишәыргыл, иҳәан, абарак агәҭаҵәҟьа инацәа ырҟым-ҟымуа иақәкны идирбеит. Ауалыр азхык амаӡамызт, иҭыкка иҟан. Иахьдирбаз аҭыԥ аҿы инаганы, ахы ахьамамыз аҩада ирханы инадыргылан, индәылибаҳәа ицеит. Абаандаҩцәа иахырҳәаара рзымдыруа, ишанханы иахәаԥушан изызкхарызеишь ҳәа. Убриаҟынӡа идыршәахьан, аҳәымсаг ааганы шәалаԥссала ҳәа иҩнадыргыларгьы, аԥсы ахаланы иҵыгьны ирысуазшәа рбон.
– Арԥхага, арԥхага шәымҳәози?.. Шәыԥсы иамоуп, амҿы ааганы, иҭажьны, амца еиқәҵаны  шәҽышәҟәиа!.. Шәыҽҭажьны шәҽыжәбыл! – иҭахӡамкәа мчыла ишиаадыргаз мҩашьо, дыцәҳа-шҳауа, ишьҭыхны рхы изанымҟьеит, акәымзар иҿы иааҭшәоз – шәан… шәаб… ҳәа акы аанмыжькәа, дрықәҳәацәаны, ашә кыдҟьаны дындәылҵит. Акомендант дахьрацәҳаз рхы иқәыркрын, уи уажә ирбазма, ирмаҳац ҳәа иҟаз?! Арԥхага ахьроуз рыԥсы ҭанаҵан, ацха рҿышьны дцазшәа рыԥхьаӡеит
– Ҳаҭамзааит, иакәым ҳҳәеит, уара уиашазаарын, ҳазегьы ҳҿахәы умҳәазҭгьы, уаха ҳаҩнаҵаауан, – рҳәан, Иван Генади-иԥа иҿаԥхьа аара рхы иадҵо иаагылт.
Амҿы ааргеит, иааргеит, аха ишԥааргеи, рыцҳарыла асҵаа иаҵырхит… иаҵыркәкәааит. Ауалыр амца ҭарҵеит, абарак аԥхараԥсы ҩналт… рыԥсы еивыргеит.
…Ианаацәылашоз асаркьал мыжда абжьы агара иалагон, ишыгәырҩоз, ишхәыцуаз, шарԥазынӡа изыцәомызт, рылацәа анааихьыршьуаз аамҭазы акәын асаркьал асра ианалагоз… Уи абжьы, аҭыџь еиԥш ихьамҭаӡа рхы иаахозшәа, ргәы нкыдшьаа иагон. Иҩагылон. Абаланда, аӡыҩарҩар ԥсыӡ хымзар акы зӡаамыз инадтәалон, часеиқәаҵәак нарымҵадыршәуан, ачеи ацынхәрас ӡырҟәандаки кыԥбжак ашьақари рырҭон, абри акәын ршьыжьхьа. Иара убригьы анырҿарҵоз идырццакуан ирхагыланы, шәымжаҳәалан, шәалга ҳәа рҿаҵақәа рыхәларыԥхьаӡон, рыхәда икыладырхон. Уи ашьҭахь инарыԥцаны аусурахь… иаахәлаанӡа рхы ҩышьҭыхны ажәҩан анаҵаԥшраҵәҟьа азин рымамкәа аус руан. Ианааилалашьцоз, рбарак хьшәашәа иныҩнарцалон, ирыцҳахәха, мҿы хьышьаҵәқәак ааизганы, ауалыр инҭажьны инадтәалон. Агазеҭқәеи ажурналқәеи роуамызт (аԥхьара азин рымамызт), арадио иазыӡырҩыр ҟаломызт. Аԥсҭазаара иалыхәдааны, рыԥсадгьыл аҿы итәымуааны ирхыргон амшқәеи аҵыхқәеи. Ишар, имыхәлар ҳәа ишәон, ихәлар, имшар ҳәа ишәон.
…Рызегьы еиԥшны еилаҳәамызт, аԥхын иааныркылаз, аԥхын маҭәа шишәыз дыҟан, аԥхьа урҭ роуп агәаҵәыхь зыхьыз. Есышьжьымҭан абаандаҩцәа абаракқәа ирдәылганы аусурахь амҩа ианықәыргалоз реимҳәабжь угәы кыднашьаауан.
Наҳар   дахьыҟаз абарак аҿы зегьы раԥхьа  агәаҵәыхь чымазара зыхьыз аус ицызуаз Валентин иоуп. Амцашоура изцәырҵыз мтәеит… Ушоура уара уоуп ихазгало ҳәа игәра ргомызт. Деимҳәон. Абарак даадәылҵны адәахьы днықәлар зынӡа иҟалаӡомызт, ԥшак ааидышәшәылар изхон, игәы зегьы чаԥаны икыдыжьлаз иԥсыԥ изавҵымго иааннакылон. Абас дшычмазаҩ гәаҟыз шырдыруазгьы, есышьжьымҭан дыргыланы аусура дрымгар руамызт. Уаанӡагьы дыҭҭәаа дыҟамызт, уаҩ фархьк иакәын, аха уажәык зынӡа игхан, жьы иқәӡамшәа, ицәеи ибаҩи еикәыршаны, алабыҵә еиԥш дҟанаҵеит. Амҩан аусурахь ианцоз, уажәы-уажәы иеихада дахҟьашаны, ахәыжәҳәа дынцәыҵакьакьон, ивагыланы инеиуаз даашьҭырхуан, арахәыц еиԥш ихәда каткато ихы азынкыломызт. Аусураҿы акы имч ақәхо ҳәа дыҟамызт. Наҳар уи дрыцҳашьаны аихаҵәҟьа шьҭыхны исыркы ҳәа иеиҳәомызт. Иусгьы иара даҿын. Ахәылбыҽха досу ииуз шәаны ианизанырҵоз, иҟаиҵаз абжа Валентин ихьӡала иҭеиҩуан. Ус ҟаимҵар аус имуӡеит ҳәа акриҿарҵаӡомызт. Сара изысҿоуҵозеи ухы иагырханы ҳәа илақәа ҭырхаха ихәаԥшра далагон, сабоузаԥсоу, знымзар-зны суԥылап ҳәа уҟоума ҳәа аанарго.


* * *
Валентин дҭаркаанӡа аҳәаанырцәҟа иныҟәо аӷба акаԥданс дыҟан. Дҭаацәаран, ҩыџьа ахәыҷқәа иман, анцәа ишиҳәара сыҟоуп ҳәа ихы иԥхьаӡон, иԥхыӡгьы иаламшәацызт амшмыжда шизыҟалоз. Амшынқәеи аокеанқәеи мызла дырхыхәхәала адунеи дакәшо данырхыз, ихәыҷқәеи иԥҳәыси уахгьы-ҽынгьы дрызхәыцуан, игәхьааигон, рбара дахыццакуан. Дхынҳәны, иаанижьыз асқьала дазааигәахо даналагалак, иԥҳәыси ихәыҷқәеи иԥыларц иааны рнапқәа ҟьо ишгылаз анибалак, игәы ҭгәырӷьаауан, иаԥҟьаны ицаны игәыднакылон. Аӷба дшааҭыҵлак ихәыҷқәа изгәыкны ихәда иахьынҳалон, иԥҳәыс ухәыҷқәа ран дшыҟоугьы ухоумыршҭын ҳәа диахәмаруа дааиқәҵәиаашон. Изакәытә насыԥыз ирымаз! Хьыӡла-ԥшала ихынҳәуаз икаԥдан форма даҵаҽырбо, иԥҳәыс ашәҭыц еиԥш дыԥшӡаӡа, дхааӡа диваргыланы, ихәыҷқәа ҟәба-ҟәшәо рнапы ианкны асқьала ианаақәлалак, заҟаҩ рыҵашьыцуадаз… заҟаҩ гәахәала, бла хаала ирыхәаԥушаз аҟара аблацәгьақәагьы рышьклаԥшуан.
Уахыки-ҽнаки еиҳаны иҭаацәеи иареи анеизнымхоз ыҟан, иаразнак иӷбахьы дхынҳәны, еиҭа амҩа хара дықәлон. Аҵыхәтәантәи иныҟәарахьтәи даныхынҳәы жәохә мшы ахақәиҭра иман. Хәышықәса раахыс абасҟак аамҭа иҭаацәеи иареи еизынхо иҟамлацызт. Жәохә мшы шәнапаҵаҟа сыҟоуп ҳәа анреиҳәа, ишԥагәырӷьеи иҭаацәа! Хымз раахыс заб дыгәхьааганы иҟаз ахәыҷқәа аҩыџьагьы ихәда рнапқәа акәыршаны дыркын, ҵхыбжьонынӡа алакәқәа рзеиҭеиҳәон. Ианааша иԥҳа аиҵбы, ахәыҷбаҳчахь иныҟәоз (ԥшьышықәса ракәын илхыҵуаз), лан дыргыланы дызгоит ҳәа даналага, џьаргьы сцаӡом, саб ида аӡәгьы дысҭахым ҳәа лыҽиларԥсны дылкит. Акыраамҭа длыҳәон, агәра ллыргон лаб џьаргьы дшымцо, аҩны дшаанхо, аха лара илуамызт, амц шәҳәоит, есымша ус ауп ишсашәҳәо, аха абаҳчаҟынтәи санааилак саб дызбаӡом ҳәа леимаа хәыҷқәа лышьхны икалыԥсон. Лыгәшәа-мшәа ҳәо, дыргәыбзыӷны лан длыманы дцеит. Валентин иԥҳа аиҳаби иареи аҩны иаанхеит (фышықәса лхыҵуан). Бан дааиаанӡа бареи сареи шьыжьхьа ҟаҳҵап, акәымзар лара лыда ҳара акы ҳзыҟамҵаӡо џьылшьоит ҳәа длахәмаруа, еицхырааны идырхиеит, уажәымзар-уажәы дааиуеит ҳәа рнапы амыркӡакәа итәаны илзыԥшын. Лаара аамҭа иахыԥеит, аха Валентин абаҳчаҿы ахәыҷы дахьналгаз доулмышьҭыз џьишьеит, саб иахь сбымгар зуам ҳәа далагазар, лыргәыбзыӷра даҿуп ҳәа игәы иаанагон. Аха аамҭа рацәаны ицо ианалага, баала ҳаргьы ҳрышьҭаланы изҿу аабап, иҳәан, иԥҳа диманы дцеит. Уажәы-уашьҭан даҳԥылоит ҳәа дшынаԥшы-ааԥшуаз ахәыҷбаҳча ашҭа инҭалеит. Араҟагьы избом ҳәа дыҟазма, аха иахьа ахәыҷы даарымгаӡеит ҳәа аниарҳәа, ииҳәо иҿамшәо даанхеит. Иԥҳа лнапы данкны дшыҩуаз аҩныҟа дхынҳәит. Снабгаргьы саангылом ҳәа амҩан лҽылшьуа даналага,  аҩныҟа длыманы дцеит ҳәа агәаанагара иманы дахьааиз, аӡәгьы дыҟаӡамызт, ашә аркны, иааныжьны ишцаз иҟан. Шьҭак иамхацәгьахеит, дахьцара изымдыруа, дшаҟь-шаҟьо даанхеит. Абар шьҭа шьыбжьаара рацәак агмызт. Издыруада џьара дымҩахыҵзар игәахәын, ауацәа, аҭынхацәа, аҩызцәа аӡәы даанимыжьит, аҭел дасуа дрылсит, аха, мап, иахьатәиала дҳамбаӡацт ҳәа аҭак иаҳауан.
Аамҭа цацыԥхьаӡа еиҳа-еиҳа амца икуан, амҩан машәырк иақәшәаны, хәышәтәырҭак аҿы инанагазар ҳәа игәы ҭӡыӡаауа дшыҩуаз зегьы еимидеит. Уахьгьы иҟамызт. Ихәло иалагеит, аха рхабарк ҟамлаӡеит, ашьжымҭан иахьындәылҵыз, афарҭын аакылҟьаны иаашьҭԥаа иагазшәа, рҳарҭа-сырҭак уаҩы имаҳауа, имбо иныҵаба ицеит. Еибгамзар ҟалап ҳәа, бааԥсыс иҟаз зегьы дрызхәыцуа далагеит. Иԥҳәыс даара илзыԥшын, лыхгылашьа цәгьа иԥшӡан, дыззымдыруаз ҩыџьа зыхшахьоу ԥҳәысуп ҳәа амалахазгьы игәы изаанаргомызт, уабсҟак аҿара ацәа лхьыкәкәа дцон, аҭаацәара даланамгалаӡацшәа акәын дшыҟаз. Лыблақәа ҭыԥхаауа, лӡамҩақәа аҵәаҟаԥшь еиԥш иҭыҵәраа ицо, амҩа даныланы данцоз збалак рылаԥш лыдымхаларгьы залшомызт. Аԥҳәыс ԥшӡа думоуп, лымацара дааныжьны ҩба-хԥа мзы амшын ахылара злоугәаӷьуазеи ҳәа иҩызцәа хәмаруа акырынтә иарҳәахьан, аха иара зынзаҵәыкгьы игәы иҭамшәаӡацызт слыԥсахуеит ҳәа, ихы аҟара лыгәра игон. «Аԥсҭазаараҿы иҟамло егьыҟаӡам. Џьоукы длаԥшықәҵаны дрыманы… амҩан лхәыҷи лареи шнеиуаз лымариа анроу, даашьҭԥааны дыргазар… хәымгарала илызныҟәарц ианалага лхы рылымҭазар? Ахәыҷгьы ларгьы шьны џьара ирҵәахызар ҳәа дазхәыцуа, ихы еилаԥсо аҟынӡа днеиит, ҩаха-ҩымш дшаҟьо дрышьҭан, агәырҩа дашьит, дубар дузымдыруа дҟалеит. Ахымш рыҽны НКВД аҿы даанкыланы дрымоуп ҳәа иаҳаит. Зегьы дрықәгәыӷуан, аха иԥҳәыс НКВД аҿы даанагоит ҳәа зынзаҵәыкгьы игәы иҭашәомызт. Аӡәы илыхҩашьалазар акәхап, акәымзар НКВД дааныркыларатәы еиԥш усс илымоузеи ҳәа агәра агара акәым, зынӡа ихаҿы изаамго ауп дышнеиз.
Ииашоуп, лхаҭаҵәҟьа лоуп, даанкылоуп уԥҳәыс ҳәа аниарҳәа, ихы изымҟажо, дҿаҳәатәханы дрылагьежьит, иҟалҵазеи цәгьарас, ишԥыкәу даанкыланы дышшәымоу, абыржәыҵәҟьа лхаҭа дысшәырбароуп ҳәа. Валентин иԥсҭазаараҿы зынзаҵәыкгьы ицәгьангьы-ибзиангьы НКВД аҿы даднамгалацызт, аусзуҩцәагьы ауаа зегьы шыҟоу иҟаз џьишьон.
Аӷба уҭаӡам, НКВД уҩнагылоуп, аҿҿаҳәа ҳацәажәара азин умаӡам рҳәан, ишакәӡамыз иацәажәеит. Ибӷашшара ԥҵәазшәа ибеит, ҳара иаҳхароузеи, уԥҳәыс амаҩаду агәҭа дангыланы аҳәаанырцәтәи амаҭәақәа шылҭиуаз дақәыркызар ҳәа иааиҿагыланы ианиарҳәа!
– Уи мцуп, уи еиԥш ҟалашьа амаӡам!.. – игәы ҭыҵны ицо, ашә еимԥааны аиҳабы икабинет дыҩналеит. Дихамҵгылт, аԥсшәа иеимҳәеит, ихы дҩахангьы диҿамԥшит, дымҵааӡакәа, азин ылымхӡакәа дахьыҩналаз даргәаан дтәан унаилакьысыр дытҟәацрашәа.
– Сара абригь абригь соуп, сыԥҳәыс закәандарыла даанкыланы дшәымоуп, ишшәанасмыжьуа жәдыруаз, - иҳәан, дызусҭаз зҳәоз ашәҟәы ааҭиган, аиҳабы иаԥхьа инықәиҵеит.
– Уи макьана уара иумаз… – дахәамԥшӡакәа ишҟа дацәхасуа,  – Уԥҳәыс закәанла дҭакуп… Ҳара закәандарала уаҩ дҭаҳкӡом, – илақәа аҵааршә еиԥш ихьшәашәаӡа диҿаԥшуа, – Илызҭада аҳәаанырцәтәи амаҭәақәа илҭиуаз?! – ҳәа ҿааиҭит.
– Уи еиԥш ҟалашьа амаӡам… Уи хыҭҳәаауп, ашьжьымҭан ахәыҷы длыманы абаҳчахь данцоз, агәашә аҟынӡа днаскьазгеит, акгьы лкӡамызт, нас иабантәи аалгеи илҭиуаз амаҭәа, илызҭада? – зынӡа игәы ԥнажәеит аиҳабгьы абас аниҳәа.
– Уԥҳәыс улазҵаа, ибызҭада, иабантәиаабгеи ҳәа. Сара узсазҵаауазеи? – дгәааны инапы астол инықәикшеит, изҵаара ихы иаламӡо.
– Сыгәра га, суҳәоит, ари ҟьашьрак аҵоуп, - аԥхӡы хьшәашәа наиқәнаҭәеит, деиликаарц шиҭахымыз аниба.
– Угәы иалымсын, акаԥдан, сара сусзуҩцәа уара уаҵкыс рыгәра згоит, аҳәаанырцәтәи амаҭәа шылҭиуаз амҩаду агәҭа дақәыркын, акт лықәҟарҵеит. Аиаша иашоуп, агәра мгашьас исымоузеи!
– Ииашам, ҳара уи еиԥш ҟазҵо уаам.
– Ацәгьа зуа ианакәзаалакгьы ихала иҳәаӡом, сара иҟасҵеит ҳәа, иқәԥҽаанӡа. Уара ма зукуазеи, уԥҳәыс лҿы лықәыԥҽхьеит.
– Ишԥа? – иԥсахы ҩеины ихәда иааҵагылт.
– Уи еилкаау усуп… Аҳәаанырцәтәи амаҭәа ааганы ҭитәыс илызҭазгьы деилкаауп… Уахьынтәи амаҭәа аазго, арахьынтәи ацәгьа бжьигоит, дагентуп, ҳҳәынҭқарра даӷоуп… – уи уара уоуп ҳәа иҿы изамырҳәеит, аха ихы-иҿы ианыԥшуан.
– Уажәақәа абахоу, сара соума гәҩарас иумоу? – ибаҩқәа илаԥыҵәҵәазшәа ибеит, рыцҳашьарак зхыршәламыз иблақәа шҳазӡа дахьырхыԥшылоз.
– Мап, араҟа гәҩара ыҟаӡам, уара ухаҭа уоуп, уи ус шакәу уԥҳәыс лнапала илыҩхьеит.
Валентин, ихы еилаԥсазшәа, аҟырҟырҳәа аччара далагеит, уара ухаҭа уоуп ҳәа аниеиҳәа. – Абри акәын исмаҳацыз… Сара сагентхеит… Уаҳа исоуҳәозеи? – икьатеиах ԥҵәарашәа дыччон.
– Иазхоуп… Асцена уқәгыланы ухәмаруа џьушьома? – деилашәаны, ихы изнымкыло, – уара ҳ-Совет ҳәынҭқарра уаӷоуп.
– Сара Асовет ҳәынҭқарра саӷану? – аччара дааҟәыҵын, дҩаҵҟьеит, игәы икыдыз Ленин иорденқәа хԥа аӷьӷьа наилдыргеит. Исеиҳәаз закәызеи, аминауаҭра анышьҭеимҵа иаргьы дысшьып, саргьы сҽысшьып ҳәа ихдырра аҵкыс имч аиааин, еивҵарпапа иџьыба иҭаз итапанчахь ашырҳәа инапы ндәықәиҵеит, аха, ддәылган дыжәга ҳәа аиҳабы ибжьы шаагаз еиԥш, хҩык ааҩнаԥалан, инапқәа ырҵәины, ишьҭахь инеидҿаҳәаланы даадәылыргеит. Ашә дандәылыргоз ихы аҭыԥаҿ иааизшәа, схәыҷы дабаҟоу, схәыҷы дабажәгеи ҳәа, мчыла аиҳабы ишҟа даахьаҳәит, аха уи ишьҭахь иеиарханы, аԥенџьыр дадгыланы адәныҟа дыԥшуан, иимырҳаӡеит. Дахьаадәылыргаз, иԥҳа еиҳабы дизыԥшны дгылан (даныҩналоз дахьаанижьыз), сан дабаҟоу, сан дааумгаӡеи ҳәа лылаӷырӡқәа лыкәааша лаб дигәыдхахаларц даналага, аӡәы лымахцәа данкны, ишҟа днамышьҭкәа дааирхынҳәит. Игәиҽанӡамкәа, дзықәгылаз адгьыл ҵысны, адунеи ааҳәны, аҵыҵышьа имаӡамкәа, хланҵы даманы ианцо еиԥш акәын ишибоз Валентин дрыманы ианылбаауаз, саб, уабаргои, схала сааныжьны уабацои ҳәа игәыҿкаагаха игоз ихәыҷы лыбжьыҵәҟьагьы иаҳаӡомызт, ицәеи-ижьи дысны, игәы зегьы ҭыблааны, ибла алашара ацәыӡны, иааикәыршаны илашьцахьазшәа, илымҳагьы бжьы ҭамыҩӡо акәын иҭагылазаашьа шыҟаз. Ҵаҟа дылбааганы камерак ашә аартны игәҭасны даныҩнаркуазгьы изгәамҭаӡеит.
…Хыриашашьа изыҟамҵаӡакәа, харада ахара идҵаны, аа-шықәса иқәырҵеит. Уи нахыс иҭынхадаха иаанхаз ихәыҷқәеи, иҭакны идыргәаҟуаз иԥҳәыси ирлахьынҵахаз ҳәа акымзарак издырӡомызт. Идақәа илыԥсааны ибжа имнахуан, НКВД ддәылганы даныргоз, саб, уабаргои, шьҭа сара исымада ҳәа, ихәыҷы дыҳәҳәо дышишьҭаз анааигәалашәалак. Ҳзыхдырҟьозеи, цәгьарас ҳәа иҟаҳҵахьаз… ҳгәаӷс ирымаз ҳәа дааҟәымҵӡакәа дхәыцуан, аха иҿы ааихыхны, игәҭыха аӡәгьы иеиҳәомызт. Аусураҟынтәи иааганы, акы инарцҳаны рбарак ишыныҩнарцалалак еиԥш, руалыр амца ҭаҵаны, зегьы акәшаны иаатәон, ԥсыԥхак шаарылалаз еиԥш ргәаҟреи рыгәҭыхеи аибыҳәара иалагон. Иҭаркаанӡа изусҭцәаз, ишуааз ргәаладыршәон. Рҭаацәа, рыхшара ртәы аҳәара ианалагалак, Валентин изычҳауамызт, ишьҭыбжь мыргаӡакәа ашьшьыҳәа днарылҵны дцаны ииарҭа иҽнықәиршәуан дхәхәаӡа, ила кыдхаланы аҭуан аҵаԥшра далагон. Ргәаҟрақәа анеибырҳәалак рыԥсы еивыргон, уи ала аамҭа рхыргон. Аха Валентин ахьҿимҭуаз, насгьы ацәажәара ианалагалак дрылҵны дцаны, дықәиан дахьырзыӡырҩуаз зегьы еицгәарҭеит. Ихы, иҵыхәа, дызусҭаз аӡәгьы издырӡомызт. Наҳари иареи есымша еидгылан, аус еицыруан, хәархьк еицахон, аха уигьы дизмырцәажәеит, «аа-шықәса сықәҵаны схырҵеит» аамҷыдарахаз, дызхҭаркыз, дызусҭаз, уаанӡа аус ахьиуаз ҳәа акгьы иеимҳәеит. Абас ҟаиҵо даналага, абарак аҿы еицынхоз зегьы гәрамгарҭас дыркит, ҳаицәажәара ихы залеимырхәуа, иҽырҩашьаны цәгьаҳәаҩыс дҳаларкызар ҟалап ҳәа агәаанагарақәа роуа иалаган, рыбжеиҳараҩык иара иахьиаҳауаз ацәажәара иаҟәыҵит.
Ауаҩы игәы иҭоу иҿы иаирҳәароуп, акәымзар илахь икыдҩылам, излоудыруазеи, уи ауп урҭ ирыхьызгьы. Маӡа-аргама дызусҭоу еилыркаарц даара рҽыршәеит, аха иамуит. Дырзеилымкааӡакәа даанхаӡаргьы ҟаларын, дычмазаҩымхазҭгьы. Иҩызцәа дрылганы дыргошәа аниба, ишәны игәы иҭаз ихьаақәа зегьы Наҳар иеиҳәеит.
Амцашоура шимац иман, иахьа аҵкыс уаҵәы деицәахон, аӡада ихәда чаӷьа мылбаауа даныҟала ашьҭахь ауп ахәышәтәырҭахь данааргаз, уаанӡа дгәаҟуа абарак аҿы дышьҭан, хәшәыда-быӷьшәыда. Ицәеи ибаҩи роуп ахәышәтәырҭахь иргаз…
Абас акәын. Егьырҭ абаракқәа рҿы инхақәозгьы ианычмазаҩхалак рыԥсы рылҵны ицаанӡа иргомызт. Ахәышәтәырҭа ахьӡын, акәымзар абаракаҿ еиԥш ихьшәашәан, илашьцан, ирҿарҵоз афатәгьы ҳаӷеимшхаран, ачымазаҩ иакәым, згәы бзиаз изыфомызт, ацқьара усгьы иабаҟаз, ашә аартны уҩналаанӡа афҩы цәгьа иҩынҟьоз уԥынҵа ҿнахуан.
Абаракқәа зегьы хазы-хазы иҭахкаан, аиҭанеиааира азин рымаӡамызт. Аусгьы хазы-хазы ируан, иеизааигәаны иҟалар ҟалаӡомызт. Аӡәы иашьа гәакьа егьи абарак аҿы дыҟазаргьы, издырӡомызт. Еибабар ҟалон ичмазаҩцәаханы ахәышәтәырҭаҿы ианнанагалак, аха уи аҵыхәтәантәи акәхон, рыԥсра акәын инаргоз. Шәҩык аннаргалак, ҩыџьа-хҩык ракәын ихынҳәуаз.
Валентин ахәышәтәырҭаҿы акыраамҭа дышьҭан. Ипалатаҿы иара дзеижәҩыкын.
Дрылганы данырга ашьҭахь, ихы-иҵыхәа анеилыркаа, зегьы дрыцҳашьаны иӡбахә иалацәажәон. Ирылшоз, ашьақар ирырҭоз абжа-абжа аанрыжьуан иҳазиҭозар ҳәа, ибара иназышьҭуадаз. Наҳар дрыҳәо-дырчо ииулак азин ылихит мчыбжьык ахь знык ибара. Днеины данааихагылалак, илақәа хитуан, иԥсы еивигон, аха ацәажәара илшомызт. Дцо даналагалак, макьана уаангыл ҳәа аанарго, ԥсы злаӡамыз инапы аарлаҳәа иаашьҭыхны, ишьамхы инықәиҵон.
Иазхоуп шьҭа, ара уиваиараз умаазар ҳәа, аканвои ибжьы анаагалак, дааныжьны дахьцоз игәы ҭҵәуаауа, алымт зҿыкәкәа иҟаз ихчы маӡала дааҩаханы, иџьыба иҭаны иааигаз ашьақар кыԥқәа наҵаԥсаны дындәылҵны дцон. Ачымазаҩ ибара днеицыԥхьаӡа, уаанӡа ишьҭақәаз ракәӡамкәа, аҿыцқәа шышьҭаз ибон, ибзиаханы, игыланы ицама ҳәа даниазҵаалак, ихаԥыцқәа еихарӷәӷәаны, ацигар бӷьыц аҟара иҵаӷахьаз иқьышәқәа ҵыс-ҵысуа, игәы ԥшааны, инеимаҭәаны аҵәуара дышналагара… акыраамҭа илақәа кыдхаланы, ԥсык иеиԥш дымҵысӡо дықәын, аҭак ииҭомызт, аҵыхәтәаны, урҭ наҟ ирр…гг…ее…ит ҳәа ибжьы шьҭацәо, аарла ҿааиҭуан. Уи иаанагоз иԥсит ҳәа акәын.
…Иԥсуаз наивганы иргон, аҽа џьоукы ааганы инаивадырион, иара макьана даанханы дыҟан. Дара аҳақьымцәа рхаҭақәагьы иџьаршьон, еибгоу ҳәа акгьы имаӡам, иԥсы зкузеи ҳәа, икьатеиқәа еидҩалахьан, ирыԥҳа абжеиҳарак кыдбаалахьан, иҷаҷақәа кыдшәшәахьан, игәаҵәа ахраӡага еиԥш икылыхха иҟалахьан. Игәы заҵәык еибган, уи акәын макьаназ иԥсы еиқәырханы изкыз, зегьы реидара иара аҵаланы, даҽа мышкы иадамхаргьы адунеи дысзықәырԥшуазар ҳәа, иааҟәымҵӡакәа аисра иаҿын.
Наҳар ахәышәтәырҭа аҟынтәи дхынҳәны даанӡа, абарак аҿы аӡәы ииарҭа ихы нықәҵаны дықәиомызт, жәабжьс иаҳзааигарызеи ҳәа игәжәажәо иԥшын. Дааҩналаны, макьана иԥсы ахәага ҭоуп ҳәа аниҳәалак, ргәы аадырҭынчуан.
Валентин иахьа, уаҵәы ҳәа имшқәа ԥхьаӡо дахьынӡагәаҟуаз, акгьы змыхьӡо зшьапы иқәгылаз, ахьҭа рылаланы агәаҵәыхь иакын, аӡәаӡәала иаарылго, жәиԥшьҩык рхы иамыхәо иганы ахәышәтәырҭаҿы ишьҭарҵеит, мчыбжьыкгьы рхымҵит, рыԥсҭазаара иналыхны иагеит.
Ахәышәтәырҭаҿы уахыки-ҽнаки ала жәеизаҩык-жәаҩаҩык рҟынӡа ауаа ԥсуан, рылақәа шыхҩалак, рыԥсы-ԥха рылҵаанӡа, идәылганы, иаалбааганы ахыбра аҵаҟа ихәыҵаҟаҵаз, аԥсцәа рышьҭаҵарҭа иныҩнарыжьуан… Аԥсцәа ҽынла иржыр ҟалаӡомызт, ҵхыбжьонла акәын… амашьына ааины инадгылон, иаахәыҵганы амҿы еиԥш иршәны, инақәыжьны иргон. Аԥсыжцәа ҳәа баракцыԥхьаӡа аӡәаӡәа, ҩыџьа-ҩыџьа алхны ирыман.
Алагер аҿы зегьы мчылатәи усын, абриак заҵәык ада, изҭахыз ракәын аԥсыжразы иргоз, мчыла ирыдырцаломызт. Акомендант акырынтә дааины иреиҳәахьан ишәҭахызар ҳәа, аха зегьы мап ркуан. Аҵыхәтәан деиҭарзаан, иӡамҩақәа ҭырчаа, ауатка фҩы ихәылҟьа даарылагылан, изҭаху аӡәыр шәыҟазар, шәыԥхамшьан ҳәа реиҳәеит. «Шәыԥхамшьан» ҳәа аҵәы алаҵаны ицәажәашьа рхы рыхнахит, ргәы ԥнажәеит, аха мчыс ирымаз, ирзиулак дақәиҭын. Ргәы еиқәҳәаланы ирычҳаит, зынӡа иламцәажәаӡеит, игәаӷ иаго, рыхқәа рыкәаҽ игылан.
– Ишәҭахымзар, ишәҭахым… Ишәҭаху шәыц иамкааит! – иҳәан, дуар-уаруа, дыцәҳа-шҳауа иҿынеихеит.
– Сара исҭахуп, – ибжьы гәаҩаӡа Большаков Иван Генади-иԥа даарылҵын, ашә дындәылҵаанӡа дихьӡаны дааидгылт. Иван иҟаиҵаз зегьы аргачамкын, ирҳәо рҿамшәо инеиҿаԥшы-ааиҿаԥшит.
– Уцәгьам, уцәгьам, – акомендант Иван ихы инаркны ишьапаҟынӡа лаԥшыла дааимидан, – уахазы ухианы уҟаз… асааҭ жәаҩа рышьҭахь акәхоит, – иҳәан, игәы иахәаны дындәылҵны дцеит.
Иван Генади-иԥа абарак аҿы ҳаҭыр иқәырҵон, акрызбахьоу, акрыздыруа, нагарҭа змам ауаҩ ҟәыш ҳәа дрыԥхьаӡон. 1914 шықәса рзы акоммунист партиа далалеит. Асовет мчра аагаразы аԥышәа дуӡӡа змаз ареволиуционерцәа: Риутин, Галкин, Петровски дрывагыланы хацәнамырха дықәԥон, Краснопресненсктәи аусуцәа напхгара риҭон. Изныкымкәа Ленин ихаҭа адҵақәа ииҭахьан.
Ареволиуциа аиааира анага раԥхьатәи амшқәа инадыркны, зхы-зыԥсы ақәҵаны, Ленин ивагыланы аус зуаз, ЦКВКП(б) аппарат аҭакзыԥхықәу аусзуҩцәа ируаӡәкыз, антисоветтә аппозициатә группа аконтрреволиуционер Риутин игәыԥ уалан ҳәа ддырбаандаҩит.
Ииашаҵәҟьаны 1930-тәи ашықәсқәа рзы Сталин даанызкылоз ҳәа мчы ыҟаӡамкәа (иҿагылоз зегьы нырҵәаны), атәыла рбганы, иҵархәашаны иго даналага, макьаназ иаанханы иҟаз аӡәык-ҩыџьак, Ленин игвардиа иреиуаз Риутин (ЦКВКП(б) анапхгаҩцәа ируаӡәкыз) иаԥшьгамҭала маӡала рыхшыҩ еилаҵаны апрограмма ҟарҵеит: асоциализм аиқәырхаразы рҿаԥхьа иқәдыргылт, апартиа аекономикатә курс ԥсаххарц шьаҭанкыла, анхацәа аколнхараҿы амала ҳәа аус ахьыддыруаз аҵыхәа ԥҵәахарц, рџьаԥса роуа иҟаларц, аколнхара шәҭахым ҳәа ихырҵәаны, рыдгьылқәа ирыхцаны рырӡра, рыхҵара аанкылахарц, ақыҭақәа ҭацәны, ақьаԥҭажәқәа реиԥш иаанымхарц азы… Асовет тәылаҿы Ленинтә демократиа аԥыжәара аиурц азы… апартиа ачленцәа харада ахара рыдҵаны рҭакра аҵыхәа ԥҵәахарц азы…
Аплатформа (Риутин иплатформа ус хьӡыс иаиуит) абжеиҳарак зызкыз Сталин аҵыхәтәантәи аамҭазы иҵигаз аҟазшьа бааԥс, аҟазшьа хьамҭа, амҽыӷра, иҳәатәада аҽакы аҟамлара, ихы ада хы атәамбара, аҳәынҭқарра ихала амаа кны, иахьиҭаху иқәыргьежьаауа, ажәлар зегьы имагә ашьхәа иҭеицаларц дызлагаз аҿагылара акәын.
Ленин иидеиақәа аанкыланы зхәаҽра даҿыз… Асоциализм мҩа (ареволиуциа иалнахыз), аханы дгыланы зырбгара даҿыз, аиқәырхаразы аплатформа иабоз акы заҵәык – Сталин импыҵарԥсны иикыз апартиа амаа (агенексра) импыҵхра акәын.
Абри еиԥш аплатформа маӡала аус шауаз имҵақьақьаҩцәа илымҳа аҟынӡа ианнарга, мышмыжда рзыҟалеит, ҽнак ала зегьы ахәитәит. Асовет мчра шәаҿагылт, Троцки ишьала шәҟьашьуп ҳәа рыбжеиҳараҩык кыдҵаны идиршьит, Иван Генади-иԥа ашьра дахыԥеит, аха жәаҩа шықәса акартоӷа дзацәымцеит.
Аусураҟынтәи иааԥса-икараха абарак аҿы ианааилак акәын аицәажәара азин анрымаз. Есқьаангьы раԥхьа иалагоз Иван Генади-иԥа иакәын. Уи данцәажәоз сизыӡырҩландаз уҳәарын, иааиҳәоз зегьы раӡаны ахшыҩҵак рыман. Исҳәо џьара аӡәы еиҭеиҳәаны, сзықәшәаз еицәоу сақәдыршәоит ҳәагьы дшәаӡомызт, игәы иҭаз зегьы аартны иҳәон. Ҳгәы иҭаз ҳзынамыгӡеит, акәымзар абри еиԥш ахлымӡаах ҟаломызт, ҳаргьы абра ҳаанагомызт ҳәа иаахиркәшон иажәабжь ҵхыбжьон.
Умшәаӡои, Сталин дуӡӡа изы абри еиԥш гәаӷьны излоуҳәозеи ҳәа ианиазҵаалак, – згәы иҭоу ззымҳәо, уи инагӡаны дуаҩӡам, дшәаргәындоуп. Ауаҩы идыруазароуп, есымша дыԥсӡом, ҽнак диит, ҽнак ауп даныԥсуагьы. Сҩызцәа ршьит, сара саанханы сахьыҟоу схы ахызбаауеит адунеи. Аха сара агәыӷра сымоуп, абас мацара ицарым, иахьазы ҳтәыла иахажьу аԥҭа еиқәаҵәа хҳәаны изгаша мрак шԥамԥхари ҳәа. Ари иахьа анышә ақәыжьны иужыргьы, уаҵәы иҵымҵыр ҟалашам. Сара сзыцәшәо акы заҵәык, уи аамҭа сахьымӡар ҳәа ауп, сықәра рацәоуп. Аха шәара шәыҷкәынцәоуп, – Наҳари Мухрани ихы нарықәкуа, – насгьы уара ушәҟәыҩҩуп, игәынкылала,  ҳгәаҟра ҳашьҭахь игыло абиԥара идурҳароуп, ирдырааит акгьы зхараӡамыз ауаа шрымпыҵанҵәоз ашьажәцәа.
Уаха аашаанӡа дцәажәозаргьы ииҳәашаз иман, аха изыӡырҩуаз иоуамызт, аусура иаркараханы иҟаз, ианаатәалак, ацәа рықәҳаны ахырсысра иалагон, инагӡаны изыӡырҩра рылшомызт. Зегьы шьҭалон, иара аӡә заҵәык ида. Дышьҭалаӡомызт, избан акәзар дзыцәомызт, амырцәага чмазара изҵысны дыҟан. Егьырҭгьы гәырҩеи хьааи змаӡамыз реиԥш инҭаҳәахаа изыцәомызт, аха Иван иаасҭа ирыбаргәыз, иныхҿыцәаа-аахҿыцәаауан, уи дара ирызхон. Иван уаха шаанӡа дгәеи-гәеиуа, азаара змоу иеиԥш, абарак дшыҩназ ихигон. Абри еиԥш ачымазара бааԥс изцәырҵит уи аканвои-лымҳаџадра дизгәааны, хымш ашьышьмарыцқьара дандәықәиҵа ашьҭахь. Баракк аҿы инхоз ртәы даналгалакь, аҽа баракк ахь ддәықәҵо, ихы ицәымӷитәит. Уи нахыс дышгәаҟуаз ихигон аҵыхқәа. Аусураҿы даннеилак, цас иауазшәа, ацәа ааиқәҳаны дакуан, сааҭбжак иадамхаргьы ҵлак ашьапы ихы надҵаны ацәара иара изы ԥсҭазаарак иаԥсан, аха аканвои иҽхыршан дырхагыланы дырзыԥшуан, аӡәы акы абеидызбалари ҳәа, дианы ацәара акәым, даангыланы схы сбыӷуеит ҳәа далагаргьы, диҵаҳәҳәон, аԥыхҭра ухьма ҳәа.
Валентин данычмазаҩха ашьҭахь Наҳари Ивани еидгыланы аус еицыруан. Ахәархь азхык кны дахо дышнеиуаз, илақәа ҭаауа, ацәа дышҭанагалоз анибалак, минуҭк иадамхаргьы илацәа ааихьишьааит ҳәа, иаргьы ахәархь ахара даҟәыҵуан. Шәахала, алақәа, шәзаангылазеи ҳәа аканвои ибжьы гаанӡа  дирцәон. Иван аканвои иҳәҳәабжь аҭҳарцәҳәа даанарԥшуан. Есымша абас дышгәаҟуаз ихигон.
…Аԥсцәа рыжра данақәшаҳаҭха аухаҵәҟьа ддәылганы дыргеит. Иҟаиҵазеи, дзақәшаҳаҭхазеи ҳәа абаракаҿ зегьы иџьаршьон. Ҵхыбжьон агәы иахысхьан даныхынҳәыз. Зегьы шьҭалахьан, ицәахьан, даныҩнала ишьҭыбжь ԥыҭҩык аанарԥшын, дшааз рбеит, аха илаҿырымҭӡеит, ацәажәара далагар, аашаанӡа ҳирцәом ргәахәын.
Дшааҩналаз еиԥш, иаргьы ибжьы мыргаӡакәа, ажәжәаҳәа имаҭәажәқәа ааишәыхны, зымԥын дықәымлаӡоз аиарҭа иҽеиҵыхны днықәиеит. Ацәа иалихқәаз уамашәа дбаны ихәаԥушан, заҟа ҵуаз дықәианы дрымбацижьҭеи. Ихы нықәиҵаанӡа, ихәда абжьы агара иалагеит, дынҭаҳәахаа дыцәеит. Иаашаанӡа уаҳа дмааԥшӡеит.
Ашарԥазы, есқьаангьы еиԥш, асаркьал мыжда абжьы агара иалагеит, ишаараҳаз еиԥш зегьы ыҵибаҳәаны, рҽеилаҳәаны иаагылт. Иван уи абжьыцәгьагьы дазаамырԥшит, дыԥсызшәа дыцәан. Зегьы гачамкны ихәаԥшуан, ишԥарҭахыз изхара дыцәазарц, иауазҭгьы дмырҿыхаӡакәа дааныжьны ицон. Аха аӡәы дрыгны аусурахь амҩа иқәыргаломызт, агәашә ианҭыргоз рхыԥхьаӡара аӡәы данагхалак (заа иҽизеиламҳәакәа ма ацәа дзалымҵыкәа) аканвои, шәҩыза дныжьны шәзаазеи, дшәыхьӡаанӡа шәыԥсы ааиҭашәк ҳәа аҵааршә илаиртәон. Акырынтә абас идыргәаҟхьан, еиҭахгьы уи еиԥш иақәдмыршәарц азы Иван инеихагыланы даадырԥшит, мчыла ацәа даалырхит. Амцәара иахҟьаны, зылақәа ҟаԥшьӡа, зхы-зҿы ҭакәаҳа иҟаз, аԥсшьара дыҟаны дхынҳәызшәа, дыбзарыбзыруа дҩагылт, изхара даныцәа.
…Есуаха ддәылганы дыргон аԥсцәа рыжра, ҵхыбжьон агәазы даауан, дкылууаа. Дшааилак еиԥш днықәианы дыцәон, ддәылганы дугозаргьы ибомызт, убасҟак ицәа ҭынчхеит.
Дахьырго арцәага хәшәы ирҭома, абас еиужьны ацәара дахьалагаз змааноузеи ҳәа зегьы иџьашьаны еизҵаауан, аха аӡәы иҿы ааихыхны ажәак иеиҳәомызт, ичымазара игәаларшәаны, еиҭах изцәырҵыр ҳәа иацәшәаны.
«Хәшәыс» ирҭоз аӡәгьы идырраны дыҟаӡамызт, Валентин иԥсҭазаара далымҵызҭгьы.
Абжьааԥны еиԥш Наҳар, аусура ашьҭахь, ибара азин анимаз аҽны, иеизыргаз ашьақар кыԥқәа иџьыба иҭаԥсаны изызгоит ҳәа ахәышәтәырҭаҿы дахьнеиз, аканвои (Гаӡа-ԥшӡа ҳәа изышьҭаз иакәын уи ауха ашә илагылаз), иуҭахыда, иузышьҭада ҳәа диазҵааит, дыҩнамыжьлакәа даанкыланы. Азин сымоуп ибара, ишьҭоугьы абри иоуп ҳәа Валентин ижәла аниҳәа, ацәашьы аҿыкәкәа иаԥхьа иқәыз ажурнал, ачымазцәа зныз, акыраамҭа абӷьыцқәа еихыршәшәо дахәаԥшуа дышнеиуаз, уара узышьҭоу ачымазаҩ дыбзиаханы дгылан, иахьа иҩныҟа дцеит иҳәеит, илақәа ԥҟыш-ԥҟышӡа ҟәышрак рхыршәылаӡамкәа, иҭацә-ҭацәӡа. Иччага ада акгьы илаӡамкәа диу, мамзаргьы дани ашьҭахь илыԥсааны, илҵны ицоу, ишыҟалах сеидроу, акы сҳәоит ҳәа иҿы ааихихцыԥхьаӡа (даныцәҳауазгьы) ихы-иҿы абжа ччозшәа акәын ишубоз, иара убри азгьы акәын абаандаҩцәа Агаӡа-ԥшӡа ихьӡҵаны дызрымаз.
Уи дыбзиаханы дгылан дышцаз ашәа, уаргьы уҩныҟа уцааит ҳәа днеиҿаԥшит, аха диламцәажәаӡакәа даахынҳәит игәы дҭаҵәуо.
Илахь еиқәышьшьы абарак ашә аартны данаалагыла, ишынеиҿаԥшыз еиԥш, ирдырит Валентин уаҳа дшыҟамыз. Луанытә иқәыԥсычҳауа, рыхқәа рыкәаҽ инатәеит. Акыраамҭа аӡәгьы ибжьы изыҭгомызт, игәҭыха изымҳәаӡакәа дрылыгәгәа дахьцаз, дрыцҳашьаны рылаӷырӡқәа хаҟәҟәала иџьабара иаҿын.
– Ус ихәарҭам… ус аԥсы дырҵәуаӡом… баша икашәҭәо алаӷырӡ, иара ахәаша, иҳалҵны ицаз изы исабаԥым. Шәуаазар аԥсуа ҵасла даҳҵәуап, - иҳәан, Мысҭафа аҿымҭра ааилеигеит. (Уажәшьҭа урыс бызшәала ирҳәоз еиликаауа, иаргьы игәы иҭаз иҿы иаирҳәо дҟалахьан. Ҵара имаӡамкәа иеиԥш агәырҵҟәыл змаз дмаҷын, зегьы иџьаршьон, абас ирласны аурыс бызшәа ахьиҵаз.)
– Уи иаанагозеи? – Иван Генади-иԥа дҩагыланы Мысҭафа ихы наиқәикит.
– Алаӷырӡ аԥсы иқәыԥсатәуп, ус баша икоуԥсеит ҳәа изхәарҭоузеи?.. Лаӷырӡы зқәымԥсаз аԥсы џьанаҭ дызцом.
– Ҳара ҳбаандаҩцәоуп… Аԥсгьы дбаандаҩуп… Алаӷырӡ иқәыԥсара азин ҳазҭода?
– Издыруеит. Иван… издыруеит. Ҳара ҳҿы ауаҩы ибаҩ узымԥшаауа, ма ашьхаҿы, ма аибашьраҿы данҭахалак, ицәа иадиҵоз имаҭәа ықәҵаны, иҭынхацәа рылаӷырӡ ақәрыԥсоит… иара ихаҭа иқәԥсошәа, џьанаҭ гыларҭа амҩа изылнахуеит. Ҳаргьы убас ҟаҳҵап, – иҳәан, днеины Валентин ишьҭаларҭа даадгылан, иҭынчха имаҭәа хьыжә-кәыжәқәа ааиҵыхны иншьаны кҿеиҵеит, дахагыланы игәы дааҭасуа, аԥсы иаԥхьа дықәызшәа диҵәуеит, илаӷырӡқәа рыцқьо даахьаҳәын, шәааи шьҭа шәаргьы, шәылаӷырӡ иқәшәыԥса ҳәа реиҳәеит. Азныказы зегьы шанханы иаанхеит, аха ашьҭахь иҩагылан, аӡәаӡәала имаҭәа ахьықәыз инахагыланы дырҵәуеит, рхы-ргәы далырхит.
…Иахьа дыԥсызар, уаха дыржуеит, ахәаша ҳәа игәы дыҵаланы, Наҳар ихы кны дизхәыцуа дыштәаз, Иван Генади-иԥа иԥхьеит, абжьааԥны еиԥш уахагьы аԥсцәа рыжрахь. Ишааиарҳәаз еиԥш, ашырҳәа дҩагылан, ибамбатә кьаҿ неишәхырԥаны иҿынеихеит, аха ашә аҟынӡа днаӡаанӡа, уаха уара уцынхәрас сара сцоит Валентин аҵыхәтәантәи имҩа дахьықәло днаскьазгарц, наӡаӡа абзиала ҳәа иасҳәарц сҭахуп, иҳәан, Наҳар дааникылт.
Иван Генади-иԥа иаҳаз рацәак ишигәамԥхаз ихы-иҿы ианыԥшит, аха дақәшаҳаҭханы даахынҳәит.
Наҳар дандәықәла, ҳаргьы ҳуццоит рҳәан, Мухрани Мысҭафеи ишьҭалт.
Баракк аҟынтәи хҩык шәеицны шәаа ҳәа шәазҳәада ҳәа аӡәгьы гәыбӷан рырымҭеит. Шәалга, ихәыҵганы, ирласны иақәшәҵа ҳәа аидара мҩангага машьына ааганы, аԥсцәа ахьышьҭаз ашьҭахьала иааддыргылт. Ашә рзаадыртын ианыҩнала, жәаҩаҩык аԥсцәа амҿқәа реиԥш ихаххала еилажьын. Валентин рыцҳа дхьахьаӡа дрыларшәын. Аӡәаӡәала идәылганы, ихагаланы иақәырҵарц ианалага, изакәызеи шәызҿу, уиаҟара аамҭа ҳазҭада, ирҟаҵымаҵуа акәыба иҭашәҵо џьышәшьома, наҟ иршәны иақәшәыжь, шәалга, шәласы ҳәа дрықәцәҟьеит аканвои.
Есуаха аԥсцәа зларгоз ацәыҵамҩа, амашьынақәа аҵааршә икажьыз рыҵацҟьаны, бжаџьара иҭаԥыҽҽы, икылыжәжәа иҟарҵахьан, аха аныҟәцаҩы уи агәхьаа мкӡакәа, ашшапара ианыршәланы днеиуазшәа акәын дыӷьны дышцоз. Аҭаҟәа-ҭаҿарақәа ирҭасыцыԥхьаӡа, амашьына ахы иқәгыланы, иааҳәны икаҳап уҳәарын, усҟан аԥсцәа рыԥсы ҭалазшәа ашьҭыԥара иалагон. Аԥсыжцәа рыҽрызнымкылакәа ицаны ахәараҳәа аԥсцәа инарылаҳауан. Инаскьацыԥхьаӡа амҩа еиҳа-еиҳа еицәахон, амашьынаныҟәцаҩ иԥси-иԥси еихьымӡо дышцац дцон, иацимҵозар иагирхомызт. Аԥсыжцәа амашьына рҽырзақәымкыкәа ианыҟьҟьо ианалага, аԥсцәа ирываиеит. Наҳар Валентин ивараҿы дышьҭан. Сибра днанагеижьҭеи уаха еиԥш ажәҩан агәы казказуа, ицқьаӡа даҵамԥшыцызт, амза аҭәымҭазы акәын, илаша-лашо игьагьаӡа, унапы ааиҵухыр иаанукыларашәа, илаҟәӡаны икыдызшәа акәын ишибоз. Амашьына абнаршәыра инылыҩр-аалыҩруа, инҭаҳа-ааҭаҳауа иахьцоз, зны-зынла уаԥхьа агәыр каршәзар иубо аҟара амза каххаа аԥсцәагьы инарықәыҷҷон. Усҟан Наҳар даахьаҳәны Валентин днеиҿаԥшуан, иԥынҵа еидшәаҟьала, иӡамҩақәа ҭашәашәаны, нарцәыҟа ицахьаз илақәа рыбжа хтын, акгьы ибомызт, акгьы иаҳауамызт, аҵаа злашәхьаз ицәеижьы ахаҳә еиԥш икьакьаӡа иҟан. Иԥсы анҭаз, зегьы рыгәҭыха ианалацәажәоз, иара игәы иҭажьыц игәырҩа иҿы изамырҳәо, иқьышәқәа еихарԥсны ишикыз икын уажәгьы. «Иԥсуа соуп, суҳәоит, унапала сжы ҳәа соумҳәахьази… Уҳәахьа насыгӡоит», - Наҳар игәы дҭацәажәон, илаӷырӡ икәааша. Аԥсҭазаара дахьынӡакыднаҟьахьаз изымхозшәа, аҵыхәтәантәи имҩаҿгьы амашьына дрыҳәҳәа дкыдҟьо даманы иахьцоз изымчҳакәа дигәыдырӷәӷәаланы дикын, иԥсы рҭынчны наӡаӡатәи «инхарҭа» аҟынӡа дсызнагозар ҳәа.

Ҭаҳарак ахықә инықәыххылан иаангылт амашьына. Аканвои ашырҳәа акабина дааҭыҵын, илбааганы абра ижәжы ҳәа рыдиҵеит аԥсыжцәа. Рбаҳақәеи рҵыркантқәеи кны аԥсцәа инарылҵын, амашьына иналбааны ахықә иаақәгылт.
– Ара аԥсыжырҭа абаҟоу? – даанаԥшы-ааԥшит Наҳар, уамашәа ибо.
– Ари иубо ԥсыжырҭоуп, – агәаҩара дҭарԥшуа, – иршәны иҭашәыжь, нас аҵаа ԥыҽҽны ирықәшәыԥса. Абас ауп иԥсуа зегьы шаажуа, шәара уахоума ианыжәбо? – имархьааӡакәа акәын ишиҳәоз аканвои.
– Анышә ԥҟаны иҳамжӡои? Алақәа шьны иаагазшәа, аԥсцәа ыршәны атыша ишԥаҭаҳажьуеи? Рыгәнаҳа цәгьоуп, уи еиԥш сара исзыҟаҵом! – иҳәан, Мысҭафа деилашәаны иҵырканти ибаҳаи ыршәны икаижьит.
– Ишьҭыхны иаанкыл, акәымзар уаргьы унаганы урҭ урывасҵоит! – аканвои дгәааны, итапанча ааҭԥааны ихаршало Мысҭафа инаиқәикит.
Ишамуаз анырба, ргәи рылаӷырӡи еилаҵәо, аӡәаӡәала иаалбааганы, ахықә аҟынӡа инаганы ианааурыжьлак, ақдыхсахақәа реиԥш ибылгьаны, агәаҩара инҭаҳауан. Рызегь анҭарыжь ашьҭахь, асҵаа ԥыҽҽны инарықәрыжьын ирҵәахит. «Ижны» иалгаанӡа аканвои итапанча харшаланы ирықәкны икын.
Абри еиԥш ахлымӡаах рыла иамбакәа заа иԥсыр моу рымамкәа, рыга-рҿы амҳәо, «иржыз» раҵкыс иеиӷьымкәа, рыгәқәа ҭшьааны ирыманы ихынҳәит. Уамашәа иубаша, амашьына арахь ашьшьыҳәа иаауан, иццакӡомызт. Абаандаҩцәа реиланхарҭа ианаалала, ахылаԥшцәа ахьыҩназ авараҿы игылаз ахыбра хәыҷык аԥхьа иаангылан, аканвои дааҭыҵит. – Шәылбаа шәызегьы, – иҳәан, аԥсыжцәа ибжьы нарықәиргеит. Иажәа ҩбартәыр ҟалозма, еишәара-еиҵараха иналбааит.
– Схынҳәаанӡа абра шәахьгылоу шәеиҭамҵын, – иҳәан, ахыбра аҿаԥшьы ашә аартны дныҩналт.
Иаҳзиурц ииҭахузеи ҳәа еиҵаӷәӷәа игыланы иԥшын.
Дук мырҵыкәа акы иҩыҵракны даадәылҵит. – Хҩык шәыҟан жәаҩаҩык жәжит, аӡәы ижра ҩынҩажәижәаба грамм иаԥсоуп. Уаха ҩышә-ҩышә грамм шәырҳаит… шәџьабааԥсоуп, – ҳәа ԥаса еиԥш амаӷ илыҳәҳәо акәӡамкәа, ҽырхаа-ҽырдаданы даарыдгылан, аспирт хаҭа, ишәа-иза алиуминиатә ҟәрышькақәа хыхәхәо иааҟаҵаны инадиркит.
Иазыруа рзымдыруа, ирымпыҵҟьаш-ҟьашо, игачамкны иаанхеит, цасҳәа ирзыҟаиҵоз џьыршьеит.
– Шәзахәаԥшуазеи, шәҩахан ижәжәы! – ишынадиркыз еиԥш иаханы иахьырымжәыз игәамԥхо ҿааиҭит, аха ииҳәаз рыдмырҳаӡеит, ашҳам ҭаҭәаны идиркызшәа, аӡәгьы иҿахьы аҩагара изымгәаӷьит.
– Ишәымжәыр ҟалаӡом, ус ахәҭоуп… Абаандаҩы ихәҭоу аныҟаимҵалак, изыԥшу шәымдыруеи?.. Снапы сышәмырҟьашьын, шәалга! – иҳәатәы иахьацымныҟәаз даргәаан, дрықәмақаруа далагеит.
– Ихаҳҭәалоит… иаҳзыжәуам… ҳгәы иагом, – Мысҭафа изымчҳакәа, игәы иҵаххуа даацәажәеит.
– Ахҭәалара ҟалом… ижәжәы ирласны… шәызгаша жәжәааит! – игыгцәа ргыланы дрыҵаҳәҳәеит.
Ишимуаз анырба, иржәуаз шспиртҵәҟьоу агәра рзымго, рылақәа хҩаны мчыла ажәра иалагеит. Иара дырхагыланы, аҟәрышькақәа дырҭаԥшуан, ҿамҩак ҭарыжьыр имуит.
Зцәа-зжьы арыжәтә ахашҭхьаз рыҩнуҵҟа зегьы еиӷрыблаа иагазшәа днарбеит, имцаха ирыӷралеит. Иаразнак ирылсын, рхы ҭууа, иахьыҟази-иахьанызи рзымдыруа, ахлымӡаах излаԥшыз рханаршҭын, иааимҵарсны аҽа дунеик ахь иаманы ицо иалагеит.
Иҭыгга-ҭыгга, ршьапқәа дара иахьырҭахыз акәӡамкәа, ганла ирыҵҟьаны ицо, рбарак аҿы ианнеиз ҵхыбжьон агәы иахысхьан, зегьы шьҭаланы ицәахьан. Иван Генади-иԥа заҵәык ида. Уи ԥаса еиԥш уахагьы ицәа ҟьалан, инапқәа игәыҵаԥса, дыгәжәажәо дыҩнан. Ишааҩналаз еиԥш рацәажәара далагеит (цәажәарала уахатәи аҵых сзыхгозар ҳәа), аха рыбз аҟәаҟәа ԥҵәазшәа аҭак иҭара рылшо ҳәа иҟамызт, ибӷаӷо, аарлаҳәа рықәиарҭақәа рҟынӡа инеин, ишнықәиаз еиԥш ицәеит. Иван Генади-иԥа, уаҳа лацәааихьшь изыҟамҵаӡакәа, дышгәаҟуаз иааиршеит.
…– Ҳара ҳазҭагылоу агәаҟра уҽацәганы, сааҭк иадамхаргьы гәырҩа умаӡамкәа ухы ухашҭуа аҟалара ԥсҭазаарак иаԥсоуп, – Иван Генади-иԥа аҽырҳәа инеимаҭәаны аҵәуара далагеит, ашьжьымҭан Наҳари, Мухрани, Мысҭафеи рымаха-шьаха рмыхәо еилаԥыххаа иҩагылан, гәнаҳара дуӡӡак иҿаԥхьа иҟарҵазшәа, рхы иҩаханы изиҿамԥшуа ианааидгыла.
Уи аҽны ада Иван Генади-иԥа илаӷырӡ аауа аӡәгьы димбаӡацызт, ахәыҷқәа реиԥш деиҵақьы дҵәуон акыраамҭа. – Ҳзеиуартәызеи… Ҳабанӡаладырҟәи… Ҳҩызцәа аныԥслак иганы атыша иахьҭаҳажьуазы арыжәтә ыжәны ҳгәы ҳҟычуеит… схы сцәымыӷхеит. Схы сгәы ахшәеит. Ҳабанӡаҟазаауеи абас… - игәы ԥжәаны ицарашәа даацәажәеит аҵыхәтәан.


… Аԥхьа аӡәы данрылԥсаалак, ишизхәыцуаз, дшыргәырҩоз аамҭа цәгьала ирхыргон, аха ишнеи-шнеиуаз амҵқәа реиԥш икыдды ирывԥсаауа ианалага иалашьцылт, ргәы цәымсахазшәа, акы алымсӡо иҟалеит. Иԥсуаз ԥсуан, иаанхаз ԥхаррак ҟалаанӡа ҳаԥсы ҳазнагондаз, мрак аацәырҵны ҳабҩақәа ҳзырԥханда ҳәа, амшқәеи аҵхқәеи ԥхьаӡо аԥхынра ааира иазыԥшын, аха бжеиҳараҩык ари адгьыл шәиуп, ԥхынра аздырӡом. Џьаҳаным иҭаԥхараҳа мрак ақәымԥхаӡацт адунеи ахаан аахыс, иҵааршәны ишьҭоуп, иқәҵрангьы иҟаӡам ҳәа агәрагара рцәыӡны иҟан аԥхьа ианнаргаз.
Аамҭа иара атәы ҟанаҵоит. Лашарак аабараны ҳаҟаӡам ҳәа ргәы ԥҵәаны ишыҟаз амра цәырҵит. Аԥхынра ҟалеит. Иаламӡыкәа иахьӷыҵсыз, ԥсрак иахыԥазшәа рбо иааҟалеит. Аха аԥхынрагьы дара ирыхәаша акгьы рзаанамгеит. Ишӡынраз иаанхар иабыргәыз, иалырдыраауаз атымитыша Хариузовка аамҭа бзиак азааираны ишыҟамыз, ак аҵкыс егьи шеицәаз. Аҵааршә иқәжьыз, аԥхарра иҟалаз иарӡыҭын, иҟаӡамызшәа иқәҳәаны иаган, арацәаххыра еиԥш еиқәаҵәаӡа адгьыл ааԥшит. Аха ари ирбахьаз адгьыл еиԥшымызт, абамба еиԥш итатаӡа иауан-иашәан хаҳә зыӷраӡамыз, ианықәгылалак рыԥсы шҭаз иагарц аҭахызшәа иныҵашьшьы ицо, еиханы изылымҵуа, ирхьынҳаланы иакуа иалагеит. Аус ахьыруаз абнараҿы зынӡа иҿаасҭахеит, иӡмахханы маҟҿаҳәара инӡаагылт. Ԥаса аҵла анԥырҟалак илыхны, ихыҵәҵәаны аҵаа иқәыршьқьрааны, илганы еиқәырҵон. Уажәы аӡмах, аҳәынҵәаршьшьы иаханы алгара уаҩы ишимбац ирзыцәгьахеит. Есымшатәи рыдҵақәа рзынамыгӡар ирзыԥшыз рдыруан. Рыла ахьҭоу умбо, рхы инаркны ршьапаҟынӡа иҳәынҵәашьыхны, рыԥсқәа ҭыкәкәа ақды мыждақәа ирыхон, напышьашәала ианамыхәалак, ашахақәа рхаҵаны, ацәқәа реиԥш рыҽҵаҳәаны идырҳәазон. Ҳаӷеимшхара ззырҳәоз иҭагылт. Уажәы-уажәы рымч рылӡааны, ихышәҭны илаҳауан, шаҟаҩгьы зымгылаӡакәа иныланҵәа ицазеи. Абри еицәоу иаҳзыҟаларызеи ҳәа аӡмах ишӡаагылаз, аҵкыс еицәаз иақәшәеит. Адгьыл еиҳа-еиҳа аԥхара аҵало, шьҭа инықәгыларгьы, ԥаса еиԥш луанытә ирыханы иамго, хыхь иааннакыло ианалага аамҭазы, ахьҭа иацәшәаны , ӡынра дуӡӡак ҿашәа змаӡамкәа зҽыҵәахны, ԥхынрак ааны ҳаныҩагыло аамҭазы иаҳфарыда ҳәа ицхлымуа иԥшыз акәыбры иркит. Урҭ агәаҟқәа ракәын рымч зықәхоз (ахылаԥшцәа зегьы рхы-рҿқәа ҭаҳәҳәан, ихьчан…), аҿыв-сывҳәа инарыдсыланы, ирылаз ашьа хәыҷгьы (аҵаа иацәындырхаз) аарылыцәцәааны, рымгәацәақәа пеипеиуа иааҟарҵон. Ари еиԥш «афатә» Хариузовка рдунеи ахаан ирымбацызт, ирылаҭхаџьит, ипаз-пазӡа рҽыҟарҵеит. Абаандаҩцәа гәаҟқәа акәыбрыжәқәаҵәҟьа ҳрымфакәа, аҵаа ҳашьыр  иҳабыргәыз рҳәо аҟынӡа инеиит.
Раԥхьаӡа акәыбырқәа ирфаӡаз Мысҭафа иоуп. Ҽнак игәы кыдгылаӡаны аканвои (лымҳаџадра иакәын уи аҽны иҟаз) дааидгылан, уанаџьалбеит, ауаҩы уихымшаӡеи, ашьыжь инаркны аахәлаанӡа аусура ҳаҿуп, акәыбырқәа ааҳхаабыцуа, шьыбжьон аԥсеиҭакра азин ҳаҭ, ҳара ҳакәым, ацәқәаҵәҟьа ауӷә рықәхны шьыбжьонла рыԥсы ддыршьоит ҳәа иеиҳәеит. Амыждаразы имҳәози, 1938 шықәсазы дызқәыӡызгьы абарҭ ажәақәа роуп.
Абригада еидгыланы аџьықәреи арашәара иаҿын, амра цәгьа иӷьын, шьыбжь агәыҳәҵәазы рыԥсы ааиҭаркырц иахьынатәаз, аколнхара ахантәаҩы дахьынтәиаанагаз ҳәа ирымбаӡакәа даарыдгылеит. Аколнхацәа тәаны иахьибаз игәамԥхеит, ишакәӡамыз дрықәымчны драцәажәеит, шәымаҭа намыгӡаӡакәа, шәҩыз-ҩызӡа ашәшьыра шәышԥаҵаиоу ҳәа реиҳәеит.
– Ҳаи, абас ушԥаҳацәажәои, иахьа ашарԥазы аахыс иаауз гәамҭаӡакәа… Ҳзыхурҟьозеи? Аколнхара ус аҳәома, шьыбжьонгьы аԥсшьара азин рымамзааит ҳәа. Ҳара ҳакәым, иҵакны идырцәаӷәо ацәқәаҵәҟьагьы ауӷә рықәхны рыԥсы ддыршьоит, – ҳәа игәы иааҵаххны аҭак ииҭеит Мысҭафа.
Аколнхара ахантәаҩы Мысҭафа ииҳәаз ихы ихнахит, алаба аашьҭыхны ихы дасызшәа деилашәаны, уаҳа ажәак мҳәаӡакәа, даақәгьежьааны дцеит. Даара иргәамԥхеит аколнхацәа ахантәаҩы ицашьа. Аухаҵәҟьа Мысҭафа иҩны дшышьҭаз дҩадыргылан, ига-иҿы иамырҳәаӡакәа, дырбаандаҩны дыргеит, аколнхара уаӷоуп, еилоугарц уаҿын ҳәа, аполитикатә аара идҵаны дхыхәхәала дхырҵан, аџьаҳаным даанагеит… Абраагьы уи дақәӡит. Алымҳаџадра иакәызма уи еиԥш заҳарыз, ибзианы уԥсы усыршьап, иҳәан, дҟьантазӡа дааилыхны, инапқәа ишьҭахь инеиқәҵа иҿаҳәаны, днаганы аӡмах ихыжьлаз ақыдуахәа дықәиртәеит зегьы дшырбоз. Инапқәа  ҿаҳәаны, деилыхны анцәа данриҭа, акәыбрқәа ихы инракны ишьапаҟынӡа иқәпапаны дыркит, илақәа химҩар иаразнак иҭасны иааҭырхуан.
Сааҭк аԥсшьара азин умоуп… Уҭахызар уқәиангьы уцәа ҳәа аканвои илымҳақәа хьыдышьшьы, игәы дҭаччо дихагылан. Сааҭк данраӡа дырфеит, дырҟаҟеит, иԥсы ихырхит, еибгаз цәа ихаӡамкәа икылыжәжәа иргеит.
Наҳари Мухрани бжьра-быжьҵәа изыҵамлеит, уаҳа егьрыгымхеит, убасҟак дрыцҳаршьеит Мысҭафа, аха мчыс ирымаз, ауаҩра зцәыӡхьаз, акы ааиарҳәар, аҵкыс еицәаз даргьы ақәиршәон, рхаԥыцқәа еихарӷәӷәаны, рыхқәа шьҭацаланы аусура иаҿын, ишҟа анаԥшраҵәҟьагьы иақәиҭымызт.
Мысҭафа гәаҟрас ихимгацыз ҳәа иҟаз, аригьы чҳаны ихигеит, мызкы иӷьомызт акәыбрқәа «рхаԥыцшьҭа». Уи ашьҭахьгьы «пыввы» ҳәа ихагьежьуа рыбжьы илымҳа ианааҭаслак, иблахаҵ гьежьуа, иқәлашьцо далагон, убри аҟынӡа игәы кыдыршьаахьан.


…Аҳауа аҽаԥсахцыԥхьаӡа, аԥсабарагьы ацәа аԥсахуан. Хариузовка – аџьаҳаным, акыраамҭа инеиԥынкыланы амра анҭаԥха, итҟа-тҟо иҭажьыз аӡмах адгьыл иалаланы иумбаӡо ицеит, ашәаԥыџьаԥ аԥсы ҭалан ибӷьырԥссеит, иаарыкәыршаны иаҵәарахеит, аха ирбахьаз еиԥшымызт, илахҿыхмызт, цәахаак аҟәнымызт, шәыла иҭалаҳазшәа, игәыԥҵәагаха акәын ишырбоз. Ҵла бӷьымзар рҿы инҭарҟаҟаша, шәырк зҿало усгьы ара ииӡом. Акызаҵәык ажьынҵәри (ажьынҵәры еиԥшын, аха анышә агьама аман) амаахыри ракәын иҟалоз. Абаандаҩцәа иҟаланы ишгылоу анырбалак, рыԥсы цо иалагон, иҿыхны афара иақәиҭымызт. Рҿыҵа аӡы аауа, аканвоицәа амаахыр рҿатата иахьырфоз ирыхәаԥушан.
…Уи аҽны Иван Генади-иԥа ихы дзымҩахо деиҵыхны дықәын. Хаха-хымш раахыс аӡыҵәҟьа изылбаамдо, ихәда еималаны, ахәдарчы цәгьала дҟаҵаны даман, амцашоура иман, дбылны дцон. Хәшәы-быӷьшәы ҳәа макьана цхыраарак аҳақьымцәа рҟынтәи имаӡамызт, абарак аҿы акәын дахьышьҭаз, ахәышәтәырҭаҿы иҭацәыз ҭыԥ заҵәыкгьы ыҟамызт. (Аӡәы дыԥсны иҭыԥ анҭацәлак акәын ичмазцәахоз ганы ианышьҭарҵоз, уаанӡа ибарак дыҩнамԥсыкәа даанхар.) Наҳари, Мухрани, Мысҭафеи уи аҽны аус руӡомызт, аԥхьа абаандаҩцәа ҩышықәса инареиҳаны есымша аус ддыруан, аԥсшьара мшы захьӡугьы рыздырӡомызт, аха ашьҭахь, мызкахьы ҽнак аԥсшьара иақәиҭыртәит, азин зырҭоз аусураҿы зыдҵақәа назыгӡоз ракәын. Аԥсҭазаара хьамҭа змаз абаандаҩцәа рзы ҽнактәи ахақәиҭра акыр ирзаԥсан. Ирҭаххар иқәианы ицәон, ирҭаххар алагер аҩнуҵҟа, аныҟәара, анаԥш-ааԥшра канвоида азин рыман, аха дара џьаргьы имцаӡакәа, Иван Генади-иԥа иааидымҵӡакәа идтәалан, игәы дырӷәӷәон, иацәажәагәышьон, акәымзар излаихәоз?! Шьыбжьонынӡа илақәа цқьаӡа иааԥшуан, ирҳәоз иаҳауан, аха ашьыбжьышьҭахь деиҭашәан, уааицәшәаратәы, илақәа хәашьуа, уажәы-уажәы иааҳәуа, ихәда ауаталақәа еиҳагьы ичын, зынӡа еимагылеит, иԥсыԥ изымлагаҩамго аԥсрахьы ихы ирхеит, имцашоура акәын заҵа имтәарыз, ишьҭыҵит, аԥырӷы аанукылар аҳа  узикьымсуа дҟалеит. Ахҩыкгьы инеимда-ааимдо, еибарыҩуа ахәышәтәырҭаҿы ицон, аҳақьымцәа ирыҳәон, ауаҩы аԥсра даҿуп, хәшәык ҳашәҭа ҳәа, аха ара ишьҭам ахәшә иҭара азин ҳамам ҳәа рарҳәон. Ианырҟәамҵӡа, хәылбыҽханӡа иааичҳааит, аԥсеизгара иаҿқәоу хҩы-ԥшьҩык рҟынӡа ачымазцәа ҳамоуп, аҭыԥ ҭацәуеит ҳәа рарҳәеит. Абас ишидгьежьлоз ауп Мысҭафа ҿымҭӡакәа абарак ддәылҟьаны дышдәықәлаз, уабацои ҳәа Наҳар даниазҵаа, - Сара уажәыҵәҟьа ахәшә аазгоит, ачымазаҩ шәидымҵын… Схы зынӡа  ихраӡагахама, инҭыкәкәа ишԥацеи, Муҳарбак рыцҳа (Муҳарбак дчерқьезын, хәымз Мысҭафеи иареи аус еицыруан, аҵла анԥырҟоз даҵахан дыԥсхьан), ихраҭ бзиахааит, абнаҿы ажьынҵәры аниба, иудыруазааит ахәдарчы зыхьыз изы абри аҵкыс еиӷьу хәшәы ҟалаӡом, иршны, аӡы ааҵыхны ианиуржә, дыккаӡа далнаргоит ҳәа сеимҳәахьази… Иахьыҟазаалакгьы иԥшааны уажәыҵәҟьа иаазгоит, ижәдыруазеи џьара акы ихәаргьы… Шәара аӡы ақәыргыланы ишәыршла, – иҳәан, иԥси-иԥси еихьымӡо дшыҩуаз дцеит. Абаракқәа рыкәша-мыкәша акыр дықәгьежьаауа деимдеит, аха ажьынҵәры ахәыҵәқәа раамҷыдарахаз иҿаз акәамԥақәа инарыдкыланы иҿырбзааны ирфахьан. Снаскьар џьара ишԥасымбари ҳәа дшаҟьо абнара дылаланы дышнеиуаз, иҭҳәаа абна илганы игаз амҩаду даангылт, аԥхьа зынӡа ихаҿгьы имааиӡеит, уи аԥсцәа ажра изларгоз амҩа мыжда шакәыз, даныланы ԥыҭк днаскьахьаны, амашьынақәа рышьҭа иҭҳәааны иҟарҵахьаз жрак аӡытҟәа зҭатәаз изгәамҭаӡакәа изшьапык ишьамхы аҟынӡа инҭаҩры ианца, ацәа даалҵызшәа иааигәаланаршәеит ишәиу амҩа дшаныз. Иааицәымыӷхан, ашырҳәа ишьҭахьҟа даахынҳәит. Дхынҳәыз џьишьеит, аха ихы шхаз уахь ацара даҿызаарын. Аика ԥшра змаз ахәада данынхықәгыла иаразнак идырит, аԥсцәа аҵаа рықәԥсаны иахьыржыз аҭыԥ аҿы дшаанагаз. Ицәеижьы ихыбзаауа, ишьамхқәа иҵамгыло дахьынҭаԥшыз, агәаҩара зегьы хҟьаны  мбатәык еиқәаҵәамлаҳӡа иҵыс-ҵысуа, изаза-мазо ишҭажьыз аниба, дшанханы даанхеит. Илақәа инапы нарыхшьыланы цқьа данԥшы, адунеи аҿы ҟәрааныс  иҟаз зегьы рҽеизганы, абри агәаҩараҿы иааны рыҽҭарыжьызшәа акәын ишырацәаз. Дшырбаз еиԥш ишәан, ишьҭыббны, ҳаԥсы ҳазгозар ҳәа, ҵәҩанҵәыҟа еихеит. Аха убасҟак рыӷраргәахьан, рҽырзышьҭыхуамызт, рыбжеиҳарак раԥхьа иаазыниоз аҵлақәа агәаԥ-саԥҳәа  рыҽнарықәрыжьуан, уаҟа маҷк рыԥсы ааивыган, анаҩыстәиқәа рахь рҿынархон ибба-ббаӡа, урҭ зымгәацәақәа зырҭәхьаз ракәын, зызхара ззымфацыз акьатеиқәа еиҵыхәхәа ирҿыҵакны ицон. Аҟәараанқәа рхыҵны ианца аҟәара еиԥш иқәжьыз аԥсцәа днарылаԥшит (аҵаа ирықәрыԥсаз рықәӡыҭны адгьыл ахыхь ианықәха, агыгшәыгқәеи аҟәараанқәеи рысит. Уахынла агыгшәыг еизаны ирфон, ҽынла – аҟәараанқәа). Ҳаӷоу-саӷоу иибашаз ибла иабеит, џьоукы рыхқәа ыҟаӡамызт, аҽаџьоукы рыбаҩқәа заҵәык рыда цәеижьи рықәӡамкәа ирықәырххьан.
Мысҭафа абри еиԥш аҿаасҭара даналаԥш, игәы иазымчҳаит, деивысуа далагеит, иҩнапык рыла ихы еимлагәа иаанкыланы ишьҭахьҟа деихеит, ахәшә ииԥшаауаз ихашҭит, ила лашара амбо, ижәҩа ҭҟьаны дахьцоз-дахьаауаз акгьы изымдырӡо абна дылахеит. Еиӷрыжәжәа агәаҩа иҭажьны иибаз аԥсцәа ибла ихыҵуамызт, дахьцалакгьы  днеины дырхагылошәа ибо далагеит, дахьынхоз абарак хәылбыҽханӡа изымԥшааит. Дырбазар аахыс аџьыкац еилаҩа-еилацалаӡа иҟаз Мысҭафа иԥштәы ихыгга, уажәы-уажәы ахәхәа дҿарҳасуа, ирбахьоу иакәӡамкәа, аҳәынҵәабаа ицратата данааҩнала (зегьы аҳәынҵәа рыҿхысааны ианыҟалалозгьы, иара џьара дҟьашьны дрымбаӡацызт, дныхгыла-аахгыло дыцқьаӡа дныҟәон есымша), Наҳари Мухрани шанханы ихәаԥшуан, акыраамҭа ирҳәо рҿамшәо, ашьҭахь иухьзеи, узыниазеи ҳәа ианиазҵаа, шәсыламцәажәан, шәысҟәаҵ… иҳәан, днеины ихы кны ииарҭа днықәтәеит, ҿыцха дыԥшуа. Ихымҩаԥгашьа рцәымыӷхан, анс рҳәеит, арс рҳәеит, аха дрызмырцәажәеит, иҽеихаршәны дтәан. Рҩызцәа аусурахьынтәи ихынҳәны ианааигьы аӡәы ила дамбеит, дыштәац дтәан. Уаххьа афарахь ианрыԥхьа дрыцымцеит, аӡәаӡәала инеины иҳәеит, аха ихы дҩахангьы дырҿамԥшит. Иаашаанӡа ус дтәан. Наҳаргьы лацәеихьшь ҟамҵаӡакәа иршеит дышизхәыцуаз, аха абас иҽахьиԥсахыз иахиҳәаара ҳәа акгьы издырамызт.
Ашьжьымҭан аусурахь зегьы анцоз, иаргьы дрыццеит. Аха ашашәа еиԥш деилашәаны дыҟан, ихы ицәымыӷханы, лацәажәа имаӡамкәа. Акы ааиарҳәар зынӡа илаӡомызт. Шәсыдызцалазеи, шәысҟәаҵ сымҳәеи ҳәа дырзыҭрысуан.
Аусураҿгьы ирбахьаз Мысҭафа дабаҟаз, зеихаҟьашьа еихаҟьашьак иаламҩашьоз, зыласышьа ласышьак еиԥшымыз афраҭ иаҩызаз, деилфаҷаӡа иааникылалак зегьы зымпыҵаманшәалахоз, деилаԥаҭаны иааникылалак импыҵыҩрны икаҳауа иалагеит.
Мчыбжьык инеиҳаны абас дыҟан, ишьара дзықәломызт, ашьҭахь дшьақәгылашәа дааҟалан, иреиҳәеит акаамеҭ дызлаԥшыз атәы. Зыблала избаз иакәым, изеиҳәаз ргәы бжьнахын, цәгьала иҟанаҵеит.


Ичмазаҩханы ахәышәтәырҭахь иргахьаз рахьтәи, нарцәы дцаны дгьежьызшәа зыԥсы ҭаны ихынҳәхьаз аӡәы заҵәык Иван Генади-иԥа иакәын. Уи ахәышәтәырҭаҿы дахьынӡашьҭаз ҿыц иаанагаз баандаҩык абарак аҿы дрыцыҩнарҵеит. Аԥхьаҵәҟьа ихы-иҵыхәа рацәак имҳәеит, аха иахьихәаԥшуаз даара идыргәаҟӡахьаз аӡәы иакәын, ҩба-хԥа мшы рҟынӡа иҵгәаны ада ихала деиханы дызгыломызт, убасҟак имч илӡаахьан, ихаԥыцқәа рыбжеиҳарак каԥсахьан. Иҿабызшәа даара ихаан, аӡәы акы аниеиҳәоз, аԥхьа аҭамзаара шьҭаҵаны, ҳаҭырла, патула «шәара» аамҷыдарахаз «уара» ҳәа иҿиршәаӡомызт. Ихала дыҵыгәгәо даныҟала аҽны инаркны маҟҿаҳәара ҩахыс иҽааилыхны есышьжьымҭан аӡы хьшәашәа ихьыршара далагеит. Иҽанааилихлак, изқәа уахьынкыдыԥшылоз угәы царын, иҿахәы аниҿырхуаз, «ацәҵыхәала» иааисуа дахьырпҟоз, унацәа нҭашәо ашәахсҭақәа раӷан ианын.
Абарак аҿы уи дызусҭаз цқьа еилыркаанӡа ауп Иван Генади-иԥа дыбзиаханы ахәышәтәырҭаҟынтәи дшааз. Дшааҩналаз еиԥш, – Мақсим Пиотр-иԥа! Уаргьы уаанагама… сҩыза гәакьа… сҩыза гәыраз, – иҳәан, дааигәыдиҳәҳәалт.
– Иван Генади-иԥа, ара узбоит ҳәа сыҟамызт, – игәы ԥшаауа иаргьы инапқәа ааикәиршеит.
Мақсим Пиотр-иԥа дфилософын, Москватәи апрофессура ҟаԥшь аинститут аҟны аҵара зҵоз афилософиа дырзаԥхьон, адырра дуӡӡа змаз атәылаҿы иналукааша ҵарауаҩын. Афилософиа азҵаарақәа рзы Сталин иконсультантцәа дыруаӡәкын. Дызқәыӡыз астудентцәа алекциа данырзаԥхьоз, дынцәоушәа аӡәы заҵәык зегьы иҵаԥшуа, иааиҿшәо ада акы ҟамлаӡо, аӡәгьы ихатә гәаанагара имаӡамкәа, ахәыцра иақәиҭымкәа ианыҟала, ауаа рдунеихәаԥшра ҭшәахоит, рыхшыҩ ҿаҳәахоит, рхы иазрыцҳахоит… Досу ихатә гәаанагара имазароуп, ихшыҩ дақәиҭхароуп. Ауаа рыхшыҩ еиларымҵакәа, аӡәы итәы ала мацара ҳдәықәлар хара ҳазгом, ҳамҩахҟьоит ҳәа ииҳәоз ауп.
… Изхарада, абри еиԥш акартоӷа еиқәаҵәа хгатәыс изҳаузеи. Иҟаҳҵахьааз цәгьарас ҳәа аусураҟынтәи игәаҟны иааины, иааидтәаланы аламгәа ҭыршьаауа ианалагалак, Мақсим Пиотр-иԥа, – Аӡәгьы гәыбӷан ишәымҭан, аӡәгьы акгьы ихараӡам, зегьы зхароу аамҭоуп, – иҳәон, зынӡа хьаас иҟамҵаӡакәа.
– Аамҭа иахароузеи, аамҭа амаа зку иоуп зегьы зхароу, – Мухран изымчҳакәа дааҿахиҵәеит Мақсим Пиотр-иԥа, дцо-даауа данаҟәымҵӡа.
– Сара Сталин консультантыс симан, гәык-ԥсыкала сизыҟан… Гегель идиалектикатә философиа бзиа ибомызт, ицәтәымын. Иуцәтәыму ианакәзаалакгьы иуҭаххаӡом.
– Гәык-ԥсыкала уизыҟан азоуп ибзиангьы дызузныҟәаз, – Мухран, Мақсим Пиотр-иԥа ииҳәаз еиҭаиҿаирхьит.
– Еилыскаауеит иуҳәарц иуҭаху, аха ишԥауасҳәари… аӡәгьы акгьы ихараӡам… уаргьы акгьы ухараӡам… Аамҭа ауп зегьы зхароу, ауаҩы макьана иуаҩранаӡара аҟынӡа дымҩаӡацт, амҩа дықәуп… аамҭа рацәаӡаны иаҭахуп. Иахьатәи ауаҩы иҩаӡара лаҟәуп, ибжеиҳарак илоу агыгшәыгқәеи арахәи ртәы ауп. Убарҭ илҵны ианцалак ауп дуаҩынаӡаны даныҟало. Ауаҩы иуаҩра иахәҭоу аҩаӡара аҟынӡа дҩеихьазҭгьы, ҳара иахьа абра ҳаанагаӡомызт. Аилибамкаара, ҷан-ҷаны еибакны ақәибахра, аибафара зыхҟьо, алаҟәреи аԥсымҭәреи роуп. Арахә дәныҟала иӷроуп, ауаҩы – ҩнуҵҟала. Ауаҩы иӷра-мыӷрара илҵаанӡа, адунеи дуӡӡа дазымкуашәа ибоит, изхара ҟалаӡом. Аамҭа ааины ауаа рыӷра-мыӷрара рылҵны ианцалак ицқьахоит, иҳаракхоит, еилибакаауеит, рнапы еикәыршаны инхо-инҵуа иҟалоит. Абасоуп сара сдунеихәаԥшра шыҟоу.
Мақсим Пиотр-иԥа ацәажәара даналга ашьҭахь рызегьы, акыраамҭа ҿымҭӡакәа, иажәақәа ргәаҟынӡа инеины иазхәыцуа итәан.
– Излазбо ала, шәара Кавказтәиқәазар ҟалап, – Мақсим Пиотр-иԥа дызлаз афилософиа даалҵын, Наҳари Мысҭафеи ихы нарықәикит, еиқәышьшьы, аӡәгьы акгьы анахимҳәаа, ргәы сырҿыӷьзар ҟалап, игәахәын.
– Ааи, Кавказтәқәоуп… Сара Аԥсынтәуп, - Наҳар аҭак наииҭеит.
– Аԥсны! – иааџьеишьеит, – Аԥсны сара Сталин сицны акырынтә снеихьан. Исгәалашәақәо даара ирацәоуп. Аԥсны жәлар рвожд Лакоба ибзианы дыздыруан… Адунеи џьашьатәшәа еибаркуп… Лакоба иҷкәын Рауфи сареи Москва Бутирка абахҭаҿы ҳаиқәшәеит… Дсабиин… зынӡа дсабиин, – игәы инарҳәомызт, – сывараҿы дышкаршәыз даасыдхны дыргеит… – луанытә дқәыԥсычҳауа, уаҳа ацымҵакәа даангылт, иажәа намыгӡаӡакәа.
– Дабаргеи? – Наҳар днеилууа дцеит, Рауф хәыҷы данҭаркыз иаҳахьан, аха уи ашьҭахь илахьынҵахаз издырамызт.
– Дабаргеи уҳәоу? – аҭак имҭаӡакәа дгыланы алеиҩеира далагеит Мақсим Пиотр-иԥа, узиҿамԥшуа илахь еиқәҵаны дынкахәыцуа. «Бутирка абахҭа акамера №4… – игәалеиршәон. – Ҩажәаҩык рзы акәын изыҟаҵаз, аха ԥшьынҩажәи ҩыџьаҩык еилаҟҟы еилакын, анаҳәы-ааҳәырҭаҵәҟьа ыҟамызт. Ҽнак, акамера ашә аартны, игәҭасны, ҷкәына еиқәа хәыҷык дааҩнадырԥалт. Мышкы ахи-аҵыхәеи ала шаҟаҩ ааргодаз, шаҟаҩ дәылганы иргодаз, уахгьы-ҽынгьы еилагьежьран-еилаҭырран, жәаҩа нызқьҩык ҭакын, Бутирка зазон, аҭӡамцқәа тҟәацырц егьагмызт, иазкуамызт. Ргәы ԥҵәаны, рхы рцәымыӷханы иаарго-ирго аӡәы дырбо-драҳауа ҳәа иҟамызт, аха аҷкәын хәыҷы имахцәа данкны данаарга, рызегьы рыхқәа шьҭыхны ишҟа аԥшра иалагеит. Дџьашьаны изыԥшуан, иқәра змаз ахәыҷы ркамераҿы даанамгаӡацызт. Игын, ицәеи ибаҩи еикәыршаны, ихәда кат-като, иқьышә хәыҷқәа шьа рылаӡамшәа ицәыш-цәышӡа, илахь еиқәышьшьы акамера ахи-аҵыхәеи лаԥшыла иааимидеит. Раԥхьаӡа акәны абахҭа иҭашәаз ихы шымҩаԥигоз акәӡамкәа, дшашьцылахьаз мҩашьо, џьара сҽахьықәыскыша ҭыԥк збозар ҳәа акыр днашәа-аашәеит, аха аӡәы иҭыԥ акәым, анацәаваҵарҭа шыҟамыз аниба, ашьышьма авараҿы аҭӡамц кыдбаала днеины дҟәыҟәӡа днадтәалт. Ашьапхгылара илшомызт, даара дышдыргәаҟхьаз ихы-иҿы ианыԥшуан, дааҟәымҵӡакәа деимҳәон».
Абри асаби хәыҷгьы абра даанагаратәы еиԥш цәгьарас иҟаиҵазеи ҳәа Мақсим Пиотр-иԥа игәаҵанӡа дрыцҳашьаны дышихәаԥшуаз, инаҩыс итәаз ихы ааидикылан, ани ахәыҷы дызусҭоу удыруоу, Аԥснытәи ЦИК ахантәаҩы Лакоба иҷкәын иоуп ҳәа иеиҳәеит.
Аӡәы игәы дынҭасны иҭарҷаҷа игазшәа иааицәымыӷхеит. «Дзыхдырҟьазеи, иҟаиҵазеи, асаби цәгьарас?» Акыраамҭа иҽизеиқәкуамызт. Акинолента еиԥш ииаҟьа ицон Аԥсны даныҟазтәи ахҭысқәа. Ҽаҩраҭагалан Сталин дицны Гагра дыҟан. Гегель ифилософиа амца иалажьны ибылтәуп, аҽазны уалацәажәо ансаҳа уконсультантра мап ацәыскуеит ҳәа иеиҳәеит дгәааны.
Аҽны хәлаанӡа уи уаҳа дымцәажәаӡеит, хынтә ддәылҵны, аҩны аԥхьа игылаз аԥсаҵла ду адацқәа адгьыл иалыҳәҳәоз дрыхәаԥшны дыҩналт. Асанаториа амаҵзуҩцәа аҵла адацқәа ахьааԥшуа Сталин игәамԥхазар ҟалап рҳәан, анышә ақәԥсаны ирҵәахит. Ахәылбыҽха деиҭанеины данахәаԥш, анышә ақәԥсаны ишхырҩаз аниба игәамԥхеит, абаҳа аашьҭыхны анышә ақәхны наҟ икаиԥсеит ихала, иаанагоз аӡәгьы изымдырит, аха игәаӷьны иазҵаауадаз.
Адырҩаҽны Лакоба дааит, даниба игәалаҟазара бзиахеит, рҩыџьагьы рымацара еидтәаланы акыраамҭа еицәажәон. Ашьҭахь хәҩык аҭаҳмадацәа рхылԥарчқәа рхаҵаны, ԥсуа маҭәала рҽеилаҳәаны, рҟамақәа цырцыруа ирҟәынҵаны иааит, Сталин даабар ҳҭахуп ҳәа.
Ианиарҳәа, лак-ҩакрак ҳәа ааҟамҵаӡакәа  дақәшаҳаҭхеит, ддәылҵны дырԥылан, аԥсшәа реиҳәеит. (Шамахамзар ддәылҵны аӡәгьы диԥылаӡомызт.) Аҭаҳмадцәа руаӡәы дӡышӡа даарылҵын, илабашьа иҵарсны иаԥхьа даагылан, уара усас дуӡӡаны уаҳҭоуп, Аԥсны иаҭааз аԥсуа ҵасла ҳчеиџьыка агьама ибар разҟы дуӡӡак ҳзааганы иаҳзаанижьызшәа ҳаԥхьаӡоит. Уҳәынҭқаруп, аамҭа шумамгьы аадыруеит, аха ухы ҳхумбаан, абарҭ иубо ашлақәа сыманы сааит, уаб ҳиқәлоуп, суҳәоит, сыҩныҟа умҩахыҵырц ҳәа иеиҳәеит.
Мап рцәимкит, деигәырӷьаны идикылт. Нас Лакоба ишҟа даахьаҳәын, еилыскаауеит, ари уара уусумҭа ауп ҳәа, цәгьарак аҵамҵакәа дааԥышәарччеит.
Агәашә инҭыҵны, амашьынақәа инарҭалоны еиԥш аамҭазы Бериагьы дкылҟьа даакылсит. Уигьы иахьцоз дрыццеит, Гагреи Гәдоуҭеи рыбжьара зда царҭа ахьамам ашьха ашьапаҿы дынхон ааԥхьара ҟазҵаз аҭаҳмада. Ажәытәтәи ахьатә ҩны нықәԥраа ицарашәа, иԥшӡаӡа ашьха ашьапаҿы иаҵагылан. Иҟьаҟьаран, ашҭа ҭбааӡа иҟан, ауарҳал иаҵәа ҭаршәызшәа, ашьац қашә-қашәо игылан. Араҟа аҳауа уамашәа ицқьан, аҩны авараҿы ацаҟьа иаҵысны иааиуаз аӡиас хәыҷы акәара-кәараҳәа абжьы хааӡа иааҩуан.
Лбаа, аҳауа хьамҭаӡа, ашоура ааузымчҳауа иҟазҭгьы, араҟа иласӡа, ихьшәашәаӡа, улахҿыхӡа уҟанаҵон, амшын агәы казказуа ухыԥшылон. Сталин атәара адәахьы иҭаххеит… аԥшәмацәа иаразнак ихианы ирызгылаз астол аадәылырган, амжәа ҳаракқәа рымҵан ашәшьыраҿы идыргылт. Лакоба иакәын ҭамадас иҟаз, заҟа даманшәаланы, данааланы аныҳәаҿақәа ааникылоз, лафла, ажәаԥҟала даара дбеиан.
Сталин даара игәарԥханы дтәан. Лакобеи иареи реицәажәашьала ишеизааигәаз ҩашьомызт.
Мақисм Пиотр-иԥа Лакоба иӡбахә рацәаӡаны иаҳахьан, аха уи аҽнынӡа димбацызт, дзакәытә уаҩы еилыҷҷоузеи ҳәа дџьашьаны дихәаԥшуан.
Сталин акрыфара инапы аиркаанӡа Лакоба ишҟа даахьаҳәын, Сариа иахьа абра дзыҟамзеи ҳәа гәыбӷан ииҭеит, ицаны дааргааит ҳәагьы идиҵеит. Чарабжара инеихьан еиԥш аамҭазы, ԥҳәыск ҷкәына хәыҷык длыцны амашьына дааҭыҵын, ашҭа дааҭалт. Мақсим Пиотр-иԥа, уи леиԥш зеиԥшыз аԥҳәыс ԥшӡа идунеи ахаан димбацызт, лыхцәеиқәаҵәа ԥаны илықәыз лшьапаҟынӡа инеиуан, лыбла гәыҭбаақәа шеишеиуа, лхы-лҿы агәыкра икны иаго, лӡара амацәаз ҭашәо, ссиршәа акәын лыхгылашьа шыҟаз. Амш лашан, аха лааира еиҳагьы иарлашеит. Сталин даниба, ашырҳәа дҩагылан дылԥыло, Сариа бааиаанӡа ҳахьыбзымԥшыз, сара сакәӡам изхароу, «брицар» иоуп иҳәан, дыхәмаруа аԥсшәа леиҳәеит.
Мақсим Пиотр-иԥа шьҭа еиликааит Сариа Лакоба иԥшәма шлакәыз. Аҷкәын хәыҷы илыцыз иаб диеиԥшын, дсабиин, аха аԥсуа маҭәала деилаҳәан, икәымжәы, икаба, иҟама хәыҷы, ихылԥарч уҳәа, цәгьа инаалон.
Сариа дмааизҭгьы, Сталин ирласны агылара иҽазикхьан, аха дааины данрыдтәала, иҽааникылт. Мақсим Пиотр-иԥа уиала еиликааит Сталин, Лакоба иеиԥш, иҭаацәагьы пату шрықәиҵоз.
Ԥыҭк анырфа-ианыржә, Лакоба иҷкәын хәыҷы даашьҭыхны аҟәардә днықәдыргылан, «Евгени Онегин» ҿырҳәала аҳәара далагеит. Сталин игәаԥхеит, инапы изеиниҟьеит, нас ишҟа днаганы, ихы шьышьуа, уаҵәы сыхьӡала асааҭ унапы иахалоит ҳәа иеиҳәеит.
Уи ашьҭахь Бериа (уаанӡа ҿымҭӡакәа дтәан) ахәыҷы дидиԥхьало ишҟа дааиган, ишьамхы дықәыртәо, ухысны аҵәа узҿыршәозар, саргьы ҳамҭак усҭоит ҳәа, иџьыба атапанча ҭганы иркуа, ашҭа агәҭаны игылаз аҵәаҵла иирбеит.
Дгәырӷьаҵәа атапанча ааникылан, ихаиршалеит, ахысра иашьцылахьаз уаҩы наӡак иеиԥш, излацәак хҩаны дмыццакӡакәа иҟәаз-ҟәазӡа иаҿаз аҵәақәа руак иақәкны, акыраамҭа дкылԥшны даҵхеит. Агәҭаҵәҟьа иақәиршәан, иҿаӡамызшәа инҿыҵҟьаа игеит. Уамашәа ирбеит, зегьы иџьаршьеит ихысшьа.
– Уабгьы ахысразы уаҩ дихәом, аха уаргьы уи уиҵамхозаап, афырхаҵа, – иҳәан, Бериа ахәыҷы даашьҭиԥааит, дыршәны ажәҩан далеиҵарашәа. Абасгьы ааҟеиҵеит, иаԥырхагахаз здыруада, иланарԥшыга илахь иаамҟьан, икаууа хланҵы ишлеиуаз, иаԥхьа аҩы зҭаны иқәгылаз аирыӡ ахы илаахан, азблак хәаш-хәаша ицеит, ишьҭыхны иикыз ахәыҷы дыршәны дизкамыжьит, уаҳа егьигымхеит, даауижьын, икаҳаз иланарԥшыга аашьҭиԥааит, иблахаҭа аӡәы дынҭасны иҭихызшәа аҟынӡа ицәымыӷхеит, руак шԥҽыз аниба. Игәалаҟара бжьнахын, деизҟәыҿы днатәеит. Лакоба, Бериа иланарԥшыга иахьыз имбаӡазшәа, Сталин ихы идкыланы акы иаҳәара даҿын.
… Изҭаз аҩнаҭа ааныжьны Гаграҟа ианцоз Бериа, дызлааз акәӡамкәа, Сталин амашьына дицҭалеит. Лакоба иҭаацәеи иареи аҽакы иҭалт. Заҟа иҭаацәа ԥшӡаз… Уахьрыхәаԥшуаз мацара угәы еизҳауан. Лакоба уаҩаса хәыҷык иакәын, аԥхьаҵәҟьа уиаҟара улаҿы дааиӡомызт, иԥшра унеилаҳаратәы еиԥш, аха иҿы анааихихлак иааиҿышәшәоз зегьы хьын. Ацәажәара даналагалак, иаҟара ҩба ицланы дҳаракхон, усҟан иԥшраҵәҟьагьы зынӡа ҽакхон, изыӡырҩреи ихәаԥшреи агәахәара унаҭон.
Астол аҿы иахьынӡатәаз аҭаҳмадацәа, уи аҽны ада дрымбаӡацызшәа, рлымҳақәа кыдҵаны изыӡырҩуан, иааиҳәоз ажәак раҩрыжьуамызт, ихәшаха ргәы икыдлон.
Рныҳәаҿақәа дырхаҵгыланы иааникыло даналага, уара Аԥсны зегьы уеиҳабуп, утәаны иаанкыл ҳәа аниарҳәа, амаҵура акәӡам, ҳара ҳҿы ақәроуп еиҳабырас иҟоу, шәныҳәаҿа стәаны ишԥааныскылои, шәара ишәеиҳау иҟада, шәара шәынцәақәоуп ҳара ҳзы ҳәа анреиҳәа ргәы ишахәаз рхы-рҿқәа ирнибаауан. Ииашаҵәҟьаны дахьрыхәаԥшуаз  инцәақәоушәа акәын иштәаз, иӡышӡышӡа, шәкы-шәкы шықәса инареиҳаны ирхыҵуан, аха ирҳәо рдыруа, ируа рдыруа, акы узрывымбо иҷыгә-ҷыгәӡа иҟан. Мақсим Пиотр-иԥа иџьеишьон, дара-дара ҳаҭыр еиқәҵаны иахьеицәажәоз, мацқьа-шьацқьа рыкрыфашьа, аамысҭашәала рхы ахьымҩаԥыргоз.
Лакоба данцоз, аҭаҳмадацәа аӡәаӡәала даарыдгыло, игәыдкыланы абзиала ҳәа реиҳәеит. Шаҟа дырҭахыз рҿы ирзарҳәомызт, абра ҳгәы уаласоуп ҳәа рнапқәа рыла идырбон, иҭаацәеи иареи амашьына иҭаланы агәар инҭыҵаанӡа ашҭа иқәгылан изыԥшуан.
Мақсим Пиотр-иԥа Москватәи иҩызцәа ирҳәо иаҳахьан Лакоба ижәлар ргәы даласоуп, аԥсуаа зегьы ургәаарц уҭахызар, ажәа заҵәык ауп иаҭаху, Лакоба изы ицәгьоу акы аауҳәар, иазхоит ҳәа. Уи ижәлар шаҟа дырҭахыз иблала имбар агәра нагӡаны изгомызт.
Аԥсны дахьынӡаҟаз уи Лакоба дицны жәпаџьара ақыҭақәа ибеит. Иахьнеилакгьы хәыҷгьы-дугьы ршьапы иқәгылон, иҳаиҳәозеи ҳәа ибла ихыԥшылон… Закә ҳаҭырыз, закәытә авторитетыз имаз абри ауаҩаса хәыҷы иуаажәлар рҿы! Мақсим Пиотр-иԥа Гагрантәи Москваҟа данцоз (Сталин аԥхьа дцахьан), ихы агарҭа имоуа дҟалеит. Лакоба дуӡӡа днаскьеигарц дахьааз, уи иԥсы ахьынӡаҭоу ихамышҭуа ихаҿы иаанхеит.
Ианеиԥырҵуаз, Мақсим Пиотр-иԥа Рауф хәыҷы дааигәыдиҳәҳәалан, арԥыс еилфаҷа, уандухалак узакәхарц иуҭахузеи ҳәа диазҵааит. Рауф акыраамҭа ажәҩан даҵаԥшуа, сара аеҵәақәа даара бзиа избоит, есуаха срыхәаԥшуеит, исыԥхьаӡоит, еишьҭагыланы иныҟәоит, сандухалак дара рышҟа схаланы, ҽынла рҽахьырҵәахуа еилыскаар сҭахуп ҳәа аҭак ҟаиҵеит. Ахәыҷы данцәажәоз, Мақсим Пиотр-иԥа уамашәа дибон, иблагә хәыҷқәа ирхымӡало аҟәыӷара рхын.
– Уахынла даанкыланы аҩныҟа дыҩнаумгалар, иаашаанӡа ажәҩан даҵаԥшуа адәны дгылазаауеит, дастронавтхарц иҭахуп, – иҳәан, дааччеит абгьы…
Мақсим Пиотр-иԥа абарҭқәа зегьы дахьынӡарызхәыцуаз Аԥсны ԥшӡа далаԥшуашәа игәы иабон, ихәыцрақәа ихыҵны ианца аӡы зҵабаны аҟәара иқәхаз аԥсыӡ еиԥш, абаандаҩы иԥсҭазаара хьамҭа дызлаз зегьы наҵанарӡит. Ашырҳәа дҩагылан, днеины, иқәықәма-шәықәмаха ашьашьма ааигәара аҭӡамц кыдбаала иадтәалаз Рауф дааихагылт. Зҽеиҵыхны ииаз ахаҵа дҩагыланы, ихы иқәкны ишҟа иааира иаҵанакуаз изымдыруа, илақәа ҭырхаха днеиҿаԥшит, ихы ҩышьҭыхны. Мақсим Пиотр-иԥа ахәыҷы дшизымдырыз ибеит, аха сара абри соуп ҳәа игәы инамырҳәеит, иааигәаны дахьихәаԥшуаз, дрыцҳахәха, дхьыжә-кәыжә, дхәылашьны, иблақәа гәырҩамзар акгьы рхумбааӡо, иибахьаз, згәы ҭыганы иааӡаз иакәӡамызшәа, ихәыҷра зегьы шьны, илаз зегьы илхны, дҭыгга, агага еиԥш дахьибаз еиҳагьы игәы инархьит.
Акгьы иамҳәаӡакәа, инапы аанкыланы, диманы иҿынеихеит, иаргьы сабоугои ҳәа дымҵааит, ацәгьагьы абзиагьы изеиԥшхахьан. Диманы дахьцоз уажәы-уажәы абахҭа еимаақәа ишьаз ишьхҩыруан, иара еиԥш ишьапгьы хәыҷын, ауаа наӡақәа ртәы акәын ишьаз. Ивараҿы дааганы, шьҭарнахыс абра уара уҭыԥ ауп ҳәа аниеиҳәа игәы ҟәандаӡа ишыҟанаҵаз ихы-иҿы иааныԥшит. Џьара дызбахьеит, дызуҭахарыдашь ҭынхаҵас сыздызкылаз ҳәа дхәыцуа, уажәы-уажәы лаԥшыла деимидон, аха дигәаламшәеит.
Заҟа ҵуазеи ажәҩан уаҵамԥшижьҭеи, аеҵәақәа умԥхьаӡеижьҭеи ҳәа ихы ааидикылан, азҵаара анииҭа ауп данидырыз. Қарҭынтәи Москва данаарга нахыс иидыруаз уаҩԥсыжәлак димбацызт, дгәыкны дыҟан, Мақсим Пиотр-иԥа данидыр, иаб дибаз аҟара игәы ааӡан, инап хәыҷқәа икәыршаны дикит.
– Ԥшьышықәса ҵуеит ажәҩан саҵамԥшижьҭеи, сиеҵәақәа рыԥшраҵәҟьа схашҭит… – игәи илаӷырӡи еилаҵәо иацәажәара далагеит. – Зегьы сцәыӡит, саб дыԥсит, иудыруама?… Сан сара саԥхьа дҭаркит. Ахара шухароу ашәҟәы унапы аҵауҩуазар, уан лхы дақәиҭаҳтәуеит ҳәа сарҳәан, сыржьеит, ашәҟәы снапы аҵазҩит… Схәыҷын, исарҳәаз агәра згеит…
Усҟан схәыҷын ҳәа Рауф ииҳәаз Мақсим Пиотр-иԥа дааршанхеит. Уажәгьы жәибжь шықәса нагӡаны ихымҵӡацызт, аха абахҭатә ԥсҭазаара хьамҭа дышхәыҷыз иханаршҭхьан, уаҩы наӡак еиԥш ихы ԥхьаӡаны дцәажәон… ахәыҷы бжьы ихан макьана.
– Исаҳаит уаб Нестор иԥсҭазаара дшалҵыз, даара сгәы иалсит, усҟан саргьы сҭарымкӡацызт… Данырж ашьҭахь иҟалазгьы здыруеит… Аха уара усабимзи, узыхдырҟьазеи?
– Сзыхдырҟьаз саргьы исыздыруам. Аԥсны аҿар аконрреволиуциатә-террортә организациа еиҿкааҩыси хадаси иамоу уара шуакәу уҳәар, уан лхы дақәиҭыртәуеит ҳәа сарҳәеит… Сан леиқәырхаразы иҟасымҵара ҳәа иҟаз…
Убри аамҭаз акамера ашә аартны ахылаԥшҩы даалагылан, ара цәажәара ҟалаӡом ҳәа ибжьы ихарззала ҿааиҭит. Рауфи Мақсим Пиотр-иԥеи аицәажәара иаҟәыҵит.
Бутирка иҭакыз абаандаҩцәа ԥсымышьҭыгак ирырҭоз иаҷыданы мчыбжьык ахь знык (ес-ԥшьаша) абахҭа аҩнуҵҟатәи алариок аҟны 50 мааҭ рыхә афатә аахәара азин рыман, уи акәын ԥсеивгагас ирымаӡазгьы. Аԥара анапаҿы аанкылара ҟалаӡомызт, аҩнуҵҟатәи аҵәахырҭаҿы рыхьӡала иаларҵон, ацынхәрас ачекқәа рырҭон. Абахҭаҿы ишаԥу еиԥш, камерацыԥхьаӡа астаростацәа алхын, урҭ аӷәыцәмаҟьақәеи амели рырҭон. Доусы иааихәарц ииҭаху астароста аӷәыцәмаҟьа ианиҵон, изыԥсоу ачекқәа аарымхны, иара ихаҭа ес-ԥшьаша алариок ахь дцон хәаахәҭра, ианааигалак доусы итәы ииҭон. Аԥара ззаламыз, ачекқәа змамыз абаандаҩцәа ахәы ирырҭоз аӡыҩарҩари часеиқәаҵәаки иаадхалон. Акамера №4 аҿы иҭакыз ҭынхак-ҭынхак дыззымааиуаз аӡәгьы дыҟамызт, Рауф заҵәык ида. Дынкыдыԥшыла-аакыдыԥшыло, игәы ԥшаауа, дзаҵәӡа дахьрылакыз, Мақсим Пиотр-иԥа еиԥш, зегьы дрыцҳаршьон. Алариок аҟынтәи афатәқәа аахәаны ианырзааргалак, зегьы изеиларԥсон, аха аҿаҵа иҿахьы иҩеигомызт, абаандаҩцәа рхәы ирҭоз аамҷыдарахаз. Ари зумфозеи ҳәа аниарҳәалак, ҿымҭӡакәа, илахь еиқәышьшьы даатәон. Иаахәаны иааргацыԥхьаӡа абас ҟаиҵон, афара акәым, дзахәаԥшуамызт, арахь азеиԥш хәы ирҭоз изхомызт, еиҳа-еиҳа дҵыкәкәа ацара даҿын. Хаала ианимуӡа, Мақсим Пиотр-иԥа ҽнак мчыла иҿасҵоит ҳәа даналага, Аԥснынтәи  исыцааргақәаз сҩызцәа гәакьақәа аҽа хҩык абра иҭакуп, сара урҭ рылымкаа акгьы сзыфом ҳәа иеиҳәеит. Шаҟа дрыцҳаишьазеи, иеиҳәаз игәы аакылнаҵәазшәа ибеит.

* * *
…Рауф аԥхьа Сухановка дҭакын, лассы-лассы дыҭганы иҿахәы иҿырхуан, Қарҭ данрымаз еиԥш, ихахәы шьыҵәра-шьыҵәрала иаханы иҵырхуамызт, магәшьхәала иааисуа дрыпҟомызт, аха дышдыргәаҟыц ддыргәаҟуан, ахәылбыҽха даныргалак иаашаанӡа аҭӡамц хьшәашәақәа дрыдыргыланы ддырҳәацәон, ибз ааиҿшәаанӡа… Аԥхьа санҭаркыз схәыҷын, зны сдыргәыбзыӷуан, аҽазны срыпҟон, уаҳшьуеит ҳәа сарҳәон, сгәы ҭырҟьон, сшәаны сақәшаҳаҭхеит. Акгьы схараӡамкәа сҭакуп ҳәа, Қарҭ иҿырхыз иҿахәы Москва данаарга, мап ацәикит.
Харада ахара идҵаны дҭакуп… зықәра наӡам ақәыԥш закәандарыла изныҟәеит. Иус иахәаԥшны, аара иду ихыхны ихы дақәиҭтәуп ҳәа шьақәдырӷәӷәеит ҩыџьа аусҭҵааҩцәа. Рауф иахьамзар уаҵәы доурыжьуеит ҳәа игәы хыҭхыҭуа дшыԥшыз, еиҭарҿыцны иҿахәы иҿыхра иалагеит аҽа усҭҵааҩцәақәак. Урҭ аа-мзы иааиҟәамҵӡакәа ддыргәаҟуан, уахынла ддырцәомызт, бжеиҳан акриҿарҵомызт. Иқәиҵоз, иҵеиҵоз ҳәа акы имаӡамкәа, ацемент хьшәашәа дықәыршәын,  агәыҵәыхь ихьит, иқьышә хәыҷқәа еиҟәыжәжәа ицеит изеихамкуа, ашьа иҿыҵуа аҟынӡа днаргеит, иааиҵарымгалаз ҳәа иҟоузеи, аха исхароуп издмырҳәеит. Сухановка ианамуӡа еиҳа «аԥышәа ду» змаз аусҭҵааҩцәа ахьыҟаз Бутиркаҟа диаргеит. Абраҟа Мақсим Пиотр-иԥеи иареи шықәсыбжак инеиҳаны камерак аҿы еицырхыргеит.
Рауф, ицәа  ҵаӷаӡахазшәа, хьҭа хәыҷык анааҟалалак изычҳауамызт, ихаԥыцқәа еихамгыло, аҟәара-ҟәараҳәа аихасра далагон. Мақсим Пиотр-иԥа ахәыҷы ахьҭа дасыркуам ҳәа ихыза ааиқәхны иқәиҵон, иваиџьгәон, ижьра далҵызшәа дихӡыӡаауан. Ҵхыбжьонла иааины, ацәа далкәкәааны иҿахәы иҿыхразы дырго ианалагалак, срумҭан… усыцхраа, сахьнарго срыпҟоит ҳәа иҽиларԥсны дикуан, аха Мақсим Пиотр-иԥа дызлаицхраауаз, мчыс имагәышьаз… дааимкәкәааны даныргалак, ибжа ааимшьааны иргазшәа даанхон. Ачалт иаҵыҵыз аҵыс еиԥш, дыркәкәны дрыманы ихынҳәаанӡа, ихы агарҭа имоуа, дыгәжәажәо дыԥшын.
Хәымз рышьҭахь Мақсим Пиотр-иԥеи Рауфи акамера №37 ашҟа ииаргеит. Ԥаса иахьҭакыз аҭӡамцқәа зегьы «лашәын», иауан иашәан џьара нцәыҵыԥшырҭак амаӡамызт. Иахьиаргаз аҭӡамцқәа руак акылҳара аман, Рауф иангәеиҭа скылԥшны адәныҟа сзыԥшуазар ҳәа, даҵагьежьуа далагеит, инеихашәы ихәлаанӡа акылҳара дизадымгеит.
Акамера ргәы ҭаԥҵәаны ишеилаиаз, хәыҷҵас ибжьы хҵаны, избеит, избеит ҳәа дныҩныҵәааит. Изакәызеи, иубазеи, узырҳәҳәозеи, рҳәан, рыԥсахы еибакуа, аҟаҿыҳәа ицҳауа, Рауф ибжьы рхы иаламӡо инаиқәцәҟьеит.
Ажәҩан даҵамԥшижьҭеи иҵӡоз, дгәаҟуан, акылҳара дкылԥшны дшыԥшуаз ажәҩан ҽыҭ хәыҷык дахьнаҵаԥшыз аеҵәақәа ибеит. – Сиеҵәақәа збеит… сиеҵәақәа рыԥсы ҭоуп!.. – иҳәан, дгәырӷьаны ашьҭыԥара далагеит.
Шәеибамбеит даргьы уаргьы ҳәа аӡәы згәы кыдгылаӡахьаз Рауф диқәыҳәҳәо далагеит, аха Мақсим Пиотр-иԥа, дхәыҷуп, игәы цәҟьоуп, уаргьы изацумҵан, иҳәан, дааникылт.
– Сшааурыжьлак сиеҵәақәа рышҟа сцоит… икыдыӷӷа икыдуп… Уаҳа исымбаӡоз џьысшьон… Дареи сареи ҳаиқәшәароуп!.. – ҳәа Мақсим Пиотр-иԥа илымҳа дҭахәыҭ-хәыҭуа иеиҳәон, ихәыҷтәы фантазиа нҵәаӡомызт.
…Уахык Рауф иҿахәы иҿырхырц дыргеит, аха абжьааԥнеиԥш акәыӡамкәа ирласны ддырхынҳәит. Акамера данааҩнала, Мақсим Пиотр-иԥа иџьеишьеит иҟалаз изымдырит, ахақәиҭра уаҳҭеит ҳәа иаҳәаны доурыжьызшәа ауп дԥыр-ԥыруа, игәы ҭгәырӷьаауа дшааз. – Иуарҳәазеи, абасҟак узыргәырӷьозеи ҳәа даниазҵаа, – Уаха сҿахәы сҿызхуаз еиԥш ауаҩы бзиа сиқәымшәаӡацт, сҩызцәеи сареи ҳаинириеит, аицәажәара азин ҳаиҭеит, ҳаибамбеижьҭеи иҵӡоз, ҳазхара ҳаибаирбеит, ҳаиликааит, шәымшәан, сшәыцхраауеит ҳәа ҳаиҳәеит. Абри аниҳәоз мҵәыжәҩада дзыԥыруамызт, уаҳа егьигмызт.
– Аусҭҵааҩы ижәлоу удыруама? – иаҳаз агәра изымго дизҵааит.
– Ишԥасзымдыруеи, ҳацәажәара даналагоз иҳәеит, Хват ижәлоуп,– заҟа игәарԥханы иҳәазеи уи ажәла.
Мақсим Пиотр-иԥа Хват ижәла аниаҳа, дныҵакка дцеит. Аӡәырҩы ирҳәо иаҳахьан, Хват ҳәа усҭҵааҩык дыҟоуп, дмыждоуп, ҳаӷоу-саӷоу диҿашәааит, аҽыҵарбел еиԥш ауаҩы ишьа илоу зегьы ааилицәцәаанӡа диҟәаҵӡом, иҩнуҵҟа диӷралан дааирҳәуеит, ихы дҭаланы ихшыҩ еилеигоит ҳәа. Ибзианы идыруан, Хват амаҷ-саҷқәа рзы «аџьабаа» шидмырбоз, Бериа уи «ишәарҭақәоу» ҳәа ирыԥхьаӡоз дрызкны дышимаз. Даараӡа дархәыцит, абарҭ ахәыҷқәа макьана зан лгәыҳәԥыхш зқьышә иқәымбаӡац, зҿы ахәы мааӡацыз, асыс мҟаақәа Хват ақәыџьма дзырзыркыз змаанахарызеи ҳәа. Бзиарак ишазкымыз игәы азҩеит, Академик Вавилов дуӡӡа дзакәу изымдыруа даазырҳәыз, Асовет мчра саӷоуп ҳәа, ихы иҭамыз, игәы иҭамыз иҿала изырҳәаз, шәара рыцҳақәа шәыԥшьҩыкгьы зныҟьрала шәнаихәлаԥсаны шәшылбааидо жәдыруама ҳәа дрыцҳашьаны дизыԥшуан, аха инимырԥшит, уахык иадамхаргьы агәалаҟара бзиа иоуз шимоу дыҟазааит ҳәа азыԥхьаӡаны.
Уи ашьҭахь Рауф мчыбжьык уаҳа аӡәгьы димазҵааӡеит. Мчыбжь дуӡӡак дгәырӷьаны дыԥсуан, ихигақәахьаз амыҟәмабарақәа зегьы ихашҭырц егьигӡамызт.
…Аҽны ианааша инаркны агәырӷьабжьқәа ааҩра иалагеит адәахьынтәи, аха аӡәгьы ирмаҳаӡозшәа, рыла рҿы ҭакәаҳа, ҿыцха иԥшуа итәан. Ашәа, амузыка, абарабан… «Нагӡара иқәзааит ҳара ҳ-Сталин, ҳгәыӷырҭа!» –  ҳәа уажәы-уажәы абыжьқәа акылҳара икылҟьаны акамера иааҩнасцыԥхьаӡа луанытә иқәыԥсычҳауан, ргәы ҭнашьаауан, избан, иҟаҳҵазеи цәгьарас, ҳара ҳзалыхәдаахазеи иахьатәи амш ҳәа игәырҩон. Рауф заҵәык иакәын изымтәоз, уи акылҳара даҵагьежьуа даҵагылан, скылыԥшны адәныҟа иҟоу сызбозар ҳәа, аха дзыҩаӡомызт.
– Иахьа Маи 1, аныҳәа ду… Иҳамбаӡакәа иҳавсны ицоит. Аха ишԥаҟаҳҵари, аԥсҭазаара ус ишоуп, џьоукы гәырӷьоит, џьоукы гәырҩоит, – иҳәан, Мақсим Пиотр-иԥа дҩагыланы, Рауф даашьҭыхны, акылҳара дынкылирԥшит. Ҵҩа змамыз ажәлар гәырӷьо амҩаду ианыланы, Ашҭа ҟаԥшь ашҟа рхы рханы ицон. Иблақәа ҭырхаха дрыхәаԥшуан, зегьы Сталин ипатреҭқәа ирыҵагылан. Илаԥш изаҟәымго иадхалт патреҭк, уи егьырҭ раасҭа идуӡӡан, «Сталини Гелии» ракәын. Гели ашәҭқәа дрылакны дигәыдыҳәҳәала Сталин дикын. Иашьҭагыланы инеиуан ахәыҷқәа, аҿарацәа иқәлацәа. «Сталин дуӡӡа ихылҵуа ашәахәала ҳарԥхоуп.. Ҳаб Сталин иҳадиҵозы ҳарҭ ахәыҷқәа зегьы ҳахиоуп!..» – ҳәа рыбжьы еиқәыршәаны ашәа рҳәон. Ишԥеиҭахыз иҵегьгьы ибаларц уи апатреҭ, еиҭа иаҳаларц уи ашәа, аха иаразнак илаԥш иныҵаба ицеит, илымҳа иҭамыҩӡо ицәыхарахеит ашәагьы. Дышԥарыҵашьыцуаз насыԥ лаша змаз ахәыҷқәа.
– Саргьы сааԥсеит, уаргьы иубаз узхоуп, – иҳәан, ҵаҟа даниргыла, Рауф ихәыҷра ииааины, инеимаҭәаны аҵәуара далагеит, – Сара абри еиԥш сзақәшәазеи, сҩызцәа сызрыламзеи, – ҳәа. 
– Умшәан, уара макьана ухәыҷуп, егьарааны уахьӡап… Ҳаԥхьа иааиуа аныҳәа уҩызцәа урылагыланы уаԥыло уҟалоит, – игәшәа-мшәа ҳәо диргәыбзыӷуан. Аҽны хәлаанӡа иҽизеиқәкуамызт, акылҳара дкылыԥшны иибаз убасҟак игәы инархьит, магәшьхәала иааисуа данырыпҟозгьы уиаҟара ихьааимгазар ҟалап. Гелии Сталини рпатреҭ ибла иаахымҵӡо ихгылан. Сталин ихәда иакәыршаз лнап хәыҷқәа ԥшьы-шықәса раԥхьа иара икны, диварԥало Маи 1 аныҳәа аҽны Аҟәа атрибуна аԥхьа икәаԥ-кәаԥуа ииасны ицон. Хыхь иқәгылаз рабацәа ҳарбандаз ҳәа рнапқәа рҟьон.
Изакәытә дунеи ԥшӡоузеи дназылшәа дцаз, агәылҵха иахьымӡакәа иҿшәаз ашәҭыц еиԥш. Гелии иареи анеибадырыз имаз аразҟы анааигәалашәалак, иааизымчҳауа аҟынӡа игәы ҿнакаауан. Абыржәыҵәҟьа даҵагыланы дахәаԥшуазшәа ибла иаахгылт, ҽнак ашкол (аҵара ахьиҵоз) авестибиуль аҭӡамц зырлашаз, изыркаҷҷаз анцәеи амаалықьи рсахьа. Аҽны аҵара аанкылан, аҵаҩцәагьы арҵаҩцәагьы еиханы авестибиуль ахь ицон, иҩналаанӡа рыбла хнакуан, Гели ашәҭқәа дыргәылԥхаауа, Сталин дуӡӡа дигәыдыҳәҳәала дыкны иҭыхыз асахьа (аҿыханҵа) ааганы аҭӡамц икыдырҵаз… Уи аҽны аурокқәа рцынхәрас, агәырӷьаратә митинг ыҟан, алеқторцәа, апропагандистцәа, ажәа лыԥшаахқәа кадырҵәон, аҵаҩцәа ирзеиҭарҳәон ажәларқәа зегь раб Сталин Гели хәыҷы илаԥш хаа дшыҵашәаз, ахәыҷқәа рыбзиабара дуӡӡа шимоу, изнымкылакәа даашьҭыхны дахьигәдиҳәҳәалаз зеиԥш ҟамлаӡац хҭыс еиҭаҳәатәны ишыҟалаз атәыла зегьы азы. Ари асахьа ишаанарԥшуа, Сталин ахәыҷқәа зегьы шиҭаху, рынасыԥ шичаԥо… уҳәа аӡә ииҳәоз аҽаӡәы инеиҭаҳәо, ақәгыларақәа ҵыхәаԥҵәарак рымаӡамызт. Рауф, аҵаҩцәа зегьы реиԥш, иаргьы илымҳа кыдҵаны дырзыӡырҩуан, дызусҭахарыдашь абри аӡӷаб хышәшәаа хәыҷы Сталин дуӡӡа дыззылԥхаз, ихылҵуа ашәахәа иарԥхаз ҳәа длыҵашьыцны… Ибла ааихмырсыӷьӡакәа Гели длыхәаԥшуан.
Гели Буриат-Монголиатәын. Лаб Ардан Маркизов хьӡи-ԥшеи змаз ареспубликаҿтәи анапхгаҩцәа дыруаӡәкын. Асоциализм аргылараҿы ахәҭа иаларгалаз, жәлар рынхамҩа ашьҭыхразы зеиԥшыҟам алҵшәа дуқәа ирылдыршаз рзы ахәшьара ҳаракы рыҭаны ирыдиныҳәаларц Сталин Кремль ашҟа иааиԥхьеит гәыԥҩык ареспублика анапхгаҩцәа. Аделегациа ԥызара азиуан Гели лаб Ардан Маркизов. Усҟан лара фы-шықәса ракәын илхыҵуаз, раԥхьаӡа акәны лаб дицны Москва дааит. Аделегациа Сталин ианидикылоз аҽны ларгьы лаб диваԥало инапы кны диццеит. Сталин уи аҽны игәалаҟара бзиан. Буриат-Монголиатәи аделегациа игәаԥханы идикылт, ареспублика иалнаршаз ақәҿиара дазааҭгыланы анапхгаҩцәа русура ахәшьара ҳаракы аиҭеит, аӡәаӡәала аҳамҭақәа инапала иранишьеит. Анцәа дыззылԥханы ижәҩан-гәашә ззааиртыз шанханы ишыԥшыз Гели хәыҷы дҩагылан, ашәҭ шьыҵәрақәа ааидкыланы, дҳәырҳәыруа, аӡәгьы дизгәамҭаӡакәа, анцәа иҭыԥ (апрезидиум) днеины дхыцәӡа даадгылт. Лаб днеилууаа дцеит, ихәыҷы дкәаӷӡа Сталин иаԥхьа днеины дышгылаз аниба. Аб ихала иакәым, иеицыз зегьы ирцәымыӷхан, уахь бабацои ҳәа ддырхынҳәырц иалагеит, Сталин игәамԥхар, ҳанҵәеит, ргәахәын.
– Ҳаб Сталин снапала ашәҭқәа исыркырц сҭахуп, – ҿаалҭит, арахь бгьежьы ҳәа данырк.
Сталин ахәыҷы илҳәаз игәаԥхеит: – Шәылԥырхагамхан, даашәышьҭ сышҟа, – иҳәан, ихы-иҿы агәахәара шиоуз аныԥшит.
Анцәа «иашьапкцәа» ахәыҷы илкыз иԥжәо ак шаӷрамыз, ишышәҭқәаҵәҟьаз агәра анырга, ишҟа днарышьҭит. Даашьҭыхны дааигәдиҳәҳәалт, зыҽхыршаны иԥшуаз афоторепортиорцәа ари еиԥш ахҭыс раҩрыжьуазма, «рабџьарқәа» ирыҵхеит. Адырҩаҽны иҭыҵуаз агазеҭқәа зегьы (ацентртәқәа) рдаҟьақәа  аҩычеит, «анцәеи амаалықьи» рпатреҭ. Ажурналистцәа ракәзар, асахьа дырцәажәеит, «Иҭабуп, аҩыза Сталин, ахәыҷқәа зегьы насыԥ ду ахьҳауҭаз азы», – ҳәа ажәа хьҟәыршәахақәа азырԥшааит. Афоторепортиорцәа ирыҵамхеит, аҿыханҵаҩцәагьы шәыгахкыс иааҟоу зегьы аус ддыруит, атәылаҿы иреиӷьӡақәас асахьаҭыхыҩцәа Сталин аныхачаԥа еиԥш дӷьазӷьазуа, илақәа ирхыҵуаз мрашәахәаны, амаалықьцәа зхьыкәкәа игәыдыҳәҳәала иикыз Гели меигӡарахда илықәԥсон, дарлашон.
Ари асахьа шедеврхеит, аҳәынҭқарра зегьы иахыҵәеит, школцыԥхьаӡа иахьырыгӡеит.
Рауф иԥхыӡгьы иалашәомызт, анцәа инапы зыхьирсыз, игәыдыҳәҳәала иикыз, ихылҵуа амрашәахәа иарԥхоз, лсахьа ауп акәымзар, лхаҭаҵәҟьа дызбоит ҳәа.
Москва знызаҵәык дахьааиз, адунеи зегьы дадыруа дҟаланы, лаби лареи аныхынҳә ашьҭахь, хара имгакәа Маркизов иҭаацәа иманы, Аԥсны ԥсшьара ҳәа дааит. Ардани Нестори уаанӡагьы ибзианы еибадыруан, иҭаацәеи иареи иҩныҟа ааԥхьара риҭеит. Уаҵәы иаараны иахьа еиԥш, Аԥсны иахысны Қырҭтәыланӡа инаӡеит анцәа иаԥҳа Гели Гагра дааины дыҟоуп ҳәа.
Ҳазшаз дыззылыԥхаз даабароуп ҳәа ҵҩа змамыз аҵаҩцәа Қарҭ аахыс иаауан. Шьжьымҭан инаркны аахәлаанӡа аԥсшьарҭа ҩны ашҭа иазымкуа игылан, дҳаӡаны ҳазлыҿцәажәозар ҳәа, дрыларгыланы рпатреҭ ҭырхыр, Сталин ихаҭа ивагыланы иҭырхызшәа аҟынӡа игәырӷьон… Ашколқәа рахь ааԥхьара лырҭон, агәырӷьаратә митингқәа еиҿкааны илԥылон.
Уаҵәы иаашар аныҳәа ду Маи 1 акәын… Ахәылбыҽха Гели лани лаби дрыманы, сасра Аҟәа, Рауфраа ирҭааит. Асахьаҿы иибахьаз лхаҭа лакәын, еибадырит. Ҩба-хԥа шықәса раахыс еибамбацыз аиҩызцәа Нестори Ардани еидтәаланы иахьынӡеицәажәоз (еибырҳәаша маҷ рымазма, ҩ-республикак рнапхгаҩцәа), Гелии Рауфи хәыҷбаҳчак аҟны еицырааӡазшәа, еизааигәахеит, рызхара еицыхәмарит, еилаҵәеит…
Ауха ихынҳәны Гаграҟа имцеит, Аҟәа иаангылт. Ашьжьымҭан аҩҭаацәаракгьы апарад ашҟа еиццеит. Атрибунаҿы Нестор дивагылан Ардан. Гелии Рауфи рнапқәа еибаркны, игәырӷьа-гәырӷьо раԥхьа ииасит.
– Аныҳәа Маи 1 сынтәа шәара шәҿы ҳаԥылт, иааиуа ҳара ҳҿы ҳаицаԥылап, – ҳәа ааԥхьара ҟаиҵеит Ардан, Нестор ишҟа, ианеиԥырҵуаз.
Нестор дақәшаҳаҭхеит.
…Бутиркатәи абахҭа акамера акылҳара дкылыԥшны иибаз асахьа абарҭқәа зегьы игәаланаршәеит. «Сталин ихылҵуа ашәахәала ирԥхоу Гели иахьа лыԥсадгьыл аҿы аныҳәа даԥылоит, дгәырӷьа-гәырӷьо… Ҳаицаԥылоит ҳәа еибаҳҳәахьан, иҟалап урҭ усҟан ҭаацәала ҳнеиуаз џьшьаны иаҳзыԥшызҭгьы… Илдыруазеи сразҟыдаха иахьа Бутирка абахҭа сышҭаку», – ҳәа игәы каҳаны дхәыцуан.
Иаргьы издырамызт, уи аамҭаз Гелигьы, анцәа дшылзылԥхаз еиԥш дылзыцәгьахан, дразҟыдатәны дшаанижьыз.
Апартиа уазгәыкуп, Ленин уиарӷьажәҩан, сара усҩыза гәакьоуп, иналукааша ҳәынҭқарратә усзуҩуп, унапхгаҩ ӷьеҩуп ҳәа ажәҩан аҟынӡа дхагаланы, дырҽхәаны аҳамҭа ииҭеит, инақәырццакны, уара ҳпартиа гәыкала уазыҟам, асовет ҳәынҭқарра уаӷоуп ҳәа Ардан харада ахара идҵаны, дкыдҵаны дыдиршьит. Заалымдарала лхаҵа иахьизныҟәаз лызхымгакәа, мышқәак рышьҭахь лыԥсҭазаара далҵит Гели лангьы.
Ҳаиԥш разҟы змада ҳәа иҟаз аҭаацәа, луанытә адгьыл нарыҵабганы, инҭахәашашәа инықәӡаа ицеит.
Сталин иԥҳа ҳәа зкырҭа рибамҭоз, Гели лымԥын уаҩ дықәымлаӡо, аҳцәа лҭаазшәа, илыцәшәаны хара-хара илывсуа, даанхеит лымацара, дрыцҳахәха… Илфаҵәҟьо лымамкәа, иауан-иашәан хыҵакырҭак ҳәа лымаӡамкәа (лымаҭәа хәыҷқәа илшәыз аамҷыдарахаз акы адәылгара азин лымҭаӡакәа, лаб иҩны дындәылцаны, ашәқәа рчаԥеит) агәымыжда данықәха, лнапқәа нарымҵакуа, ақалақь далан чаҿаҵак сызҭарыда ҳәа.
Акылҳара дшаҵагылаз ауп, абаандаҩы Лакоба, удәылҵ, аусҭҵааҩ дуԥхьоит ҳәа, абахҭахьчаҩ акамера ашә иқьышә ҩызӡа илакны шҿиҭыз. Рауф деимырхха дызкыз ахәыцрақәа зегьы иара уаҵәҟьа инкаԥсаны дындәылҵит.
Хват дышԥеиқәгәыӷуаз, акгьы шысхарам еилкааны, ахақәиҭра сиҭоит ҳәа. Аҽны шьыбжьаара акырӡа шагыз идәылганы иргаз, адырҩаҽны шьыбжьышьҭахьынӡа дызхнымҳәит. Мақисм Пиотр-иԥа, аҵәы дахазшәа, џьарак дызтәомызт, дызгыломызт, абасҟак аамҭа Рауф дахьзымааз даара ихьааганы дыҟан. Хват ақәыџьма ахәыҷы «иҟаҟара» дшаҿыз ицәа иалашәон. Ус егьыҟалеит, ариабжьарак иԥсы хәыҷык ихалахьаз ааихыхны, абахҭахьчаҩ диҵагыланы дааҩнеигалт. Акыраамҭа иҿы еилганы изиуз изҳәомызт.
– Ҳалгеит ҳара ҳтәы, ҳнапы ҳаҵаирҩит, Сталини Бериеи ҳшьырц азы аҿар еидкыланы иҳамазшәа иҳәеит, – аарлаҳәа иҿы анааихих, ихаԥыцқәа ашьа рывҵыжжы ицон…
…Рауф иҩызцәеи иареи рҿы «анрықәԥырҽ» ашьҭахь акыраамҭа рус рыӡбуамызт, иргәагәо абасҟак аамҭа изыргозеи, абахҭа изҭаршьуазеи, шаҟа шықәса рықәырҵалакгьы иӡбны, иалганы алагерқәа рахь идәықәырҵар, рыԥсы еивыргон ҳәа Мақсим Пиотр-иԥа ихьааганы дрызхәыцуан. Ашьра акәым, хы-шықәса иреиҳаны ирықәырҵарым ҳәа агәаанагара иман, аха ихы агәра мгакәа, ркамераҿтәи «аӡбаҩцәа» Рауф иус иахәаԥшрацы дрыҳәеит. Абаандаҩцәа гәаҟуа иахьҭакыз астатиақәа зегьы ҭырҷҷааны ирҵон. Камерацыԥхьаӡа «апрокурорцәа», «аӡбаҩцәа», «аусҭҵааҩцәа» ыҟан. Зус рыӡбраны иҟаз заа иарҳәон шаҟа шықәса иқәшәараны дыҟаз, шамахамзар иақәдыршәон. Рауф иус иахьахәаԥшыз, ҩышықәса еиҳаны «иқәрымҵеит».
Мақсим Пиотр-иԥа ахәыҷқәа рус аӡбара иахьахымццакуаз иаҵаз ҳәа акы изеилкаауамызт. Иабеидыруаз ҩы-шықәса ишрылармыгӡоз, ианҭаркыз нахыс ашьра рықәырҵарацы азы хыхьынтәи адҵа шрымаз, аха рықәра наӡаанӡа аконституциа ишамуаз, еиҭа мышқәак шрыгыз. Абахҭа амаҵзуҩцәа зегьы неибанеиԥшны аҳәагәы аурымахыз, ауаҩ ишьа злаз, ауаҩы игәы змаз, рхәы ааганы ианрырҭоз, ахәыҷқәа рыцҳашьаны рыла изхыԥшыломызт, ирдыруан акрырҿаҵаны, рықәра иахьыгӡаны иршьырц ишыҟаз.
Иачҳауазеи, иалаӡозеи адунеи мыжда, аҿаԥхьа шаҟа гәнаҳа ҟалахьоузеи!.. Излеиҟәымжәозеи!
Мақсим Пиотр-иԥа Рауф иҩызцәеи иареи ааигәалашәацыԥхьаӡа, ихы агарҭа имоуа дааҟалон, рыҿҳәара ахьааигәахаз зыхҟьаз сара соуп ҳәа игәы ҵыблаауа иалагон. Иҟалаз уи ауп Рауф иҿы «аниқәшаҳаҭха», ҩышықәса аҭакра шиқәшәоз аниба, уигьы маҷ ыҟоума, акгьы ухараӡамкәа, закәандарыла ҩышықәса ааӡабцәгьа зухугарызеи, Бериа зегьы зылшо ибзианы уидыруеит, иҷкәыни сареи ҳаиҩызцәан уҳәеит, унатәаны ишҟа ашәҟәы ҩны идәықәҵа, уиҳәа ахақәиҭра уиҭарацы. Сара агәра згоит ушәҟәы инапаҿы иоуны даԥхьар, ҽнакгьы абахҭа ушҭамхо ҳәа иабжьеигеит. Уи иабеидыруаз Рауф иҩызцәеи иареи аазықәдыршәоз зегьы «дерижиор» хадас иамаз иара Бериа ихаҭа шиакәыз, агәылшьап ажьа ԥшқа аԥхьа иртәаны, ианиуаз иақәыз ахәы каԥсаны аҽакы ақәлаанӡа илбааздом ҳәа ианазыԥшуа еиԥш, ахәыҷқәа рықәра наӡаанӡа ҳәа иаанкыланы иааигәа ишимаз. Қарҭ аус аниуаз Аҟәантәи уахь иганы ивараҿы иҭакны иман. Москваҟа идааиргеит, агәылшьап еиԥш иаԥхьа иртәаны дрыхәаԥшуан, рықәра анынаӡалак аҽныҵәҟьа нахыс ҽнакгьы адунеи иқәимырԥшырц ӡбаны.
«Иҳазгәакьоу Лавренти Павел-иԥа!
Ҭынхак иеиԥш шәыԥхьаӡаны ишәзызыҩуеит, сшәыҳәоит сеилышәкаа, акгьы схараӡамкәа сҭакуп. Шәара ишәзымдыруазар акәхап сани саби рышьҭахь саргьы саанкыланы сышҭаркыз, Асовет мчра уаӷоуп, уцәгьашҩуп, акоммунист партиа анапхгаҩцәа ҭаурхарц аҿартә организациа еиҿкааны хадара рзууан ҳәа схы иҭамыз, сгәы иҭамыз… аара сыдырҵеит. Санҭаркыз 14 шықәса ракәын исхыҵуаз, схәыҷын. Сани, саби, сандуи сырхашшаауа, сгәы ахьыԥжәоз џьара акы самхаҳәазар, ацәгьара ҟасҵарц сгәы иҭаӡамызт. Ԥшьышықәса ҵуеит сыргәаҟра иаҿуижьҭеи. Сыршәаны мчыла исхароушәа сдырҳәеит. Сгәаҟрақәа зегьы ари ашәҟәы бӷьыц аҿы исзанҵом. Шәара есқьаангьы гәыразыла шәаҳзыҟан, шәсыцхраа, ахақәиҭра сышәҭ. Агәра шәсыргоит Ҳаԥсадгьыл аҵеира сыҽшаԥсастәуа» ҳәа ашәҟәы иирҩит.
Мақсим Пиотр-иԥа даара агәыӷра иман, Рауф илаӷырӡқәа зқәыԥсоу ашәҟәы Бериа иоуны даԥхьар, игәы арԥшааны, иахьаҵәҟьа ихы дақәиҭышәтә ҳәа адҵа шԥаримҭари ҳәа, аха ашьа ахьыкәкәа ихынҳәит, «Дышьтәуп. Л.Б.» ҳәа инапы ҟьаҟьаӡа иақәыҩны. Уи ашьҭахь ихы ҩышьҭыхны Рауф ила дызҭаԥшуамызт, иара ихараны иҟалазшәа иԥхьаӡон. Ихы ҭаха амҭо, дааҟәымҵӡакәа дазхәыцуан, Бериа абарҭ ақәрахьымӡақәа рыԥсҭазаара иаалимыршәар ада ԥсыхәа зимамыз маанас иаҵахарызеи ҳәа, аха иага ҟаиҵандазгьы акгьы изаҵымбааит. Иабеидыруаз Бериа агәнаҳара иҟаиҵахьаз, Нестор Лакоба Қарҭ иҩны дымҩахыганы, ҳаҭыр иқәиҵарц иҭахызшәа иҽыргьангьашны ахәшә иҭаны дшишьхьаз, ахәымгара иҟаиҵаз иҵыҵыр ҳәа дацәшәаны, иуа-иҭынха аӡә даанмыжькәа иҭархо, идац-ԥашә ыҵыхуа дшааиуаз… Абарҭ ахәыҷқәа рыда уҩ дшаанимыжьыз, урҭ рыла ахьынӡааԥшуаз иара игәы каршәны дышзыҟамлоз.
… Бериа исатрапцәа Рауф иҩызцәеи иареи рымшқәа рыԥхьаӡон, жәаа-жәаа шықәса анырхыҵ ашьҭахь, мышкы иадамхаргьы адунеи ақәзаара радымраӡеит. Рус рыӡбеит аҳәынҭқарра аазырҳәырц иаҿыз, ишәарҭаӡақәоу џьоукы реиԥш иԥхьаӡаны, аламалак аҿы акәӡамкәа, Арратә коллегиа СССР Иреиҳаӡоу Аусӡбарҭаҿы. Хантәаҩра азиуан аусӡбарҭа аиҳабы Р. Ульрих, «иеицырдыруаз» аиурист, «аԥышәа» ду змаз, Бериа иарӷьажәҩа, апартиа анапхгаҩцәеи академикцәеи иреиҵаз изы «аџьа» зимырбоз, «ашьра» ада жәа зҿамыз (мышқәак раԥхьа адунеи аҿы иеицырдыруаз арежиссиор ду Е. Менерхольд ашьра иқәызҵаз). 1941 шықәса ииуль 6 аҽны сааҭбжакгьы дадымхалт, аԥшьҩыкгьы рылақәа ҭырхаха ишихәаԥшуаз, гәшаҭарак, рыцҳашьарак ҟамҵаӡакәа, икыдҵаны ашьра рықәиҵеит, руаӡәк – Лакоба Ҭенгиз жәибжь шықәса рыда шихымҵуазгьы дацәнимырхеит. Арратә коллегиа СССР Иреиҳаӡоу аусӡбарҭа иаадәылганы Бутирка абахҭа аҵаҟа ихәыҵаҟаҵаз шәиԥхьыӡ згымхаша аԥсырҭа акамераҿы ԥшьынтә ахысбжь геит… Ршьа  згәыдҭәалаз аҭӡамц еиқәаҵәақәа рыда шаҳаҭ дыҟаӡамкәа рыԥс хәыҷқәа рхыҵит.
… Дувганы дабаргеи ҳәа Наҳар игәы иҵаххны, Мақсим Пиотр-иԥа (абарак аҿы итәаны ишеицәажәоз) азҵаара анииҭа, аҭак ҟамҵаӡакәа, абри ахҭыс зегьы дагәылсны игәалаиршәеит. Ашьҭахь ауп зегьы анизеиҭеиҳәаз.
Ҽнактәи амш ахгара шеишықәса дуӡӡак аҟара ирзыхьамҭан. Аусура мшы аанҵәаанӡа хҩахашьа рымаӡамкәа аҵлақәеи дареи «еибашьуан». Аусура ашьҭахь ираԥцаны, рбарак аҿы иааганы иныҩнацаланы, ицаанӡа рҿы ааихыхны аицәажәара иақәиҭымызт. Еиханы иахьтәоу изымгыло, рхы рцәымыӷханы, абри еиԥш аԥсҭазаара зҳаузеи, абас ҳгәаҟ-ҵәаҟуа ҳанбанӡаҟазаауеи ҳәа аидашшылара иналагацыԥхьаӡа, акыр зықәрахь инеихьаз абаандаҩы – Меқсуд Мологлы дҩагылан днеины, ашә ааигәара днеиҳәҭҟәҟәланы, инапқәа илахь инадкыланы, ҳазшаз аллаҳ игәы иамыхәаша шәымҳәан… дышәмыргәаан. Шәиҵаԥшны ишьапы шәкы, шәиҳәа ҳазлаҟоу ҳаицәамхааит ҳәа рыҳәара далагон.
Уи ауха ахәылбыҽхагьы абарак аҿы зегьы гәынқьуа ианаатәа, Меқсуд ииҳәац еиҭеиҳәеит, аха аӡәгьы акгьы ахимҳәааит, ргәы ԥнаҵәахьан, шаҟантә иарҳәахьаз ушаҟәыҵра наҟ, абыржәы ҳазлаҟоу аҵкыс еицәоу иарбану ҳзықәшәараны иҟоу ҳәа иарҳәеит, ибжьы рхы иаламӡо.
Мақсим Пиотр-иԥа раԥхьаӡа акәны иаҳаит абырг иажәақәа, даарагьы иџьеишьеит, ҳаҭыр зқәу Меқсуд, иаанагозеи иуҳәаз ҳәа дизҵааит.
– Ииашоуп, ҳаԥсҭазаара хьамҭоуп, ицәгьоуп, аха ҳала мааԥшуеи, ҳаԥсы лаҳамга-ҩаҳамгои, уигьы аллаҳ иоуп изыџьшьоу… ҳаицәымыӷхар зынӡа иаанимкылои… Уи азоуп изысҳәо ҳазлаҟоу ҳаицәамхааит ҳәа. Ҳшыҟазаалакгьы ҳаҟазааит, ҳала ааԥшлааит, ҳаԥсы ҭазааит. Абас ҳзыҟалазеи ҳәа ҳазшаз аллаҳ гәыбӷан иаҳамҭароуп. Убас ҳақәшәараны ҳаҟан. Абас ажәлар ҷан-ҷаны рылақәа ҭибахуа, еибафо ианалагалак, иаанаго, адунеи  митәык азыԥшуп ауп. Ма аибашьра ду ҟаланы ажәлар ықәибахуеит, ма аӡхыҵра бааԥсы ҟаланы ажәлар ықәнагоит, ма ауаҩ иимбац адгьылҵысра ҟаланы ажәлар ҭахоит. Аллаҳ даҳхылаԥшны ҳихьчароуп. Сара игәасҭахьеит, ашышкамсқәаҵәҟьа ианықәӡаауа аамҭа заа ирдыруеит, еибакны аибафара иалагоит, иасны рыҩны хдырбгоит, аӡы аԥшаҳәа ианыҵны, ихҵәаны, ахәадахьы ихаланы, аҩны дыргылоит. Убри ашьҭахь, дук хара имгакәа, аӡхыҵра ӷәӷәа ҟалоит, аԥшаҳәа зегьы аақәнахуеит. Ааигәа-сигәа инхо ауаа агоит, ашышкамсқәа рхы еиқәдырхоит, ихашәҵа, урҭ ауаҩ иаҵкыс аилкаара рымоуп, ирзыԥшу рдыруеит. Ҳара макьана ҳзықәшәараны ҳаҟоу ҳаздырӡом.
Абри ашьҭахь мчыбжьыкгьы мҵит, иаалырҟьаны, изыхҟьаз ҳәа рзымдырӡо, рыԥсҭазаара еиҳагьы еицәахеит. Уаанӡа ҽнак жәа-сааҭк ракәызҭгьы аус ахьыруаз, уажәы жәиԥшь-жәиԥшь сааҭ ишәымур ҟалом ҳәа иаарыдгылт. Аԥсымышьҭыга ацәа мырбаага ҳәа ирырҭоз афатә, уигьы шәаԥсам рҳәан, абжа аамырхит. Ахәышәтәырҭаҿы ачымазцәа ахәшәқәа рыҭара иаҟәыҵит. Аӡын имҵаарц азы маҭәа жәпақәак роуан, шәара ҩ-цәак шәхарԥоуп, ишәызхоуп рҳәан, иршәыхны иргеит. Иршәымкәа, ирхамкәа, имфа-имжә, рламгәа ҭаҿаҳәаны, реихада иахҟьашаны инцәыҵакьакьо, есмыша жәиԥшь-жәиԥшь сааҭ аус руан инҵәаха, аха ҳзыхшәырҟьозеи, атәқәаҵәҟьагьы абас ирызныҟәомызт, ҳзышәшьуазеи ҳала шааԥшуа ҳәа азҵаара аҭира иақәиҭымызт. Рхаԥыцқәа еихарӷәӷәаны ҳкаҳаанӡа ҳәа аусура иаҿын.
Абас иаалырҟьаны рҭагылазаашьа здырцәгьаз еилкаашьа рымаӡамызт, ҽнак атранспорант дуӡӡа ааганы, абарак аԥхьа авишка игылаз ашьапаҿы икыдрымҵазҭгьы, «Зегьы аибашьра азы» ҳәа нбан ҟәазла ианҵаны. Убасҟан ауп ианырдырыз аибашьра ишалагаз. Агәырҩа ирымаз аҽа гәырҩак рзацлеит, зынӡа рыбӷа ԥнаҵәеит. Аԥсадгьыл амца акны абылра иаҿын, игәаҟуан, иҟоу-иану акы ҳзеилкаауазар ҳәа, аха иразҳәодаз, агазеҭқәа дара ироуамызт, аԥхьара азин рымамызт, арадио цәаҳәа зынӡа иҟаӡамызт, азыӡырҩра иақәиҭымызт, ажәакала иуҳәозар, ирлашәны, ирдагәаны ирыман, рыла шааԥшуаз адунеи иалшьаан.
Аканвоицәа дара-дара ахьеицәажәоз, акы рҿыҵҟьаны иҳаҳауазар ҳәа, рлымҳақәа хахаӡа икыдҵаны ирзыӡырҩуан, инарыҵыҩ-аарыҵыҩны, аԥсадгьыл ашәарҭа ӷәӷәа ишҭагылаз, афашисттә Германиа ақалақьқәа еилаԥыххаауа, ажәлар ықәхуа Москва азааигәахара ишаҿыз анраҳалак, амца ркуан, ирызхымго аҟынӡа ихьааргон. Ахаҵара анаҭахыз аамҭазы дара абџьар ацынхәрас ахәархьқәеи аихақәеи кны абна иахьылаз гәныргон. Аҳәара ҟарҵон аибашьрахь ҳдәықәышәҵа, азин ҳашәҭа, ҳаԥсадгьыл ахьчаразы ҳхы ҳаигӡом ҳәа, аха шәарҭ аԥсадгьыл шәызҭада ишәҭихьеит ҳәа ашҳам рҿыҵуа аҭак рырҭон. Уик зынӡа ргәы иахаԥжәаны иашьуан.
Аибашьра иалагеит ҳәа анраҳа нахыс рхы рхашҭын, хәыцырҭас ирымаз уи акәӡан, рыфатә иахьагдырхаз, русура мшы аамҭа иахьацырҵаз, уи иахҟьаны рхатә ԥсҭазаара еиҳагьы иахьыцәгьахаз зынӡагьы иргәаладыршәаӡомызт, ианаашоз инаркны инеихашәа ихәлаанӡа хыцәнамырха аус руан, ма уи ала ҳаԥсадгьыл акы ҳзацхраауазар ҳәа ргәы рҟажон.
Аусураҟынтәи рхы иамыхәо рбарак аҿы ишааилак еиԥш, еикәшаны инеидтәалон, ацәажәара иалагон. Аибашьратәы хәылҟьа-ҿылҟьак аҽны џьара ӡәыр акыр иаҳазар, зегьы ирзеиҭеиҳәон. Ҳаԥсадгьыл иалахьынҵахарызеи ҳәа ишыргәырҩоз, шаҟа ҵхы имыцәаӡакәа идыршахьаз.
Хәылбыҽхак русураҟынтәи ихынҳәны иахьааиз, хҩык абаандаҩцәа ҿыцқәа, реихатә уалыр амца ҭаҵаны ишадтәалаз рбеит. Иҟоузеи адәныҟа, иҳашәҳәозеи, аӷа Москва дазааигәахо далагеит ҳәа ҳаҳауеит, ииашоума ҳәа, рыгәқәа хыҭ-хыҭуа, ирыкәшаны иаагылт, арҭ ҿыц иаанагақәаз џьоук роуп, иҟаҵәҟьоу аиаша ҳарҳәоит, ргәахәын.
– Ҳара аполитика ҳалацәажәаӡом, – ҳәа ҿааиҭит рыгәҭа итәаз, ихәда хызза, ихы хырчаа, илақәа цымцымуа азҵаара ирҭаз шигәамԥхаз дырдыруа.
Илаҳәны иӡыӷә-ӡыӷәӡа ианааҩнала, иааиз уаауп ҳәагьы ирыхәамԥшит, ирхамыҵгылт, шәааи, шәтәа, шәыҩноуп, шәыҽшәырԥха ҳәа рарымҳәеит, рҽеимыртаӷа иадтәалан агәгәаҳәа ауалыр амца ҭаҵаны, шьыжьымҭан аусурахь ицаанӡа, аҵаа иалкәкәааны, рыцҳарыла еизыргаз амҿы (уаха ҳанааилак ҳаҽҳарԥхоит ҳәа) дара ракәу џьушьап иаазгаз, ибылны иалгахьан… Ҳара ҳҩызцәа роуп, ирблызааит, рыҽдырԥхазааит ргәахәын, аӡәгьы акгьы ахимҳәааит, аха ахәда-хызза абгыӡ еиԥш данрыхәлаҟаа иаарцәымыӷхеит, ирҳәо рҿамшәо инеиҿаԥшы-ааиҿаԥшуа иаанхеит.
– Аконтрикцәа шәызқәыӡыз аполитика ауп… Еиҭах шәыԥхамшьаӡакәа уи шәышԥалацәажәои? – иҳәан, ахәдахызза ииҳәаз азмырхакәа, ивараҿы итәаз илақәа цәыркшаԥаны, ибжьы ҭахәаҽӡа, ихы ҩышьҭихын днарылаԥшит, аӡәы аҭак ааҟаиҵар, дыԥаны ихәдацәа днамҵасрашәа. Ахԥатәи, ихахәы ахьаԥарч еиԥш еиларгыланы, ҿымҭӡакәа ҿыцха дыԥшуа дтәан.
«Аконтрикцәа» ҳәа уи ауханӡа аӡәгьы иреимҳәаӡацызт, рхы аарыхнахызшәа ирцәымыӷхеит, аха мыждақәак ааганы ишрыландырхаз рдырын, уаҳа ирыламцәажәаӡакәа, еиқәыбааӡа ишыҟаз риарҭа еиқәыхьшәашәақәа инарықәтәеит. Ианынатәа ауп иангәарҭаз риарҭақәа зегьы хыла-гәыла иаарҳәны ишыҟаз.
– Ԥара хәыҷқәак сыхчы иҭаҵаны исыман, иҟаӡам… – зегьы раԥхьа Мысҭафа ибжьы қыџь-қыџьуа абарак иааҩныҩит. Уи инаишьҭарххны, угәы нкыдыршьаауа, абыжьқәа ргара иалагеит абас:
– Ҵаҟатәи ԥхамаҭәақәак сыман, избаӡом…
– Схәыҷы ипатреҭ ыҟаӡам…
– Сан лпатреҭ…
– Саҳәшьа лпатреҭ…
– Саб ипатреҭ…
– Смаҭа ипатреҭ…
Гәынкылагас, ԥсеиқәырхагас ирымаз урҭ апатреҭқәа заҵәык ракәын, абриаҟара ци-шәи икылыргеит, ирҟаҟеит, ирыблит, ирҷыҷит, цәа рхаӡамкәа ирхырхит, аха рыкәа иҭаршәны, иахӡыӡаауа ихьчаны, иахьанӡа иааргон, рхы рцәымыӷханы адунеи ақәзаара рҭахымкәа ианыҟалалоз (уи еиԥш аамҭа хьамҭаӡақәа лассы-лассы иҭадыргылон) рпатреҭқәа рыхчқәа иаарыҵыхны ирыхәаԥшуа, рыԥсы зыҿҳәарази дареи «аицәажәара» иалагон. Зынӡа ирцәыӡӡаны иҟаз агәыӷра хәыҷӡак рыздырхынҳәуан… Уи ала рҽеиқәдырхон, аха уажәы ианырымба, иахыԥсаарц егьрыгмхеит, наӡаӡа еицәыӡызшәа ргәы ҟалеит.
Наҳаргьы иан лпатреҭ иԥсы иаҵаҵаны, ихәыҵаршәны иман, игәы дааҵалацыԥхьаӡа ихчы иааҵыхны дахәаԥшуан, иага игәы каҳаны дыҟазаргьы, иан лыблақәа данырхыԥшылалак, мчык иҵасны ишьапы даақәнаргылазшәа дыӷәӷәаӡа дааҟанаҵон. «Шьҭа уанбаауеи, сыҷын?.. Уусқәа шырацәоу, ушеилахоу здыруеит, аха уан ес-сабша дшузыԥшугьы ухоумыршҭлан… уан уара дукәхшааит… уан уара дузӡатәааит!.. Абз ҟьашь уацәыхьчазааит! Абла цәгьа уҟәыблаазааит!..» – ҳәа аҵыхәтәаны даныҟаз, агәашә дыҭганы данынаскьалгоз ишьҭалҳәоз лажәақәа игәы иқәыҩуа иалагон.
Ҳпатреҭқәа ыӡит ҳәа зегьы аӷьаҵәы-ӷьаҵәра ианалага, иаргьы иамхацәгьахан, ашырҳәа ихчы аашьҭиԥаан данаҵаԥш иан лпатреҭ аҵаӡамызт. Игәы ԥжәеит, иԥсахы ҩеины ихәда иааҵагылт, уахгьы-ҽынгьы иани иареи еицны дизымыхьчакәа днаившьаа дыргазшәа дааҟалеит.
Абри ауханӡа абарак аҿы аӡәы акы ицәыӡуа ҳәа ҟамлаӡацызт… Уи еиԥш агәымхара зхы иақәназыргоз уаҩы дрылаӡамызт. Рыԥсҭазаара цәгьагәышьан, изықәдмыршәацыз ҳәа иҟаз, рцәа алаҳарҭ еиԥш ирхырххьан, зегьы рымырххьан рыцқьареи рыламыси рыда, урҭ мырӡӡакәа иҳаракны иркын, иара уи акәын еиқәырханы иахьа уажәраанӡагьы иаазгоз. Аӡәы ихьаа зегьы ирхьаан, рҿаҵа хәыҷы еиҩырҷҷаны иеицырфон.
Урҭ ахҩык аҿыцқәа иаанагаз, шуаацқьақәамыз, иҟалаз дара ишрыхгамыз рдырын, ирарҳәара рзымдыруа, ихәынгашьаны ирыхәаԥшуан. Дара акгьы ҟазымҵаӡаз џьоук реиԥш, ршьапқәа рыҵҳәаны итәан. Ауаҩ гәеилыхх изымчҳакәа ихы рыдишьыларын, ирынҟьаны ирыдԥиҽыларын, убас акәын рхы шымҩаԥыргоз.
– Шәызусҭцәада шәара? – Наҳар, дахьрыхәаԥшуаз изхымго, ашырҳәа даархагылт.
Уаҳԥырцқьа акәымзар, амҿы ацынхәрас уҭажьны уаабылуеит ҳәа аанарго, аҭак имҭаӡакәа ахҩыкгьы рыхқәа ааицышьҭырхын, рылақәа ырцәгьаны ихы инаркны ишьапаҟынӡа дааимырдеит.
– Ламыс шәымаӡами, шәызусҭцәада? – Наҳар ишьҭахьҟа деиҭамҵӡакәа, еиҭах ибжьы ҿацаӡа ҿааиҭит.
Ахәда-хызза ҿымҭӡакәа дҩагылын, Наҳар дидыӷәӷәало дааиҿагылан, иҿы ааихиҳәан дҿарҳасит… Акыраамҭа исаса еихҳәаны икын, унҭабга уцарашәа. Нас акамбашь еиԥш илақәа ҭызза иааҟаиҵан, умҟаҟаӡакәа ауп ушылбааздо ҳәа аанарго, алуқәа анеихаҳауа, еиԥш, исаса иеихажьны, иӡамҩақәа ҭырчаа, дгәааны днатәеит.
– Еи, контрик, ари узацәажәо дызусҭоу удыруоу? Хьимера иоуп. Наҟ уиԥырцқьа, акәымзар ушеибгоу улбааидоит, – иҳәан, зыбжьы мыргаӡакәа итәаз, ахьаԥарч-хы зхагылаз Наҳар дааиқәмақарит.
Хьимера ихаҭа-ԥсаҭа иакәызшәа акәын уи ахәда-хызза уахьынихәаԥшуаз дшыҟаз, ажәытәӡатәи абырзенцәа рмифологиа ишаҳәо еиԥш, алым ахы ихагылазшәа ихы хчааӡа иҟан, иҿы анираҳауаз афақь мца иҿыҵҟьозшәа, ихәамц еиларҵәины  џьмахәамцушәа акәын ишубоз, ишьҭахь ауаартәы еиԥшӡамызт, агәылшьап аҵыхәа еиԥш иԥаҟьаӡа иҵыԥшуан.
– Угыл абыржәыҵәҟьа! – Наҳар зынӡа игәы ԥжәаӡаны Хьимера имахцәа днамҵасны иааникылт.
Хьимера, мҵык ааины иқәтәазшәа, ирҭрысны ижәҩахыр анааирҵысы, Наҳар инапы афымца асызшәа, имахцә инамҟьеит.
– Уеихда уахҟьашаны ухала укаҳауеит, аконтрик лахьыцәгьа, иугәаӷьызеи, абыржәыҵәҟьа Хьимера иаԥхьа ушьамхнышгыл, уара агәаҟ уакәым, уи Кума ихаҭа иԥынҵа ҿыхны ифахьеит, инапы ахьииркьысыз азы. Иуасҳәаз ҟаҵа акәымзар, Хьимера инапы имырҟьашьӡакәа, уԥынҵа ҿаӡамшәа иҿисхуеит! – ашәахсҭа зҿаз ашырҳәа дҩаҵҟьеит дыхшәааны.
– Сԥынҵа уара иҿоуҵазар, иҿухып! – Наҳар деилашәаны ишҟа даахьаҳәит.
– Шәҽаанышәкыл, еиҳа еиӷьуп! – иҳәан, Мухран ичҳара хыжжуа, Наҳар дааивагылт.
– Ишәхымҩаԥгашьоузеи, шәуааӡами, шәабаҭнагеи? – рҳәан, егьырҭгьы зегь еицҿакны ҿаарҭит.
– Шәмыҳәҳәан, акәымзар шмон ҟарҵоит, аума шәақәдыршәоит, кандеи шәҭарцалоит. Ҳара карлики-маргалики ҳауп, аӡәгьы дҳалакьысӡом, – ахахәы хьаԥарч, имгәацәа ду рҳәазо, днеины даарҿагылт.
Излацәажәоз абызшәа зынӡа ирмаҳаӡацызт, иаанагоз рзеилымкааит, инеиҿаԥшы-ааиҿаԥшуа иаанхеит. (Аӷьычцәа рбызшәала «карлики-маргалики» иаанагоз аӷьычцәа акәын, «кума» – аопер, «шмон» – аимадара, «кандеи» – аҟарс).
Хьимера ҿымҭӡакәа дтәан, ҭауадҵас ишьамхқәа еихшьны.
– Уахарнахыс Хьимера дызусҭоу жәдыруазааит, шәарҭ аконтрикцәа-лахьыцәгьақәа. Уи ҳтәыла ахьынӡанаӡааӡо иеицырдыруа хьӡи-ԥшеи змоу иоуп. Сакольники Казани имҩаԥысуаз зегьеидгылоутәи аизара ду хаҭала далахәын. Анапы икьырсра акәым, иаԥхьа аиасра ҟалаӡом, – ашәахсҭа зҿаз, Хьимера ихи-иҵыхәеи реиҳәеит, аха акымзарак рзеилымкааит. Аизара ду ҳәа дызҿыз, аӷьычцәа реизара акәын, иабардыргәышьоз дара уи иаанагоз.
Ирҳәо рҿамшәо, ираҳаз аҭак рзыҟамҵо, еиқәышьшьы ианаанха, Хьимера дыҵыззаны дҩагыло, Наҳар ихы наиқәкны, – Уареи сареи амаца ҳаицасырц сҭахуп, усышьҭаланы уаала, – дкьаҿы-маҿуа днаивсны, абарак агәҭаны чаижәырҭас ҳәа астол ацынхәрас аӷәы ықәчаԥаны ирымаз итәӷә нахшьны днықәтәо, – хәмаррас еиӷьушьо арбану, Стас, Терс, Рамс… иуҭаху алх, – иҳәан иџьыба иааҭганы импыҵархәмаруа, еихырҵәрааны инықәиԥсеит ирцәыӡыз апатреҭқәа ирылхны иҟаиҵаз амацақәа.
Ҽнак рыла иамбар ззымчҳауаз, ирҿыгәҳәаауа игәыдкыло-ихыдкыло, ишьышьуа рыкәа иҭаршәны ирымаз апатреҭқәа еихыҵәҵәа-еиҩыҵәҵәа, мышгагас иҟаҵаны ишикыз анырба, ишыҟалаз аҳәара уадаҩуп, агәаҟрақәа иаархыргахьаз, акы ирзеиԥшымхеит, акамбашь лақәа зызҭаҵаны, зхы хырчаа иқәтәаз, дара рхаҭақәа аҳәызба нарыӷрышьны, еиҩырсса игазшәа аҟынӡа ргәы ааӡеит.
Здунеи ахаан ауаҩы изы цәгьарак ҟазымҵаӡацыз даашьҭыхны амца дақәыжьны дырблыр моу рымамкәа иааҟалеит.
– Жәба усҭоит, иаанкыл, аԥхьа Рамс ҳахәмарып, - Хьимера, згәи зылаӷырӡи еилаҵәо игылаз рыгәхьаа мкӡакәа, Наҳар иаԥхьа инықәиԥсеит. «Амацақәа» руак иан лхы абжа амхны иқәыршәын, илаԥш анақәшәа, иқәлашьцеит, дахьыҟаз-дахьаныз зегьы ихашҭит, иҽизнымкылеит, деиҵас дууаӡа дыԥаны, Хьимера ихәдацәа дамҵасны иааникылт, дхәырны дысшьуеит ҳәа. Хьимера дыштәац дтәан, инапгьы шьҭимхӡеит, ашәахсҭа зҿази ахахәы-хьаԥарчи инапы идырҟьашьуазма, али-ԥси рыбжьара, Наҳар ишьапы дықәгылаӡамызшәа, деикәарҳәы дкажьны, иԥаны иӷраԥало иалагеит. Уи аамҭаз Мухран аҟәардә аашьҭиԥаан, ирыҳәҳәа ашәахсҭа зҿаз дисит, аҵла бӷьыцк ҿшәаны иқәшәазшәагьы имԥхьаӡеит, аихатәы хы ихагылазшәа инақәԥыххаа ицеит. Нас Мухрангьы дааныркылан, дкажьны, ршьапы дахарԥаны ампыл еиԥш деигәыдҵо, абарак иааҩналт. Хьимера дахьынатәаз дықәрчаԥазшәа, иҽмырҵысӡакәа дтәаны, иҩызцәа «анапхгара» рзиуан блаҵахәыла.
Ахаҳәҵәҟьагьы уршыр иԥжәоит ҳәа шырҳәо еиԥш, здунеи ахаан ауаҩԥсы инеиҿагыланы знапы шьҭызымхыцыз рыла ишабоз рҩызцәа иаарыӷрасуа, иршьуа ианалага, ирзымчҳакәа даргьы аисра иаланагалт.
– Аконтрикцәа еидгылт, шәрыс, ишәҟәаҟәа! – ҳәа Хьимера акоманда анриҭа, ақәыџьмақәа реиԥш ирылагьежьны рыпҟара иалагеит. Агәаҟқәа рыпҟара иаҭахыз, дара ракәым, ахәыҷқәаҵәҟьагьы рымч рықәхон, инаркьысаанӡа ишьҭҟьаны ицан икаҳауан… Зынӡа рыԥсы ахәага иҭаз ааҭырхуан, рыбжьы аныцәгьаха, ахылаԥшцәа ираҳаны  еибарыҩны имааизҭгьы. Хьимера, ахылаԥшцәа рхацәа дышнықәԥшыз еиԥш, «атасс» ҳәа иҩызцәа ибжьы рықәиргеит. Аҭыӷьқәа реиԥш хыла икшо, абарак аарҳәуа иҩназ, «атасс» ҳәа анраҳа, аисра иааҟәыҵын, асыс мҟаақәа реиԥш рҽыҟаҵаны, рҽеикәаԥса иаагылт. Наҳари Мухарни «атасс» иаанагоз абардыруаз, аопера аканвоицәеи рыҽхыршаны ишааизгьы рымбаӡеит, иалашыҩкны иҟан, акы рбо, акы раҳауа ҳәа иҟаӡамызт, ахахәхьаԥарчи ашәахсҭа зҿази ргәы рзыԥжәаны, иаарыдххыланы ишрымчыз икшеит, рӡамҩақәа ҿдыршааит, аха дара, акгьы зхараӡамыз реиԥш, рнапқәа шьҭырымхӡеит.
Ари еиԥш  збарыз дара ракәызма, – Сара абра сышгылоу агәхьаа мкӡакәа алагертә ԥсҭазаара аԥҟара шԥеиларгеи, шәрысны ишәҳәынҷа, – иҳәан, аопер аканвоицәа дрықәҳәҳәеит. Уи акәхеит, Наҳари Мухрани рыга-рҿы амырҳәаӡакәа, рнапқәа ырҵәины иааилыршьын, индәылганы иргеит, изхарада, аисра зыхҟьазеи ҳәагьы иагьымҵааит.
– Урҭ акгьы рхараӡам… Зегьы зхароу абарҭ иааганы иҳалашәкқәаз роуп, – ҳәа рызегьы ӷьаҵәы-ӷьаҵәуа иалагеит, аха, – Ҿышәымҭын, акәымзар шәаргьы урҭ шәрышьҭазгалоит, иаашаанӡа аҟарс шәҭасцалоит, – иҳәан, аопер аӡәгьы димырцәажәаӡеит.
Наҳари Мухрани Хариузовка иаанагазар аахыс зныкгьы аҟарс иҭарымкӡацызт, дара аҩыџьа рхала ракәым, абарак аҿы иеицынхоз аӡәгьы дақәымшәаӡацызт. Аԥенџьырқәа аҿаӡамкәа, аҿывҳәа аԥшеи анаатәи ҩнасуа, аӡбаа ҩнажжы иҟаз иныҩнацаланы ашә адыркит. Адәахьы ахгара мариан аҩнуҵҟа аасҭа, ҵхыбжьон нахыс иҩнаҵаауа, рыԥсы ҭымҵит, уаҳа егьрыгымхеит, ҳхаҭақәа ҳамҵаандаз ҳәа ишыҩнагьежьуаз, цәгьаԥсышьала идыршеит. Ианааша, аусурахь ираԥцаны, ирыма ицеит.
… Алагер ахылаԥшцәа, 58-тәи астатиала иҭакқәаз абаандаҩцәа, неиҩымсрада зегьы «афашистцәа» ҳәа рарҳәо иалагеит (уи иаҵанакуан анхаҩы инаркны анарком иҟынӡа) аибашьра ианалагаз инаркны. Ргәаӷ икны иагон, изаҟаразаалак акы ранарыжьуамызт, зшьаҿа иашамкәа иааихызгаз, ажәа наак зыҿшәаз еигӡомызт, иԥсы ихырхуан. Агәаҟқәа уи рдыргәышьон азы, изҭашәаз аԥсҭазаара хьамҭа иаҵгәаны, ҳаԥсы ҳзеиқәырхозар ҳәа, алагертә ԥҟаррак еиламгаӡакәа, имыцхәны акы рамхаҳәар ҳәа ишәаны, рхаԥыцқәа еихарӷәӷәаны, зегьы чҳауа иааиуан. Иага рзааргандазгьы рыбӷа ахьрызԥымҵәаз, ишуааз иахьаанхаз… иага рыҵаргаландазгьы аӡә ицәгьа аӡәы имҳәо, рнапы еикәыршаны, еихӡыӡаауа иахьыҟаз рыла ашьа хыҵәалон.
Шаҟа гәахәала ирыдыркылазеи алагерқәа реиҳабацәа, «реиҭааӡаразы» аӷьычцәа рылҵшәа, ианиз амш ргәаладыршәоит ҳәа хыхьынтәи адҵа анроу. Аӷьычцәа (блатноиаа ҳәа изышьҭаз), ауаҩра зцәыӡхьаз агыгшәыгқәа наганы ирыларҵеит ауаа цқьақәа. Убасҟан ауп урҭ ииашаҵәҟьаны рыбӷа аныԥҵәаз, рдунеи ахаан ирымбацыз анырба, абгақәеи ауасақәеи џьарак еилоукыр еиԥш, рыԥсҭазаара шәарҭахеит.
Наҳари Мухрани абарак идәылганы ианырга ашьҭахь, Хьимера иҩызцәеи иареи абгақәа реиԥш рылақәа шаҟь-шаҟьо ирыхәаԥшуан иаанхаз, аӡәы акы ааиҳәар деимыжәжәа даақәырҵарашәа рпатреҭқәа ракәым, рхы рхадыршҭит.
– Шәҿабыӷ-ҿабыӷӡа шәгыланы шәызҳахәаԥшуазеи, абас аума асасцәа шшәыдышәкыло? Шәшьапы шәықәгыланы ҳамаҵ жәула, ачаи ршны иаҳшәыржә, абыржәыҵәҟьа, шәара ала аԥынҵа икылҟьаз! – Хьимера имаҵуцәа ракәны игылазшәа дрықәҟааит, згәы ҭҟьаны иӡыӷә-ӡыӷәӡа абарак акәакьҭа зҽадырӷәӷәала иеилагылаз.
Акрыфарҭаҿы мҳаҵә хәыҷык азна ирырҭаз ашьақар абжа, ачаи иамҭаӡакәа, уаха ҳанышьҭало иаажәуеит, ԥхарра хәыҷык ҳаланаҵоит ҳәа, рнапсыргәыҵа ианыԥсаланы, маӡала абарак аҿы иааганы, Мысҭафа изаанханы иҟаз иҭаҭын қьаса иҭаԥсаны ирҵәахуан. Есуаха ианышьҭалоз, аӡы ршны, рстол иакәшаны, иааидтәаланы еицәажәо иржәуан, аамҭа рхыргон. Аӡәгьы иахьимбауа ҿаҵахәыс ирымаз уи акзаҵәык акәын, уигьы уаха иаарҿырхит. 
Ишԥаҟарҵагәышьоз, мап ркыр, ацәаӷь еиԥш зылақәа цәыркшаԥаны ирыхәаԥшуаз  дыҵыҩрны дрылалар ҳәа ишәан, ииҳәаз ҟарҵар акәхеит. Аӡы ршны иаԥхьа инаганы иқәдыргылт, ашьақар зҭаз ақьаса ашәахсҭа зҿаз заа иԥшааны иааигахьан.
– Иҭаҭәаны иҳашәҭа, ҳамаҵ уаҩҵас ижәу, – рҳәан, рнапала ирҭадырҭәеит.
Аҟәрышькақәа рҭәны ианрымҵадыргыла, ашьақар меигӡарахда иаларыжьит. Али-аԥси рыбжьара ахәапа-сапаҳәа агәыҳәцәа реиԥш ижәны иалгеит.
– Шәҿыҵа аӡы аауа шәгыланы шәҳахәаԥшуеит, шәааи, шәарҭ агәаҟқәа, шәаргьы ижәжәы! – Хьимера игәы аниршша, иԥсцәа игәалашәазшәа, рышҟа даахьаҳәит, аха зегьы еиҵаӷәӷәа, ишьхынԥсыланы игылан, аӡәгьы астол ааигәара дымнеит (рааигәара анеира аԥсра ахыркаауан).
– Ишәасҳәаз шәмаҳаӡеи, шәааины ижәжәы, акәымзар аӡыршы шәҿасҭәоит! – Хьимера иҳәатәы ахьхарымҵаз даргәаан деилашәеит.
Аума иақәшәаз ауаа, акы ргәы иаго, рыхәда илбаауа иҟамызт агыгшәыгқәа иахьрыхәаԥшуаз, аха ишамуаз анырба, ишырҭахӡамыз инеины рыҟәрышькақәа ӡыршыла идырҭәит, амҳаҵәқәа аанкыланы ашьақар арҭарц ианалага, Хьимера дрымпыҵасны рымҳаҵәқәа аарцәиган, шәара уиаҟара ашәҭар «ишәԥырхагоуп», шәнацәа дуқәа ырбааӡаны иҭышәшь, ишьҭнахуа шәызхоуп иҳәан, ашьақар зҭаз ақьаса даахан иааимҵаиргылт, амш рылаго.
Рқьышә дҭасызшәа, ргәахы еиҟәыҷҷо, рыҟәрышькақәа нықәыргыланы, рышьҭахьҟа иаахынҳәит.
Хьимереи иҩызцәеи аҟырҟырҳәа иааибарччан, рыҟәрышькақәа аӡыршы еиҭанарҭарҭәан, ақьаса иҭаз ашьақар зегьы ааҭадырцәит. Хьимера, ашьақар шынҵәоз аниба, иԥсы қым-қымуа дааҟалан, иҩызцәа ирымҵагылаз аҟәрышькақәа аҵкырт-ҵкыртҳәа дырхыжьцәалт, ргәы ахшәаны идмыржәкәа иара ижәырц. Уи иҟаиҵаз иҩызцәа рыԥсахы ааиланаҵеит, аха раҳ иакәын, ак иаҽԥныҳәара азин рымамызт, ирзиулак дақәиҭын, ҿымҭӡакәа астол иахыҵны иаагылт. Нас ахҟәрышькак ихала даханы ижәит.
Мақсим Пиотр-иԥа иибаз аҿаасҭара изхымго, ихы инапы аҵыргәаны, дынкахәыцуа дыштәаз, Хьимера аҵыхәтәаны иҟаиҵаз агәырхынҳәыга иааигәаланаршәеит Сталин идачаҿы дызлаԥшхьаз хҭыск. Мҽышак аҽны, Сталин дуԥхьоит ҳәа амашьына изаарышьҭын, дыргеит. Даннеиз Сталин идачаҿы ихала иакәын иҟаз, уи ҽаамҭанык еиԥшымкәа даара игәалаҟара бзиан. Абжьааԥны еиԥш Гегель ифилософиатә диалектика игәы архынҳәӡомызт, илымҳа кыдҵаны дазыӡырҩуан. Шьыбжьаара хәыҷык шагыз Калинини Булатови ааит, урҭгьы дрыԥхьаны дыҟазаарын, шьыбжьхьа еицырфарц. Игәалаҟара еиҳагьы еиӷьхеит, дааҟәымҵӡакәа алаф иҳәон, инапала ақырҭуа ҩқәа ааганы астол иқәиргылон. Рнапқәа ӡәӡәаны ишынатәаз еиԥш, иахьа уара ҭамадас уаҳзыҟала ҳәа Булатов идиҵеит. Убри аамҭаз Булатов, изыхҟьаз аӡәгьы акгьы изымдырӡо, иаалырҟьаны аччара далагеит.
– Дима, узырччозеи, иҳауҳәар ҳаргьы ҳмыччари, – иҳәеит Сталин, цәгьарак ҳәа аҵамҵаӡакәа.
– Коба, сзырччаз удыруоу, анкьа ҳарбаандаҩны Туруханск ҳанҭакыз, абас ҳхәы анааҳамҵадыргылалак, Свердлов изууаз сгәалашәеит, – дыхәмаруа ауп ишиҳәаз, еиҳагьы исырлахҿыхып игәахәны, аха ихамыждаразы иҳәазаап, Сталин игәамԥхакәа, иаразнак дныхшәаа дцеит, дрыцыччашәа иуит, аха, амышмыхәлаан амра аакылыԥхар, хаара шаҵам еиԥш, иччара хаарак аҵаӡамызт, адабла исны ибжа ааимхны иагазшәа, дтәан. Булатов дахьыччаз Сталин игәалаҟазаара шыбжьнахыз аниба, днеиқәыԥсы дцеит.
– Аҩыза Дмитри Алеқсандр-иԥа, уҭамадара нагӡала, – иҳәан, аҵыхәтәаны Сталин ихы ҩышьҭыхны Булатов днеиҿаԥшит.
Булатов Сталин иблақәа данынархыԥшыла, игәы нҭыԥсааит, аҵааршә еиԥш ихьшәашәаӡа акәын ишихәаԥшуаз.
Уи Сталин иҟазшьа ҷыдақәа бзиаӡаны идыруан, изааигәаны ииԥхьаӡоз ихьӡи иабхьӡи еидкыланы иҳәаӡомызт, данрызгәаалак акәын ианиҳәоз. Уажәы ихьӡи иабхьӡи еидкыланы ианиҳәа, иқәыӷәӷәан, ииуаз, ииҳәоз дақәымшәо дааҟалеит.
Уи аҽны шьыбжьхьафара ҳәа иҟарҵаз егьыҟам, акгьы хаара аҵаӡамкәа, аԥсы дахьыкҿоу еиԥш, хәмаррак, ччарак ыҟаӡамкәа, ихьшәашәа-хьшәашәаӡа иҩагыланы ицеит.
Сталин даара ицәымӷын Свердлови, Булатови, Спандариани, Каменеви Турханск, Куреика ҳәа иахьашьҭаз ианеицҭакыз аамҭа игәаларшәара. Иалацәажәо ианалагалак, амца икуан, игәалаҟара бжьысуан. Избан акәзар игәаланаршәақәоз рацәан, иара ида зегьы ҵарауаан, ахшыҩ ду рыман, марксизм, афилософиа, акультура иалацәажәо ианалагалак, ихы агарҭа имоуа, дмыцхәны даанхон, ажәак изрылаҵомызт. Дара рыҩаӡара аҟынӡа дахьыҟамыз игәы ԥнажәон, сеиҳа зырдыруазеи ҳәа дыцәгьашьыцуан. Хшыҩ дук шимамыз рбон азы датәарбаӡомызт. Атеориа иазкыз азҵаарақәа ирылацәажәо ианалагалак, дрылҵны дцаны хазы дтәон, дгәааны. Усҟан датәазымбоз аӡәы игәы иаанагозма, абри аҵарада уаҩыжәлары зегьы драбны «дыхшыҩҭрахоит», акоммунист партиа дахадаҩны, дара зегьы ишиҭаху рлахьынҵа иӡбуа инапаҵаҟа иҟалоит ҳәа.
Куреика ианыҟаз дырхамышҭуа рхаҿы дызлаанхаз икрыфашьа заҵәык ала ауп.
Свердлов даара дуаҩ хәынгашьаҩын, абаандаҩцәа рхәы ирырҭоз, шәынтә дхымԥшылакәа аҿаҵа иҿахьы изҩагомызт, изаҟаразаалак џьара акы хыршәлошәа ибар, игәы иаднакыломызт, имфаӡакәа даахыҵуан. Акрынырҿарҵоз Сталин есқьаангьы Свердлов дидтәалан, рхәы ааганы ианаарымҵадыргылалак, Сталин дыхәмаруазшәа Свердлов ичанах даныжьцәалон. (Ус акырынтә изиухьан) Свердлов игәы хынҳәуа ихәы дахыҵны дцон, нас Сталин иара итәгьы, егьи итәгьы аҩбагьы днадтәаланы ихала ифон.
Усҟан ус дыҟан, аха иахьа дынцәахеит. Анцәа анкьа унцәаӡамызт ҳәа иаҳәара ҟалозма. Аныха иашьцыланы шьацәԥықәла иацәхасыз ихьыз ихьит Булатов уи аҽны.
Адырҩаҽны ЦКВП(б) ииунтәи (1937ш.) апленум мҩаԥысуан Сталин иҟиаҵаз ажәахә ашьҭахь Булатов дықәгыланы дшахцәажәоз… – Аҩыза Булатов, уаҳзеилкаауам, ажәлар раӷацәа рхы анбанӡаушьшьуазаауеи? – ҳәа апрезидиум аҟынтәи, азал зегьы ираҳауа, Ежов ибжьы аагеит. Булатов азныказы днеилууа дцеит, аха иаразнак ихы инапаҿы иааиган, аҭак ҟаиҵарц апрезидиум ашҟа данаахьаҳә, аҿы еихыхха дахьымыгӡакәа, – Омсктәи апарторганизациа аус зауа ҳара ҳзы акәӡам.. Колчак изы ауп… – ҳәа Сталин ибжьы дыдраҵас иаагаз, амацәыс исны деиӷрыблаа инаихысны ицазшәа, ииуа, ииҳәо дақәымшәо дааҟанаҵеит. Ихалашо дшықәгылаз, ихахәланы дналбааит. Ибӷашшара ԥҵәаны, аарлаҳәа иҭыԥ ԥшааны днатәеит. Иҩызцәа идтәалақәаз, қәгылара данцоз заа имаҿа аанкыло идызныҳәалақәоз, ихарбганы дандырхынҳә, дырзымдырӡозшәа ҟаҵаны, рызқәа иеидырхеит рхы иацәшәаны.
Апленум ианалга ашьҭахь, иҩнынӡа дзымнаӡеит. Иҭаацәа абзиала ҳәа раҳәара дахьырмыгӡеит, иаразнак ддырбаандаҩит. Аусҭҵааҩцәа аамҭа рацәа иқәырӡтәыс ирмоуӡеит, избан акәзар хыхь иҟоу «зегь ирхылаԥшу» илахьынҵа иӡбахьан, мчыбжьыкгьы днарымгеит, дкыдҵаны дыршьит. Аду игәы ирҭынчит, Куреика даныҟазтәи играқәа здыруаз аӡәызаҵәык ида зегьы дрылгахьан…
Абас даахәмарны иаҽԥниҳәаз дҭанархеит хьӡи-ԥшеи змаз, раԥхьаӡатәи абольшевикцәа ируаӡәкыз апартиа аусзуҩ ӷьеҩ, Омсктәи обком ВКП(б) актәи амаӡаныҟәгаҩ Д. Булатов. Ҩажәихәба шықәса дуӡӡа Сталини иареи реибадыррагьы амыхәеит, знызаҵәыктәи игәнырхара ианеимыжьит.


* * *
…Хьимера агыгшәыгра иалымҵӡацыз, ауаҩра змаҟҿаҳәара иахысны зыхшыҩ хыхь имҩеиӡацыз, адунеи зегьы зырхыџ-хыџуаз, ажәларқәа зегь раб рыхшыҩрҵаҩ Сталин дуӡӡа дидкыланы дизхәыцуа дахьтәаз, иҵдырааны ихаҭа илымҳа аҟынӡа инаӡазшәа игәы ааҟалан, ицәеижьы наихӡыӡааит Мақсим Пиотр-иԥа. Азныказы дахьыҟаз, дахьаныз ааихашҭын, аха ахақәиҭра шицәыӡхьаз, дзыҩнатәаз абарак игәаланаршәан, ашәара изцәырҵыз ихыҵны еиҭах Сталини Хьимери еидкыланы рызхәыцра далагеит. «Хьимера еиԥш зҩыза ичанах аныжьцәалара зхы иақәназыргаз дзакәхарыз?» – аҽа  знык диҿамԥшыр игәы иамуа, ихы ҩышьҭыхны илаԥш наихигеит. Ацыгә ду еиԥш илақәа ҟәыс-ҟәысуа, иҩызцәа рхәы  ыфаны, днаԥшы-ааԥшуа дтәан. Мақсим Пиотр-иԥа иааџьеишьеит. Хьимера иԥаҵақәа аӡыршы иаблызшәа, ихҩежьааӡа иҿабаба, хыхьтәи иқьышә иқәымӡакәа иҿы иҭаларц егьрыгмызт, ихахәыжәпа аџыр иалху аҭелқәа реиԥш еивҵаԥсаны ихәхәа-хәхәаӡа иқәын, ихы-иҿы амырхқәа икылырфаахьаз харантәила аҳцәа ҭыԥқәоушәа инпыҟҟала, зынӡа Сталин диеиԥшызшәа ибан игәы нҭӡыӡааит. Уинахыс уаҳа игәаӷьны ишҟа дыԥшуамызт. «Хьимера еиԥш илаҟәыз ауаҩы дыхшыҩрҵаганы дышԥаҟалеи?.. Усҟан иара иеиԥшқәаз шьоукы дрылашәазҭгьы абас дзыҟаларызу?» - дааҟәымҵӡакәа дизхәыцуан, аха ахшыҩ ду змақәаз Булатов, Свердлов, Спандариан, Петровски уҳәа данрылашәа далыргеит… Далрымгаӡакәа ус дшыҟаз даанхазҭгьы, иахьа ажәларқәа ирзыҟалаз агәаҟра хьамҭа ҟаларызу? Зҩыза ихәы имҵԥааны изфо ауаҩы дшәарҭоуп, ус ҟазҵо ақәыџьмоуп… Иимҭар дахишьаауеит… Иҩыза бзиа Булатов дызхишьаазгьы уиами… Гәшаҭара илаӡам, дымҽыӷуп, дыхжәоуп. Ус иҟоу асоциализм  ԥшқарах изгәамҭаӡакәа импыҵеишьуеит.
Хариузовкаҟа дааргаанӡа ҩымз Красноиарск даанкыланы дрыман, камерак аҿы дақәшәеит анкьа иидыруаз ажәытәтәи афицар-амонархист, 1920 шықәса раахыс иҭакыз. Ахақәиҭра имазшәа дгәырӷьаҵәа дыҟан 18 шықәса бахҭала мацара иааиуаз. Абасҟак узыргәырӷьозеи, узықәгәыӷуазеи ҳәа Мақсим Пиотр-иԥа данизҵаа, сара сеигәырӷьоит, иара иаҳаракыра ҳҳәынҭқар Николаи Алеқсандр-иԥа игәҭакы игәшаҭара иахҟьаны изынамыгӡаз иахьа ахала инаӡо иахьалагаз, абахҭақәа зегьы ахьҭәыз ауриацәеи абольшевикцәеи рыла. Уажәшьҭагьы агәра шәымгаӡои Урыстәыла аимпериа ҿыц аҟалара ишаҿу ҳәа аҭак ииҭеит. Мақсим Пиотр-иԥа усҟан амонархист ииҳәаз дазхәыцратәы дыҟамызт, ицәа аӡы аанамго дыпҟаны, деиҵыхны дышьҭан. Аха уажәы Хьимера дахьихәаԥшуа абарҭқәа зегьы игәалаиршәон, афицар-монархист диашазшәа ибо далагеит.
– Ҳиарҭақәа ҟаҵаны ҳашьҭашәҵа… Аконтрикцәа, ижәдыруаз уаха инаркны ҳара ҳзоуп аус зыжәуа. Колчак изы акәӡам, – ҳәа  убри аамҭазы Хьимера ихылҩрыз абжьы аҩ дыҵанацалазшәа дныҵыкка дцеит, Апрезидиум аҟынтәи Сталин ибжьы аагазшәа иаҳаит.
Иабеидыруаз, аӷьычцәа рбызшәала «колчак» иаанагоз алагер аиҳабы шиакәыз, «Ҳара ҳзы аус жәуеит» – ҳмаҵуцәа шәоуп ҳәа шаанагоз.
Ргәабанқәа, ацәыцә зҭаԥсаз, абымбыл ҭаҵаны ирыҵоушәа ирбоз рыҵхны, хԥа-хԥала еиқәҵаны ирыҵаддырҵеит, рхыза ҵаӷақәа канҭхәеиуа, акака рызхо иҟазма, зегьы аарымырхын, аҳәақәа реиԥш рхы иҭарԥаны ишьҭалеит.
Уи ауха абарак аҿы дара ахҩык «асасцәа» рыда аӡәгьы иқәиҵоз, иҵеиҵоз имаӡамкәа, ахьҭа иԥсны иқыџь-қыџьуа ишеилагылаз идыршеит.
Ашьжьымҭан аӷьычцәагьы аусура ирыцыргеит абнахь, аха идәылыргаанӡа, дара рҳәашьа «аконтрцәа» ықәҵаны амаца иасит. Ирыцҳахәха, рылақәа ҭырхаха амаца иқәҵаны иахьасуаз ирыхәаԥшуан. Хьимереи ашәахсҭа зҿази Наҳар дықәҵаны иасын, Хьимера даиааит. Уи иаанагоз аҽны инаркны Наҳар Хьимера имаҵуҩыс дҟалар акәын. Уи ус шакәыз аусураҿы ианнарга ауп ианеилыркааз. – Ҳаҳ напыла аус иур ҟалаӡом, амаца уқәҵаны дасын даиааит, иахьарнахыс итәы уоуп, иааиҳәо зегьы ҟауҵалароуп… Ҳара ҳҿы абас изакәануп, мап анакәха ухы хиҵәоит. Ҳаҳ ихәҭаа уара иҟауҵалароуп, – ҳәа ашәахсҭа зҿаз Наҳар дааидгыланы диқәмақаруа иеиҳәеит. Наҳар иахаахыс изырухьаз азмырхакәа, еиҭах абри еиԥш аниаҳа, игәы ԥжәаны, усԥырцқьаны уца акәымзар ухы еиҩызжәоит ҳәа дизыҵҟьеит.
Аусура аамҭазы ацәажәара ҟалаӡом, узҿу закәызеи ҳәа аканвои Наҳар иоуп аара здиҵаз, егьи џьеи ак иеиҳәарын.
Хьимера аҽны хәлаанӡа инапы нагӡаны акы аашьҭимхит, ацәмцәаӷәа ахҿыҿ аҽшаханажьуа еиԥш, қыд хҵәахак дшықәтәаз ирхәлеит. Ак ҟаҵа ҳәа иазҳәодаз.
Аусура  мшы анынҵәо, досу иҟаиҵаз ишәа-иза ихьӡала ианҭарыҩуаз Наҳар итәы абжа Хьимера иҟаиҵазшәа изанырҵеит. Ашәахсҭа зҿази ахахә-хьаԥарчи аус руӡомызт, аканвои иеиқәиҵаз амца иҽҳәатәаны, аҽны хәлаанӡа рҽырҟәион, аҭаҭын имхны иахон, аха Мысҭафеи Мухрани иҟарҵаз абжа-абжа аарымхны дара ирзанырҵеит.
Акрыфарҭаҿы ианаарга, Наҳари, Мухрани, Мысҭафеи, иахьатәи шәнормақәа шәзынамыгӡаӡеит, шәымгәахәы шәзыҟамҵеит рҳәан, ироуаз абжа агыжьны ирырҭеит.
Даргьы сшьуеит, саргьы сҽысшьуеит… исзычҳауам арҭ, закәытә уааузеи… Ҳзықәдыршәазеи ҳәа Мысҭафа уажәы-уажәы дыҵҟьон, аха Наҳари Мухрани дааныркылон.
– Ишәычҳа, шәҽырцәышәыхьча, арҭ уааӡам, ауаҩ дызнымиаӡац аума ҳақәшәеит, аха абас мацара ҳаанхарым, – ҳәа Мақсим Пиотр-иԥа дрылабжьон.
Ашьҭаларахь рхы андырха, Хьимера ацәеиха еиԥш ишьап дуқәа ааилыхны, иҵҳәаны днатәан, уааины сшьапқәа ӡәӡәа ҳәа иеиҳәеит Наҳар.
Наҳар аԥхӡы хьшәашәа иқәнаҭәеит, иқәлашьцеит, адунеи дналууаа дцазшәа дааҟалеит.
– Уара аԥхамшьа, иуҳәо закәызеи? – Мухран деилашәаны иҭаҷкәымқәа раҵәо Хьимера иахь иҿынеихеит, аха Наҳар ихы инапахьы иааго днаимҵасны, деимлагәа дааникылт. Егьырҭгьы уаҳа ирзымычҳакәа, рхаԥыцқәа аҿҿа рыҵго иаагылт.
– Сара шәара шәакәӡам изасҳәаз, смаҵуҩы иоуп, – Хьимера аӡәгьы уаас имшьаӡакәа дрылаԥшуа, – уалга сшьапы ӡәӡәа акәымзар ухы шҩоу иссоит, – илақәа цымцымуа иааҟалеит.
– Дсасуп, ишьапы сыӡәӡәоит… шәара шәҭыԥқәа рҿы шәтәа, – иҳәан, иҽааиҭеикит Наҳар. Зегьы уамашәа ирбеит, абри аҳәа ишьапы шԥаиӡәӡәои игәахәын… Ишанханы ишихәаԥшуаз, аҭыџь иалхны ачаи ршыга ирымаз аашьҭихын, азна аӡы ҭаҭәаны амца иақәиргылт. (Аҭыџь иалхыз ачуан рыкрыфарҭа авараҿы ишкажьыз рбан, чаиршыгас ҳәа иааганы ирыман.)
Хьимера инапы имырҟьашьыкәа, Наҳар хаала имаҵура дахьақәшаҳаҭхаз игәы иахәан, аӡы ахьынӡаирԥхоз иҩызцәеи иареи амацасра иалагеит. Амаца злырхыз апатреҭқәа еиҩыҵәҵәа-еихыҵәҵәа еиҭах инапы ҟьашьқәа ирыҵархәмаруа, инеимҵаршә-ааимҵаршәуа амш рыларго ианалага, рыԥсы ҩеины рыхәцәа иҵагылт, ргәы  неиҟәжәарашәа рбеит.
Наҳар игәы хаҳәхазшәа, ибла амса хылазшәа, иан лхы абжа амырффаны, уажәы-уажәы инарыларҵәрааны иқәдыршәуаз лпатреҭ, уаанӡа ихы зқәиҵоз уажәы зынӡа имбаӡозшәа, изаҟаразаалак акгьы инмырԥшӡакәа ичҳаны, аӡы еилашаанӡа ачуан дахагылан. Агәара-гәараҳәа ишааилашыз еиԥш, иаақәихын, ирԥхазшәа инацәа ӡаашьыланы ирбо дааидгыланы, аҽырҳәа иҿеиҭәеит, уигьы азмырхакәа, ачуан рыҳәҳәа ихы дасит. Абарак зегьы зырхыџхыџуаз, аҟыт изымҳәо, ихы-иҿы зегьы  кыдблааны деизҟьа дкаҳаит, ԥыҭрак ашьҭахь зыхәда ԥырҟо аӡәы еиԥш ахәаара далагеит.
Ашәахсҭа зҿази ахахәы-хьаԥарчи, агыгшәыгқәа реиԥш иааҵибарҟьан, Наҳар демыжәжәа дыргарц ианааидххыла, шәхы шәцәымӷымзар сааигәа шәмааин, сшәеигӡом ҳәа ичуан ыркаланы ишымҩаниҵара данаагыла, илакьысра рзымгәаӷьит.
– Ухаҵкы ҳцааит, ҳазегьы ҳшьа кәапеила иутеит, – рҳәан, зегьы рыԥсы ҭалан, ргәы ӷәӷәахеит, икәшаны иаагылт, шәҽаанышәкыл, акәымзар иакәым ҳшәырҟаҵоит ҳәа дара ртәала аӷьычцәа ирықәмақаруа.
Хьимера ихәаабжь агара ианаҟәымҵӡа, шәара акы иамбжьо уаазаап рҳәан, ицәҳа-шҳауа аопери аканвоицәеи ааҩналт. Хьимера ихы-иҿы абжа узаҿамԥшуа, ацәа ахыҩрны, иқьышәқәа ҿчааны игьал-гьало деизҟьа дышкажьыз анырба, ирцәымыӷхеит.
– Изызуда? – аопер дрылаҟааит, ишьапы кыдиҟьеит, инапы кыдиҟьеит, аха аӡәгьы ҿырымҭӡеит.
– Аӡәгьы исзимуӡеит… Ачаи ршны ишаазгоз скаҳан исҿаҭәеит, – аопер дцо-даауа, иҟазҵада ҳәа еилаиргьежьуа данырҟәамҵӡа, Хьимера ихәамц аарлаҳәа иҩыҵирззан, ихахьы игеит.
Дышьҭыхны, иҵагыланы дырго ианалага, сара соуп изызуз ҳәа Наҳар аопер даанкыланы иҟалаз аиаша иеиҳәарц далагеит, аха, уҿы еихакы акәымзар иаха уахьысышьҭыз ахь уахагьы удәықәысҵоит ҳәа дихәлаҟаан, зынӡа димырцәажәеит.
Зҟәарҭ аархыхны иргаз акәҷарақәа реиԥш иӡыӷә-ӡыӷәӡа иаанхеит ашәахсҭа зҿази ахахәы-хьаԥарчи, Хьимера ддәылганы данырга ашьҭахь. Амш злаго ирымаз рпатреҭқәа, ауха шаанӡа еизго, еидырҷабло иаҳзышьақәыргылозар ҳәа иаҿын.
Хьимера ахәышәтәырҭаҿы дышнанагаз раҳаит, аха уи ашьҭахь ихабарк ҳәа ыҟаӡамкәа дыбжьаӡит.
Наҳар иҩызцәеи иареи ҭынчмызт, аӷьычцәа рзакуан излаҳәоз ала, иманшәаланы дахьаарымԥыхьашәоз «раҳ» ишьа рымур ҟалашьа амаӡамызт. Минуҭк иадамхаргьы Наҳар ихала даанрыжьӡомызт. Аусурахь ианыргоз дынцәыҵагыла-аацәыҵагыло аӡәы дреиҩаӡо, аԥсцәаҳа еиԥш дышрышьҭаз акырынтә ирбахьан. Цқьа ихы дирбомызт, аха дтәаа-маауа иныҟәашьала Хьимера иоуп ҳәа агәаанагара рыман.
Хьимера ишьҭахь Платон ҳәа аӡәы дхаҩҩала дааганы дрыларкын, сӷьычуп ҳәа абадақь дасуа данаарылатәа, ашәахсҭа зҿази ахахәы-хьаԥарчи ифҩы ркызшәа, иаразнак иҵырхын, уара усиксотуп рҳәан, ихәда ҵкааны ихәарра иалагеит.
Баракцыԥхьаӡа абас акәын, ауаа цқьақәа, ауаа қьиақәа аӷьычра акәым, иԥшӡамыз ажәак зҿы аҭыхра зхы иақәназмыргоз агмыгқәа ааганы ирыландырхон. Ажәцәеимаа агара иашьцылахьоу ала аҟәухраҳа урҭ зышьцылахьаз изаҟәыҵуамызт, ирыҵаӷьычуан, амш рыларгон, рыхә хәыҷы ирырҭоз рыцәганы дара ирфон, акы аарарҳәар, ирысны ирыпҟон, ргәы иахаԥжәаны иршьуан. Иага  ирзыргәаҟуазаргьы азин рыман, ахылаԥшцәеи дареи еимадан.
Ақәыџьма иага ахы ушьышьыргьы, абнахь аԥшра изаҟәыҵуам ҳәа шырҳәо еиԥш, алагпункт аиҳабыра рнапаҵаҟа иаанагаз аӷьычцәа баандаҩцәаҵас акәӡамкәа, рнапы иқәыргыланы ишрымазгьы дара ртәы ҟарҵо иалагеит. Рхы иоужьны, ишәҭаху рылашәыгӡа, ишәыргәаҟла, рхала рҽыршьуа аҟынӡа инажәга ҳәа изларҵаз аполитбаандаҩцәа «афашистцәа» ирылаз зегьы анрылырх, ршьа «анрылрыцәцәаа», амшә зааӡаз инапы ҿнаҳаҳааит ҳәа, қьаф дзыруаз рышҟа иаахьаҳәын, цәгьамзар бзиа рзырымуа ирышьҭалеит.
Жәа-шықәса нҵәарц егьагмызт Хариузовка, амца ахьҭашәаша, акы зхараӡамыз ауаа аҭанҵәара иаҿызижьҭеи. Рыцҳашьарак, гәшаҭарак рылаӡамкәа рыԥсы шырхырхуазгьы, баандаҩык хылаԥшҩык иахь инапы шьҭимхӡацызт… автомат акәым патронакгьы мыӡӡацызт… Аӡәызаҵәык идамхаргьы сыбналоит ҳәа даламгацызт. Аӷьычцәа анаанага инаркны аҭагылазаашьа аҽаԥсахит. Уахык ахәышәтәырҭа зҷаԥшьоз аканвоицәа ҩыџьа шьны иныҩналан, анаркотик злаз ахәшәқәа (промедон, кадеин, лиуминал) ацыра аанмыжькәа идәылганы иргеит, уаҩԥсык изгәамҭаӡакәа. Инақәырццакны абџьар ахьышьҭаз ԥыҽны (уахык ҵхыбжьон) автоматқәа ҩба рӷьычит. Алагпункт ахылаԥшцәа еиланаргьежьит, автоматқәа ҩба рыӡра акы ирзеиԥшымхеит, ишәо, иӡыӡо иааҟанаҵеит, абаандаҩцәа зегьы еиларцалеит, аӷьычцәагьы нарылкааны, аха иҟазҵаз ҳәа уаҩ дырзымкит, ҩ-автоматк ныҵахәаша ицеит. Аӷьычцәа ишрыхгамыз рдыруан, аха изқәыӷәӷәоз «афашистцәа» ракәын, иҟазҵаз урҭ ирзымдыруа иҟам, иҳаздырҳәозар ҳәа. Иахьа аахәлаанӡа зхы имҩахаӡакәа аус зуаз, баракцыԥхьаӡа ҩыџьа-ҩыџьала, хҩы-хҩыла ирылганы уаха шаанӡа аусҭҵааҩцәа рҿахәы рҿырхуан, идыргәаҟуан, идырҳәацәон. Иҟазҵаҵәҟьақәаз аӷьычцәа рԥаҵа иаҵаччо итәан, шәылахь шәыџьымшь ыҟоуп ҳәагьы рарҳәомызт.
Уахык Мысҭафа ахәашагьы иҿахәы иҿырхырц дыргеит. Ԥсгаха имҭо, дкыдцаланы ирҳәацәара ишаҿыз, иажәақәа ицәеилаԥсо далагеит. Аусҭҵааҩцәа знык абас данырба, ихаҭа ихгам, ма акы идыруеит, рҳәан, аҽыҵырбелқәа реиԥш илаԥсны дыркит. Уи еиҳаракгьы гәрамгарҭас дзыркыз, автоматқәа аныӡ ашьҭахь уахык ҵхыбжьон агәазы, аҭахкаара анҭыҵ ахәадаҿы игылаз аҵла заҵә амҵан, абаҳа иҟәаҟәа иқәҵаны, дуауаӡа дшамҵагылаз авишка иқәтәаз аԥшыхәҩык дибахьан. Аихатә қәыц ҭахкаа дахьҭыҵыз, аԥҟара ахьеилеигаз азы аԥшыхәҩы игәиҽанымҵаӡакәа диеихсны ишьра азин иман, аха ауха иҟаз, ауаҩ ишьа злаз аӡәы иакәын,  ухынҳәы убарак ахь, акәымзар суеихсуеит ҳәа ибжьы аниқәирга , Мысҭафа ишьҭахьҟа дыҩит, абаҩҷыда илазшәа, дууаӡа аҭел аанда дахыԥан, ибарак дныҩнапҟа дцеит.
– Уабацоз ҵхыбжьон угыланы? Абаҳа зукыз? Узышьҭаз, иуԥшаауаз? – аусҭҵааҩцәа азҵаарақәа ирҭацыԥхьаӡа, аԥхьа ииҳәаз, ашьҭахь иҳәомызт. Уи еиҳагьы иараапкуан, ихәцәа ҵкааны дыршьырц иалагон. Иҿахәы аниҿырхуаз акәымзар есымша аҟарс дааҭмыжьӡакәа дҭакны ддыргәаҟуан.
Мысҭафа зны аԥсцәа еилажьны ахлымӡаах дахьалаԥшыз изымчҳакәа, игәы бжьысны данышьақәҟьаз аахыс шаҟа ҵуаз, аха иааигәалашәацыԥхьаӡа аԥхьа дшыҟалаз дааҟалон. Ихаршҭны, хар имаӡамкәа дшьақәгыланы дшыҟаз, аҟәараан мыждақәа бба-ббаӡа ианаахылалак, деилаԥсон, еимыжәжәа-еиҿыжәжәа алашәага рзы агәаҩара иҭажьыз агәаҟқәа ркьатеиқәа рҿыҵакны инеиуазшәа ибо далагон. Ашашәа еиԥш днеилашәа дцон, еиҭах игәы бжьысуан, ихы-иҿи илақәеи иара итәӡамшәа рҽаарыԥсахуан, иикыз ыршәны инкажьны, акьыжыҳәа дҵәуо, ихы кны днатәон, лацәажәа имаӡамкәа. Уи ашьҭахь мчыбжьык ишьара дзықәломызт. Аҟәараанқәа ила иаимырбарц, ихы дҩаханы, аҩада аԥшра даҟәыҵхьан.
Есқьаангьы шәеиқәаҵәала иҵҟьаз Хариузовкатәи ажәҩан аҵа шықәсык ахь зны-зынла иаҵәала аҽаԥсахуан, агәы каз-казуа, ицқьаӡа иааҟалон. Усҟан дышԥазгәышьуаз знызаҵәык иадамхаргьы анаҵаԥшра, аха изыгәаӷьуамызт, аԥсцәаҳа иеиԥш ииԥхьаӡоз аҵибаар ҳәа дшәон.
Ҳаубарц уҭахымзар, ҳшыҟоу уҳардыруеит ҳәа рыбжьы иқәдыргозшәа иҟыруа ианааихалалак, изычҳауамызт, иимырҳарц илымҳақәа еимаџьгәаны икуан.
Хариузовка ҟәараанҭразшәа акәын ишырацәаз, уахьынаԥш-ааԥшлак дара ракәӡан иҟаз. Мысҭафа аус ицызуаз Сибратәык ихы ҩышьҭыхны ажәҩан днаҵаԥшыцыԥхьаӡа, абарҭ зыжәла нҵәаша агәамласқәа, ԥаса шамахамзар ара иубаӡомызт, уажәы абасҟак изырацәахазеи, изышьҭоузеи, амшьҭацәгьақәа ҳәа рықәшәира далагон.
Асы ахьынӡашьҭаз Мысҭафа ибаргәыз, аҟәараанқәа усҟак ицәырҵӡомызт, аха ԥхаррак ааҟаланы асы цо ианалагалак, рыҭра ԥжәазшәа рҿаархон. Дгьыл ҿаҵак асы иааҵыҳәҳәаны рылаԥш шаақәшәалак, ажәҩан иалыҩрызшәа, рҽақәыжьны иақәпапон.
Уи аҽны Мысҭафа аус ахьиуаз амардаҿы асы ықәҩрны ацара иалагеит. Шьыбжьон агәы инахысхьан еиԥш аамҭазы, иахьынтәаанагаз ҳәа изгәамҭаӡакәа, ивараҵәҟьа иааԥшыз адгьыл агәаԥ-саԥҳәа рыҽнықәрыжьын, ажәжәаҳәа аҳаскьын ҵабаақәа ирыханы афара иалагеит. Убасҟак имлаго иҟан, дагьгәарымҭаӡеит, ауаҩы иеиха кны раԥхьа дышгылаз дырбаргьы ицәшәаӡомызт, аҳаскьын шьҭабаақәеи, адгьыл иалаз ахәаҷа-маҷақәеи рқьышә ҵәызқәа аларԥаны, имҟаҟаӡакәа иаханы илбаадо, рымгәацәақәа шдырҭәуаз аниба, агәаҩара иҭажьыз аԥсцәа ирхатәаны ирзыруаз ибла иаахгылт, игәы нҭӡыӡааит, иԥсы шҭоу, ила шааԥшуа иара ихаҭа рыҽиқәыжьны ифара иалагазшәа ибеит. Сырфеит, сырфеит ҳәа дыҳәҳәо днаҵҟьаны дыҩит, ибжьы угәы ҭнашьаауан. Наҳар дааиԥыххылан дааникылт, акыраамҭа иҽизеиқәкуамызт, дарыхьҭашьызшәа аҟәара-ҟәараҳәа деиҵасуан, илақәа ҭыҵны ицон. – Умшәан, уара ахәаша, иухьзеи, абанҭ агәамқәа иузыруп зугәахәуазеи, – иҳәан, игәшәа-мшәа ҳәо, лапҟьак ыршәны ирылеиҵан, ишьҭыббы ицеит.
Ианышьҭыԥраа зынӡа деилагеит Мысҭафа, икьатеиқәа иӷрыхны еиҵыхәхәа ирыманы инеиуазшәа ибо далагеит. Дшьақәҟьеит, деилашәаны Наҳар дааимпыҵахеит.
Аҵыхәтәантәи игәыбжьысра дзалымҵӡакәа далаханы дшыҟаз ауп, игәнаҳа ззымгаша аусҭҵааҩцәа иҿахәы иҿыхра, иргәаҟра ишалагаз. Жәамш аҟарс дҭакны дрыман, ааӡаб цәгьа ихигеит. Ажәеиза мшы рзы, ишиҟәамҵуаз аниба, иҿы иқәԥҽит, автоматқәа сара соуп изгаз ҳәа идырҳәеит. Иҵәахны иахьимаз, аҭахкаара анҭыҵ ахәадаҿы аҵла заҵә иқәгылаз амҵан инаганы, инапы ақәкны идирбеит, абра анышә жны иҵасҵеит ҳәа. (Ари аҵла амҵан акәын уахык абаҳа кны дшаҵагылаз дахьақәыркхьазгьы.)
Унапала анышә ишоуҭаз еиԥш, унапала ижны иҵых ҳәа абаҳа идыркит.
Мысҭафа ахәаша анышә ажра далагеит, уажәымзар уажәы иааԥшуеит ҳәа аканвоицәа ихагылан. Дааҟәымҵӡакәа ижуа, ҵаҟа ацара даҿын, аха акгьы ааԥшуамызт. Маҟҿаҳәара аҟынӡа ианиж, акгьы анырымбаӡа, алажә еиԥш иноугәыдҵаны ушьны уҭаҳажьуеит ҳәа иқәмақаруа иалагеит. Иара, ирҳәоз акгьы имаҳаӡозшәа, дахан ажра даҿын, аԥхӡы илхәаҭа. Ихы ҭымыҳәҳәо аҟынӡа даннеи, ибаҳа ыршәны хыхь инықәиршәын: – Шәызжьеит, ари исшәырҟаҵо иахьӡу мҵәахы-ԥшаа ауп… Сара сакәӡам автоматқәа зӷьычыз, – иҳәан, ихы дҩахан днарҿаԥшит, игәы дҭаччо.
– Ҳара ҳаума амш злоуго, уара алахша! – иԥсахы еибакны итапанча ааҭиԥааит аопер, иара усгьы уаҩы еиқәак иакәын, дангәаа зынӡа деиқәаҵәахеит.
Мысҭафа ашәара захьӡу ибла ихубааломызт, ишәҭаху сзыжәу ҳәа дырҿаԥшуан. Аҵыхәтәантәи аамҭазы зылахь еиқәышьшьы, згәы каҳаны иҟаз, гәахәарак изцәырҵын, дышьҭԥааны даманы ицозшәа акәын уажәы ажра дышҭагылаз дгәырӷьаҵәа, ицқьаӡа иказ-казуа ихагылаз ажәҩан, ԥаса еиԥш аҟәараанқәа аҵибаар ҳәа дшәаны игәы ҵысуамызт, дҭынчӡа даҵаԥшуан, игәазхара избомызт. Адунеи абзиала ҳәа аиҳәон.
Аопер зынӡа деиланагеит Мысҭафа ихымҩаԥгашьа. Уаҳшьуеит, аиаша ҳаҳәа акәымзар ҳәа уажәы-уажәы диқәҟаауан. Аха Мысҭафа акымзарак иаҳаӡомызт, агагақәа реиԥш џьоукы шихагылаз ибон. Илақәа кыдхаланы аҭәаҵла заҵә дызҵагылаз дахәаԥшуан, шаҟа быӷь ҿоу иԥхьаӡозшәа… Аԥсабара абзиала ҳәа аиҳәон.
Ҩынтә инеиқәырццакны ахысбыжьқәа геит, иҟалап Мысҭафа рыцҳа уиҵәҟьагьы имаҳазар, ҩныҵҟала иҽазыҟаҵаны заа адунеи иҽалиххьан. Ахқәа аҩбагьы игәы аҵаӷара иақәшәеит, иџьоушьаша шьа кәармак илымҵӡеит, бжьыкгьы ихәлымшәеит, ашьшьыҳәа дхынаауа, ҿыцха дымнеикәа, игәы ҩарханы ишикыз, иԥсы наихшәан, иҽааиҵихит. Иблақәа ааԥшуан, аҵыхәтәаны ирхылаз агәахәара шырхыз иаанханы иҟан.
Инапала ижны хыхь иқәԥсаз анышә аарҳәны инаиқәыжьны дынцәыҵакәаҳа, дынцәыҵарапа, абри акәын узыргәаҟуаз рҳәан, инеихыҵны ицеит.
Мысҭафа автоматқәа уӷьычит ҳәа дырххо дахьрымаз абарак аҿы зегьы уамашәа ирбон, имаркузеи, ранаџьалбеит, ауаҩычмазаҩ иԥсра аанӡа дзыршьуазеи, уи еиԥш шыҟаимҵоз агәра зырымгозеи ҳәа. Иҿы иқәԥырҽит, «сара соуп изӷьычыз» ҳәа иҿала иҳәеит ҳәа анраҳа, абасҟак аамҭа даҳдыруан, аха абри еиԥш илоуп ҳәа ҳаҟамызт ҳәа ихырҳәаара рзымдыруа иаанхеит.
Иара иакәӡамзаап автоматқәа згаз, аха иахьижьаз дахырҟьаны дыршьит, аҵлазаҵә амҵан инапала иижыз адгьыл дҭарыжьит ҳәа ахәылбыҽха аусурахьынтәи ианааи ираҳан, рызегьы инеимаҭәаны аҵәуара иалагеит, ҳәашьак амамкәа ргәы далсит. Акрааҵуан, абас рнапқәа ргәыҵаԥса, рҩызак изы иџьабо иааиламтәазижьҭеи. Избан, абас зыҟаиҵазеи, ихала иҽзыдиршьызеи?.. Измааноузеи?… дымԥсыр ҳәа дшәозма иара рыцҳа ҳәа ишилацәажәоз ауха аӡәгьы ихы нықәымҵаӡакәа иштәаз иаадыршеит.
Наҳар заҵәык иакәын издыруаз уи иҽахьыдиршьыз змааназ. Ихы кны дизхәыцуа дахьтәаз игәалаиршәон Мысҭафа насыԥда, анышә напыҵәҟьа адунеи иззаламыз, аԥсцәа алашәага рзы агәаҩараҿы адәы ишықәыжьыз аниба нахыс ихы ицәымыӷханы дшыҟаз. Ихы-игәы бжьысит, агәаҵәыхь ихьыз илаҽын, аимҳәа ду ахь ииасит, ашьа иҿыҵуа далагеит, дҵыкәкәа дцеит. Сара шьҭа акгьы сзыҟаҵом, иԥсуа соуп, аха сганы агәаҩара сҭоумыжьын, аҟәараанажәқәа сырҿоумҵан, ҳәа диҳәахьан.
Аусура ианыргоз, ианааргоз уи ахәада хәыҷы амаҟа еиԥш иаҵдаз амҩала акәын излацоз, излаауаз. Мысҭафа аханатә илаԥш иҵамшәаӡеит ари аҭыԥ, данычмазаҩха, сеибганы сышԥазыхнымҳәри ҳәа имаз агәыӷра, маҷӡак иадамхаргьы, изаанымхаӡакәа зынӡа ианицәыӡ ауп иангәеиҭаз, иавсыцыԥхьаӡа игәы изавымго, иԥсы алаханы азыԥшра далагон, атымитыша дҭаханы аҭаԥсра дшаҿыз иханаршҭуан, иқыҭа гәакьа, иқыҭа ԥшӡа Ешыра дыҟазшәа, иҩны аҩадахьы иабиԥара зқәаҭыԥс иалыхны ирымаз рнышәынҭра ахаҭа акәызшәа ибо далагон. Ҩ-хәадак ҩ-ҳампалк реиԥш иқәацә-қәацәӡа, акы амра ахьгыло адунеи аханы, егьи амра ахьҭашәо адунеи аҵыхәаны еиԥшны ишԥаҟалеи ҳәа иџьеишьон, илакәишьон. Еиҳаракгьы уамашәа иибоз, Ешыратәи рнышәынҭраҿы еиԥш араатәи ахәадаҿгьы ҭәаҵлазаҵәык қәацәӡа иқәгылан. «Аҭәаҵла мшуп, нцәаҵлоуп, амҵан ижу иԥсы раҳаҭхоит, изқәаҭыԥ изҭынчхоит, дызмадоу адгьыл изыбымбылхоит. Аҭәаҵла цәашьра ауеит аԥсы иханы иангылоу. Сдунеи анысыԥсахлак, ахәада азқәаҿы снапала иеиҭасҳаз аҭәамҵан сыжәжы» ҳәа иабду дыззыҳәаз мшаҽны еиԥш игәалашәон. Данԥсы иахьиҳәахьаз, ихала иалихыз аҭыԥ аҿы днаганы дыржит. Мысҭафа усҟан дқәыԥшын, адунеи ахаан дыԥсуеит ҳәа игәы иаанагаӡомызт. Ашьҭахь иани иаби ԥсит, урҭгьы уа ижит. Усҟан иҷкәынра дҭагылан. Аҵыхәтәан иаҳәшьеиҵбы иаалықәшәаны лыԥсҭазаара далҵит. Инапала анышә деиҭеит иԥсы зыҿҳәараз иаҳәшьа заҵә. Егьырҭ ицәыӡхьаз аӡәы дизеиԥшымхеит, даара игәнигеит, иқәыӷәӷәеит… Усҟан иуаҩыбжара дҭагылан. Есыхәылбыҽха дхалан даархагылон, игәы иаанагозма изқәаҭыԥ иани, иаби, иаҳәшьеи рывараҿы имоукәа, ишьацәа данкны адунеи аҵыхәан гәаҩарак дҭарыжьуеит, алашәага ицәеижьы иацрыхо ҳәа.
Заҟа ҵла ԥиҟахьаз, заҟа бна дрылсхьаз, аха Хариузовка ҭәаҵлак гыланы имбаӡацызт. Анцәа дзықәшәихьоу адгьыл аҿы анцәа иҵла ииӡом ҳәа агәра ганы дыҟан, аха иԥшӡаӡа ахәадаҿы ишгылаз аниба, деигәырӷьеит. Ешыратәык, изааигәаз игәылак иԥсы ҭаны дибазшәа аҟынӡа игәы наӡеит. Уи амҵан изқәаҭыԥ иоур, Ешыра иани, иаби, иаҳәшьеи ахьжыз днаганы дрываржызшәа иԥхьаӡон, аха уи еиԥш аразҟы иԥсы шҭаз ицәыӡхьан, даныԥслак изҭодаз. Аимҳәаду илаҽӡаны даман, дышзацәымцоз агәра анига (иҩызцәа уи ачымазара зыхьны иацәцахьаз ҳәа уаҩ дыҟамызт), аԥсра ада аҽакы дазымхәыцуа далагеит. Арахь аҟәараан мыждақәа анибалак, зынӡа игәы бжьырхуан, ихы ицәымӷыртәуан. Наҳар заҵәык иакәын дзықәгәыӷуаз, сыԥсыр алашәага сырҿеиҵарым ҳәа, аха ишилымшозгьы ибон даныԥслак иԥсыбаҩ наҟ ирымҭакәа, днаганы иԥсы злаханы иҟаз ахәада азқәаҿы аҭәаҵла амҵан ижра.
«Мысҭафа рыцҳа ихала изқәаҭыԥ алихит, ихазы инапала ижырҭа анышә ԥиҟеит… Џьанаҭ гыларҭа уоуааит!.. Угәнаҳа рзымгааит абри аҟынӡа уназгаз» ҳәа Наҳар днавалацыԥхьаӡа, игәи илаӷырӡи еилаҵәо ихы наикәаҽуан.

…Аханатә инаркны аԥсҭазаара хьамҭа, аҟьиар ахаҵаны еицахақәоз рахьтәи, ари абарак аҿы иаанханы иҟаз Наҳари Мухрани ракәын, рыбжеиҳараҩык амлеи ахьҭеи иагахьан. Аразҟы змақәаз (урҭ рхыԥхьаӡара зынӡа имаҷын) акартоӷа рыхганы, џьаҳаным аҵа иҭыҵны, рыԥсы рыманы ицахьан. Аӡәырҩгьы аратәи аҭыԥ «шәаабуам» ҳәа аҽа лагерқәак рышҟа иахыргахьан. Даргьы ирықәыз иалгарц рацәак рыгӡамызт, амшқәеи аҵхқәеи рыԥхьаӡон.
Анцәа дзызгәааны, уԥсы ахьынӡаҭоу адунеи уқәсырԥшуам ҳәа аҳаԥы дхәыҵацаланы иҭаҿеиҳәаз Абраскьыл, игәы мышьҭыкәа, ҳәагәыжьла дзыдҿаҳәалаз ашьаҟа ыҵҳәаны сҭыҵуеит ҳәа дықәԥон, шеишықәсеи ирҵысуа, абар-абар аҽазнык имч ааибыҭаны дҩахар, ашьапы иааҵихуан еиԥш аамҭазы, аҩысҭаацәа иаарышьҭызшәа, ҵысӷрак ааины ашьаҟа ахы инықәтәаны ҿааихак ҟамҵаӡакәа «ихыччара» иалагон, игәы ԥнажәон, изымчҳакәа, аура ду ивараҿы ишьҭаз аашьҭԥааны, исшьуеит ҳәа ишимчыз ианымҩаниҵалак, аҵысӷра нықәԥрааны ицон, аура ашьаҟа ахы ианақәшәалак ҩаԥхьа иныҵанацалон. Нас еиҭах ирҿыцны аҵыхра дналагон. Шәышықәсала, зқьы-шықәсала даҿуп. Аҵысӷрагьы ԥсуам, иаргьы дзыдҿаҳәалоу ашьаҟа ыҵыхны, аҳаԥы дҭыҵны ахаан лашарак ибараны дыҟаӡам. Абас аҳәоит ажәытәӡатәи аԥсуа епос «Абраскьыл». Убри еиԥшуп Наҳари Мухрани зықәшәазгьы, иага гәаҟра ҳхаагазаргьы, лассы ҳаурышьҭуеит, иҳақәу ашықәс ҳалгоит ҳәа ишыԥшыз, аӷьычцәа ааганы ирыларҵеит. Урҭ, «аҵысӷра» еиԥш, рхы иқәтәаны ирхыччо ианалага ирзымчҳаит, Абраскьыл иура ркымызт, акәымзар ираҩыргомызт, убасҟак ргәы ԥыржәеит. Рнапқәа шьҭырхит, аха аӷьычцәа «наҵыԥрааны» ицеит… Алагер арежим еилажәгеит рҳәан, ахылаԥшцәа (ирҭахыз уи акәын) аҿарԥа роуит, рус рыӡбан еиҭарҿыцны, ирхыргахьаз рзымхозшәа, ирықәыз ахыхь хәба-хәба шықәса рзацырҵеит.
Зыҟны иашшуадаз, акырзылшо иаанда уалаишшуеит ҳәа шырҳәо еиԥш, харада-барада, еиҭах акартоӷа еиқәаҵәа инҭадыргылт. Дара иабардыргәышьоз, алагер ахылаԥшцәа хыхьынтәи адҵа шрымаз, «ишәарҭақәоу» ҳәа иԥхьаӡаз (урҭ ирылан Наҳари Мухрани) акартоӷа ирықәыз нҵәо ианалагалак, ес-иҟарҵалакгьы мықәшәатәык рыҵагаланы, еиҭа аус иаркны рыԥсы ахьынӡаҭоу ахақәиҭра рцәырӡразы. Дара аӷьычцәа рхаҭақәагьы ирыздыруамызт агәаҟцәа ирзырулак иақәиҭны, ирылаҵаны иахьрымаз змааназ. Иџьаршьон, ианакәзаалакгьы ауасеи абгеи реиԥш еишьҭаз, аӷьычцәеи алагер ахылаԥшцәеи абас еизааигәаханы иахьыҟаз. Аха автоматқәа аныӡ ашьҭахь урҭ рыбӷьыцқәа ԥжәеит, ԥаса ишыҟаз еиԥш изеиҿамԥшуа иааҟалеит. Арҭ иага рзуургьы дара ртәы изаҟәыҵуам, ҳхаҭақәа ҳҭадырхоит рҳәан, аӷьычцәа ԥсаҟьаны, баракцыԥхьаӡа «афашистцәа» ирылаҵаны ирымаз, аарылырган хазы иҭаркит.
Игәырҩеит, иџьабеит, иахыԥсаарц егьрыгымхеит, ҿыц ианаанагаз еиԥш иҟалеит, еиҭах хәба-хәба шықәса анарзацырҵа, аха Абраскьыл иеиԥш ргәы еиқәҳәаланы, иаҵагыланы «ахара» иалагеит.
Хәба-хәба шықәса ирзацырҵаз аҵкыс ирзыцәгьахеит, уахык ахәылбыҽха аусураҟынтәи иахьааиз, умаҭәажәқәа ҿаҳәаны уԥшыз, уаҵәы ашьыжь аҽа лагерк ахь уахаҳгоит ҳәа Мухран ианиарҳәа.
Еиҟәыргар ҳәа аханатә аахыс изыцәшәоз аамҭа ааины ианаарыдгыла, ишырхыргаз атәы аҳәара уадаҩуп, ишыргәырҩоз лацәеихьшь ҟамҵаӡакәа иҟьаҟьаӡа идыршеит. Ашьжьымҭан Мухран дыргарц ианааҩнала, аиԥырҵра убасҟак ирзыцәгьахеит, игәаӷьны абзиала ҳәаҵәҟьагьы рзеибымҳәеит, луанытә иқәыԥсычҳауан, гәаҟрас иҟаз зегьы еицызхызгахьаз, ҽнак еибамбар ззымчҳауаз, згәы еибарӷәӷәоз, ԥсык еицызхаз, знымзар-зны еиҭа ҳзеиқәшәарымашь ҳәа ихәыцуан.
– Сашьа, иуасҳәарызеи, угәуҽаныз… Уажәазы иҽыбжьарӡны дыҟоуп, ихабар уирбаӡом, аха иудыруазааит, ақәыџьма зхәыз иԥсаанӡа даханаршҭӡом, имариа ансоуа ҳәа ахаԥыцқәа хуа, иеиҩаӡо ишьҭоуп… Хьимера агыгшәыг, ухы ицәыхьчала!.. – идәылҵымҭаз абас ааиҳәан, иааигәыдибаҳәҳәалт, ргәи рылаӷырӡи еилаҵәо.
Наҳар, абарак ддәылҵны, Мухран инаскьагара азин ирымҭеит, ашә ывҵрааны илаԥш дныҵшәаанӡа дизыԥшуан.
Ашьра иқәҵаны акнаҳарҭахь дыргозшәа акәын Мухран иҩыза гәакьа дааныжьны дахьцоз ишьапқәа шеиҭеигоз. Днаскьацыԥхьаӡа, Наҳар ибжа имԥсаауашәа ибон, дмаҷхо, акәаԥ даҟараханы ибла данхыӡла, зегьы зцәыӡны агәысакара иқәхаз еиԥш, игәы каҳаны даахынҳәит.
Ҩаха-ҩымш дрыманы амҩа иқәын, дахьыргоз ҳәа акгьы издырӡомызт, аха Хариузовка иахьеицәоу снанагоит ҳәа игәы иаанагомызт. Ахымш рыҽны, Енисеи аԥшаҳәала Куреика днаргеит. Иубахьоу еицәоу убааит ҳәа дшәины амҩа дықәырҵазшәа, дахьыҟаз аҵкыс иахьеицәаз аҭыԥ аҿы даакылнагеит.
Хариузовкагьы ҳаӷоу иибаша акәын, аха Куреика аасҭа иабаргәыз, асыршәы кажьын, еиҟәжәаны иҵаауан, ахьҭа иҭанҵәон, аха аӡын ашьҭахь аԥхынра ааиуеит, мрак ҳҟәаҟәа инықәԥхар иҳалаҵаахьоу ҳабаҩқәа арԥсасиуеит ҳәа гәыӷрак рымамзи. Асыршәы анықәҵлак, адгьыл ахаҭа инықәымгылози, ԥсыԥхак рыланаҵазшәа рымбози. Куреика анаҟәршәы, ахаан ԥсасира, ӡыҭра зықәӡам, адунеи зегьы зырԥхо, изыршуа амра мчы ахьамаӡам, адгьыл ажәҩан аҵаԥшра наӡаӡа иахьацәыӡхьоу, анаҟәршәы иахьаҵаӡхьоу, иахьаҵаԥсхьоу, рыҭәала икны иахошәа ахьҭа ухаԥыц ахьыҵнахуаз ҭыԥын.
Уара ургылаҩуп, узанааҭ ала аус уулароуп рҳәан, аҵыркант иркны аусура даладыргеит даннаргаз аҽныҵәҟьа.
Уаа-ҩышәҩык инареиҳаны анаҟәршәы иқәгыланы аусура иаҿын, иаргьы днеины днарылагылт. Ҿыцк даҳзаанагеит ҳәагьы аӡәы ихы дааҩахан диҿамԥшит, ирхамызт, иршәымызт, рцәеи рыбаҩи еикәыршаны, аҵаа иарканӡаз абӷьқәа реиԥш ихҩежьааны, ихцәышааны, мыч кәармак рылаӡамкәа, аарла рҵыркантқәа рҟьон, анаҟәршәы иахыкәласуан, аха ашьанҵа акы узамырҷараҳа ирзамаԥҽуамызт.
Алахшақәа, гәыкала аус жәуам ҳәа, уажәы-уажәы дрықәцәҟьон ирхагылаз аканвои.
Хариузовка есымша иаҳауаз ажәақәа ракәын, Мухран изы уи џьашьатәӡамызт, дашьцылахьан, аха изеилкаауамызт аӷәтәы ҩны еихаса хәыҷы иаакәыршаны анаҟәршәы ҭаԥҽны, зышьаҭа акра иаҿыз аргылара зызкыз. Аӷәтәы ҩнеихаса асолдаҭцәа акәшаны ирыхьчон, ааигәара анеира акәым, уаангыланы уазыԥшуа уалагаргьы руӡомызт. Аҽны хәлаанӡа иаргьы анаҟәршәы аԥҽра даҿын.
Акыр шықәса игәы ԥызҵәахьаз асаркьал абжьы, ажьаҳәала ихы иасуашәа, араагьы агара иалагеит. Уи аусура мшы шынҵәаз рыланаҳәон. Уи аҽынгьы акы ҳәа ирхыргеит, рмаругақәа икаԥсаны аарлаҳәа иааикәагылт, аканвоицәа мыццакӡакәа аӡәаӡәала рыԥхьаӡара иалагеит, Мухран илақәа ҭраа дрыхәаԥшуан, иџьешьон, анык илыхшазшәа акәын, Хариузовкатәи аканвоицәеи араатәиқәеи шеиԥшыз, абызшәа «хаа» ирҿыҵышәшәозгьы акы акәын.
Абарак аҿы даннарга акыр шықәса игәы ахьыҩнаԥҵәахьаз Хариузовкаҟа еиҭа ддырхынҳәызшәа ибеит, еиқәылашьца, еиқәыхьшәашәа… Аихатә уалыр… ацәарҭаӷәқәа, ацәыцә зҭаԥсаз агәабан ҵәыԥсқәа, аҳәынаԥ ацәа аҟара иҵаӷаз ахыза цәашьқәа… зегьы иибахьаз акәын.
Акыр шаарҿарҵаз еиԥш (афатәгьы еиԥшын, чуанк иҭыргазшәа), рызегьы риарҭақәа ирхәыҵаланы ииеит. Игәаҟны иҟан, ацәажәара рылшомызт. Ацәарҭаӷәқәа рыбжеиҳарак ҭацәын, аиарҭажәқәа рықәын. Хариузовкагьы абасҵәҟьа акәын, иԥсуаз риарҭақәа ҭацәны иаанхон, аҿыцқәа ааргаанӡа.
Зықәрахь инеихьаз аӡәы ивараҿы идырбеит, аброуп ушьҭаларҭа ҳәа. Ашьшьыҳәа днеины днықәиеит, аҵәҵәы фҩы ылҟьа ицон. Ахчы ҳәа ихы иаҵаз лабызк иаҟарамызт. Аӡәгьы димацәажәаӡакәа излеихигарызеи имшаӡо аҵых, аха дзацәажәода, аӡәгьы иҿы ааихыхны ажәак иҳәаӡом. Ивараҿы ииаз ахаҵа бырг ихы наилагаланы акы иеиҳәарц иҭаххеит, аха изымгәаӷьит, ихы-иҿы цаны илақәа иҭынханы дааҟәымҵӡакәа аҭуан даҵаԥшуа хәыцра хьамҭак дҭагаланы даман.
Аҵых гәыԥҵәагаха еиҳа-еиҳа иқәыӷәӷәон Мухран, ихәыцрақәа рҽыртланы илаланы деимдырххон, днаҳәуан, дааҳәуан, схы ацәганы сзыцәозар ҳәа, аха иауамызт.
– Узмыцәаӡои? – Мухран аҵәы дахазшәа, дҵәи-ҵәиуа ацәарҭаӷәы данықәха, ивараҿы ишьҭаз ишҟа ихы ааирҳәын ҿааиҭит.
Дахьиацәажәаз аҵкысгьы игәы иахәеит иакцент, ажәак ада шимҳәазгьы дышкавказтәыз аҟара идырит. Еибадырит.  Давид Соломон-иԥагьы Қарҭтәызаарын, наука усзуҩын, иаргьы 58-тәи астатиа ала дахган, аа-шықәса иқәын.
Мухран дзацәажәаша аҩыза даниоу, иԥсы  еивигеит. Ҵхыбжьон инахысаанӡа ргәаҟрақәа еибырҳәон, аҵыхәтәан диазҵааит, анаҟәршәы ԥыҽны зыргылара ашьапы шәкыз закәызеи ҳәа.
Давид Соломон-иԥа иаразнак днеилашәа дцан, ибз ихәлашәазшәа, ацәажәара дааҟәыҵит.
Мухран ари уаҩ быргк иоуп, ииҳәаз имаҳазар ҟалап игәахәын, ибжьы ааҭиган деиҭаиазҵааит.
– Ҳазҿу умбои, Сталин инышәынҭра ҳаргылоит, – иҳәеит иԥсахы еибакуа, ихәда адақәа ҭыҵны ицарашәа.
Мухран дныҵакка дцеит, абри еиԥш иҿы иҭагӡаны аҳәара злеигәаӷьызеи игәахәын.
– Иузеилымкааӡеи иуасҳәаз? – Мухран акгьы анахимҳәаа, давид Соломон-иԥа игәамԥхакәа, ашырҳәа дҩеихан даақәтәеит.
Зхы еиқәшәам аӡәы иакәзар ҟалап, сидызцалаз… мықәшәатәык сыҵагаланы џьара акы саиркуеит иҳәан, иԥсы иӡеит, имаҳаӡазшәа ҟаиҵеит.
– Уцәама, уара, исҳәо умаҳаӡои? – иацәажәара даҟәыҵуамызт, ибжьы аӡәы иаҳар ҳәагьы дшәомызт. Мухран ииҳәо иҿамшәо дихәаԥшуан, азныказы иааиҿеирхьырц инақәикит, аха иаб иқәлаз иҿаԥара ихы изақәнамыргеит.
– Уара иузымдырӡои, анкьа зны Сталин дахганы абра Сибра дшыҟаз… Дзымхынҳәӡакәа наӡаӡа даанхазҭгьы кьаҭарамхози, иахьа ажәлар ирзыҟалаз агәаҟра ду ҟалаӡомызт, – Давид Соломон-иԥа абас аума иҿыҵҳәацәо даналага, Мухран илымҳа иаимырҳарц дҩагылан, иқәнакызшәа ҟаҵаны диԥырҵны аӡкаҭәарҭахь дцеит. Шьҭа дыцәахьеит игәахәаанӡа, дҭымҵӡакәа дҭагылан. Аӡ еиԥш ишьҭыбжь мыргаӡакәа дхынҳәны данааи, Давид Соломон-иԥа илацәақәа еиқәԥсаны диан. Анцәа иџьшьоуп, дыцәахьазаап иҳәан, дааирԥшыр ҳәа дшәо, иҽмырқәацаӡакәа ицәарҭаӷәы днықәтәеит, ихы нықәиҵаанӡа Давид Соломон-иԥа илацәақәа аахитын, еиҭах ацәажәара дналагеит. –  Усҟан Сталин абра Куреика дыҟан. Иахьа иубаз аӷәтәы ҩнеихаса, иахьагьы уа дыҟоушәа, асолдаҭцәа уахгьы-ҽынгьы изыкәшаны ирыхьчо аҿы дынхон. Ҳара ҳаиԥш ддыргәаҟуаз џьушьома? Дыртәаны дрыман… ачашкәакәа иҿарҵон. Аха имҵақьақьаҩцәа, уажәы ус акәӡамызшәа, аџьамыӷәа цәгьа ихигазшәа… аҳәынҭқари анаҟәршәи ибӷа рызмырҟәызшәа, дџырлыхызшәа, дызлаҟаӡамыз далаҟазшәа, дынцәоушәа ихьӡ аҳаракра иаҿуп. Иаргьы ус акәҵәҟьоуп ҳәа дрықәшаҳаҭхоит… Изыӡбыда, зхы иҭашәада уи аӷәтәы ҩнеихаса, анкьа дахьынхоз, адунеи зегьы иадыруа музеины аҟаҵара, ихаҭа уа дыкҿоушәа апантеон дуӡӡа ҟаҵаны ахаргылара. Аиаша абаҟоу?.. Суазҵаауеит, иабаҟоу? – ацәа иааимнахаанӡа ҿааихак имаӡамызт.
Даныцәа, Мухрангьы дааҭынчхеит… Акыраамҭа дизхәыцуа диан. Деиқәшәамзар ҟалап ҳәа аԥхьа иоуз агәаанагара, аҵыхәтәантәи ицәажәара иаҵанарӡит. «Мап, деиқәшәам ҳәа изиҳәомызт, амцхәгьы дҟәышуп»… Аха аҽа гәаанагаракгьы иоуит: «Уахада ҳаибамбаӡацт, сызусҭҵәҟьоу ҽеины издырӡом, нас абас иаартны Сталин дуӡӡа изы иҿы ҭыӡәӡәааны дызцәажәозеи, џьара деиҭасҳәар ҳәагьы дзацәымшәазеи, дыцәгьаҳәаҩызар?»
Ианша, иангыла, ихы инаркны ишьапаҟынӡа деиҭаихәаԥшит деиҭаҵаауазшәа, аха цәгьара иҵаны ҳәа акгьы идибаломызт. Зегьы акоуп аԥхьатәи амшқәа раан инагӡаҵәҟьаны игәра изгомызт, игәы иҭаз аартны изҳәомызт.
Ашьҭахь ианеишьцыла, узицәшәаша ҳәа акгьы дшалаҟамыз, ацәыхцәыфарақәа зхы иаҭәазшьо дышреиуамыз аниба, абас зуҳәозеи (Сталини, Бериеи, Ежови ртәы анимҳәоз мышкы цомызт), ирзуҳәақәо рлымҳа аҟынӡа инаӡар уацәымшәаӡои ҳәа аниеиҳәа. Сгәы иҭоу мҳәаӡакәа сыԥсыр ҳәа сшәоит… Ахаҳә еиԥш сгәы иҭажьу сыцыԥсырц сҭахым. Усҟан избода, изаҳауада, иаргьы саргьы анышә ҳаицафоит. Аиашаҳәара шыҟамло здыруеит, аха сара исҳәоит, хы ԥсыргьы ажәа ԥсуам ҳәа рҳәо умаҳахьеи?.. Иахьазы ҳуаз заҳауа уаҩ дыҟам, аха аҭӡамцқәа ираҳааит, абна иаҳааит, адгьыл иаҳааит, урҭ зегьы алымҳақәа рымоуп… Зны ҳаиҭарҳәар иудыруазеи, ирҳәоит ауаҩы игәаҟра абжьы ыӡӡом, ҵәҩанҵәыҟа аҳауа иаманы ицоит, ажәҩан иаҵоу ацәқәырԥақәа иркуеит, наӡаӡагьы иазаанхоит ҳәа. Иудыруазеи, Сталини Бериеи, ахшыҩ змоу, хыла ихәыцуа ауаа зегьы рызҭамырхакәа аӡәык-ҩыџьак аанхар… урҭ знымзар-зны иаԥырҵар ажәҩан аҵа икыдхаланы иҟоу ауаа рыбжьқәа зырхынҳәуа атехника. Усҟан Куреикатәи ажәҩан аҵаҟа заҟа гәнаҳа бжьы раҳараны иҟоузеи ҳара ҳашьҭахь игылараны иҟоу абиԥара.
Шықәсык акәын аргылара ианаҿыз, аха жәа-шықәса рхыргазшәа аҟара игәаҟит, анаҟәршәы иқәнацеит. Апантеон маҷ-саҷк акәӡамызт, аримлианцәа рымра-нцәа Зевс дахьышьҭаз ихагылаз еиҵамызт, ҩынҩажәижәаба метра аура аман, ҩынҩажәа метра иҭбаан, агылара – ҩажәа  метра. Аԥсадгьыл уи ада «ихәарҭамызт» Мухрани Давид Соломон-иԥеи аус рыцзуқәоз (араҟа иумбоз дарбаныз, анхаҩы инаиркны анаркомцәа рҟынӡа) рыбжеиҳараҩык аџьамыӷәа цәгьеи ахьҭа бааԥси рызхымгакәа ирывԥсаахьан. Ауаҩы адунеи даақәлазар аахыс дарбанзаалак изы иаԥыз, – даныԥслак анышә жны  иаҭара, аҩажәатәи ашәышықәсазы агәнаҳаҟаҵаҩцәа иаԥырхит… Зыԥсы назхыҵуаз абаандаҩцәа гәаҟқәа, рцәа-ржьыҵәҟьагьы цқьа ихьшәашәаанӡа иганы Енисеи аӡиас ду иаларыжьуан. Иниагәгәа ицоз рхаҭыԥан, аҿыццәа ааргон, апантеон аргылаҩцәа рхыԥхьаӡара ҩышәҩык иреиҵамзар акәын. Иалгарц рацәак шрыгмыз, аҿыцқәа дрылаҵаны дааргеит ҷкәына қәыԥшӡак. Уи иаҟара зықәра маҷыз абаандаҩы Куреикатәи алагер аҿы даанамгаӡацызт. Жәибжь шықәса дырҭагылан, дкат-като, иан лгәыԥҳәыхш иқьышә иқәымбаӡацызт. Ихахәы еиқәаҵәаӡа,  иблагәқәа ҭбааӡа, дкахәхәа, аԥшӡареи ахаареи дыкны дыргон. Ихьыжә-кәыжә абаандаҩцәа рымаҭәа алымт агәыҵыкәкәа ианишәырҵаҵәҟьагьы, ахьҩежь еиԥш дагәылҷҷаауан.
Дхәыҷын, дзықәшәаз цқьа инагӡаҵәҟьангьы изыдрӡомызт. Иааԥса-икараха игәаҟны абарак аҿы иааны, агәырҩа иахәаҽуа ианынатәалак, иара хьаа имаӡамызшәа дҷыр-ҷыруа данрылалалак, рхы-ргәы рхаиршҭуан. Дхәыҷын, ахәмарра иҭахын, зегьы дрымцкласуан, шеишықәсала аччара зхашҭызгьы ирччон, ашәа иҳәон, хәыҷ дызлам ҩнаҭа зыччом ҳәа шырҳәо еиԥш, уи аҷкәын қәыԥш, данаанага нахыс абарак аҿы аҽа ҭагылазаашьак ҟалеит, лахьеиҵыҵрак, лахҿыхрак ҩналеит. Зука ҳәа ихәыҷтәы хьӡы ауп иреиҳәаз. Узҭаркызеи  ҳәа ианиазҵаалак, сзыхдырҟьаз сыздырӡом, атроцкист уиҷкәыноуп ҳәа сарҳәеит сус анырӡбуаз ҳәа аҭак ҟаиҵон. Зны-зынла абарак игәы ҩнаԥҵәаны, дрыцҳашьаны узиҿамԥшуа илахь еиқәышьшьы даатәалон. Аҽазных, иан дыгәхьааганы, еимаҭәаны аҵәуара далагон… Усҟан абарак иҩназ зегьы ддыргәыбзыӷуан. Дхәыҷымзи, ирласны инеихыԥсаа ицон, илаӷырӡқәа иҿабаанӡа ахәмарра дханагалон. Ибаҩ ицәыласын, аӡә игәы иахәаша абаизыҟасҵари ҳәа дыҟан, ашарԥазы дыҵҟьаны дцаны аӡы ааигон, дрылагьежьны рҿи рнапи дирӡәӡәон… Аӡәы сԥаҵа ссоит ҳәа данынатәалак, саб саркьада исаӡомызт, уара саркьада ишԥоусои ҳәа уамашәа ибон. Саб итәы сара сакәын иамызхуаз, иааг сара… ҳәа иаҳәызба ааимхны иԥаҵа изисон. Абарҭқәа зегьы иара деигәырӷьаны акәын ишыҟаиҵоз. Дышԥахыццакуаз саргьы сԥаҵа ссо санбаҟалои ҳәа, аинышәшәылара иаҿыз уажәы-уажәы икны дахон, еиҵихуан… Аха дахьымӡеит, иԥаҵа аинылараҟынӡа дымнаӡеит. Апантеон шәиԥхьыӡ згымхаша, аҭӡамцқәа ҩаганы ахыб ақәҵара ишаҿыз арыцҳара ҟалеит, хыхьынтәи хаҳә дуӡӡак алыҩрны ишнеиуаз Зука ашәа ҳәо дшаҵагылаз иқәҳаит, аҵыс еиԥш даҵанарҟьацит. Шәсыцхраа… сан… сан… ҳәа дҷыжь-ҷыжьуа ибжьы шаҵыҩуаз, изаҟаразаалак акгьы изимыцхрааӡакәа (рымч ақәымхеит иқәжьыз ахаҳә аарҳәра), днаҵаԥс дцеит…
Ԥсрамзар ирбахьаз, иашьцылахьан, рыгәқәа ахаҳә еиԥш ишәхьан, рылақәа алаӷырӡ рымҵәахьан, аха Зука хәыҷы иҭахара аҽаӡәы итәы ирзеиԥшымхеит, дара ирыхшаз рыҷкәын гәакьа дҭахазшәа ргәы далсит, иара егьимыхьӡакәа даанханы, дара рызегьы уи ахаҳә инаҵанҵәа ицар моу рымамкәа иааҟалеит.
Амшмыжда аҽны зшьапы ркыз апантеон, Зука данҭаха адырҩаҽны ахыб ақәҵаны, лабжышла икәабаны илбааит.
Зука иԥсра Давид Соломон-иԥа гәалсра мацарала ихҟьаны имцеит, даара игәнигеит, узиҿамԥшуа илахь еиқәнаҵеит, игәы ҭнашьааит, ауха ашаанӡа дшықәыԥсычҳауаз, дшуазыруаз цәгьала ихигеит, игәаланаршәеит иара ихаҭа дзықәшәахьаз арыцҳара. Зука иқәлаз иҷкәын заҵә машәырла дҭахахьан, Кура иҽшикәабоз дашьхьан. Игәы ахәра аҽарҿыцит, дахымԥсааит, уаҳа егьигымхеит, Мухрангьы лацәеихьшь имаӡамкәа дааԥшуан, ибон Давид Соломон-иԥа дышгәаҟуаз, аха игәшәамшәа злеикыша ажәа изыԥшаауамызт.
Ашара ианалага игәырҩа ииааины зынӡа дахәаҽуашәа, игәы ааннакылошәа аниба, иҽацәигарц ашырҳәа дҩеихан даақәтәеит, акыраамҭа ихы кны ҿыцха дыԥшуан. Мухрангьы дҩагылан, днеины днаидтәалеит.
– Мухран, ҳ-Сурамтәи абаазы ажәлар иаԥырҵаз алегенда угәалашәома? – ашәиқәа иҿатәаны, ихы ҩышьҭихын днеиҿаԥшит, илаӷырӡқәа иимырбарц ибла агәы ихырӡло.
– Ишԥасгәаламшәои.
– Цқьа уазхәыци, ари иҭабгаша апантеонгьы ус акәӡами ишыргылоу? Сурамтәи абаа аҭӡамц иаларсыз Зураб ихьӡын… Араатәи – Зука, – игәы  ԥыжәжәон, иҿы изарҳәомызт, – Вардиа (Вардо)… Бериа… урҭгьы аӡә рами… ацәгьаршыҩцәа адунеи иахьынӡақәу гәнаҳа агхом аԥсҭазаара. Аԥашьа, Қырҭтәыла дақәланы иқәихырц иҽазыҟаҵара дшаҿыз Авизир ианиаҳа, ижәлар ахыхьчарҭа абаақәа рыргылара иалаиргеит. Сурам зшьапы ркыз абаа ду ҟаҵашьа амоуит, аҭӡамцқәа ахыб аҟынӡа иҩаргацыԥхьаӡа ибганы еилаҳауан, ари знык, ари ҩынтә, хынтә… иамоуӡеит. Убри аамҭаз Вардо агьангьаш, сара сыԥшҩуп, иҟаҵатәу уасҳәоит ҳәа Авизир дааидтәалеит. Иҟаҵатәузеи ҳәа данлазҵаа, абаа ургыларц уахьаҿу, адгьыл аҩсҭаа дыҵоуп, аҭӡамцқәа харгалацыԥхьаӡа ирбганы еилаижьуеит, даанызкыло акы заҵәык – Зураб ҳәа дыҟоуп ҷкәына ԥшӡак, иаб Дурмишьхан ихьӡуп, дыԥшааны дааганы иԥсы шҭоу аҭӡамцқәа руак далашәсароуп ҳәа иалҳәеит. Убас егьыҟарҵеит, Дурмишьхан иԥа Зураб даласаны абаа ҿыц аргылара иалагеит. Иан иеиҭамҳәа дӷьаҵәы-ӷьаҵәуа абаа дакәшон. «Сан, бысцәымшәан, сшьамхаҟынӡа ауп сахьаларсахьоу» ҳәа ибжьы лирҳауан.
– Иабанӡа, сыҷкәын?.. – ибжьы агара ианаҟәыҵлак, аҭӡамц адхара далагон.
– Маҟҿаҳәаранӡа… – ибжьы ааҩуан.
– Иабанӡа, сыҷкәын? – длаӷырӡышо изҿылҭуан.
– Сыхәдацәаҟынӡа…
Иабаанӡа, иабаанӡа ҳәа дышгәаҟуаз, схақәцәаҟынӡа ҳәа аҵыхәтәантәи ибжьы лаҳаит, уи нахыс агара иаҟәыҵит. Ан, лхала лҽылзымшьуа, лхы аҭӡамц ианылҟьон. Авизир иҭахуп… Аԥсадгьыл иаҭахуп ҳәа џьоукы рԥаҵақәа рҿарбаба даҳҟажоит ҳәа иаҿын. Уи аамҭаз Вардо аџьныш лгәы дҭаччо дтәан… Лшьа луит Дурмишьхан, ԥҳәысс диццарц лҭахны иара дахьимгаз азы… Ари апантеон аргыларагьы ус ауп ишыҟалаз. Сталин – Авизир, анкьа дахганы даныҟаз дахьынхоз аӷәтәы ҩнеихаса… данынцәаха ауп ианигәалашәаз. Адунеи иадыруа, иахаанхо иазаанижьырц иаргьы иҭаххеит, «Аԥсадгьылгьы» иаҭаххеит. Ахаан ԥсасира зықәӡамыз анаҟәршәы изықәгылаз аҩысҭаа даҵаланы, ирӡыҭны, аҭӡамцқәа ирбгарц даҿызшәа, ацәалашәара иоуит. Иҟаҵатәузеи жәлар рлахьынҵа ахьыҩнасчаԥоз аҩны аиқәырхаразы ҳәа Авизир иҵартәаны имаз ацәгьахәыц Бериа димазҵаакәа иурымызт… – Иеиҳәарыз уи уара утәала? – Давид Соломон-иԥа  изҵаара аҭак дазымԥшӡакәа, – Димҵақьақьаны абас иеиҳәон хымԥада: «Ацәалашәара иуоуз иашоуп, аҩны зықәгылоу анаҟәршәы амца аҵаршуа аҩысҭаа даҵоуп… Иҭархәаша игарц даҿуп. Аиқәырхаразы иҟаҵатәу сара издыруеит… Сибра дуӡӡа иҭажьу ажәлар раӷацәа, уаҳа ирылаҳхуазеи, рыԥсы шҭоу аҭӡамцқәа ирыласаны абаа ду акәыршахароуп, аҩысҭаа даҵало акәым, ихахәыҵәҟьагьы изаҵамҵо иҟалароуп… Ус ажәлар ирҭахуп… Ус Аԥсадгьыл иаҭахуп… Уара жәлары зегьы раб, ҳанцәахәы, ааӡаб цәгьа ахьыҩноубахьоу, аҩнеихаса адунеи иқәынхо ауааԥсыра рзы иԥшьоу ҩын дуӡӡаны ирзыҟалароуп… иҭоурыхтә музеихароуп…» – игәы ахьыԥжәоз ихаҿы имааиуаз ҳәа иарбаныз… Мухран ҿымҭӡакәа дизыӡырҩуан. – Уара иумаҳахьеи, Сурамтәи абаа аҭӡамцқәа руак аҿы есқьаангьы ицәаакуп, иҟазҵазгьы Зураб рыцҳа илабжышқәа ахьалыжжуа ауп ҳәа рҳәоны? – Давид Соломон-иԥа абыржәымзар-абыржәы игәы аангылоит уҳәарын. – Ари… ари Куреикатәи шәиԥхьыӡ згымхаша аҭӡамцқәа зегьы цәаакуп, ҳҩызцәа ахәашақәа иадԥсылаз рылаӷырӡқәа алыжжны илеиуеит… Урҭ знымзар-зны иааизыкәкәаны анаҟәршәы еиҟәыржәоит… Абаа иазкуам агәнаҳара иҩнажьу, анцәа ҳазшаз, суҳәоит ихәаш-хәаша ицарц!..
Давид Соломон-иԥа ишәира акыр иаԥырхагахо иҟазма, амырмалташь шкәакәа иалхыз апантеон Енисеи ҭаҳа-ҭалашьца ҭнарлашаауан, ажәлар рынцәахә дзыҩнаԥхьоз аҩнеихаса аҩнуҵҟа иҭагылан, аси, ақәеи, аԥшеи асыр ҟалозма, иара акәым, абааҵәҟьагьы иахӡыӡаауан, иакәыршаз амырмалташь аҵаа аԥырхагахар ҳәа иацәшәаны идырԥхон… Изакәытә рыцҳароузеи адунеи аҿаԥхьа иҟалақәахьоу! Ахаҳә дырԥхон… авараҿы абаракқәа ауаа ахьҭа иҩнаԥсуан…
Абаа ду аныҟарҵа ашьҭахь, аԥшәма ибаҟа аԥхьа идыргылт… Ажәҩан даҵакьысуа, аныха чаԥа еиԥш дӷьаз-ӷьазуа, инапы еиҵыхны, агазеҭ аанкыланы, ихылҵуаз амра ашәахәақәа ажәлар рахь иԥсаҟьаны ишьҭуа, Сибра дуӡӡа илаԥш «хаа» ахаҵаны далаԥшуа дгылан, аҳәынҭқари анаҟәршәи зыбӷа рызмырҟәыз аџыр лых, ажәларқәа зегь раб, рлахьынҵачаԥаҩ. Абри акәын иуанаҳәоз абаҟа.
Ихаҭа даадәылҵны, иҩны аԥхьа дгылазшәа ԥхьаӡаны акәын уахгьы-ҽынгьы ҵыхәаԥҵәарак рымаӡамкәа аҭааҩцәа ааины иҿаԥхьа рылахь, рыџьымшь шырӡатәуаз. Енисеи иҭысуаз аӷбақәа зегьы Куреика иавысны ацара азин рымамызт, ианаавалалак, иџыџӡа иаангылон, хәыҷи дуи ӡхыҵны, ицаны иамҵаматанеины, агәнаҳа иаҵоу ауахәамаҿы дцаны анцәа диашьапкны, ихы ҿыхны дласӡа дшыхынҳәуаз еиԥш игьежьуан.
…– Агазеҭ акәӡамызт ирктәыз… – Давид Соломон-иԥа, абаҟа днаҵаԥшыцыԥхьаӡа игәы даго, ихаԥыц аҿҿа аҵгара иалагон.
– Уара утәала ирктәыз? – реицәажәара аҽаӡәы имаҳауа, рхала ианааизынха, Мухран диазҵааит.
– Бериа ацәгьаршҩы иоуп ҳвизир зынӡа деилазгаз, - Давид Соломон-иԥа уахгьы-ҽынгьы Бериа аԥсцәаҳа еиԥш ибла дыхгылан, игәаӷ дыкны дагон. –  Еҳ, усҟан абыржәы еиԥш сыҟазҭгьы, скыдҵаны сшыршьуа здыруазҭгьы, сақәшаҳаҭхомызт, саҿагылон… Аха усҟан аԥсҭазаара сҭахын, уажәшьҭа исҭахӡам, ари еиԥш аҟазаара зхәарҭоузеи… Иугәалашәома, 1935 шықәсазы Бериа Қарҭ ақалақь актив еизганы «Аахыҵ-Кавказтәи абольшевикцәа рҭоурых иазкыу зҵаарақәак» ҳәа ажәахә мыжда аныҟаиҵаз?
Мухарн уи «ажәахә» атәы аниаҳа, иҿы изеихымхуа, днеихаԥсы дцеит, агәалашәараҿы дыҟазма, иԥсҭазаара зегьы аарҳәны хланҵы изгаз иара ахаҭа акәымзи. Иҿыцӡа ибла иаахгылт, Сталин дуӡӡа ихьӡ рҳәацыԥхьаӡа заҟантә унапы еинумҟьаз аҟара лаба ухы ианҟьарц иҟоуп ҳәа аусҭҵааҩцәа ихагыланы, иааисуа иԥсы анихырхуаз.
– Уи ажәахә мыжда ауп сара сызқәдырӡыз, сзықәдырхәашаз, – Мухран акгьы анахимҳәаа, Давид Соломон-иԥа, игәахы еибафо, иажәа анагӡара далагеит. – Иахьагьы сыбла ихгылоуп, Ерик Бедиа (Қырҭтәылатәи акомпартиа Ацентр Комитет апропогандеи, агитациеи, акультуреи рыҟәша аиҳабы) дҳаԥхьан икабинет аҿы ҳанеизигаз гәыԥҩык анаука аусзуҩцәа – аҭоурыхҭҵааҩцәа. Хә-минуҭкгьы ҳаанимкылт, иаарласны актив реизара ҟалараны иҟоуп, Бериа ажәахә изааҩроуп, изызкугьы Аахыҵ-Кавказтәи абольшевикцәа рҭоурых ауп, шәусқәа зегьы шәаарҟәаҵны, мчыбжьык иалагӡаны аматериал еизыжәгароуп, архьивқәа аашәырҳәыр ауп ҳәа адҵа ҳаҭаны ҳауижьит. Аматериал еизаагеит, нас инеилаҵаны ажәахә алаҳхит, аҿҳәара иҳамаз иахьаҳагӡеит. Адырҩаҽнгьы Ерик ҳаизигеит, ажәахә Бериа данаԥхьа игәамԥхеит, «игәылырҭәаам» ҳәа ирхынҳәит, иҵегьгьы аус адыжәулароуп ҳәа ҳаиҳәеит. Ҩаԥхьа архьивқәа еилырттауа ҳрылалахт, «игәылырҭәаам» ҳәа ииҳәаз иаҵанакуаз ҳаздыруамызт. Акык-ҩбак (урҭқәа маҷқәан) аԥхьа ҳалаԥш иҵамшәақәаз агәылаҵаны ажәахә ҳарҿыцит. Бериа игәы намӡакәа еиҭаирхынҳәит, «игәылырҭәаам» ҳәа аԥхьа иҳаиҭаз авба еиҭах иҳаиҭеит. Абас ҳнеиҭа-неиҭасуа жәаа вариант ҟаҳҵеит, аҭоурых ҳзаамырҳәит, уаҳа егьҳагымхеит, аха Бериа ииҳәац иҳәон, «игәылырҭәаам» ҳәа. Иҳалшоз ҟаҳҵеит, уаҳа акгьы ҳзацҵом ҳәа Ерик иаҳҳәеит, ҳгәы анкыдгылаӡа. Абри ашьҭахь Бериа ихаҭа дҳаԥхьан, ҳазегьы ҳаизигеит. Зынӡа ҳаимырцәажәеит, шәарҭ анбанфаҩцәа, ақьаад ҳәынаԥқәа, афальсификаторцәа, Сталин дуӡӡа агәҭаны дмыргылаӡакәа, аҵыхәахьы дааныжьны излажәгәаӷьызеи ҳәа дҳалагьежьит, амца иҿырддуа. Убасҟан ауп ианеилаҳкаа «игәылыҭәааӡам» ҳәа дгәааны, иршәны изҳақәижьыз змааназ.
– Аҭоурых амаҭәажә еиԥш иузынарҳәы-аарҳәуам, ишыҟаҵәҟьаз иҟаҳҵеит, – сҳәеит исзымчҳакәа.
«Сталин иакәмызҭгьы, Аахыҵ-Кавказтәи абольшевиктә организациа шыҟамлоз шәзазымхәыцзеи, шәарҭ, ахҟәаз-хҭыԥшшақәа?.. Уи иакәмызҭгьы иара шәаргьы шәпартфел дуқәа ыргьало, абас шәҟәалап ҳәа шәгәы иаанагозма?.. Абыржәыҵәҟьа шәнатәаны, рыгәҭа дагәыларгыланы игәылшәырҭәаа» ҳәа дҳаҵаҟьаны ҳдәылицеит. Исҳәаз ихы ихнахит, аха усҟан хаҭала акгьы сеимҳәеит.
Ҩба-ҩба хы ҳхагыламызт, ишԥаҟаҳҵарыз, ҳахишьаауан, аҭоурых еилаганы, хьӡи-ԥшеи змаз абольшевикцәа рыгәҭа дҩаганы дрылаҳаргылт, Бериагьы дааҭынчхеит.
Актив реизараҿы ажәахә аныҟаиҵа ашьҭахь, иара иакәызшәа изҩыз, ихьӡала хаз шәҟәны иҭыҵит. Қарҭ уи ада ԥхьатәи-ҳәатәи ыҟамызт, иддырҽхәалон, идырныҳәалон амҵақьақьаҩцәа. Аҭоурыхтә фактқәа шеилагаз здыруаз ишәаны ҿырҭуамызт.
Ашәҟәы шааҭыҵыз еиԥш, иаашьҭԥааны Москваҟа иманы дцеит, уара ҳгәыӷырҭа ду узы, иахьа исылшаз абри ауп ҳәа, дқьақьаны Авизир иаԥхьа иқәиҵеит. Даԥхьаны далгаанӡа шьҭахьҟа дыхнымҳәит, игәы иахәоу, иамыхәоу еилымкаакәа диԥырымҵит. Авизир дшәаԥырҳаԥуа даԥхьон, дзакәыз иара имдыруази, аха дызлаҟаӡамыз далаҟазшәа, ароль хадақәа руак шииҭаз аниба, игәаԥхеит, рыгәҭаны акәымкәа, зегьы даарылыҳәҳәо, Аахыҵ-Кавказтәи абольшевикцәа рханы диргыларгьы цәгьа имбо дааҟалеит. Авизир агәаԥхара иоуз Бериа агьангьаш игәы дҭатәазшәа идырын, исцәагхақәаз хасырҭәаауеит аиҭаҭыжьрааны ҳәа икәа дҭаланы, имаӷра дкылԥаны, имҵәыжәҩақәа еиҵыхны дхынҳәит Қарҭҟа.
Дшааиз еиԥш ҳаиҭеизигеит. – Рыгәҭаҟынтәи рхахьы диагатәуп… Аахыҵ-Кавказтәи абольшевикцәа зегьы рханы дыргылатәуп. Аеҵәақәа шыҟоу аадыруеит, аха амра лаша-лашо ианкыду, урҭ аабаӡом. Ҳара иахьа иаҳҭаху амроуп, - ҳәа ҳаиҳәеит, ажәҩан ахь дзыԥыруамызт, уаҳа егьигмызт, убри аҟынӡа агәалаҟара бзиа иман.
Уи иҳаиҳәоз иаанагоз, амра анкыду аеҵәақәа шаҵаӡуа еиԥш, Сталин егьырҭ абольшевикцәа зегьы иҵашәырӡ ҳәа акәын.
Зыжәлар рҭоурых аазырҳәуа ижәлар дырнаԥхаҩуп… Уи ус шакәыз аадыргәышьон, аха игәаӷьны аҭак ҳзыҟамҵеит. Ҳабз ҳахәлашәаны, ҳахқәа ҳакәаҽ ҳахьындәылҵыз, ҳалагап алаба ҩа, аӡы ҳзалхуазар аабап сҳәеит еиҭах исзымчҳакәа. Схы згаша сҳәазаап, шықәсык ааҵаанӡа, иуҳәахьоу угәалашәоит, аӡы иулоу улаҳхыроуп ҳәа сырҩара иалагеит… Ишубо иахьанӡа сырҩара иаҿуп.
Бериа усҟан ииҳәаз ҳаимырҟаҵар имуит, хылагьы хшыҩлагьы зегьы рышьҭахь игылоз Џьуӷашвили рыгәҭанынӡа дахьынӡашьҭихыз азмырхакәа, иара иакәмызҭгьы Аахыҵ-Кавказтәи абольшевиктә организациа зыҟамлозшәа, ажәларқәа мааԥшӡакәа ацәа ишалаз иаанхозшәа… Аԥыжәара зегьы иара инаиҭаны, изыбзоурақәаҵәҟьаз наиҵарӡны, рханы дҩаганы, дынцәаханы днархаҳаргылт.
Бериа ишиҭахыз аҭоурых нарҳәы-аарҳәны ианиоу зегьы ҳусумҭа ихьӡала еиҭаҭижьит. Аԥхьатәи аан ашәҟәы сахьак аӷраӡамызҭгьы, аҩбатәи аан Сталин данхәыҷыз инаркны ипатреҭқәа жәиԥшь аӷрамӡо иагәылеиҵеит. Иллиустрациа азура аҭыԥантәи аҭыжьырҭақәеи атипографиеи, Аду игәаԥхо ирзыҟамҵар ҳәа дшәан, Леипциг иҿаҵаны, идырҟаҵаны ашәҟәы иагәылеиҵеит, уи зынӡа иаҩычеит. Иссирны иҭыҵит, узнапык иакызар, игәаӷьны егьи унапы иузамыркуа иҟалеит.
Инагӡаны игәаԥхеит Авизир, иаанкыланы илаԥш анаахига. Аԥхьатәи ашәҟәы анҭыҵыз Қарҭ мацара акәызҭгьы уи ада ԥхьатәи-ҳәатәи  ахьыҟамыз, аҩбатәи аан аҳәынҭқарра зегьы иахыҵәеит. Агазеҭ «Правда» (аԥхьажәа иара акәын изызкыз), зегьы ирыланаҳәеит, ҳаб ҳахьӡырҳәага Сталин ибольшевиктә усуреи ибаҩхатәратә напхгареи ирызкны, иарӷьажәҩа Бериа ԥсра зқәым аусумҭа шаԥиҵаз.
Бериа ишәҟәы шедеврхеит, шықәсык ала шәи ҩажәибжьба бызшәа рахь еиҭаргеит, иллиустрациа Леипциг иҟаҵаны иааганы иагәыларҵар акәын, ақьаад Финлиандиантәи ада аҽак ала иркьыԥхьыр ҟаломызт.
Марксизм-Ленинизм ашьаҭақәа рышьаҭа Бериа ишәҟәы акәхеит. Шеишықәсеи аполитикатә ҵарақәа рҿы изхысуаз иара акәын, Маркси Ленини русумҭақәа згәалашәодаз. Иреиҳау аҵараиурҭақәа рҿы ирҵага шәҟәны иҟалеит, жәаҩыла, ҩажәаҩыла анаукатә степенқәа рыхьчеит, икандидатцәахеит, идокторцәахеит.
Бериа, цәгьа зықәшәаз, Авизир абас хшыла дкәабаны, дымпахьшьхәбабаха диқәҵәиашаны дырбаны, дрыцқьаны дышьҭихит, Ленин диваиргылт. Ажәахә аҿы иалоуп абарҭ реиԥш аҳәоуқәа: «Ареволиуциа аӡәы ихала изыҟаҵомызт», «Ашьаурдын мҵәыжәҩазаҵәык ала ҵәҩанҵәыҟа ишзышьҭымԥраауа еиԥш, ареволиуциагьы зыҟаломызт ҩ-мҵәыжәҩак амамызҭгьы», «Урыстәыла Ленин дыҟазҭгьы, Кавказ зегьы мҵәыжәҩас иамаз Сталин иакәын». Урҭ Бериа инапала иациҵақәаз роуп.
Авизир имҵәыжәҩа даҵагыланы дышьҭызхыз ус баша даанимыжьит, уара уи улшазар, саргьы исылшо абри ауп ҳәа имҳәа мырзаӡакәа (акьыԥхь аҿы иҟаӡамызт) Ленинтә премиа ҳамҭас ианеишьеит.
Аха уажәы иҟалаз умбои, Кавказтәи имҵәыжәҩа кьаҿханы Ленин иҩаӡара аҟынӡа дазышьҭымхуашәа аниба, Сибра иҵдыркәыкәхьаз ԥшааны иахаԥишьит. Уазхәыци, Мухран, исҳәо иашаӡами, Ленингьы хышықәса дахганы Сибра дыҟан… Ҳвизир Сталингьы хышықәса дахган, уигьы Сибра ихигеит.
Ленин Шушинск дыҟан… Уигьы иара еиԥш ҩнеихаса хәыҷык аҿы дынхон, аха иахьа ҭоурыхтә музеихеит… аӡәгьы изымдырӡоз ақыҭа Шушинск адунеи зегьы иадыруа иҟалеит. Уи иаамышьҭахь иахьатәи ҳ-Ленин уара уоуп… Куреикагьы адунеи ахьынӡанаӡааӡо иадыруа иҟалар ауп ҳәа еиҭах ихы-игәы дҭалазар акәхап анцәа дзықәшәиз Бериа. Аха урҭ еидкылашьас ирымоузеи, Ленин хышықәса ихы  дымҩахаӡакәа аус иуан. Ҩажәижәаба усумҭа аԥиҵеит. Иԥсҭазаара хьамҭан, мызкы аа-мааҭк ракәын иоуаз… Урҭгьы ихы-иԥсы иагыжьны ашәҟәқәа, агазеҭқәа алааихәон. Абра дахьынӡаҟаз иҩны далгеит адунеи зегьы еицырдыруа иҟалаз аԥҵамҭа «Урыстәыла акапитализм аҿиара», Маркс «Капитал» инаԥыҳәҳәо, илагаламҭа дуӡӡаны адунеи иазынижьыз. Сталин хышықәса дуӡӡа Куреика дыҟан, иаԥиҵазеи? Свердлови, Каменеви, Булатови, Спандариани уахгьы-ҽынгьы имыцәаӡакәа аус руан, руаажәлар зҭагылаз аамҭа хьамҭа иаламырӡкәа, ԥхьаҟатәи рԥеиԥш лаша амҩақәа рыԥшаауан, аха иара урҭ ирылеиҵаша ахшыҩи азыҟаҵареи имамызт… Есымша иҵәгәыр аанкыланы, Енисеи аԥшаҳәахьы ԥсыӡкра дцон… Хәылбыҽхала, музыкак абжьы ахьааиаҳауаз, кәашара дцон… Абас ихигеит хы-шықәса… Уажәы агазеҭ иркны ибаҟа шдыргылаз убоит… Агазеҭ акәӡамызт, аҵәгәыр акәын ирктәыз… Ҳазшаз суҳәоит, ибаҟа ықәҳәаны, иганы аԥсыӡ ахьикуаз ихаххала ишҭажьу сурбарц! – Давид Соломон-иԥа иԥсы ааихыҵаанӡа абас анцәа диҳәон, аха дахьымӡеит, амлеи, ахьҭеи, аџьамыӷәа цәгьеи иԥсҭазаара далырхит… Лажәк еиԥш дыԥхьаӡаны, ишьацәа данкны дықәшьуа, днаганы Енисеи даларыжьит.


* * *
Ирҳәоит, аамҭа еикәшоит, зны аӡынра наскьоит, аҽазны ааԥынра ааскьоит ҳәа, аха Хариузовка аџьаҳаным дгьыл аҿы ҽнак иадамхаргьы аамҭа еиҭасра  аҽаԥсахуамызт, инаскьомызт, иааскьомызт, адгьыл еиқәшәы ишьҭан, аԥсабара еиџьны игылан ииун мза инықәлаанӡа, убасҟан ааԥынра аарлаҳәа, аӡынра аԥсы ацәганы, иҭыгга иаацәырҵуан. Ааишьа еиԥшын ацашьагьы, шеишықәсахьы ҩымзи бжаки заҵәык ракәын амра анабоз.
Уи ашықәс азы абаандаҩцәа зынӡа ишымгәыӷӡоз ауп… февраль мза анҵәамҭазы ааԥынра кылҟьа ишырзааз. Насгьы ԥасеиԥш аԥсы алӡааны, акәӡамкәа, иҷкәынханы, ишааԥынраҵәҟьаз дырдыруа, ишаацәырҵыз еиԥш аси аҵааи  цҟьа-шәҟьа иагеит, еиқәыцәашь ишьҭаз адгьыл аԥхарра аҵанаҵеит, аԥсы ҭанаҵеит, еиқәшәы игылаз ашәаԥыџьаԥ арҿыхеит, аҽеиҵнахит… иҵысит. Акыр шықәса раахыс иҭаӡуа, иҭанҵәо иҭаз абаандаҩцәа уи ашықәсан еиԥш ааԥынра заа иаауа рымбаӡацызт. Абас ишԥаҟалеи, аӡынра ҳшалагылаз ааԥынра шԥааи, измаанхарызеи ҳәа иџьаршьон. Аӡәы, ари бзиарак иамаанамзар ҟалап ҳәа, агәкажьга иҳәон, аҽаӡәы, шәанымыӡбан, имԥсыша аџьма амаҵә азылаҟәуеит ҳәа, ҳаиқәнархарц акәзаргьы шәыздырам ҳәа ргәы ирыӷәӷәон.
Адунеи иқәынхо ауааԥсыра зегьы ааԥынра агәыӷреи агәалаҟареи рзаанагоит. Аха арҭ алахьыцәгьақәа гәаҟроуп ирзаанагаз, зцәеи зыбаҩи еикәыршаны аарлаҳәа зыԥсы ҭакьакьаз, аҵаа рылашәны ишыҟаз, амра иаакылҟьаз анрықәыԥха, азныказы иаацәхәаҭашәа иааҟалеит, аха еижьагазаарын, рыблахаҵ гьежьуа, ршьапы изықәымгыло, ихышәҭны икаҳауа, рымч хәыҷы ирылаз  аарылхны иагазшәа, рыбжеиҳараҩык рхы иамыхәо иҟалеит, ацинга чмазара рыхьит. Ахәышәтәырҭа ашьапыргыларҭа умоуа ачымазцәа рыла иҭәит. Иазымкыз акаридорқәа рҿы ишьҭан. Наҳар дахьынхоз абарак аҿы зегь раԥхьаӡа ичмазаҩхаз афилософ Мақсим Пиотр-иԥа иоуп. Ргәы далан, аха излаихәагәышьоз, аусураҟынтәи ианааилак идтәаланы дшырҷаԥшьоз идыршон. Еиҳа-еиҳа деицәахо далагеит, иҿыҵа инаркны ицәеижь зегьы ашьаҟӡҟы рылжжуа, иаанханы иҟаз ихаԥыцқәа акаԥсара рҽазыркит. Наҳар есыхәылԥазы аусураҟынтәи дшааилак, ахәышәтәырҭаҿы дцон ишьҭаҵарҭа аҭыԥ азы, аха иҟамызт. Афилософ ишьҭахь аҽа хәҩык чмазаҩцәахеит, урҭгьы уи ачымазара ауп ирыхьыз.
Ари чымазара бааԥсуп, анкьа ҳажәлар ықәнаххьан, ахәшә ахьыҟоу сара издыруеит, аха изхәарҭоузеи, сшьапы сныҟәнагом ҳәа дааҟәымҵӡакәа аҳәара даҿын ҿыц иаанагаз хакасык. Даара иқәрахь днеихьан, изшьапык иҵҩаахьан, абнахь усура, ацара илшомызт, азы акрыфарҭаҿы аус идыруан ӡаагаҩыси чанахӡәӡәаҩыси. Канӡа ихьӡын, баандаҩык дыбналаны дышцоз иҩны ааигәара дымлаго дбабаӡа дычны дшышьҭаз ибан, диҵаланы иҩныҟа дганы хаха-хымш дҵәахны дахьимаз азы хәышықәса иқәҵаны дҭакын.
– Иахьыҟоу соуҳәар, сара сцаны иаазгоит, – иҳәеит Наҳар, ачымазцәа ила ишабоз аԥсхыхра ианалага.
– Ицәгьоуп уаанӡа ацара, азона уҭыҵроуп. Саиансктәи ашьхақәа ршьапаҿы, арҩашқәа рхықәқәа рҿы ииуеит есааԥынра, Черемша ахьӡуп, ҳара ҳтәала абнаџыш ҳәа ҳашьҭоуп. Уи ала акәын анкьа, хәшәы-быӷьшәа аныҟаӡамыз, Сибра инхоз ацинга анрыхьлак рхы злеиқәдырхоз… Абнаџыш уи ишахәшәыз злардырыз уасҳәап…– илахәыҷқәа ҭакәи-ҭакәиӡа, Наҳар цқьа агәра изымгошәа аниба, – ирҳәоит, анкьа ацинга зыхьуаз иамгар ауамызт ҳәа. Еиҳарак абыргцәа ракәын изчычаз. Аха рыԥсы ахәага ахьынӡаҭоу ибалатәымзи, рымаҵ утәымзи. Усгьы иеиқәхо ракәӡам, иаҳԥыраагап, иахьаҳамбо, рқьыбжьы ахьаҳмаҳауа аԥсҭа иганы иаанҳажьып ҳәа, ҭаца ԥандак, гәымбылк лабхәеи ланхәеи ацинга чмазара рыхьны, рхы иамыхәо ианалага, лхаҵа ихы дааҭалан, дақәлыршаҳаҭзаап. Акәыцҳа иҭартәаны, ирыманы иандәықәла, ҳабажәгои аҩны ҳдәылганы ҳәа рыҷкәыни рҭацеи ирызҵааит. Хәышәтәра шәаагоит, лҳәеит рҭаца бзиахә… Даргьы акәҵәҟьаз џьыршьеит, арыцҳақәа. Ауаҩԥсы иахьиҿархарсҭаӡамыз ԥсҭак аҿы (Саиансктәи ашьха ашьапаҿы) инаганы иааныжьны ихынҳәит. Аҭаца дгәырӷьаҵәа дыҟан, санхәеи сабхәеи сԥырсхит, шьҭа исыбаргәузеи, сҭынчхеит ҳәа, аха уара иушьуа анцәа дишьуам ҳәа шырҳәо еиԥш, аҭакәажәи аҭаҳмадеи мышкы-ҩымш имԥсыкәа ианаанха, амла иакын, иахьышьҭаз рааигәа-сигәа игылаз аҵиаақәа ыҵкәкәааны рыфара иалагеит. Аҭакәажә, изакәыз лзымдырӡакәа, лханы игылаз абнаџыш (черемша) ыҵыхны илфеит, ԥыҭрак ашьҭахь илзеиӷьхазшәа лбан еиҭалфеит, еиҳагьы деиӷьхеит. Нас лыҭаҳмадагьы иҿалҵеит, уигьы изеиӷьхеит. Абас иааҟәымҵӡакәа абнаџыш рфо ианалага, иахьтәоу изымгыло иҟаз, амч рыланаҵан, ршьапала ихынҳәны, рыҩныҟа иааит мчыбжьык ашьҭахь. Абри инаркны еилкаахеит ачеремша шԥсҭаҵагаз. Ацинга чмазара зыхьуаз усҟангьы иахьагьы уи ала рҽырхәышәтәуеит… Акрыбжьоу џьушьома, уи ахьиуа абраантәи ашьжьымҭан уҿыноухар, шьыбжьаанӡа унеиуеит. Ее, заҟантә сцаны, иааганы заҟаҩ еиқәсырхахьаз!..
Канӡа дахьынӡацәажәоз, афилософ угәы даарыцҳанашьаратә, узиҿамԥшуа аҟынӡа илақәа ҭырхаха Наҳар дихәаԥшуан, иахиҳәаарызеишь ҳәа.
– Уаҵәашьҭахь аԥсшьара сымоуп, сара сцаны иаазгоит уи ахәшә, амала, сызлацаша иарбан гану сырба, насгьы уи аҵиаа зеиԥшроу цқьа исаҳәа, – Наҳар иаҳаз ажәабжь акыраамҭа дазхәыцуа дтәан, аха аҵыхәтәан абас  ааиҳәеит.
Канӡа ииҳәаз ачымазцәа убасҟак агәра ргеит, ибзиахазшәа рхы рбо иааҟалеит.
Уаҵәашьҭахь анбаауеи, Наҳар дцаны ахәшә изаагарымашь ҳәа иԥшын. Наҳар уи ауха инаркны азхәыцра далагеит азона дҭыҵны дышцаша, имариамызт ихы иадиҵаз анагӡара. Авишка ҳаракы иқәгылаз асолдаҭцәа (урҭ уахгьы-ҽынгьы иԥшыхәуан) дрымбакәа азона дныҭшәаны шьаҿак ҟаҵашьа имаӡамызт, рылаԥш даныҵашәа, дыбналаны дцоит ҳәа аҟәҟәаҳәа инеигәыдҵан дыршьуан, уабацоз, узышьҭаз… ҳәагьы иазҵаауамызт. Уаангыл, ухынҳәы ҳәагьы игәиҽанырҵомызт. Ус акәын ара аԥҟара шыҟаз. Ачымазцәа реиқәырхаразы ахәшә аагара азин сыҭа ҳәа дцаны аопер диҳәарц ақәикит, аха знык мап ицәикыр, нас цашьа амаӡамызт, ишьклаԥуша иалагон, уи еиҳагьы еицәан. Дзымцакәа данаанха, афилософ мчыбжьыкгьы дызнеиуамызт, есымшааира дҵыкәкәа ацара даҿын. Уи изы ижьы ԥҟатәызар деигӡомызт, убасҟак дрыцҳаишьон.
Ашара адәы ишаақәлаз еиԥш, Канӡа ишьапы иҵышьуа абарак ашә аартны даалагылан, узцозар абанҭ рыҵаҟа ауп иахьиуа ҳәа Саиансктәи ашьха хәдаарақәа иирбеит. Шамахамзар урҭ ашьхақәа ааԥшуа ирымбаӡацызт, анаҟәа ихыжьлаз иаҵаҵәахны ирыман. Уи аҽны амш каххаа еилган, ажәҩан ԥсҭҳәа ҟьалакгьы аҵубаауамызт… Наҳар ашьхақәа ахьыҟазаалакгьы зегьы шԥеиԥшу ҳәа иџьашьаны аԥсынтәиқәа ибозшәа акәын дшырзыԥшуаз.
Уаҵәашьҭахь дцараны еиԥш, хәылбыҽхак аусураҟынтәи иқьыԥахьа, рыԥсы рқьышә иқәкны рааимҭа иақәыршәаны аԥшьҭаныҟәгаҩ ааҵәак азна асалам шәҟәқәа иманы абарак дааҩналт. (Аибашьра ашьҭахь абаандаҩцәа мызкахьы знык асалам шәҟәқәа рыҩреи риуреи  иақәиҭыртәит, «ишәарҭоу» ҳәа иԥхьаӡаз рыда. Наҳар «ишәарҭақәаз» дырхыԥхьаӡалан, дынҭаркызар аахыс аҩрагьы аиурагьы дақәиҭымызт. Ари абарак аҿы ус иҟаз ҩыџьа-хҩык ракәын аҵыхәтәантәи аамҭазы.
Аԥошьҭаныҟәгаҩ данырба, иааԥса-икараха иҟаз рааԥсара рыхҟьеит, ичмазаҩны ишьҭақәаз рхьаа рхашҭит, рылақәа ҭырхаха, рыгәқәа хыҭ-хыҭуа иахәаԥшуан, азин змақәаз азыԥшын асалам шәҟәы. Мызкахьы знык-знык урҭ гәырӷьон, ахақәиҭра роузшәа рбо иааҟалон ашәҟәқәа зауаз аԥошьҭаныҟәгаҩ дгәыдыркылон, аҭаҭын цырақәа изырҵәахуан, ҳамҭас иаҳҭоит ҳәа, уи еиҳаз амал дара усгьы ирымамызт.
Абжьааԥны ишыҟаиҵалоз еиԥш, уи ахәылбыҽхагьы Наҳар ихы кны днеины ицәарҭаӷәы днықәтәеит. Аԥошьҭаныҟәгаҩ асалам шәҟәқәа ззааз рыҭара даналагалак, баҩ-баҩы деиҿышәшәон, знызаҵәыкгьы дааидгыланы диазымҵаацызт сыхьӡала акрыҟоума ҳәа, изаҟаразаалак гәыӷра имаӡамызт.
Уахгьы-ҽынгьы игәы иҵхоз иҷкәын хәыҷы, ичмазаҩ гәаҟны иаанижьыз иакәын, аԥошьҭаныҟәгаҩ данибалак, зынӡа игәы ҿикаауа далагон. Иҭаацәа рҟынтәи цәаҳәак иадамхаргьы ирыԥсҭазаашьоу атәы зҳәо иоур, ахақәиҭра ирҭозшәа иԥхьаӡон. Абарак аҿы иара ида зегьы есымза акатаҳәа асалам шәҟәқәа ахьроуаз рхы ахырбаауан, дрыцҳашьаны, иахьибоз, амыцхә игәырӷьомызт.
– Иахьа уаргьы иузааит, – аԥошьҭаныҟәгаҩ (даара уаҩы разык иакәын) Наҳар ихьӡи ижәлеи неидкыланы ҿааиҭит, асалам шәҟәқәа рызшо дышнеиуаз. Ԥхыӡу, лабҿабоу иаҳаз изеилымкаауа, дгачамкны даанхеит. Аԥошьҭаныҟәгаҩ асалам шәҟәы узааит ҳәа ибжьы  еиҭанаиқәиргеит, дахьтәаз данзымгыла. Аҩы иашьыз ихы ҭууа, ишьамхқәа иҵамгыло дшыҟало еиԥш, дҩыҵыгәгәаны днаидгылт, инапы инаиркаанӡа агәра игомызт. Асалам шәҟәы ацәа ибла нахигеит. Иҷкәын ихьӡи ижәлеи ақәыҩны ианиба, ихы инаркны ишьапаҟынӡа амца аҽыԥҳәа инаихҟьеит. Инапқәа ҵыс-ҵысуа, игәы ҭыҵны ицо днахан иаахиртлан, анапылаҩыра атетрад бӷьыцқәа ааҭигеит, рыгәҭаны агазеҭ даҟьак абжа хҵәаны иагәылан. Иԥси-иԥси еихьымӡо абӷьыцқәа ааиҵихын, саԥхьоит ҳәа даналага, длашәхазшәа, нбан цырак изанымхуа даанхеит. Илаирхеит, иҩаирхеит, аха дзамыԥхьеит, излаҩыз алфавит изеилымкааит, сҩашьазар игәахәын, ҩаԥхьа аконверт ацәа дахәаԥшит, дамжьо даԥхьеит, урыс бызшәала иҷкәын ихьӡи ижәлеи ақәҩын.
Асалам шәҟәы ақырҭуа алфавитла иҩын, уи иара издырӡомызт, инапала иԥсы изҭымхуа дахәаԥушан, жәиԥшь шықәса уахгьы-ҽынгьы дгәаҟуа дзызхәыцуаз иҷкәыни иареи «еиқәшәеит», изеицәажәом… Закәытә рыцҳароузеи, иаирԥхьода абарак аҿы, қырҭуак дрылаӡам.
– Анцәа иџьшьоуп, уҷкәын иоума иузызҩыз, ииҳәозеи? – асалам шәҟәы ахьиоуз идеизаланы идырныҳәалон, аха аӡәы дибо, аӡә диаҳауа ҳәа дыҟамызт, дахьзамыԥхьоз игәы ԥжәон, ихатәы бызшәала изимҩызеи, иаанагозеи, Аԥсны дыҟаӡами, дахганы аҽаџьара драаӡама ҳәа. Еиҭа аконверт ацәа дахәаԥшит, иахьынтәиааишьҭыз збоит ҳәа. «Аҟәа араион ақыҭа Санапиро» ҳәа анын. Ақыҭа Санапиро ҳәа Аҟәа араион аҿы иҟаны имаҳацызт. Уик зынӡа дарҟьалеит. Иҟаиҵара изымдыруа дуалуашо дыҩнан. Уажәы-уажәы атетрад бӷьыцқәа еихыршәшәаны дрыхәаԥшуан, ацәаҳәақәа ибла изрыҟәгомызт, агазеҭ ирҽны иагәылазгьы қырҭуа алфавитла иҩын.
Абас ауп сзықәшәаз, сыҷкәын исзиҩыз асалам шәҟәы сзамыԥхьеит, қырҭуа алфавитла иҩит ҳәа дангәаҟӡа иреиҳәеит, иҟалазеи, уҽзахушьаауеи ҳәа ианиазҵаа.
– Уаҵәынӡа иаачҳа, ухаҵами… қырҭуак дыздыруеит, абжьбатәи абарак аҿы дынхоит… Сҭаркаанӡа ажәеинраалақәа зыҩуан иҳәеит… ҳара ҳнаҩсҵәҟьоуп дызлоу абригадагьы аус ахьыруа… Уаҵәы даҳарԥхьап, - иҳалшозеи, ҳазлаицхраарызеи ҳәа дрыцҳашьаны, икәшаны игылаз хаҵа еиқәак даарылҵын, абас иеиҳәеит.
Азныказы иаҳаз игәы ааиқәнаҳәалт, аха ашьҭахь деиԥхьхәыцаауа даналага, уаҵәынӡа шықәсык бжьазшәа ибо далагеит, уаанӡа дамыԥхьаӡакәа дадтәаланы ахәаԥшра изымчҳаит, ахаҵа еиқәа Џьабриел Ҟасаев иакәын, дилаҳәны дикит, ибзианы дидыруазар, уи ақырҭуа ишҟа уахаҵәҟьа ҳцароуп ҳәа. Ибзианы дыздыруеит, шәбарак ахь сиаргаанӡа хымз иареи сареи хәархьк ҳаицахон… ҳцәарҭаӷәқәа еивагылан… Аха уаха ҳзышьҭуада… Иучҳароуп… ҳаркыр еицәаҳтәуеит ҳәа ихы инапаҿы иаигарц далагеит. Аха акы дааннакыло дҟамлеит… Сыҷкәын исзиҩыз иаҳәо саҳааит, нас скыдҵангьы сыршьааит, сақәшаҳаҭуп, усыцымцозар схала сцоит, ихьӡи ижәлеи саҳәа иҳәан, дымцар шимуа иирдырит.
Наҳар уи ауха еиԥш ихшыҩ дахыҵуа дрымбаӡацызт… Афилософ лымкаала ҳаҭыр зқәиҵоз, иҿы иааҭшәарызеи ҳәа дызхәаԥшуаҵәҟьагьы дгәаҟуа дахьышьҭаз, Наҳар изқәикыз игәамԥхакәа, жәиԥшь шықәса ачҳара улшазар, уахызаҵәык ичҳа ҳәа иеиҳәеит, аха иимырҳаӡеит. Зегьы ирдыруан арежим аилагара шыҟамлоз, абаракқәа рҿы инхоз реиҭанеиааира шамуаз, аусурахь ианцоз, ианаауаз еиҿаԥшыргьы ҟалаӡомызт. Маӡала имцакәа аргама ирышьҭӡомызт, аԥшыхәыҩцәа ршәақьқәа хыршаны иқәгылан.
Наҳар уаҳа аӡәгьы дааизнымкылаӡакәа дандәықәла, Џьабриелгьы дишьҭалеит. Ааҵрала мацара маӡала абжьбатәи абарак инадгылоны еиԥш аамҭазы игәарҭеит. Шәыԥсит, шәымҵасын, рҳәан, иаарыкәшаны иркит.
Алашьцара рҽалакны ибналарц ишцоз иаҳкит рҳәан, ираԥцаны аопер иҿы инаргеит. Уи имацара аԥечка амца ҭаҵаны дшаҳәшаҳәуа дадтәалан.
Наҳар ари аопер уахада димбаӡацызт, ихы инаркны ишьапаҟынӡа лаԥшыла дааимидеит, уаҩы мҽыӷк, леишәацәгьак, гәымбылк шиакәыз ихы-иҿы ианибаауан. Асалам шәҟәы икәа иҭаршәны, иҵәахны ишимазгьы, аопер иблақәа ырцәгьаны дызлаихәаԥшуаз ала, укәа иҭаҵәахы иумоу унапала иааҭганы, абра саԥхьа иқәҵа ҳәа ада аҽа ажәак иҿыҵымшәарашәа акәын иқьышәқәа еихарԥсны ишикыз.
– Шәыбналаны шәцарц иақәшәкызма? – абас дналагеит аопер, аԥечка ааиртын, ихәажжаӡа иҭаз амца ҩ-кәасҭха кьаҿқәак, нақәԥсаны рышҟа даахьаҳәуа.
Наҳар иааџьеишьеит, иԥшра аиԥш ибжьы цәгьаӡамызт. Ихаҭа думбо ибжьы уаҳауазҭгьы, даара уаҩ гәыразык ихылҵуеит уҳәарын, итатаӡа акәын ишыҟаз.
– Мап, ҳабналарц ҳаҿӡамызт, – ици-ишәи еиҵамгыло аҭак ҟаиҵеит Наҳар.
– Ацәгьара ҟазҵо есқьаангьы мап икуеит… Уи еилкаау усуп, – аопер ибжьы иациҵомызт, аха иҿаԥшылара аҽаԥсахуамызт. – Еилыхны еимыжәда! – ҩыџьа асолдаҭцәа, ашә ааигәара игылаз, адҵа риҭеит. – Иахәҭам акы аншәыдаабала шәус цәгьоуп, – ҳәагьы нациҵеит.
Аканвоицәа иара уаҵәҟьа аопер икабинет аҿы Наҳаргьы Џьабриелгьы ран ишаалыхшаз иҟьантазӡа иааилырхит. Асалам шәҟәи агазеҭ бжеи раамҷыдарахаз акгьы рыдрымбалт.
– Ари закәызеи, укәа иҭаҵаны иҵәахны изумаз? – иҳәан, атетрад бӷьыцқәагьы агазеҭ бжагьы ааиҵыхны, иаԥхьа инықәҵаны, днахәаԥшит, аха данзамыԥхьа, аганахь инықәиҵан, ихы ҩышьҭыхны Наҳар днеиҿаԥшит.
– Сыҷкәын исалам шәҟәы ауп, – иҿы изамырҳәо, ибжьы изҭымкаауа даацәажәеит.
– Аусҭҵааҩцәа сзаажәга, – аопер Наҳар уаҳа акгьы иамҳәаӡакәа, асолдаҭцәа руаӡәы ихы наиқәикит.
Аусҭҵааҩ даанӡа аопер ҿымҭӡакәа дтәан. Наҳар иҟаиҵара изымдыруа, дышьханԥсыланы, атетрад бӷьыцқәа астол иқәԥсаз ила ааихмырсыӷьӡакәа дахәаԥушан, ибжа ааимырхызшәа, игәы ҭнашьаауан иахьицәигаз.
Аусҭҵааҩ дшааҩналаз еиԥш, аҩыџьагьы русқәа шьҭыхны иахәаԥштәуп ҳәа адҵа ҟаиҵеит аопер.
Ҩ-папкак ааганы, ирымҵаҵаны ахәаԥшра иалагеит. Наҳар итәы ԥштәы ахаӡамкәа иахыҵхьан, абӷьыцқәа аадыртуа ианалага, асаба агәылҩры ицон. Џьабриел итәы еиҳа иҿыцын. Аопери аусҭҵааҩи апапкақәа еилырхуа ишрылаз, бӷьыцк аҿы иааҭгылан, рнацәақәа ақәкны еибарбо, Ҟасаев шәуа дарбану ҳәа ирызҵааит.
– Сара соуп, – иҳәеит Џьабриел.
– Уара абналара уашьцылахьеит… Угәы ахымшәаӡеи? – иажәақәа ахҿа еиԥш икылкааны ихысуа, ихы ааирҵысит аусҭҵааҩ.
– Аибашьраан аума абна уанылаз? – аопергьы ихы ҩышьҭыхны днеиҿаԥшит.
– Аибашьра ааилгаанӡа сеибашьуан… Ашьҭахь ауп…
– Иазхоуп, уҭоурых аҭҵаара акәӡам ҳазҿу, – аусҭҵааҩ иажәа анагӡаха имҭакәа даахьижәан, – узышьцылоу узаҟәымҵит… Абга бжараҳа убжьом, – аҟыҿыҳәа дыцҳауа инациҵеит.
– Изқәышәкызеи, шәыбналарц шәаҿызма? – аопер деиҭарызҵааит.
– Мап, – аҩыџьагьы еицҿакны еицырҳәеит.
– Нас шәыҽӡаны шәабацоз, аиҭанеиааира шыҟамло, ианаахәла нахыс абарак адәылҵра шамуа шәзымдырӡози? – ибжьы ҭицомызт, иҭаҷкәым раҵәаны астол иқәкшаны, егьырҭ реиԥш дрықәмақарӡомызт, аха ҭынч ицәажәашьа еиҳагьы уацәшәаратәы иҟан.
– Сынҭаркызар аахыс сҭаацәа рҟынтәи шәҟәы бӷьыцк смоуӡацт. Сыҷкәын иҟантәи асалам шәҟәы исоуз аныхсыртла, сзамыԥхьеит… Ҟасаев акгьы ихараӡам, иидыруа қырҭуак абжьбатәи абарак аҿы дыҟоуп, сиҳәеит ақырҭуа ишҟа сигарц, – иҟалаз аиаша реиҳәеит Наҳар.
– Избан, уи ишҟа шәызцоз?
– Асалам шәҟәы даҳарԥхьарц.
– Уара аԥхьашьа узымдырӡои, ушәҟәыҩҩуп. Москва иреиҳаӡоу аҵара уалгахьеит, аиаша зумҳәозеи?
– Ақырҭуа алфавитла иҩуп.
– Исзеилкаауам. Уҷкәыни уареи шәбызшәа еибамкӡои?
– Сара саԥсуоуп, сара схаан уи алфавит ала акәӡамызт аҵара злаҳҵоз.
– Ақырҭуа, аԥсуа, асеҭин, алезгин, зегьы аӡәы шәакәӡами? Шәарҭ Кавказаа, сара сакәым, аҩысҭаагьы шәизеилыргом, аопер дгәааны, ҿыцха аԥшра далагеит.
Аусҭҵааҩ Наҳар  иус дшагәылаԥшуаз: – Уара азин узҭада асалам шәҟәқәа рыҩреи риуреи, ушақәиҭым узымдырӡеи? – иҳәан, илақәа ҭыҵны ицо, инапы астол инықәикшеит.
Афымца дбылны, инаихысны ицазшәа дааҟанаҵеит иаҳаз, ибла иаахгылт абаандаҩцәа асалам шәҟәқәа рыҩреи риуреи азин змамыз, ианрыдырбалалак иаарымхны амца иақәыжьны ишырбылуаз.
Аопер ҿымҭӡакәа, атетрад бӷьыцқәа ааникылан, аԥечка ашә ааиртит, амҿы ҭеиҵарц иҭахызу, асалам шәҟәы ҭаршәны иблырц иҭахызу узеилымкаауа, акыраамҭа дҭаԥушан. Аҵыхәтәан иҭеиҵаз амҿқәа амца рықәҵәиааша аҭабылра иаҿын.
Аусҭҵааҩ асалам шәҟәы аопер иааимихын днахәаԥшит, аха дзамыԥхьозшәа аниба, иааилеижәжәан, аԥечкахь аԥшра далагеит. Наҳар иԥсахы еибакны дгылан, иблыҵәҟьарц далагар, ихәда ҵкааны дысшьуеит, ма сара сҽысшьуеит ҳәа ӡбаны. Аусҭҵааҩ дмыццакӡакәа дҩагылан, аԥечкахь иҿанынеиха, Наҳар, азаара изаазшәа, деиҵас дыԥаны данидгылан, иааимпыҵижәааит.
– Уара аиӷрабаа, ишԥоугәаӷьи, мчыла усымпыҵасны ишԥоугеи, унапала инаганы иҭаршәны иблы, акәымзар уеилыхны аԥечка уақәсыртәоит! – аусҭҵааҩ дԥаԥашькит.
– Самыԥхьакәа ишәысҭом… сыҷкәын иԥсҭазаашьоу еилыскаар, ишәҭаху сзыжәу, скыдҵангьы сышәшьы, – абарҭ ажәақәа аниҳәоз, иԥси-иԥси еихьӡомызт, аҭӡамц хыла дасны, икылжәаны дцарашәа акәын иҩныҵҟатәи иҭагылазаашьа шыҟаз.
Иусырбап сара ҳәа аусҭҵааҩ деилашәаны дисырц иҿанынеиха, ухы уцәымӷымзар сааигәа умааин, иҳәан, ила ашьа хыҵәало, данааилакьыс, деимыжәжәа дшигара иҽырхианы даагылт.
– Уаангыл!.. Иҟоу аиаша еилаҳкаап, – аопер ицәымыӷханы аусҭҵааҩ даанкыло, – Ижәлоузеи уи ақырҭуа абыжьбатәи абарак аҿы инхо?.. Дааганы даҳарԥхьап, ашәҟәы иаҳәо ҳазыӡырҩып, – иҳәан, Аусҭҵааҩ иахь даахьаҳәит.
– Ӡаламиӡе Вахтанг, – иҳәеит Џьабриел.
Аканвои ддәықәиҵан, али-ԥси рыла дрыманы иааҩналт, иҟалаз изымдыруа, агага еиԥш дҭыгга хаҵа ҳаракык, арахәыц еиԥш дпаӡа. Наҳар уи ауха ада димбаӡацызт, ихы инаркны ишьапаҟынӡа лаԥшыла дааимидеит.
– Вахтанг Ӡаламиӡе уара уоума? – дшааҩналаз еиԥш аопер азҵаара ииҭеит.
– Ааи, сара соуп, – иҳәеит иҿы акуа-иашьҭуа, уаха ҵхыбжьон сзааргаз бзиарак иатәымзар акәхап ҳәа дшәаны.
Вахтанг данааҩнаргалаҵәҟьа Џьабриел дизгәамҭаӡеит, даниба зынӡа дшәеит, уи алагер аҿы аҵыхәтәантәи аамҭазы «ишәарҭаӡоу» ҳәа дыԥхьаӡан. Ашьашьма рыцқьара ддәықәаҳҵоит ҳәа иалаган, аканвои дисны ихаԥыцқәа ыҵиххьан, уи иахырҟьаны уаргьы усҟан ивараҿы угылан, дзаанумкылазеи ҳәа Вахтанггьы даара ддыргәаҟхьан, хаха-хымш аҟарс дҭакын. Еиҭах цәгьарак ҟаиҵаны дааргаз џьишьеит.
– Шәеибадыруама? – аопер Џьабриел инапы иқәкны дирбо дизҵааит.
– Ҳаибадыр… руеит, – иҳәеит иԥсы изҭымкаауа.
– Ибзиоуп… Ухатәы бызшәала аԥхьареи аҩреи удыруама?
– Ишԥасзымдыруеи?! – иааџьеишьеит.
– Иааги ушәҟәы, – Наҳар иааимхны иркуа, – абри уаԥхьарцаз ауп узаагаз.
Вахтанг цәгьарак азы дшаарымгаз агәра анига, иԥсы ааивиган, асалам шәҟәы ааиҵыхны аԥхьара далагеит: «Исызгәакьоу саб»… – аԥхьара дышналагаз еиԥш дааҭгылан, – Қырҭуа алфавитла иҩуп, аха иаҳәо ажәақәа сзеилкааӡом, абызшәа аҽакуп, – иҳәеит уи.
– Уара уаԥхьала, – аопер ихы инапы аҵыргәаны астол днадтәало, – уара еиҭаганы иҳаҳәала, – иҳәан, Наҳар ишҟа дынхьаԥшит.
«Саб, сара жәибжь шықәса сырҭагылоуп. Упатреҭқәа рыда ухаҭа усымбаӡацт… Акыраамҭа исцәырӡон аб гәакьа дышсымаз»…
Абарҭ ацәаҳәақәа Наҳар убасҟак игәы ҿнакааит, иҿы ааихыхны изеиҭамго далагеит аурысшәахь… Мбатәыс ихимгац ҳәа иҟаз, аха абас дкәадаханы илаӷырӡ изнымкылакәа иҿаҵәо ахаан дҟамлаӡацызт.
– Изеиҭоумгозеи, ажәақәа уҿы иҭарбылгьо изҭаурхозеи? – аусҭҵааҩ Наҳар иҿы еилымго даналага, дихәлаџьаџьеит. Ахызаҵә еиԥш игәы кылжәаны ицазшәа дааҟарҵеит урҭ ажәақәа, ибла ихыз алаӷырӡ нхыӡла ицан, ихәцәа ҵкааны дысшьында иҳәо дааҟалеит, аха мчыла ичҳаны иҽааникылт.
Аопер ҿымҭӡакәа дтәан. – Уара уаангыл, уиԥырхагамхан, иҳәан, аусҭҵааҩ дахьыбжьалаз шигәамԥхаз ирдыруа аҵыхәтәан даацәажәеит.
«Сан  даныԥсы ашьҭахь саншьа сигеит, – аԥхьара даҿын Вахтанг. – Сынтәа абжьаратә школ салгоит. Уаб дытроцкиступ, ажәлар драӷоуп, ужәла ԥсахны уан лыжәлала уҽыҟаҵа, акәымзар уаԥхьаҟа иузеицәахоит ҳәа сарҳәеит, аха исҭахым… ишԥаҟасҵари, саб?»
Аҽырҳәа аӡыршы назҵаҭәаны здацқәа зҵырблааз аҵла еиԥш идақәа илаԥсны деилнарҩааит иҷкәын изҵаара. Аҵкыс еицәоу гәкылблаага ыҟоума, уаб ихьӡ дамыӷоуп, иԥара мап ацәукроуп ҳәа ихшаз иарҳәо ианалага. (Урҭ ацәаҳәақәагьы еиҭеигеит, ажәақәа ихәда икылымсуа.)
– Иазхоуп, уаҳа уамыԥхьан, – аопер, ибжьы ааӷәӷәахеит, Вахтанг аԥхьара дааҟәихит. Акыраамҭа ҿиҭуамызт, дқәыԥсычҳауан.
«Инагӡаны даԥхьар зимузеи, иблырц ақәикызар?» – Наҳар ихы ҩышьҭыхны аопер данынеиҿаԥш, иааџьеишьеит, ихы-иҿы аныԥшылара зынӡа аҽакын, амҽыӷра иҿысны ицан, арыцҳашьара аныԥшуан, илахь инацәкьарақәа алеиҵарц иҭахызшәа, уажәы-уажәы иаларԥаны иааникылон. Аусҭҵааҩ ҽыԥсахра ҳәа имаӡамкәа дыштәац дтәан иҽхыршаны, Вахтанг аԥхьара дахьаҟәихыз еиҳагьы даргәааны.
– Ари трагедиоуп, – иҳәан, инапгьы аҿаҩҳәа астол инықәикшеит, икылжәаны игарашәа. Иҳәарц иҭахӡамкәа ауп ишиҿыҵҟьаз уи ажәа. Дрыцҳашьаны игәи илаӷырӡи шеилаҵәаз димырбарц азы дырҿамԥшӡакәа, – Шәца наҟ шәыхҩыкгьы, абарак аҿы шәаԥхьала, араҟа ишәықәҳарӡуа аамҭа ҳамам. Амала, аҽазны абас шәымҵаа-шәымԥшаа, абаракқәа шәышрыбжьоу шәақәаҳкыр, ахамышҭыхә шәақәсыршәоит, – иҳәан, дрыҵаҳәҳәеит, аха ибжьы иаҵыҩуаз зынӡа аҽакын, шәрыцҳасшьоит, аха ус сымҳәар ауам ҳәа акәын иаанагоз.
Абарак аҿы инеины асалам шәҟәы нармыҵаҵаны аԥхьара иалагаанӡа Наҳар агәра игомызт, иҟаиҵаз аопер ианаижьуеит ҳәа.
Вахтанг даԥхьаны даналга, Наҳар акыраамҭа ихы кны дтәан. Иҽеиқәкны ҭынч азыӡырҩра ахьилымшаз абжеиҳарак имаҳаӡеит. Знык еиԥш шәынтә, зқьынтә дамыԥхьар игәы иауазма, жәибжь шықәса дызҿыгәҳәаауаз иҷкәын исалам шәҟәы.
Вахтанг абарак ахь дымцар ҟаломызт, нас изаԥхьода, ишԥаҟаиҵари?
– Вахтанг, ақырҭуа лфавит шаҟа нбан амоузеи? – иҳәан, аҵыхәтәан ихы дааҩахан днеиҿаԥшит.
– Ҩажәи жәаҩа.
– Суҳәоит исырҵа!
Ашьжьымҭан ихала анбанқәа еицҵо актәи акласс аҿы итәоу ахәыҷы еиԥш, асалам шәҟәы аԥхьара далагеит. Ажәак анихыцыԥхьаӡа, иҷкәын иаԥхьа дгыланы диацәажәозшәа игәы иабон.
«Сан данԥсы ашьҭахь, саншьа Аслан иҩныҟа сигеит ақыҭахь, Санапироҟа. Уаҟа ашкол сҭеиҵеит, хышықәса аԥсышәала аҵара ҳҵон, нас ақырҭуа бызшәахь ҳаиаргеит. Сынтәа сара ҳашкол аҿтәи акомкавшьир еидгыла амдиванс салырхырц рҭаххан, аха ҳмасҵавлебел дақәшаҳаҭымхеит, иаб дытроцкиступ, даҳзыҟаҵом, иҳәеит. Убри аҽнынӡа аӡәгьы исеимҳәаӡацызт уаб дытроцкиступ ҳәа. Убри аҽны сара сшыҟалаз сызуаҳәом, саб, даара игәнызгеит… Уажәраанӡа изсоумҳәоз, саб дытроцкистҵәҟьоума ҳәа саншьа силаҳәны дыскит, аха ақәҿимҭит. Уи аҽны нахыс ашкол аҿы атроцкист иԥа ҳәа исышьҭоуп… Ахәбатәи акласс аахыс ажәеинраалақәа зыҩуеит. Зегьы саб уакәын иззыскуаз… Саб данбаауеи ҳәа саншьа сиазҵаацыԥхьаӡа, ҳаԥхьа даауеит ҳәа сиргәыӷуан. Ҳаԥхьа нымҵәаӡеит… иузкны изыҩуаз ажәеинраалақәа сара изысышьҭуеит ҳәа исымихуан… Џьаргьы идәықәымҵаӡакәа иҵәахны имазаарын, абыржәааигәа еиқәҵаны, иҭаҵәахны ишимаз збеит. Сицәгәааит, сзужьазеи ҳәа аниасҳәа, дахьыҟоу адрес сыздырӡом ҳәа сеиҳәеит…
… Мҽышак аҽны зегьы аҩны ҳшыҟаз аколмеурнеба аҭавџьдомар сасцәақәак иманы дааит, рхәы ҟаҳҵарц саншьеи сареи амҿы аххра ҳшаҿыз аихала сшьапы ԥысҟеит… Ахәышәтәырҭаҿы ауп уахьыҟаз ахьеилыскааз. Сызхәышәтәуаз аҳақьымԥҳәыс ужәлеи, ухьӡи, уаб ихьӡи ҳәа дансызҵаа, акыраамҭа исзымгәаӷьит абри сиԥоуп ҳәа ухьӡ аҳәара. Сыхьӡи сыжәлеи заҵәык роуп иласҳәаз, аха лара, уаб ихьӡузеи ҳәа саныхҭалкӡа, сшәаԥырҳаԥуа ухьӡ ааҭкааны исҳәеит. Сышлыхәаԥшуаз лыԥштәы лыԥсахит, аҩыга илкыз лымпыҵшәаны икашәеит, уажәымзар-уажәы атроцкист иԥа уоуп ҳәа салҳәоит ҳәа сгәы ҵысуа сылҿаԥшуан, аха акгьы лымҳәаӡеит, акыраамҭа дааҟәымҵӡакәа дқәыԥсычҳауан. Уи ашьҭахь уӡбахә зынӡа далацәажәаӡомызт. Сахьынӡашьҭаз, лымкаала напы сыдылкылон. Аҩнынтәи афатәқәа ҟаҵаны исзаалгон. Исыцышьҭақәаз уамашәа ирбон, дызлоузыҟоузеи ҳәа исызҵаауан. Дсыздырӡом, абра санаанага ауп данызба ҳәа анрасҳәалак, агәра ргомызт. Сыбзиаханы, ахәышәтәырҭа сҭыҵны санцоз, ушыҟалаша, ушыбзиахаша ҳәа дсылабжьеит, аҵыхәтәан, уаб дудыруоу ҳәа лхы аасыдкыланы маӡала дсызҵааит… баргьы уаб дытроцкиступ ҳәа сабҳәарц аума ибҭаху сҳәан, слызгәааит, слыдҟьаны сцарц саналага саанылкылан, уара уб дытроцкистӡам, ус уазҳәо рыгәра умган… Уи сара ибзианы дыздыруеит, акгьы ихараӡамкәа дҭакуп ҳәа салҳәеит. Саб, убасҟан заҟа сгәырӷьаз удыруоу. Сыҽлыларԥсны даанкыланы лгәыдкылара салагеит. Уаб ашәҟәқәа изуҩуоу ҳәа дсызҵааит аҵыхәтәан. Дахьыҟоу сыздырӡом, иабасыҩуеи ҳәа анласҳәа, уадрес зныз  ақьаад бӷьыц хәыҷы лџьыба иааҭганы ислыркит. Сара ишусҭаз џьаргьы иумҳәан ҳәа сгәысҽанылҵеит… Адунеи зегьы сылҭозшәа сгәырӷьеит уадрес ансоу… Иахьаҵәҟьа унатәаны изҩы ҳәа салҳәеит, абзиала ҳәа санлыдҵуаз…» 
Ашарԥазы асаркьал абжьы агара иалагаанӡа абранӡа даԥхьеит. Иаанхаз икәа иҭаҵаны аусурахь игеит. Аҽны хәлаанӡа аҩы иашьыз еиԥш акәын ихы еилаҩынтуа дшыҟаз, аус ииуаз ҳәа акгьы ибаӡомызт, иҷкәын изиҩыз ацәаҳәақәа ибла ихгылан… Џьара игәы шьҭнахуан, аҽаџьара иканажьуан. Абриаҟара аамҭа абасҟак агәаҟра ихигахьаз зегьы иханаршҭуан, иҷкәын акгьы имыхькәа деибганы дахьаанхаз, аха уара уанҭарк ашьҭахь сан дыԥсит ҳәа ииҩуаз анааигәалашәалак, агәырҩа неихаԥон, лажәа гәацәыхьк издырӡомызт иахьынӡеицынхоз, игәы иахәаша исҳәарызеи, иҟасҵарызеи ҳәа ибла дхыԥшылон. Закәытә гәырӷьараз ирымаз, раԥхьатәи аҵеи рцәа даналҵ.  Дшаҳааӡаша, ҳшыҟалаша ҳәа заҟа агәҭак бзиақәа рымаз!.. Зегьы ааҳәит, зегьы мцурахеит. Ҽнак ала рыԥсҭазаара хыбгеит. Ахәыҷы дихӡыӡаауан, данычмазаҩха дихыԥсаауан… Дразын, дхаан, ԥшрала даҩцамызт, аха аҟазшьа бзиа илымаз, аԥшӡара дыкны дагозшәа дҟанаҵон, амаҷ ҟәнылшьомызт, аду рацәалшьомызт, ани ҳагуп, ари ҳагуп ҳәа џьоукы-џьоукы реиԥш лхаҵа аныӡба илҭомызт, студентцәақәак реиԥш акәын ишынхоз. Агәабзиареи аманшәалареи ҳамазааит, уаҳа акгьы ҳҭахӡам, лҳәон. Аҵыхәтәантәи аамҭазы ашәара ҵганы дыҟан, иаха шьоукы ҭаркит, иахьа џьоукы ааныркылт ҳәа анаалаҳалак, аҵысра далагон. Угәуҽаныз, суҳәоит, уара акы анухь, ишсызхымго удыруаз… Нас ҳхәыҷы иԥсыхәоузеи, дзааӡода ҳәа лгәы ԥшаауа аҵәуара далагон. Исзырураны иҟоузеи, ицәгьоу акы аҟаҵара акәым сыгәгьы иҭасымкӡацт ҳәа лыгәшәа-мшәа иҳәо даналагалак, уи акәӡам сара сзыцәшәо – убаҩхатәроуп, иаҵашьыцны акы уҵаргалар ҳәа ауп… ашәҟәыҩҩцәа раҟара еиҵашьыцуа уаа ыҟаӡам ҳәа иалҳәон… Уи еиԥш усҟан ихахьгьы изаагомызт, дыччо илымпыҵаирӡуан. Абарҭқәа зегьы анигәалеиршәа, игәы дрыцҳанашьеит: «лара диашазаарын, дҟәышын, зегьы лбон, сара сылақәа хҩан, сҩызцәа рыгәра згон, сгәы иҭаз аартны ирасҳәон».
… «Саншьа иҩныҟа  ақыҭахь Санапироҟа сигеит сан даныԥсы ашьҭахь» ҳәа зныз ацәаҳәа анигәалашәа, игәырҩа аҽа гәырҩак изацнаҵеит. Шыцкәара акәын иахьӡыз жәытәнатә аахыс урҭ ахьынхоз… Алфавит рыԥсахит, ақырҭуа алфавит ахь ииаргеит… Ус анакәха аԥсуа ҭыԥхьыӡқәагьы рыԥсахма. Уи еиԥш ҟалашьас иамоузеи? Бериа изқәикхьаз анагӡара далагама?… 1936 шықәсазы Қарҭ имҩаԥысуаз апленум аҿы ареспубликаҿтәи азеиԥшҵараиурҭақәа ԥхьаҟатәи русура аиӷьтәра ианахәаԥушаз, аҳәоу алеигалт (апроект ҟаҵаны иаԥхьа имҵан) «Қырҭтәылатәи ССР иахьаҵанакуа иқәынхо амилаҭ маҷқәа ирыцхраатәуп, иазыҟаҵоу акадрқәа рыла еиқәыршәалатәуп, акультура ду ашҟа икылгатәуп, аха аԥсҭазаара излаҳнарбаз ала урҭ амилаҭ ссақәа рхатәы бызшәа  цәыҵахала ирзыцәгьахеит… Идыру усуп, акультура ду ашҟа мҩас иҟоу абызшәа ду ауп… Шьаҭанкыла еиҭактәуп… Қырҭтәыла амилаҭтә школқәа рхатәы бызшәала аҵара дырҵара аԥыхтәуп, ақырҭуа бызшәахь ииагатәуп» ҳәа.
Апленум далахәын Лакоба, ари еиԥш аниаҳа изымчҳаит (Бериа иаартны имҳәеит, аха аԥсуа бызшәеи ауаԥс бызшәеи ракәын изықәкны имаз), ари иаанаго Ленинтә милаҭтә политика аилагара ауп ҳәа диҿагылт. Ахрагьы дыҟан уи аҽны аизараҿы, даныхынҳә игәы ԥыжәжәо Наҳар иеиҳәеит иҟалаз. «Лакоба дыҟамызҭгьы, ақәҵара рыдыркылон ҳаԥсуа школқәа раркразы. Ҳ-Нестор ԥшьынтә дықәгылт, уи аҽны еиԥш деилашәо дсымбацызт, аҵыхәтәаны иамуӡошәа аниба, Бериа ихы наиқәикын, амилаҭ хәыҷқәа ааӡатәуп ҳәа иҳауҳәаз иаанаго, амилаҭ хәыҷқәа шьтәуп ҳәа ауп… Иудыруазааит Аԥсны ԥсуа заҵәык ида даанымхаргьы ила шааԥшуа дыршьыр шимуа… Амилаҭ рхатәы бызшәа рымхра иаанаго рышьроуп. Абри еиԥш ақәҵара иахьа абра ианшәыдышәкыла, сара схы шхоу Москваҟа сцоит ҳәа ибжьы ҿацаӡа азал дуӡӡа аархыџ-хыџит. Ибзиоуп нас, иаанҳажьып… Ҳаԥхьаҟа иҟало аамҭа иаҳнарбап иҳәан, Лакоба ианимуӡа, Бериа дыцәқәырчны апроеқт днаханы хазы инықәиҵеит»…
«Аамҭа иаҳнарбап ҳәа усҟан изиҳәаз, Лакоба иусырбап ҳәа акәзаарын»… – дхәыцуан Наҳар. Уи ашьҭахь рацәак аамҭа днеимгеит, иԥсы даҵеиҵеит. Дагьизымхеит, аԥсуа жәлар иреиӷьӡақәаз рҵеицәа, аҵарауаа, апартиатәи асоветтәи аусзуҩцәа зуаажәлар рҿахәы зҳәоз аӡәы заҵәык идамхаргьы даанмыжькәа дрылгеит. Иԥырхагаз, иҿагылаз зегьы анҭаирха, игәҭакы еиқәаҵәа наигӡеит.
… Абас игәахы ԥыжәжәо, иҷкәын исалам шәҟәы цәаҳәацыԥхьаӡа игәаларшәо дышнеиуаз, атроцкист иԥа ҳәа сарҳәоит, сыгәра ргом… Уаб ихьӡузеи ҳәа аӡә дансазҵаалак, сацәшәаны исызҳәом ҳәа ахьаныз ибла ианаахгыла, аҟаҵәыҳәа аӡәы игәы аҳәызба алеиҵазшәа дааҟалеит. Имбаӡакәа изызҳаз, данхәыҷӡаз аахыс зыбжьы имаҳаӡацыз, абас зегьы рнацәа сықәкны сзеибадырбозеи, изысхыкәласуазеи, сгәы зҭадырҷаҷозеи, цәгьарас иҟоуҵахьоузеи, саб, ҳәа илаӷырӡ икәааша дибошәа, ибжьы иаҳауашәа дааҟалеит… Иуасҳәарызеи, сыҷкәын, уҿаԥхьа схы зласыриашарызеи, изласхысхрызеи адамыӷ хьыӡ исху? Уан дыҟазҭгьы, уаб иҟамзаара унлырԥшуамызт ҳәа дрыцҳашьаны дзықәгылаз адгьыл луанытә ихон.
«Аҳақьымԥҳәыс сылхәышәтәит… Лҭынхак еиԥш нап сыдкыланы сылбон… Уаб дытроцкистӡам, акгьы ихараӡамкәа дҭакуп… Уадрес сылҭеит… Ухьӡ анысҳәа лыԥштәы лыԥсахит… Лҩыга лымпыҵшәеит»… – ҳәа аҵыхәтәантәи  ацәаҳәақәа рҟынӡа даннеи, игәы ааиԥсахит, сызҭаху аӡә даанханы дыҟазаап, игәахәын. Излеиҳәо ала. Назира лакәзар? Раԥхьа данибаз инаркны, дызҿарҵарц иҭакны ирымаз алақәа ахәшә рыҭаны ианылшь дырбаандаҩны данааныркылаз аҟынӡа зегьы игәалаиршәеит. Дхәыцуан, деиҭахәыцуан, аха адрес злалоуз ҳәа акгьы изеилкаауамызт. «Издыруада сылхамышҭӡакәа иахьа уажәраанӡагьы сылгәалашәозар?»
… Асалам шәҟәы абжада аԥхьара дахьахьымӡаз игәы иҵхо ҭаха инаҭомызт, анаҩысҟа ииҩуаз аилкаара даргәаҟуан, хҩаха имаӡамкәа ақды мыждақәа рырҳәазара дахьаҿыз уи акәын дзызхәыцуаз. Ирҽны игәы иахьадыз ицәыҭшәар ҳәа дшәаны, уажәы-уажәы инапы иадкыло игәеиҭон. Ақды даҵаԥсуа аҭыԥ аҿы инаганы, инышьҭаҵаны даахынҳәыцыԥхьаӡа, аканвои днеизыԥшуан, илаԥш иқәкны дгыламшәа ибар, иааҭганы цәаҳәак иадамхаргьы сзаԥхьозар ҳәа, аха уи аӡә илаԥш рыхирԥомызт, иҽхыршаны дгылан, ишибоз асалам шәҟәы аԥхьара ҟалашьа амазма.
Аканвоицәагьы зегьы еиԥшӡамызт, зны-зынла уарла-шәарла ауаҩы ишьа злаз, арыцҳашьара змаз анырқәшәозгьы ҟалалон. Урҭ рҿы ирзарҳәомызт, аха абаандаҩцәа зҭагылаз аџьамыӷәа цәгьа ргәы днархьуан, егьырҭ реиԥш идыргәаҟуамызт, ирылымшакәа инатәаргьы, ирымбаӡозшәа ҟарҵон.
Уи аҽны ирхагыланы аус дзыруаз аканвои дҿыцын, раԥхьаӡа акәын данырбоз, иҟазшьаз ҳәа аӡәгьы акгьы издырӡомызт, ишәақь аԥса ҵәызӡа иахаҵаны дуауаӡа дгылан, иҿы ааихыхны ажәак реимҳәаӡацызт.
Шьыбжьон ҟало ианалага, игәы ҿыӷьуа қыдуахәак дахьнықәтәаз, ацәа иқәҳан, ахырсысра далагеит. Наҳар ари еиԥш аамҭа аниба, икәа дынҭасын, асалам шәҟәы ааҭԥааны иԥси-иԥси еихьымӡо аԥхьара далагеит. Ишԥеиҭахыз дласны аҵыхәанӡа ибла ахигарц, аха, игәнаҳа зықәшәаша, алфавит «дашьаҳауан», ҳәоукгьы нагӡаны дзамыԥхьеит, узыԥхьо закәызеи иҳәан, аканвои ахырсысра дааҟәыҵын, ашырҳәа дҩагылт. Наҳар дныҵакка дцеит, иаразнак ашәҟәы икәа инҭаиршәын, қыд дуӡӡак ҩыџьа, хҩык ирзышьҭымхуаз, ихала даҵаланы иҿынеихеит. Аканвои иҽирцәгьоз џьишьеит, аха, анцәа иџьшьаны, уаҳа акгьы иеимҳәеит. Уи ашьҭахь аусура мшы нҵәаанӡа ашәҟәы саԥхьоит ҳәа даламгеит, ичҳаит.
Ахәылбыҽха, аусура ашьҭахь рбарак аҿы ишааиз еиԥш, имҵаҵаны днадтәалт, араҟа аӡәгьы диԥырхагаӡамызт. Ауха акрыфараҵәҟьагьы дымцеит, ихы адԥҽыланы, анбанқәа неицҵо даԥхьон ҵхыбжьонынӡа. Уи иҩуан: «Сангьы аԥхыӡ еиԥш ауп дшысгәалашәо. Схаҿы иаанхаз, ацәашьы лыркны ишлымҟәыҵарбылуаз ауп. Уи лыԥсы анылхыҵуаз аамҭаз акәзаап, аха сара иаанагоз сыздырӡомызт… Уи нахыс иҟалаз ҳәа акгьы сгәалашәаӡом… Уани уаби џьара ицаны иҟоуп, иаауеит ҳәа саншьа сижьон. Шәсымазарц шԥасҭахыз… Аԥшьбатәи акласс саналга ауп иҟалаз аиаша анеилыскааз, уаанӡа иахьамзар уаҵәы сани саби аауеит, нас џьарак ҳаицыҟалоит ҳәа сгәыӷуан… Усҟан ауп сара сшеиҭымыз аныздыр. Убри аҽны инаркны сани саби ишәызкны ажәеинраалақәа рыҩра салагеит, цәаҳәацыԥхьаӡа сылаӷырӡқәа рхьыкәкәоит… Изыҩуан, саншьа ида аӡәгьы исырбаӡомызт. Ҽнак аԥсуа бызшәа ҳзырҵо ҳмасҵавлебел, ажәеинраалақәа шуҩуа аадыруеит, усызрыԥхьа ҳәа дсыҳәеит. Аԥсуа бызшәа мчыбжьык ахь  гаквеҭилк ҳауеит, абжьааԥны қырҭшәалоуп. Санаԥхьа игәаԥхеит, уаб еиԥш уаргьы ашәҟәыҩҩра абаҩхатәра улазаап ҳәа схы-сгәы ақәбзиеитәит. Иааидкыланы иуманы уца  агазеҭ «Аԥсны ҟаԥшь» аредақциахь, хымԥада иркьыԥхьуеит ҳәа сабжьеигеит. Смасҵавлебел иҳәатәы хаҵаны, сажәеинраалақәа сыманы сцеит. Сара исаҳахьан уара уа аус шууаз, насгьы издыруеит уҩымҭақәа шҭыҵхьоу, аха џьаргьы иҟаӡам, сахьазҵаалакгьы мап ркуеит, саб, ишысҭаху удыруоу уҩымҭақәа сымазарц… Аредақциахь сажәеинраалақәа сыманы сызцаз еиҳаракгьы уҩызцәа аус зцууаз схы дырдырны, ушәҟәы сырҭозар ҳәа ауп, аха урҭгьы иҳамаӡам ҳәа сарҳәеит. Уахьтәаз укабинет аҿы сыҟан, апоет Раҭба сидикылт, уаб абра сара сахьтәоу аҭыԥ аҿы дтәан, аус еицаауан ҳәа сеиҳәеит. Сажәеинраалақәа санрыԥхьа, акыраамҭа ҿымҭӡакәа дхәыцуан… исеиҳәарызеишь ҳәа сгәы хыҭ-хыҭуа сиҿаԥшуан. Акы  укьыԥхьартәы иҟоуп, аха… иҳәан, «Саб уахь» ҳәа хыс измаз ажәеинраала аарылихит. Сгәырӷьаны ажәҩан ахь сзымԥрит, уаҳа акгьы сыгымхеит, уи акәын саргьы исҭахыз… Заацәа сгәырӷьазаап, имҵаҵаны дахәаԥшуа, «аха» зысҳәо умбои, уаб дҭакуп… дызҭакугьы удыруазар акәхап… Бзиа узбоит, уда схәарҭам… Уара иуеиӷьасшьо уаҩ дсымам ҳәа… уаб иоуп, аха атроцкист изы агазеҭ анҵара ҟалаӡом. Уаб бзиа дшубо акәым, дышумоугьы умҳәароуп. Уара абар абжьаратә школ уалгоит, уаԥхьаҟа умҩақәа аартхарц, ууаҩхарц уҭахызар уаб уааиҟәаҵны, ҳабиԥара ахьӡырҳәага ҳ-Бериа изкы уажәеинраала ҳәа сеиҳәеит. – Уи шԥа?! – иааџьасшьеит. – Ишԥа умбои, ажәа «саб» ааҵәаӷәаны, «ҳ-Бериа» ҳәа ахьыӡҵа уажәеинраала, нас иаҳкьыԥхьуеит, – иҳәеит. Саб изкны изҩыз аҽаӡәы ихьӡ шԥасҭои ҳәа исеиҳәаз сцәымыӷханы имысхырц саналага, заб иаҵкыс Бериа бзиа дзымбо уи зхы зцәымӷу иоуп. Уара уеиԥш ҿыц аҩра иалаго зегьы раԥхьатәи ражәеинраалақәа ҳ-Бериа изыркуеит. Иубома ари зеиқәыршәара саҿу адаҟьа, амчыбжь анҵәамҭазы иҭҳажьуеит, ишеибгоу изызку иара иоуп. Есымчыбжьа абас ҳахьӡырҳәага изкны даҟьак-даҟьак еиқәҳаршәоит. Уара утәгьы анаҳҵоит ишуасҳәаз иҟоуҵар, уи уара ауаҩрахьы укылнагоит, уабгьы џьара ихәар алшоит.
Аҵыхәтәаны ииҳәаз, «уабгьы џьара ихәар алшоит» ҳәа, сгәы сыҵԥраауа сҟанаҵеит. Саб, уара иузеиӷьу акрысзыҟаҵозар, сыхгьы сеигӡом. Сақәшаҳаҭхеит. Мчыбжьык ааҵаанӡа сажәеинраала ркьыԥхьит. Изну агазеҭ узынасышьҭуеит, џьаракыр иухәозар, амала иудыруазарц сҭахуп иззыскыҵәҟьо уара исызгәакьоу саб шуакәу».
Наҳар асалам шәҟәы даԥхьаны даналга, иԥсахы еибакуа агазеҭ ааникылан, адаҟьабжа ибла нахигеит, зегьы рҵыхәаны ианын иҷкәын иажәеинраала хәыҷы «Ҳ-Бериа уахь» ҳәа хыс измаз. «Бзиа узбоит, уда схәарҭам… Уара иуеиӷьасшьо уаҩ дсымам…»
Адаҟьа аханы ианын Б. Раҭба иажәеинраала «Ҳабиԥара ахьӡырҳәага» ҳәа хыс измаз:

Аԥсынтәыла – стәыла гәакьа,
Бериа дацсымбакәа
Избом стәыла нагӡаны,
Бериа ихьӡ мҳәакәа,
Аԥсынтәыла дацсымбакәа,
Избом сашәа еилганы…

«Абас акәын уи Лакобагьы ашәа шизиҳәоз, «даныцәгьаха», иаразнак дааҳәит, аӡы дазымыӡәӡәо аҳәынҵәа иқәҭәара далагеит. Уажәы Бериа ашәа  изиҳәоит, аҟама аҿы еиԥш днаҳәы-ааҳәуеит, аамҭақәа зегьы иҽрықәиршәоит. Анаԥхаҩы, аҭиҩы, амҵақьақьаҩ, амаҵуразы зани заби зыԥсахуа, знымзар-зны сеибганы сзыхынҳәыр иуанасыжьуам… аҩыза ҳәа сухәаԥшуан… унапала исзуҩыз ашәҟәеиқәаҵәа Ԥачулиа иаԥхьа иқәын, сыблала саԥхьеит… «Аҟәша аиҳабы ҳабиԥара хьӡырҳәагақәа ҿҭыӡәӡәала дрыхцәажәоит» ҳәа хыс изуҭаз. Уара уҵыхәала сҭаацәеи сареи ҳаԥсҭазаара цҟьашәҟьа ицеит… Санҭаркуаз аҽны агәаҟра иаҿыз схәыҷы изы аԥҭека аҟынтәи ахәшә амхны ига ҳәа ешьак иеиԥш суқәгәыӷны суҳәеит. Уара ауаҩ ишьа улаӡам. Уара иухҟьаны схәыҷы деибаны даанхеит. Уара уҿы иажәеинраала хәыҷқәа иманы даннеи блас ихәаурԥшызеи? Уԥхамшьаӡакәа, уаб мап ицәкы ҳәа иоуҳәеит… Аԥсабара мчы амазар, агәнаҳа иҟоуҵаз узымгааит!» – иԥсахы еибакуа иаԥхьа дыргыланы диқәҳәацәозшәа игәы дҭацәажәон.


* * *
Наҳар иҷкәын исалам шәҟәы амца ицранаҵаз ҿыцәаашьа амаӡамкәа ибылра иаҿын, дартәомызт, даргыломызт, зегь раҵкыс изхымгоз ҳхатәы бызшәала аҵара ҳаҟәырхит ҳәа изиҩыз акәын.
– Аӡәы ихьаа аҽаӡәы издырӡом, сашьа, уҽеиқәк, уара уаҵкыс сара сшеицәоу удыруама? Уара иугәырҩо абызшәоуп, аха уԥсадгьыли ужәлари еибганы иаанымхеи. Аҟәада иуқәу уалгар, уҩныҟа, уԥсадгьыл ахь умцои! Сара сыздызкыло ԥсадгьыл сымаӡам. – Наҳар игәнигаӡо даналага, Џьабриел раԥхьаӡа акәны игәы каҳаны даацәажәеит.
Џьабриел ари абарак ахь диаргеижьҭеи рацәак ҵӡомызт. Аԥхьаҵәҟьа данаанагаз аӡәгьы дизеилымкааӡеит, хьаак, гәырҩак змоу аӡә иоуп ҳәа изуҳәаратәы еиԥш акымзарак инирԥшӡомызт. Уимоу, аусураҟынтәи рыԥсы ахәага рыманы абарак аҿы иааины аххы инеилаҳауа ианынатәа: – Ашәаҳәареи акәашареи еиҿкааны ишәымаӡами, шәеиқәышьшьы шәышԥатәоу, – ҳәа дрылалеит. Уамашәа дбаны дихәаԥшуа, – уара ашәа уҳәаратәы, укәашаратәы агәы умоума? – иҳәан, аӡәы изымчҳакәа дизҵааит.
– Ауаҩы қәнамгарала абри еиԥш агәаҟра данақәшәалак, есқьаангьы дазхәыцуа далагар дхагахоит, ма дахыԥсаауеит, ацәа жәпа ухоуҵароуп, угәаҟынӡа иноумышьҭроуп. Уҽахугароуп, ашәаҳәара, акәашара хәшәуп, гәырҩахҽыгоуп. Сара иахьанӡа саазго уи ауп… – абас ааиҳәан, ибжьы ныҵакны ашәаҳәара далагеит, ишанханы изыӡырҩуан, иеилаԥсахьоу аӡәы даҳзаанагеит ҳәа.
Мап, Џьабриел деилаԥсаӡамызт, агәырҩа ӷәӷәа имаз иҽеимҭарц даҿын. Иара иаасҭа егьырҭ еиҳа еиӷьын, ауаҩ дызнымиац амықәшәатәҵәҟьа иақәшәаны иҟаз иакәын… Дазхәыцуа далагар деилагахаҭон. Хәышықәса ахыцаҳәцаҳә даҿагыланы деибашьуан, есымша аԥсреи абзареи дрыбжьагылан. Ҟарачынтәи Берлинынӡа днаӡеит. Аиааира ганы дхынҳәит, иԥсадгьыл – Ҟарачыҟа, хәышықәса раахыс иимбацыз иан, иаб, иаҳәшьцәа, иҳәаны изтәаз аԥҳәызба, дырҿгәҳәаауа, ауха цхыбжьон Микоиан-Шахар (усҟан ус ахьӡын Ҟарачытәи автономтә област аҳҭнықалақь) адәыӷба дахьналбааз имилаҭ иреиуамыз, збызшәа имаҳауаз ауаа днарылагылт. Ихатәы бызшәа ықәыҩӡомызт, аӡы зҭиуаз инаидкыланы зегьы қырҭбызшәала ицәажәон. Сабаанагеи, сыԥсадгьыл аҿы акәӡамкәа Қырҭтәыла снанагама ҳәа аҩырақәа икыдыз данрыхәаԥш, зегьы қырҭбызшәала ианын… Убри аамҭаз иҩызцәа Қьеазыми Идрыси (урҭгьы аибашьрахьынтәи ихынҳәны иаауан, аҽа вагонк иҭан) ааидыххылан, уҿы еихакы уҳашьҭал рҳәан, ацәыҵалашьцарахь дрыманы иҩит. Урҭ Микоиан-Шахар инаӡаанӡа ираҳаит рыжәлар шахыргаз, аибашьраҟынтәи зыԥсадгьыл ахь ихынҳәуаз даанкыланы ддырбаандаҩырц НКВД аусзуҩцәа адҵа шрымаз. Адәыӷба астанциа аҟынӡа инеиаанӡа иԥаны ибналарц ақәыркит, аха Џьабриел дкажьны изымцеит, заа адырра иҭашьа рзыҟамҵеит.
Ахҩыкгьы, аӡәгьы изгәамҭаӡакәа, алашьцара рҽаладырӡит.
Изхылҵыз рымацара ракәым, еибганы иҟазҭгьы, рмилаҭ зегьы реигәырӷьаны ирԥылон, ахҩыкгьы хьӡырҳәаганы, рыжәлар рзы игәыҭгаганы аибашьраҟынтәи иахьыхынҳәыз азы. Идрыс – Асовет Еидгыла Афырхаҵа ҳәа ахьӡ ҳаракы иҽаԥсеитәит. Џьабриел – Багдан Хмельницкии Алеқсандр Невскии рорденқәа дыркавалерхеит, Қьеазым – аӷа ижәланы аӡиас Одер раԥхьа ирыз архәҭақәа руак командирс даман, игәышԥы зегьы орденла иҩычан.
Ауха адәыӷба ианылбаа, изааӡахьаз рыдгьыл гәакьа нарыҵыԥсаа ицеит, ргәи рылаӷырӡи еилаҵәо алашьцара рҽалакны ҭоуба руит, ҳаԥсы ҭанаҵы ҳаԥсадгьыл Ҟарачы ҳаԥырҵуам, ҳажәлар иахганы идырӡыз ҳаршәаџьҳәаҩцәаны ҳаанхап ҳәа.
Хәышықәса аԥсреи абзареи ирыбжьагыланы еибашьуаз знызаҵәык иадамхаргьы згәы ҭрысны шьаҿак ихьамҵыз арԥарцәа рыԥсадгьыл аҿы иахьааиз, аӷа итәылаҿы инанагазшәа, ицәырҟьа-цәырасуа рыҩнқәа, рқыҭақәа, рҳаблақәа ааныжьны, ашәарахи агыгшәыги рыда уаҩԥсы дахьаҿамыз, ашьхарахь ицон хыҵәахра, уахьынтәи ма иԥшны иалаԥшларц рыдгьыл гәакьа.
Абри еиԥш алахьынҵа цәгьа зроузеи абарҭ арԥарцәа рыжәлари дареи? Изыхдырҟьазеи, иҟарҵазеи цәгьарас жәытәнатә аахыс зԥашә-дац зыԥсадгьыл иалаз аҟарчы жәлар, ҽнак ала рдац ныҵак иааҵыршәаны иахыргартә еиԥш?
Ажәларқәа зегьы раб, ҳанцәахәы ҳәа зсахьа зханы икыдҵаны зегьы зҵаԥшуаз изымдыруа, 1944 шықәсазы дәыӷба ҷыдала Микоиан-Шахар даарызма иарӷьажәҩа Бериа, ишькылкҩы Кобулов дицны, Нхыҵ-Кавказ иқәынхо ажәларқәа рлахьынҵа «чаԥаразы»?
Адунеи ахаан аахыс аҭоурых иаздырӡом уи еиԥш агәнаҳара ду, хәыҷгьы-дугьы  милаҭк зегьы неилакны, шәыцәгьоуцәоуп ҳәа аҟәада рықәҵаны рахгара, рырӡра.
Амца ицрыддуа ауп Бериа адәыӷба дышҭыҵыз. Иабардыруаз аҟарачы жәлар уи аҽны ирзыԥшыз арыцҳара. Анемеццәа шәылсны Ельбрус аныргоз хаха шәырҿамгылт,  ацхыраара рышәҭон, ажәытәӡатәи Абаи ихьтәы кәадыр аҽыхәа иақәҵаны, ауапа шкәакәа ақәыршәны уара ҳаутәуп ҳәа афашистцәа ркомандир шәиԥылт, Асовет Еидгыла чарҳәара азыжәуит ҳәа, рыг-рҿы амырҳәаӡакәа ҩ-сааҭк рыла 70-нызқьҩык рҟынӡа зхыԥхьаӡара наӡоз амилаҭ Џьегәҭа астанциаҿы ихианы игылаз, аешалонқәа, арахәмҩангага авагонқәа ирҭацаланы Абжьаратәи Азиахь иахыргеит. Аҭакәажәцәеи, аҭаҳмадцәеи, аҳәсеи лаӷырӡышо, ахәыҷқәа ҿаа-ҿаауа рыԥсадгьыл иаҟәыкәкәааны ирыманы ицон, уи аамҭаз 18-нызқьҩык рҵеицәа ахы иаҿагыланы Асовет ҳәынҭқарра рыхьчон. Рыбжеиҳараҩык хнымҳәӡеит, рхы ақәырҵеит, еибганы игьежьуаз идгьыл гәакьа ишьапы нықәиргылаанӡа дырбаандаҩны дхырҵон.
Иара уи аҽныҵәҟьа ақалақь Микоиан-Шахар ахьӡ ԥсахны Клухори ахьӡырҵеит. Аҟарачы жәлар Асовет мчра анышьақәгыла инаркны аконституциа ирнаҭахьаз, автономиа амхны ираионыртәит. Клухортәи араион ҳәа ахьӡҵаны Қырҭтәылатәи ССР иадырҵеит. Ихдырҵәаз амилаҭ рхаҭыԥан, Қырҭтәылатәи араионқәа рҟынтәи ауаа ааганы индырхеит. 1944 шықәса сентиабр 4 аҽны Қырҭтәылатәи Иреиҳаӡоу Асовет Апрезидиум аусԥҟа аднакылт, Ҟарачы иахьаҵанакуаз аҭоурых ҭыԥ хьыӡқәа зегьы ааԥсахны, ақырҭуа хьыӡқәа рыхҵазарц азы. Убас иагьыҟарҵеит.
Ианыӡааз амилаҭ ршәаџь зҳәоз хҩык абна илан инасыԥцәгьаха, аха ҳаԥсадгьыл аанҳажьуам ҳаԥсы ахьынӡаҭоу ҳәа рҭоуба еиларгомызт, рышьха ԥшьа Ҭеберда ашәарахқәа реиԥш иҿҟьаса иаҿан, аӡә илаԥш иҵашәар ҳәа ишәаны. Изықәгәыӷуаз ахәашақәа,  ҳаԥымзар хыҵакырҭа змаӡамыз… ианбанӡарыцҳаз, анемеццәа анықәырцоз ирцәаанхаз ахәыцхақәа аабозар ҳәа рыԥсадгьыл аҿы иԥшаауа ацаҟьақәа иахьрыҵаз. Амаҭ ацәа еиԥш ирцәымӷыз афашистцәа рымаҭәа, иԥсны аҵаа ишылаз анырбалак, иааршәыхны дара иршәырҵо аҟынӡа инеиит. Рхахәи рԥаҵеи еимиааны абнауаа реиԥш иҟалахьан, аха зегьы рычҳауан, уахьынтәи инаԥшны ирызгәакьоу Ҟарачы иахьалаԥшуаз. Ргәы иазычҳауамызт иахганы иргаз рырахә ибнакны абна илаз рыхәаабжь анраҳалак. Аҿыцынхацәа иаҳкуеит ҳәа ирышьҭан, аха рхацәа ианнықәыԥшлак итәымуан, рааигәара инарышьҭуамызт, абна иасны ицон. Ирмааӡеит, ирмыхьчеит, изрышьҭаз, шәарахқәоушәа аҟәҟәаҳәа иреихсны иршьуан… Абарҭқәа анырбалак аԥсра иалагон, ирзыхгомызт.

Ҭеберда ашьха ашьапаҿыҵәҟьа акәын Џьабриел дахьынхоз, дышԥаргәаҟуаз дахьааӡаз иаб игәараҭа зынзаҵәык иадамзаргьы анықәыԥшра, аха аӷа игыларҭаҿы дцаны, аӡәы даарылԥааны, дҳәынҷаны иаагара аҵкыс ишәарҭан иҩныҟа анеира. Иага ус акәзаргьы изымчҳаит, уахык ҵхыбжьон, зегьы рыцәаԥсымҭаз, маӡала дылбааит. Икьаԥҭажәха аҳәи ахыҵәан иҟан рашҭа. Иаарыкәыршаны игылаз аҩнқәа рҿы аҿыцынхацәа ахын, дара ртәы макьаназ иҭацәын, ашә ыҵарбаҟа иаркын. Иашьцәа ԥшьҩык, иаҳәшьцәа хҩык, иаб, иан, ианду, аҭаацәара ду зҵазааӡахьаз аҩны аеҭымцәа ахьыкәкәа игылан. Игәы ҭҵәуо ашә кны дахан ианааирт, аӷәтәы ҩны аҭӡамцқәа ауаз рҳәозшәа, аҿҿаҳәа рыбжьы агара иалагеит. Ицәеижьы наихыԥсааит, ачуан ахрыӷ ҭаԥсаны ахьурӡы шыкнаҳаз аниба… Ахәышҭаара ыцәахьан… Уаҳа аҩнаԥшра илымшакәа, ашә ыдыжьланы дындәылҵит. Ауаҩы мыжда игәы иачҳаӡозеи, Џьабриел иԥсы ахьынӡаҭоу ихамышҭуа гәырҩаны изыҟалеит ахьурӡы хьшәашәа амца зҵыцәааны иибаз. Игәы кылнаҵәон, ирыцҳашьаны дыԥсуан, акруны акрыфахаҵәҟьа рымҭакәа, идәылцаны иргаз иҭаацәа дрызхәыцуа даналагалак. Иаҳәшьцәа хәыҷқәа, иашьцәа еиҵбацәа (рыхәмаргақәа абарҵаҿы иҵаԥсан), иани, иаби (анышә ахарада акгьы ззымдырӡоз) шәаӡыӡо ираԥцаны ианыргоз рҭагылазаашьа ибозшәа аҟынӡа игәы ҿнакаауан.

… Абна ишылаз аӡәгьы имбаӡакәа иаанхаӡаргьы ҟаларын, ҽнак арахә зманы игылаз ахьшьцәа рҿы имнеизҭгьы. Ԥхынран, аарҩара ӷәӷәа ыҟан, ахьаҟалара акрагын, ирфо рымаӡамкәа ианықәха, имҩасцәоушәа, рҽырҩашьаны ахьшьцәа рҭыԥ аҿы инеит. Иреигәырӷьаны ирыдыркылт, амла ишакуаз анырба, рхәы ҟарҵеит. Напы адыркуаны еиԥш, шәара шәазусҭцәада, шәабантәиааи ҳәа Џьабриел дрызҵааит. (Иабасҭахыз, сызразҵаазеи ҳәа ашьҭахь акырынтә ихы даныӡбон). Ҳара Мзисатәқәоуп ҳәа иалаҽхәо, иқыҭа рнапы ақәкны идырбеит. Абри ашьҭахьгьы иазырханы иҽааникыларауаз, аха, ашьа ицаша ада иалагылом ҳәа шырҳәо еиԥш, уи жәытәнатә аахыс Ҭеберда акәын иахьӡыз, сара сзазҵааз шәара шәабантәиааи ҳәа ауп ҳәа реиҳәеит.
Изахьӡузеи шәабантәиааи, ари адгьыл жәытәнатә аахыс ҳара ҳтәы акәын, аҟарачқәа ҳәа шьоукы ашьхантәи илбааны инхон ҳадгьыл аҿы. Ҳахьӡырҳәага ҳ-Бериа урҭ атәымуаа ахицан, изтәу шәара шәоуп, шәааи, шәынха ҳәа иаҳзирхынҳәит, ҳааганы ҳанирхеит… ахьшьцәа, Џьабриел иреиҳәаз ргәы иалсны, аҭак ирҭеит. Абарҭ ажәақәа рышьҭахь аҿаҵа рыхәда илымбаауа иааҟалан, ахәы ирымҵарҵаз рнапы амаркьысӡакәа, иҩагыланы ицеит.
Мчыбжьыкгьы аабжьымсыцкәа, лбаа ишьҭаз ақыҭақәа ирылаҩит, аума ҟалеит, аҟарачқәа хҩык абна илоуп иаарымԥыхьашәо нырҵәо… Уажәы ааигәа Мзисатәи хьышьцәақәак ашьха рырахә рыманы иахьгылаз ирықәлеит, рырахә рыхцаны иргеит, даргьы ршьуан, аха ршьамхы рҽадыргеит ҳәа.
Ари еиԥш заҳаз шәаӡыӡо, иаахәлар рыҩнқәа ирыздәылымҵуа иалагеит. Ана ирбазшәа, ара ирбазшәа… аӡәы иқәланы иԥҳәыс димхны дыргазшәа, аҽаӡәы ихы ларханы аҵеџь дҭакнарҳазшәа, иҟам-иным ашьапы аҵаҵаны игәарарҵо иалагеит. Абас еиԥш ашәарҭа араиком амаӡаныҟәгаҩ Имнаӡе Қарҭҟа ацентр комитет актәи амаӡаныҟәгаҩ Чарквиани ишҟа адырра ҟаиҵеит, хҩык аҟарачқәа (абрагьцәа) бџьарла рҽеибыҭаны абна илоуп, цәгьамзар бзиа ҟамҵо. Араион ҭынчым, ишәаӡыӡоит, рыкра ҳамч ақәхом, иаарласны иаашәышьҭроуп Аахыҵ-Кавказтәи арратә округ аибашьцәа ҳәа.
Афашистцәа Клухортәи акаҵәара ианахырцозгьы усҟак ар мчқәа ыҟамызҭгьы ҟаларын, бӷьык ааҵысыцыԥхьаӡа абџьар ҭҟьон, хыхьынтәи аҳаирпланқәа ахагьежьуан. Хаала шәҽанҳашәымҭа шәҭаҳархоит ҳәа уажәы-уажәы абжьқәа гон. Ашәарах рҳаны ахрақәа ирҿууаа ицон рхы ахьынахаз.
Мчыбжьык аахыс акырзымфацыз «абрагьцәа» рымч рылӡааны, ршьамхы ашә аҟынӡа инанамго, аԥсреи абзареи аҩбагьы рзеиԥшны, рзааигәахара иаҿыз аибашьцәа ирзыԥшуан, иаарыкәыршаны бџьар хкыс иуҭахыз ана-ара ишкажьыз рбон, аӷацәа анахырцоз ирцәынхақәаз, аха рыгәгьы иҭадмыршәит иаанкыланы ахысра… афашистцәа ҳауаажәлар зларшьуаз абџьар ала ҳара ҳтәқәа ҳрабашьуама ҳәа. Иамуӡошәа анырба, рхала илҵит, ҳзықәшәаз аиаша ҳҳәар ҳаилыркаауеит ҳәа иақәгәыӷны. Хәышықәса иеибашьуаз аӷа иҿаԥхьа рнапқәа шьҭыхны уара ҳутәуп ҳәа рыҽирҭар аҵкыс еиӷьшьаны гәышԥыла аԥсра иаԥылоз, рыԥсадгьыл аҿы тҟәацәас рнапқәа шьҭырхыр акәхеит.
Ҳашԥарзеилымкаари ҳәа агәаанагара ироуз башахеит. Иагьразымҵааит, иагьырзымӡырҩит, ааба-ааба шықәса рықәҵаны, аӡәы алада дадырхеит, аҽаӡәы – аҩада. Џьабриел Сибра днанагеит, иҩызцәагьы иҭаацәагьы ахьагаз ҳәа акымзарак издырӡомызт.
Џьабриел иааихигахьаз агәаҟрақәа зегьы Наҳар инеизеиҭеиҳәа ауп ианеиликааз, уара уаҵкыс сара сеицәоуп… Аҟәада исықәу сзалгаӡаргьы сабацои, сыздызкыло Ԥсадгьылк сымаӡам ҳәа иеиҳәаз змааназ.
Иеиҳәаша, игәы зланикылаша ажәа изымԥшаакәа, дрыцҳашьаны диҿаԥушан. Уамашәа дибон, абасҟак зхызгахьаз, згәы ҭаԥҽхьаз изаҟаразаалак акы ахьинимырԥшуаз адәахьала.
Аиаша ҟаиҵоит, иҽеиҭом, абарҭқәа зегьы дааҟәымҵӡакәа дрызхәыцуа далагар, иара ишиҳәоз еиԥш, ма дашьуеит, ма дхагахоит ҳәа, лацәеихьшь изыҟамҵо, ҵхыбжьонынӡа дизхәыцуа диан.
Иаашар амҩа сымоуп ҳәа, мчыла иҽамхны игәы ааиқәиҳәалан, ацәа дынҭанагалоны еиԥш, Клухор акаҵәараҿы уашьцәа аԥсуааки ҳареи ҳаиқәшәан, ҳаргьы шәара шәеиԥш ҳахыргарц планс ирыман, дәыӷба станциацыԥхьаӡа аешалонқәа хианы игылан ҳәа ҳарҳәеит ҳәа иеиҳәаз ааигәалашәан, аӡәы аӡаӡ илеиҵазшәа дҩаҵԥаны даақәтәеит, аҟарачқәа реиԥш аԥсуаагьы Аԥсны ихганы, иаргьы ԥсадгьылда даанхазшәа аҟынӡа игәы ааӡан, амцабз наицрасны днеилыблаа дагазшәа дааҟалеит. Уи нахыс цәашьа изыҟамҵеит, дшыгәаҭеиуаз, иԥсадгьыл дшазхәыцуаз иршеит. Днықәганы дыргазар аахыс Аԥсны зҭагылаз ҳәа акгьы издырӡомызт, аҵыхәтәан иҷкәын иҟынтәи асалам шәҟәы иоуаанӡа. Уи заҟа даргәырӷьоз аҟара, еиҳаны игәы инархьит. Ианаҳәаз рацәан, аха иҟаз зегьы ахәыҷы иабеидыруаз.
Аԥсуа жәлар аԥсреи аӡреи ирыбжьагылан, рлахьынҵа ахәыц иакын. Афашистцәа Клухор акаҵәара ихыҵны Аԥсны ахаҩаӡара Ԥсҳәы ақыҭа анырга, ҳаӷеимшхарахеит, амшын аԥшаҳәаҟынӡа шә-километра заҵәык роуп иаанхаз. Уанӡа ианынаӡа, Кавказ зегьы азы даара ишәарҭахон.
Аԥсны жәлар зшьапы инанагоз абыргцәа аӡә даанымхеит (рыҷкәынцәа аибашьрахь иҟан), ар ирывагыланы хацәнамырха аӷа иҿагылан, Ԥсҳәы далырмыжьит.
Убри аамҭаз Москвантәи дкылҟьа Аҟәа  дааит Бериа, зегьы зымчу ихаҭа иҟынтәи Кавказ аиқәырхаразы адҵа иман. Аха игәҭакыҵәҟьа Кавказ аиқәырхара акәӡамзаарын, ақәхра акәзаарын. Дшааиз еиԥш, иааӡамҭа Аԥснытәи НКВД аиҳабы Гагуа ицәа ккаӡа ихихит, ацентр иадыруеит аҭыԥантәи ауаа афашистцәа ҽыхьшьырҭас иҟаҵаны ацхыраара шрырҭо, уара уззыԥшузеи, амҵқәа куа укабинет уҩнатәоуп, иахьаҵәҟьа напы арктәуп «Аԥсуаа рус» ҳәа идиҵеит. Уажәы ирбазма, иҟам-иным аус еиқәырҽаҽаны, акгьы зхараӡамыз ауаа аанкыланы рҭархара.
«Аԥсуаа рус» аԥхьа излалагаз ахьшьцәа рыла ауп. Ашьха ишгылаз анемеццәа ааигәахо ианалага, ишьхыҵны ишзахәоз идәықәлеит, аха аӷа рымҩа ԥҵәаны рырахә рцәыргеит, ирылшагәышьоз, дара рыԥсы ргеит. Аха ишыҟалаз ус акәӡамызшәа, иаарҳәны, ахьшьцәа арахә хацаланы рнапала ирырҭазшәа, уи еиԥш дзырҟаҵаз Аԥсны еиҿкаау ачарҳәаҩцәа ргәыԥ акәушәа ирбылгьаны аус ду алырхит.
1937 шықәсазы Бериа иԥсы изаҵамҵакәа Аԥсны кьо-шәоуқәак иаанханы иҟақәаз, аҵарауаҩ Симон Басариа аԥхьа днаргыланы, ҩажәаҩык аԥсуаа рхы иҭамыз, ргәы иҭамыз рхаратәны, чарҳәаҩцәоуп ҳәа аара рыдҵаны иҭадырхеит. «Аԥсуаа рус» иҵегьгьы амҽхак ырҭбааны, аԥсуа жәлар зегьы Асовет мчра иаӷацәоуп, афашистцәа ирыдгылоит ҳәа ахҭынҟьа ӷәӷәа рыҭаны, аҟарачқәа, ачеченқәа, аингәышқәа, абалкарқәа ишырзыруз еиԥш, иахыргарц гәҭакыс иман, аха иқәымҿиеит, ҩажәаҩык гәнаҳарала иҭадырхаз рышьҭахь иааҟарымҵаз ҳәа егьыҟам, аха аус рымпыҵышшеит.
Аха Бериа изқәикыз наимгӡар иҽизеиқәкуазма, акы иамур еицәаз аҽакы иԥшаауан, Аԥсны агәаӷ дыкны дагон, ахьӡ ихы ихнахуан. Қырҭтәыла хадара аназиуаз зышьақәырӷәӷәара дахьымӡаз апроект «Аԥснытәи АССР Гал араион иахьаҵанакуаз аӡбаарақәа ҭарбатәуп, ақыҭа нхамҩа шьҭыхтәуп. Қырҭтәыла араионқәа рҟнытә ихырҵәаны иганы инырхатәуп» ҳәа деиҭазыхынҳәит.
Москвантәи игаз аҭел абжьы рызхеит Қырҭтәылатәи ССР Аминистрцәа рсовет аусзуҩцәа уи апроеқт ашьақәырӷәӷәаразы, Гал араион ҳәа ақәҵара иарбаз лахьԥыракыган, зықьҩыла, жәанызқьҩыла ихырҵәаны иааргоз Галтәи аӡбаарақәа ахьыҟазгьы рымбеит, акурорт ҭыԥқәа Гагра инаркны амшын аԥшаҳәа иреиӷьӡақәаз аҭыԥқәа рҿы еивҵаԥсаны рнырхара иаладыргеит.
Аибашьра ду зхысыз атәыла ӷарханы, ажәлар аӷәыцәҳәы иқәханы ианыҟаз, еилаԥыххаа ицҟьа-шәҟьа аӷацәа иргаз ақалақьқәа реиҭаргыларазы, аҭаҳмадцәеи аҳәсеи раамҷыдарахаз мчы аныҟаӡамыз, атрест «Абхазпереселенстрои» ҳәа ахьӡҵаны, Новороссииск аахыс аусуцәа, зыргылара иаҿыз аанкыланы, Аԥсны иааганы Қырҭтәылантәи ихырҵәаны иааргоз рзы хәыда-ԥсада анхарҭа ҩынқәа рыздыргылон.
Есымчыбжьа Москваҟа Бериа иахь адырра ҟарҵалар акәын шаҟа ҩны рыздыргылаз, шаҟаҩ ааганы индырхаз. Уи аамҭазы аибашьраҿы зыбжа ааныжьны, зыԥсы ахәага зманы ихынҳәуаз, хыҵакырҭа рымаӡамкәа, иаанханы иҟан.
Кавказ иқәынхо амилаҭ маҷқәа рықәхра Бериа нап шалеикыз збоз рацәаҩын, аха ақәыӡбара акәым ажәа наак аӡәы иааиҿыҵшәеит ҳәа раҳар даанкылан, дақәдырӡуан… Иага ус акәзаргьы аԥсадгьыл аҵеи иашақәа мшәаӡакәа иаҿагылон, ашәҟәқәа рыҩуан Сталини аполитбиурои рышҟа. Жәытә-натә аахыс зыдгьыл иқәынхоз, арыцҳара ишҭадыргылаз, рыԥсадгьыл иахыкәкәааны ӡра-ԥсра ишдәықәырҵоз, Сталин изымдыруа иҟалаз џьыршьон… Ҳаиқәирхоит ҳәа агәыӷра рыман… Аха урҭ зегьы жьан… Зегьы ҟаҭәан…
Ԥсуа ҵарауаҩык Калинин ишҟа абас иҩит: «Ҳаҭыр зқәу аҩыза Калинин!
СССР Иреиҳаӡоу Асовет ашҟа адепутатразы зыӡбахә рҳәаз Бериа икандидатура, хаҭала шәара уи изкны шәықәгылараҿы ишәҳәаз шәажәахә иахьа агазеҭ «Правда» иану санаԥхьа, сгәы иаанагаз аартны ишәзысҩырц сыӡбеит… Уи ашьҭахь исзыԥшу шыздыруагьы… Бериа абас еиԥш ажәақәа ихышәҳәааит: Аҩыза Сталин иарӷьажәҩа милаҭ еилыхра змам аинтернационалист, Асовет жәлар рҵеи иаша. Уи иахьа инаигӡо аус, ҳтәыла абаагәара акәршоушәа иарыӷәӷәоит, иахьчоит… Гәшаҭарак ҟамҵаӡакәа, хҩахашьак рымҭаӡакәа иаҿаԥиххаауеит Асовет мчреи – Сталини раӷацәа ҳәа…
Ҳаҭыр зқәу аҩыза Калинин, шәара аԥышәа ду злашәымоу ала ишәдыруазароуп, абри еиԥш ахәшьара ҳаракы ишәҭаз, Бериа дызусҭаҵәҟьоу. Уи дмилаҭеилыхҩуп, иахьа зымҩаԥгара даҿу аполитика Кавказ иқәынхо ажәлар маҷқәа рхырҵәароуп… Сара агәра ганы сыҟоуп иахьа уи знагӡара даҿу ақырҭуа меншевикцәа реиҳабыра ахада Нои Жорданиа иполитика шакәу.
Шәара ишәзымдыркәа шәҟаларым Нои Жорданиа Қырҭтәыла Асовет мчра аиааира шагоз аниба Англызцәа реиҳабыра рышҟа аҳәара шыҟаиҵаз, Кавказ зегьы неидкыланы ишәаасырхәоит, амала шәнапаҵаҟа ҳаныҟалалак, Кавказ автономиа ахадара агылараҿы ақырҭуа ида аҽаӡәы аҟалара шәшақәиҭымхо азхаҵара соуазар ҳәа.
Жорданиа усҟан дызхьымӡаз игәҭакы, иахьа Бериа аргама анагӡара далагеит. Амилаҭ маҷқәа харада ахара рыдҵаны Кавказ аҭарцәра даҿуп… Ари гәнаҳара дууп. Даанкыламзар иаарласны Кавказ, ақырҭуа жәлар рыда аҽаӡәы дыҟамкәа иҭаирцәуеит.
Изҳәақәогьы ыҟоуп уи ақырҭқәагьы маҷҩы ахигама ҳәа. Уигьы иашоуп, ақырҭцәагьы ахигоит, аха егьырҭ ажәларқәа реиԥш Сибраҟа, ҭанҵәара-ҭаӡра идәықәиҵаӡом. Иахганы иааганы Аԥсны амшын аԥшаҳәа, акурорт ҭыԥқәа рҿы инирхоит.
Аҽакы, уигьы шәара ишәмаҳацкәа шәҟаларым, абжьаратә школ иалгаз, ақырҭуа милаҭ еиуоу дарбанзаалакгьы, Москватәи иреиҳау аҵараиурҭақәа рҿы ԥынгыларада ишрыдыркыло. Урҭ рзы ақалақь агәҭаны азеиԥш нхарҭа ду ҟаҵаны ишгылоу. Рыфатә лымкаала аҟаҵаразы, ахәыҟаҵаҩцәа Қырҭтәылантәи иааԥхьаны амаҵ шыддыруа… рынхарҭа ҭыԥ азы, рҵаразы, рыкрыфара – рыкрыжәразы уҳәа зегьы рзы ишхәыда-ԥсадоу… Абарҭқәа зегьы зыбзоуроу Бериа иоуп».
…Дзазымхәыцзеи Калинин… Бериа ипроеқт, СССР Иреиҳаӡоу Асовет апрезидиум аҿы иахәаԥшны, иахганы иргаз амилаҭқәа: аҟарачқәа, ачеченцәа, аингәышқәа, абалкарқәа уҳәа рыдгьылқәа ақырҭуа хьыӡ ҿыцқәа рыхҵаны, Қырҭтәылатәи ССР иадҵахарц азы Аусԥҟа инапы анаҵиҩуаз иаанагоз… Изеилымкааӡози Бериа игәҭакы, Кавказ зегьы Қырҭтәыла ахьӡҵаны, аимпериа ду аимператор ду диацлабны, аимпериа хәыҷы ҟаҵаны, иаргьы димператорхарц дшаҿыз.
Аԥсуа жәлар анизахымга, иӡбеит, хыԥхьаӡарала хынтә иреиҳаны ақырҭуа жәлар ааганы ирыланырханы ирылаиӡҩарц, рбызшәа рцәырӡны, ржәытә ҭоурых ҭыԥхьыӡқәа ԥсахны, рхылҵшьҭра рхаршҭны, рыԥсадгьыл аҿы ишыҟоу иахымгаӡакәа рдац-ԥашә ыҵирҩаарц… Аха урҭқәа Наҳар иабеидыруаз.

Жәиԥшь шықәса канвоида ашә аҟынӡа ашьапеихгара азин змаӡамыз имацара, аныцә еиԥш еивҵарыԥхны еилагылаз абнаршәыра таига дылаланы дахьцоз, дынхьаԥш-аахьаԥшцыԥхьаӡа «анаԥшы-ааԥшра ҟалаӡом, ушиашоу уцала, акәымзар ушьапқәа уҵаԥысҵәҵәоит» ҳәа игәы кылызҵәахьаз аканвои ибжьы абыржәымзар-абыржәы дыдбыжьҵас аӷьеҩ ааихнаргарашәа, иҭагылазаашьа ааҟалон, дышиашаз дхыԥ-хыԥуа иҿынеихон, ишьапы дақәиҭны дышцоз акыраамҭа ихаҿы изаагомызт.
Шьыбжьааразы рацәак агмызт, шьжьымҭан аахыс амҩа дықәын, даанымгылаӡакәа ашьхахь ихы рханы ацара даҿын, аха дандәықәлаз дызхьыԥшуаз рықәцәақәа ракәын макьаназ иибоз, дазааигәахацыԥхьаӡа ицәыхарахозшәа ибон.
Ахәылбыҽха иҩызцәа аусураҟынтәи ирхынҳәны абарак аҿы инаргаанӡа дгьежьыр акәын, иҩнацаланы ианырԥхьаӡо дрымбар, иусқәа цәгьахон, убналарц уаҿын ҳәа еиҭах иус ӡбаны, иқәыз ашықәс изацырҵар алшон.
Наҳар уи аҽны аус иуӡомызт, аԥсшьара азин иман, аха абарак ддәылҵны џьара ацара дақәиҭымызт.
Ашарԥазы зшьапы инанаго иҟаз зегьы еидцаланы аусурахь ианырга, абаракаҿ ишьҭаз ачымазцәеи иареи ааидхалт.
Ачымазцәа хәшәы-быӷьшәы ҳәа уажәыгьы акгьы роуӡомызт, ашьха ашьапаҿы шәалзырго ыҟоуп ҳәа анраҳа нахыс,  рылақәа ҭырхаха Наҳар ихәаԥшуан, аԥсшьара мшы аан сцаны ишәзаазгоит ҳәа иреиҳәаз заҵәык акәын гәыӷрас ирымаз. Аха иҷкәын иҟынтәи асалам шәҟәы иоуз данаԥхьа нахыс, ирбахьаз иакәӡамызшәа деилашәаны, ихы ицәымыӷханы, илахь ааиҵыхны аӡәгьы диҿамԥшуа иҽаниԥсах, уцома, ахәшә ҳзааугома ҳәа игәаӷьны изиазҵаауамызт.
Мақсим Пиотр-иԥа иҭагылазаашьа цәгьан, еиҳа илаҽхьан, аха егьырҭ реиԥш дықьуамызт, дӷызуамызт, иԥсы ахьылеига-ҩеигоз акәымзар ажәак ихәлшәомызт, игәы ҩарханы дықәын, ихыбаҩ мацара аанхазшәа акәын уахьиҿаԥшуаз дшыҟаз, илакҭақәа ҭашәашәахьан, илақәа ҵаакәкәала аҵахь ицахьан, ихала ихы амаҵ изазуамызт, имч зегьы илнарӡаахьан. Абас дшыҟазгьы ихдырреи, игәаҟәышреи шимац иман. Ианша, ихы аарҳәын иқәҵаны, Наҳар иахь аԥшра далагеит. Наҳар дызтәомызт, дызгыломызт, дгәаҭеиуа дыҩнан, уажәы-уажәы ашә днылаххуан, игәы иҭаз аӡәгьы издырамызт.
Мақсим Пиотр-иԥа диҳәарц иҭахын, џьаргьы умцан, баша аџьабаа ухы иаумырбан, ҳара усгьы иԥсуа ҳауп ҳәа (избан акәзар уигьы ибон иҭагылазаашьа шыҟаз, Саиансктәи ашьхақәа ршьапаҿы дцаны, ахәшә ԥшааны аагара ус имариамызт), аха иҿыҵа зегьы еиҟәышьшьа-еиҟәыжәжәа иҟалахьаз дарцәажәомызт, иҿы изеихыхуамызт.
Наҳар усҟанҵәҟьа дзызхәыцуаз, абарак аԥхьа игылаз авишка иқәгылаз асолдаҭ иҽимырбакәа, диҵысны дызлацашаз акәын. Урҭ асолдаҭцәагьы акыршықәса раахыс аԥшыхәра ргәы ԥнаҵәахьан, насгьы аполитиказ иҭакыз аӡәы заҵәык идамхаргьы сыбналоит ҳәа иҽазимкыцызт. Аӷьычцәа ракәын ибналоз, аха урҭ араантәи иқәыргеижьҭеи ҩышықәса ҵуан. Асолдаҭцәа шьыжьымҭанла рҽанеиҭнырԥсахлоз, «аҭарпҟара» иашьцылахьан, ҿыц иқәгыларц иаауаз литрабжак иџьыба иҭаргыланы иааигон, днаиҵагыланы инапы иҟьон, хыхь иқәгылаз дгәырӷьаҵәа дналбаауан, нас абудка иҩналаны, маӡала инарыхәладырпҟон, уи аамҭаз шьапыла акәым, атанк ала урывсны уцозаргьы урызгәаҭомызт.
Аҵыхәтәантәи аамҭазы асолдаҭцәа абас шыҟарҵоз Наҳар акырынтә ибахьан, изышьцылахьоу иахьа ишԥаҟәыҵри ҳәа, дышнаҵҟьара иҽырхианы ашә дшылагылаз, иԥынҵа ду ҟаԥшьшьӡа аҽеиҭныԥсахларазы иааз хыхь иқәгылаз дааиҵагыланы игәабжьынацәала ихәда дасуа, ақьафруга аазгеит, ушзахәо улбаа ҳәа аанарго иирбеит. Дгәырӷьан дкәалаауа дҭалт, ацыгәгьы ус ирласны изылбааԥарым, али-ԥси рыбжьара дналбааҟьан, ишьапы адгьыл иқәмыркьысӡакәа авишка аҵаҟа игылаз абудка дныҩнаԥалт, аԥынҵа хыҟаԥшьаагьы дишьҭаԥало дныҩналт, аӡәы имбарц азы ашәгьы нархадыркит. Наҳаргьы дыззыԥшыз аамҭа аниба, Мақсим Пиотр-иԥа дахьышьҭаз дааихаххын, сара сцеит хәшәаагара ҳәа наиаҳәаны, дыццакуа абарак дындәылҵит.
Мақсим Пиотр-иԥа ицәымыӷхан, димышьҭырц азы дихьынҳаланы дааникыларц далагеит, аха инапқәа изышьҭымхит, аҵла амахәқәа хыҵәҵәаны ианаваԥсоу еиԥш иваԥсан, ажәалагьы акгьы изымҳәеит, илаӷырӡқәа аахаҟәҟәалт, сара усгьы иԥсуа соуп, ихы сықәҵатәыс изисҭазеи, иабадгьылу, ицара-аара мариоума, насгьы дрышьҭуама, дааныркылар аума дақәдыршәоит ҳәа, ахьаа имаз даҽа хьаак изацнаҵеит.
Асолдаҭцәа абудка иҩнеибагәаны рҿархәхәара иахьынӡаҿыз, Наҳар аӡ еиԥш ишьҭыбжь мыргаӡакәа дрывсны дцеит, дагьрызгәамҭеит.
Аҽны амш даара ибзиан, ажәҩан агәышҵа казказуа ицқьан, ицаҳә-цаҳәуа иԥхоз амра, еимиааны игылаз ашәаԥыџьаԥ иалсны, адгьыл аҟынӡа изынаӡомызт, асы шышьҭыҵхьазгьы аҵа хьшәашәан, адгьыл џьара-џьара ибахҵәаӡа иҟан, еиҳарак амажәа еиԥш шьамханынӡа дныҵашьшь дцон. Агыгшәыгқәеи ашәарахқәеи ракәымзар ауаҩы ишьҭа џьара ианны ибомызт. Шьыбжьагәы ианахыс, ихы зықәкны дцоз ашьхақәа рықәцәақәа имбаӡо ицәыӡит. Убасҟан ауп ианигәалашәаз, – «Бнала мацара сцоит ҳәа уалагар, даара ицәгьоуп, уҟьалоит… Саиансктәи ашьхақәа ирылсны Енисеи иалало аӡиасқәа рацәоуп, акы узыԥшаар, ушавоу ашьха ашьапаҿы укылнагоит, уаныхынҳәуагьы, Енисеи аԥшаҳәаҟынӡа уаанагоит», - ҳәа Канӡа иеиҳәахьаз. Уи ашьҭахь дааҭгыло, ӡиаск абжьы саҳауазар ҳәа, илымҳа кыдҵаны аӡырҩра далагеит. Аҵла быӷьқәа аԥша ҵәҵәы ахьрысуаз абжьы ада акгьы илымҳа иҭасуамызт. Дцон даанымгылаӡакәа, ус иармарахь ала ашшыҳәа аӡиас абжьы иаҳаит: иаразнак даақәҵәиааны, уахь ихы рханы ддәықәлеит… Зны иааигәаӡаны иаҳауа, нас ицәыхарахо акырӡа дцеит, имчгьы каԥсо далагеит, дынҭаркызар аахыс иахьа ииныҟәахьоу абжа-аиҭабжагьы дымныҟәаӡацызт, иԥсы ааиҭеикырц дахьынатәаз аӡиас ашьҭыбжь ахьиаҳаз акәӡамкәа, зынӡа аҽаџьара игошәа иаҳаит, даахьаҳәын, уахь ихы рханы деихеит, аха уахьгьы лҵшәадахеит, ԥыҭк данынаскьа зынӡа имаҳаӡо импыҵаӡит.
Уажәраанӡа иказ-казуа дызҵаԥшуаз ажәҩангьы, шьҭа иазхоуп ҳәа аҳәозшәа, аԥсҭҳәақәа кәашо иаахылан, рҽеибаркны, рҽааиҵыхны ахыза еиқәаҵәа еиԥш, рыҽнаҵырҟьеит али-ԥси рыбжьара, иара усгьы иҵлашьцаа иҟаз абнара, неихашәы ихәлазшәа иааҟалеит. Иааицәымыӷхеит, дунеи ахаан ауаҩԥсы дзымбаӡацыз, абна агыгцәа ргыланы, ихаԥаны дакуазшәа игәы ааҟалан, аԥхӡы хьшәашәа наиқәнаҭәеит. Ԥхьаҟа цашьа шимамыз аниба, дхынҳәны дызлааз ишьҭа дхылт, сзылҵуазар ҳәа, аха хара дазнамгеит, аиуазеиуоу имбаӡо ишьҭақәагьы адгьыл иналаӡ ицеит. Аԥсҭҳәақәа нхыҵны лашарак ибо дҟалаанӡа ашәиҭышәи изыҟамҵо, дууаӡа имацара абнаршәыра даалахеит, аха аԥсҭҳәақәа заҵа ихымҵрыз, еиҳа-еиҳа еилаҳанто ажәҩан иаҵамӡо, адгьыл рҽықәрыжьуан ибба-ббаӡа. Иаарласны ихәлоу, ишоу изымдыруа, илашьцаӡа иааҟалеит. Уаҳа еиҭаҵшьа изыҟамҵаӡакәа, дшьахны џьарак дышгылаз, инеихашәы ихәлеит. Ҳаӷоу-саӷоу имацара абри еиԥш абнаршәыра дҟьаланы дылахааит, даара агәы ӷәӷәа змам ашәа-ӡыӡа дагоит. Наҳар акыраамҭа иҽырӷәӷәаны дгылан, ашәара зынӡа имԥынгьы иааиуамызт, аха агыгшәыг ифҩы ркызар акәхап, апрожекторқәа реиԥш рылақәа жжаӡа, аддыҳәа аҽыҩқәа реиԥш, зны иармарахь ала, аҽазны иарӷьарахь ала ивыҟьҟьаны ицо ианалага, игәы ҭрысит, ақәыџьмақәа дҭаԥшыхәны ивагьежьра ишаҿыз идырит, ихы зларцәихьчаша ҳәа, аҽакы ҳаҟәыҵып, алабаҵәҟьагьы икымызт. Ирҳәоны иаҳахьан, ақәыџьмақәа мышә ҟәыш иҟәышуп, хаха арахә ианрыжәло еиԥш акәӡам ауаҩы ишижәло, ифҩы анырклак «ивакәашо» ивалоит, дԥыршәоит, ихы злеихьчо имоу, имаму ҳәа, иҭҟьо акгьы шимам агәра аныргалак, иааикәшаны дыркуеит ҳәа.
Ашәарҭа ӷәӷәа данҭагыла иаразнак аҵла дықәлеит, абжараҟынӡагьы дымҩеицызт, ицхлымуа гәарҭак еицрыԥсса иааиҵагьежьит. Ирхалашаауаз рылақәа, ацәашьы аркны аҵла ашьапы иадгылазшәа, икаххаа инарбон, хыхьынтәи дахьрылаԥшуаз, ҽык-ҽык иаҟаран. Ҳаӷеимшхара, даарылашәар али-ԥси рыбжьара дааимыржәжәон, аҵла дшықәлаз анырба, ашьапы рзыҵымхит, уаҳа егьрыгымхеит, рхаԥыцқәа аларԥаны иахон, ршьапхыцқәа рыла ацәа ахыржәжәон, акгьы анрылымшалак, дара-дара еизгәааны аибарԥсра иалагон. Иԥсы ӡаны дықәтәаны дрыхәаԥшуан, иҟрым-ҿрымуа иҵагьежьуа иҵагылан, ицомызт (иҟалап урҭ дара рбызшәала еицәажәозҭгьы). Аҵыхәтәаны рызегьы ааидгыланы, акы иасны иркын, иаргьы ӷәӷәаӡак акәызҭгьы акәхарын, акыраамҭа ирҿагыланы иқәԥон, аха ирулак икарыжьит, иқәшьуа ирыманы ԥыҭк инаскьаргон, нас ирхынҳәны еиҭа аҵла ашьапҟынӡа иаарган… иааҟәымҵӡакәа ихәаауан. Иҟалап уи ус зазыруаз, уара уоуп изхароу, ҳнаивга-ааивго ҳуманы ушықәыз дҳацәцеит, игәаӷ уара иухаагоит ҳәа акәызҭгьы. Абас иқәшьуа, ирҳәазо, иааӷрасуа ишрымаз ирыцәгылан, акакала иаанкыло, рыхәцәақәа ԥыжәжәо, иаапкны инарылалан, зегьы еимбӷьыжәаа рхы ахьынахаз афасара иасны ицеит. Иааҭынчрахеит. Уи ашьҭахь ишҟа уаҳа гыгшәыгк ықәымлеит.
Наҳар ауха аҵла дшықәтәаз иааиршеит. Ақәыџьмақәа реибафара ашьҭахь ԥыҭраамҭак иҭынчран, аха нас убри еиԥш бжьы ҿаасҭақәак абна илыҩны иаҳауа далагеит, угәы ааҭнарӡыӡааратәы еиԥш. Зны асаби икьаасыбжь еиԥш игаларын, аҽазны акыр-кырҳәа еибарччо џьоукы ишҟа иааиуазшәа, нас арҵәаа-арҵәааҳәа ԥҳәыск дыҳәҳәозшәа… Ақьыбжьы… аӷызбжьы… аҵәуабжь… хкыс иумаҳауаз иарбаныз, аха игәы мышьҭыкәа ихигеит. Зны-зынла убри еиԥш абжьы мӡанрақәа иаҳауа далагон, изымчҳакәа илымҳақәа икуан. Ииулак цәгьала иршеит, аха анаҟә шхыц ихын, ахыҵра зынӡа агәы иҭаӡамызт. Аҵла данылбаа ақәыџьмақәа ауха ирылибахыз ашьаршәы днылагылт.
Ԥыҭрак ашьҭахь инеилыҩры-ааилаҩрын, амра кылԥхашәа амш аҽанеиҭанак, Наҳар иԥсы ааивигеит, днаԥшит-дааԥшит, аха ашьхақәа ибаратәы ажәҩан ахаҿы амрыцқьацызт, аԥардақәа реиԥш игьало иаҵакнаҳан, уажәымзар-уажәы ихыҵуеит ҳәа ила ааихмырсыӷьӡакәа дышрыҵаԥушаз, ҩаԥхьа рҽааибадыркын, анаҟә еиԥш еишьылӡа инхыҳалан, иаԥхьа игылоу димбо, иныҵлашьцааит. Аҽны хәлаанӡа амш уаҳа аҽеиҭанамкӡеит. Ишԥаҟаиҵагәышьоз, еиҭах аҵла дықәлеит, уиак заҵәак акәын хыхьчагас имаӡаз. Ҽынла иҭынчӡа бжьы зхымыҩӡоз атоура ианыхәла, иҿыхазшәа, еиҭах «ацәажәара» иалагеит. Иацуха еиԥш бжьымӡанрас иҟоу зегьы шиаҳауаз, ихәы-ижьы қақаӡа ишааилагылоз иршеит, лацәеихьшь ҟамҵаӡакәа.
Адырхаҽынгьы анаҟә шхыц ихын… Алашьцара зынӡа иааимнахаанӡа дныҟәон, џьара сызкылсуазар ҳәа, аха дахьцалакгьы зегьы еиԥшын, бнаршәыран. Абас акы-ҩба ҳәа иааԥхьаӡаны, мчыбжьык днасыԥцәгьаха дҟьаланы дылан. Абжьымшы аҽны анаҟә хыҵын, ажәҩан каз-казуа днаҵаԥшит, аха дзышьҭаз ашьхақәа рцәаара имбаӡо ицәыӡит, зынӡа аҽа дгьылк дықәнагалазшәа ибо далагеит, амрагьы ааҳәны, мраҭашәарахьтәи аганахь ала агылара иаҿызшәа, зынӡа зегьы ицәеилагеит. Игәы каҳаит, ихы ицәымыӷхо аҟынӡа днеиит. Абасҟак аамҭа ачаӷьа ихәда илымбаацызт, имч каԥсеит, ишьамхқәа дрызнымкыло икәадахеит. Акрымфара аҵкыс дзыргәаҟуаз аӡыжәра акәын, иацы аахыс (уаанӡа иагьигәалаиршәомызт) игәы шабо, дҿажәкуа далагеит. Илақәа шаҟь-шаҟьо џьара ӡытҟәак ҭатәаны избозар ҳәа дыԥшаауан, аха ҳәынҵәаршьшьырамзар акгьы имԥыхьашәомызт. Ила акакаҷ ыҵашәо, иблахаҵ еилагьежьуа дышнеиуаз, ауаҩы ишьҭа акәушәа акы ибеит, акыраамҭа агәра изгомызт ауаҩ ихаҭа ишьҭа шибаз. Еимаада, ашьапышьҭақәа ҿыц-ҿыцӡа ианпыҟҟала ианын. Имлакра ихашҭит, иӡышра наихҟьа ицеит, игәы ӷәӷәахеит, ауаҩы ихаҭа дибазшәа дҟалеит. Ихыршәланы иҿынеихеит, ԥаҭк данынаскьа, дыбнауаҩызар, ауаҩыҵәҟьа ара даазгоз, насгьы еимаада дыҟоуп, схыланы сцоит, аха абнауаа ахьыҟоу скылсыр ҳәа ацәалашәара иоут. Азныказы дхынҳәырцгьы ақәикит, аха амҿы еизганы ишышьҭаз ибеит, уи агәыҩбара иоуз аанарҳәит, избан акәзар амҿы еихала иԥырҟазшәа ихыҵәҵәан. Лаба шәпакгьы аалихын, иаанкыланы ашьҭа иибаз деиҭанхылт. Днаскьацыԥхьаӡа еиҳа-еиҳа ицәымыӷхон урҭ ашьҭақәа, ддаумзар уи иаҟароу ашьапы зҵоу ауаҩы дыҟоуп ҳәа игәы иаанагомызт, ацәеихақәа реиԥш иҟьаҟьа-ҟьаҟьаӡа акәын ишаныз, насгьы ишьаҿақәа убасҟак еихиҳәон, аки-аки рыбжьара иара х-шьаҿак изтәон. Адауқәа ртәарҭаҿы саанагазар ҳәа дынкахәыцуа дышнеиуаз, «умҵасын, уԥсит» ҳәа ишьҭахьҟа игәиҽанӡамкәа аӡәы ибжьы аагеит, абнаршәыра зегьы еиларӡыӡо. Игәы ҭыԥсаауа данаахьаҳә, ҩыџьа ҩыз-ҩызӡа (иаҟара ҩба аура рыман), рхахәи ржакьеи еимиааны иқамса-қамсаӡа, реиха дуқәа раҳаны ихагылан. Дныҵакка дцеит, адауқәа алакә аҿы иаҳахьаз рхаҭа-ԥсаҭақәа ракәушәа акәын ишыҟаз. Аӡәы днаимҵасын, алаба иикыз ааимихын, иршәны икаижьит. Драԥцаны дрыманы рҿынархеит, ицон, ицон, инҵәаӡомызт, реихақәа раҳаны ишыркыц иркын, рҿы ааихыхны иацәажәомызт. «Идауқәаҵәҟьазар? Аха адауқәа амаҭәа рышәӡам, арҭ иршәуп, ааҵәақәа реиԥш ирхарԥоуп, аха усгьы маҭәоуп. Изусҭцәахарыда?» – игәы дҭахәыцуан. Рҿымҭра иқәыӷәӷәаӡо даналага, «шәуааӡами, шәызусҭцәада» ҳәа дҵааит.
– Уҳацәажәар ухы хаҳҵәоит, уҳахәаԥшыр улақәа ҭаҳхуеит, уҿы еихакны ухьамԥшӡакәа уцала, уара аџьныш, аҵыхәа змоу, атәыҩа зхагылоу… Иҭарблыша!.. – руаӡәы ибжьы аҩ дыҵанацало иаагеит.
Наҳар уи ашьҭахь уаҳа ҿимҭӡеит, иаҳаз дааиҵанарӷәӷәеит. «Аҵыхәа умоуп… атәыҩа ухагылоуп… уџьнышуп» ҳәа иеиҳәаз иаанагоз акымзарак изеилкаауамызт… Амықәшәатә дшаниаз, мыждақәак дышрымпыҵашәаз ибон, иаԥхьа изыԥшыз издырамызт, ихы иҭагьежьуа иҭаз срымпыҵыҵны цашьас иҟасҵарызеи ҳәа акәын. Мчыла ҳәа далагар, имч рықәхомызт, рыхәдақәа хызза, рмахәарқәа шәпа-шәпаӡа, еимиаа-еимҿиааны излеибаз ала, акәҷышь еиԥш даанкыланы ихәда хырҵәон. Сыҩны сцап ҳәа далагар, ашә аҟынӡа днарышьҭуам, иара жәантә еихигози, дара знык еихырҳәоз ршьаҿеи еиҟаран, ршьап дуқәа рыла инаиӷрагыланы ддырҟьацуан. Маанак рыҵагаланы, хшыҩла дыриааины, иԥсы рцәимгозҭгьы, аҽакала дрыхәомызт. Изусҭцәоу рхи рҵыхәеи еилкааны имазар, рызнеишьагьы иҽазишәарын, аха дцәажәар руам, дрыхәаԥшыр руам, аума хаҭа ззырҳәо дақәшәеит. Иуааушәа иҟоуп, урысшәала ицәажәоит, аха реиԥш зеиԥшроу ахаан имбаӡацт. Жәиԥшь шықәса раахыс дызқәымшәацыз иарбаныз, аха абри еиԥшҵәҟьа данымиацызт.
Аиха ахәала ишьҭахь иааисуа дрыманы ишнеиуаз, абнаршәыра иаалҵын, улаԥш зхьымӡо иҭахкааны иҟаз еиужьрак иаадгылт.
Аанда, аандак еиԥшымызт, адауқәа ргәара еиԥш, аҵла дуқәа рҟәаны, еихажьны, аҵыс захымԥраауа иҟаҵан. Агәашәгьы гәашәк еиԥшымызт, иара иеиԥш иҟаз даханы, иаартны аҭалара имч ақәхомызт. Дрыманы аҩныҵҟа инҭалт, раԥхьаӡа илаԥш зықәшәаз, шьамханынӡа иҩеиуа, иқашә-қашәо иҭагылаз ачарҭоуп. Иааџьеишьеит, ача лазҵо ауаа роуп… Ауаа рҿы саама игәахәын, ишчарҭаҵәҟьоу агәра ихы иаиргарц инапы нагӡаны чахәыҵәқәак анааникыла, аихахәы апҟаца ааихнарган, инапы  ԥнаҵәазшәа, икәал-кәало иааицрахеит.
– Ҳҽаҩра далаԥшуеит, аџьныш… амышьҭацәгьа, ала цәгьа… иҭарблыша, иҭарҷыҷыша, илақәа акгьы рымбо иҿаҳәатәуп, – рҳәан, али-ԥси рыбжьара аҵлацәа еиԥш иџьаџьаӡа илахь инадҵаны, лашарак имбо иааҿарҳәеит. Уи ашьҭахьгьы акыраамҭа дрыбжьацаланы дрыман ицон, днышьацәхныслацыԥхьаӡа акака иаахон. Днаргараны иахьыҟаз аҭыԥ аҟынӡа инаӡазар акәхап, дааныркылт, инапқәа ҿарҳәеит, аҽы аныршьаҳауа еиԥш дыршьаҳаит, уигьы азмырхакәа агәашьа днадыргыланы, дԥахны дадҿарҳәалт. Нас иԥырҵны ицеит. Сааҭк аҟара бжьы иаҳаӡомызт… Ашьҭахь џьоукы рыбжьы иаҳауа далагеит ихараны… Хәыҷы-хәыҷла изааигәахо иаԥхьанӡа иааит. – Ҳазшаз иҳақәирԥхо ҭашәаанӡа, илақәа хышәымтын аџьныш… Ианарлашьцалак ила злаҿаҳәоу амыхны ижәыблы!.. – иаԥхьа игылаз аӡәы даацәажәеит, ибжьы ауахәама иҩныҩуазшәа. Абри ашьҭахь зегьы хынҳәны ицеит, ршьапышьҭыбжьқәа рыла ирацәаҩны ишааиз аҟара еиликааит. Еиҭаҭынчрахеит, бжьы имаҳаӡо.
Дзымҵасуа агәашьа дадҿаҳәалан, ус алақәа ршыбжьы иаҳауа далагеит. Харантәи дбаны, ишҟа еиханы ишаауаз ҩашьомызт, изааигәахацыԥхьаӡа рыбжьы цәгьахон. Деимыжәжәа дыргарашәа, аддыҳәа иааидыххылт. Рхаҭақәа ибомызт, аха рыбжьала ла дуқәан, игәы нҭыԥсааит, уажәы рхаԥыцқәа сыларԥсны сеимыржәжәоит ҳәа дышьхынԥсыланы дышгылаз, рызхара идшыланы, иламкьысӡакәа ихынҳәны ицеит.
Ԥсрак дахыԥазшәа игәы иабо, ицәеижьы ихыбзаауа, лассы ихы инапахьы изаагомызт… Абга кыдцаланы иркызшәа, рхаԥыцқәа еихакшо идгьежьылоз алақәа дыфа-дҟаҟа, деимыжәжәа дымгакәа дахьаанрыжьыз агәра изгомызт. Ахаҳә рҿаҳазшәа иԥырҵны ианца ашьҭахь ҩаԥхьа бжьы имаҳаӡо иааҭынчрахеит, иааигәа-сигәа, ԥсы зхоу акы ықәӡамызшәа, иууаӡа иааҟалеит.
Деибганы дшаанхаз агәра анига, ашәара наихыҵын, ихыԥсааны иҟаз аӡышра ааисны дакит, абыржәыҵәҟьа ианимоу иԥсы ааихыҵрашәа.
Аҟәа данҭакыз, Ԥачулиа дҿажәкны даниргәаҟуаз иханаршҭит, усҟан маҟҿаҳәара дызӡаагылаз аӡытҟәа, ихәынгашьаны иҿахьы аҩагара акәым, дахьӡааԥшылоз изымчҳауаз, уажәы имазҭгьы, аӡыхь еиԥш иԥхьаӡаны, даҵашьшь ижәуан, убри аҟынӡа игәы шабон.
Скыдҿаҳәаланы сабанӡарымазаауеи, уаҳа лашарак смырбаӡакәа исылгарц рыӡбама ҳәа дышгәжәажәоз, ашьапышьҭыбжьқәа иаҳауа далагеит, изааигәахацыԥхьаӡа ицәымыӷхон. Иҵаргалоз издыруамызт, аиха ду аӡәы иҟәаҟәа иқәҵаны, ихы хисарц дааиуазаргьы ибомызт, адгьыл иҵархәашаны игарашәа акәын изааигәахара иаҿыз ашьыпышьҭыбжь илымҳа ишҭасуаз.
Иҟаларызеишь ҳәа игәы ҭыҵны ицо дшыԥшыз дааидыххылан, илақәа злаҿаҳәаз кны днахан иаамихын, ахыҭҟьа еиԥш дласны ишьҭахьҟа даақәгьежьааны иҿынеихеит.
Наҳар уи инеиҿаԥшраҵәҟьагьы дахьымӡеит. Ишьҭахьҟала дахьихәаԥшуаз, уигьы ихахәы қамызуа иоужьын, аԥш ҟаԥшь  аԥаҵа ԥшра змаз иҟәаҟәа аахнаҩо иқәыԥсан, дырбаандаҩны даазгақәаз реиԥш ишьапқәа хтын, аурыла дреиҵан, аха ижәҩахырқәа ҟьаҟьаӡа, акыр иааиланы деилаҟацаӡа дыҟан, ааҵәа еиԥш ишьамхы инахысуа ишәыз ишьахәарқәа аҵыԥшуан. Уигьы  диламкьыскәа дидҵны иҿанынеиха, Наҳар игәы ааиԥсахын, суҳәоит, анцәа уишазар, ҵәыцак азна аӡыржәтә сыҭа, сҿажәкуеит ҳәа ишьҭеиҳәеит, аха дааҳәынгьы дихәамԥшит, аҭакгьы иимҭеит, ишьаҿақәа еихҳәо дцеит ихы шхаз, даанымгылаӡакәа.
Наҳар ила аҿаҳәага анамырхыз, амра ҭашәахьан, аха аилашәшәара аҽазнамкӡацызт, дахьынаԥш-ааԥшуаз зегьы ккаӡа ибон, раԥхьаӡа илаԥш зықәшәаз, аупцәа хылԥақәа реиԥш рхыбрақәа қәацә-қәацәӡа (зегьы неибеиԥшын) изхагылаз аҩынқәа роуп, рҭӡамцқәагьы рхыбқәагьы мҿлыхын, аҟауар акыр еиԥшын, абылра иалҵызшәа еиқәаҵәа-еиқәаҵәаӡа иҟан. Ихаан абарҭ иреиԥшыз аҩынқәа имбаӡацызт, иџьашьаны дрыхәаԥшуан, неиԥымкрада (амҿы иалху) аџьарсахьақәа рыдҟаҵалан. Аҩынқәа ракәын иибоз, аамҷыдарахаз ԥсы зхоу аӡәы илаԥш дыҵашәомызт. Акакала илаԥш рыхго дышрыхәаԥшуаз, зегьы иаарылыҳәҳәо игылаз ҩын дук, ауахәама ԥшра змаз, илақәа надхалт. Аԥхьа ахацәа, аҳәса, ахәыҷқәа рацәаҩӡаны игылан, еиқәшьшьы, аӡәгьы ҿиҭуамызт. Игылан иадырсызшәа зынӡа имқәацаӡо. Аҳәса неибеиԥшны ршьапаҟынӡа инаӡо ацәҩыча ршәын, рылақәа аарлаҳәа иааҵыԥшуа зегьы рылахьқәа ҿаҳәан. Ахацәа абжеиҳараҩык ршьапы хтын, рхахәқәеи ржакьақәеи аужьын, ршьамхы инахысуа ааҵәа аформа змаз амаҭәа ршәын. Хәыҷгьы дугьы рҿы џьарак ирханы игылан, ус аӡәы даацәырҵит, адгьыл дааҵыҵызшәа, дахьынтәиааз ҳәа изгәамҭаӡакәа, уи ишәыз амаҭәа зынӡа аҽакын, ишьапаҟынӡа илеиуа харԥуп ҳәа азуҳәаратәы иҟан, ижакьа ҟәашшӡа имаҟҿаҳәаранӡа инаӡон, ихахәгьы убасҟак иаун. Изнапык ала алаба ҟаҵа икын, егьи инапы – ацәашь ду, ихәда аџьарсахьа хьлыхушәа еилыԥхаауа иахшьын. Иаԥхьа инеины, рхы адгьыл аҟынӡа иларҟәны, рылахь, рыџьымшь ӡатәны, инапы иагәыӡуан, иара даарылыҳәҳәо диашахәҵәаӡа дрылагылан, ихы ирҵысуан, дхымхәаӡакәа. Нцәак еиԥш дыԥхьаӡаны имҵахырхәоит… дреиҳабызар акәхап ҳәа игәы дҭахәыцуа Наҳар ила ааихмырсыӷьӡакәа дизыԥшуан, ихаан димбацызт, абасҟак зжакьа ауз ауаҩы, еиҳаракгьы изымбатәбараз, иара ида егьырҭ зегьы ибықа-бықаӡа амшәқәа реиԥш иҟан, ахәыҷқәаҵәҟьагьы ҟәаз-ҟәазӡа, амшәҳәарақәа реиԥш ирылан. Иара арахәыц еиԥш дпаџьхәаӡа, ибаҩқәа рыда жьы икӡамызшәа акәын  дшибоз.
Инапы агәыӡреи имҵахырхәареи ианалга, Ажакьа ду днараԥызан, рызегьы аҩнуҵҟа иҩналт. Рхаҭақәа ибомызт, аха анцәа ишьапкра ишаҿыз, «Алилуиа» ҳәа лассы-лассы иеицдырӷызуаз ажәақәа рыла еиликааит. Иааилалашәшәаанӡа, ҿааихак рымаӡамкәа, «Алилуиа» рҳәон.
Анцәа иашьапкра иалгазар акәхап, Ажакьа ду ида хәыҷгьы-дугьы адәахьы идәылҵит, анцәа иҿаԥхьа руалԥшьа ахьынарыгӡоз агәахәара шырнаҭаз рхы-рҿқәа ирныԥшуан. Ажәҩан ахь ишьҭыԥраарашәа, игәырӷьа-гәырӷьо еилыҵны, доусы рыҩнқәа рахь ицон. Дук ицәыхарамкәа игылаз аҩны ашҟа ԥҳәыск, ԥшьҩык ахәыҷқәа рнапы ианкны, илыма лҿаалхеит. Аума рбазшәа, ахәыҷқәа, нацәала деибарбо, ишҟа аԥшра ианалага, аԥҳәыс, иҟалом уахь аԥшра, аџьныш илаԥшцәгьа шәҽацәышәыхьча, лҳәан, дырԥырагыланы аҩныҟа иҩналгалеит. Наҳар агәра игеит сыџьнышны срыланагалазшәа рыԥхьаӡоит, уи азоуп скыдҿаҳәаланы сызрымоу ҳәа.
Аҩны ахәыҷқәа лыманы дшыныҩналаз еиԥш, алашара алыркит, ашәқәа ҟьаҟьаӡа иаартны инлыжьит, инеидыртәаланы акрырҿалҵеит. Наҳар абарҵаҿы дгылазшәа зегьы ибарҭан. Иџьеишьон, аџьныш илаԥшцәгьа шәыҵамшәан ҳәа, сышҟа имырԥшӡакәа, исывганы илгеит, арахь аҩны ашә аартны сызрыладырԥшуазеи ҳәа. Ахәыҷқәа акрыфаны ианалга (ран лакәхап ҳәа иӡбеит), аԥҳәыс, ацәеиқәаҵәа зхаз шәҟәы дук аартны лшьамхы инықәҵаны днатәан, лаԥхьа инаргыланы рзаԥхьара далагеит. Аԥхьара далагаанӡа ахәыҷқәа, рхахәы рыкәа иҭассы, рылахь, рыџьымшь рӡатәит. Арҵаҩ бзиа леиԥш акәын ишыдлырҵоз, лыбжьы акара-караҳәа идәылыҩны иаҳауан. «Схәыҷқәа, амаалықь цәа зхоу, ахьӡы зхьыршоу! Крышәфеит, крыжәжәит, ишәзыбзиахааит, шәҿы-шәнапы шәыӡәӡәеит, шьҭа ашьҭаларахь шәхы шәырхоит, хыхь иҟоу зегьы иаҳхылаԥшу ишҟа, шәҿы нарханы шәиҳәа, цәамҭхаа шәиҭарц, ианшалак дышәзылԥханы шәааирԥшырцаз… шәылахь, шәыџьамшь ӡатәны, шәалага абас аныҳәара: – Аби, Аԥеи, Аԥсыцқьа зхоуи шәыхьӡала, Амин!.. (Ахәыҷқәа рыбжьы еиқәыршәаны еицырҳәеит). Нас маҷӡак шәааҭгыланы, шәцәаныррақәа зегьы ҭынчхаанӡа… Ҳазшаз шәимҵахырхәа, шәыгәқәа аартны шәиҳәа… – Уара зхьышьаргәыҵа ҳакәхшоу, ҳагәнаҳауп, ҳрыцҳашьа… ианшалак ҳаарԥшы, ацәа ҳалых, улыԥха-угәаԥха ҳаҭаны, Амин! (Ахәыҷқәа еиҭарҳәеит еицҿакны.)
Аныҳәара ишаалгаз еиԥш, ахәыҷқәа уаҳа рышьҭыбжь мыргаӡакәа риарҭақәа рҿы инеины ишьҭалеит. Хаҵак аиха дуӡӡак кны даадәылҵын, Наҳар ишҟа дыԥшуа, абарҵа даақәтәеит. Уи даныҩналозгьы имбеит, даныҩнаԥшуазгьы аҭаацәа дрылибааӡомызт… Дабаанагеи, игәахәын, иааџьеишьеит.
Иаԥхьа игылаз аҩны мацараҿы акәӡамызт, егьырҭ рҿгьы аныҳәабжьы ҩныҩны акраамҭаӡа иаҳауан.
Аиха ду аанкыланы абарҵа иҵатәаз дшихьчоз шибозгьы, дзыдҿаҳәалаз агәашьа ыҵыхны сыԥсы сызрыцәгозар ҳәа, Абраскьыл еиԥш, уажәы-уажәы имч ааизыркәкәаны дахон, аха аҵыхра акәым, арҵысраҵәҟьагьы илшомызт, убасҟак иӷәӷәаны иарсын.


* * *
Наҳар данҭаркыз аҽны инаркны, ааӡабцәгьас хкы-хкыла ихимгацыз ҳәа иарбаныз, аха уи ауха еиԥшҵәҟьа ашьартәага дақәымшәацызт. Акы, дҿажәкуан, изыхгомызт, ҩба, деиқәԥах дызлакыдҿаҳәалаз ашаха ижьы ԥҟаны, дыҵкааны дахәаруан, ихԥахаз, дызлашәаз ауаа изырурц ирҭахыз издырамызт. Акы аҵкыс акы еицәаны изеилалан, игәы кыдгыланы, абри еиԥш алахьынҵа еиқәаҵәа соураны сзыҟаз, иҟасҵахьаз цәгьарас, ҳәа ихы ицәымыӷхо аҟынӡа днанагон, аха ичҳа… ахаҵа дызқәымшәо иҟоузеи, ҳәа игәаҵа иҭаршәыз агәаӷь дарыӷәӷәон, дхыбгаӡо даналагалак дааиднакылон. Исзыршандаз ҳәа дгәаҟуан, изыршаӡаргьы уаҵәтәи амш бзиарак сзаанагоит ҳәа зынӡагьы дақәгәыӷӡомызт. Аха усгьы… аԥсхыхра иаҿу ачымазаҩ гәаҟ ашаранӡа сызнеиндаз ҳәа иԥсы ықәханы дшазыԥшу еиԥш, иаргьы ашара дазыԥшын. Аха ишаӡомызт, аҵыхгьы иара иеиԥш иаанкыланы икыдҿарҳәалазшәа, аамҭа мцаӡозшәа ибон. Уажәы-уажәы ихы ҩышьҭихуан, аха анаҟә ҳанто ихыжьлаз еиҳагьы иарлашьцон. Аеҵәақәа ибо ажәҩан цқьазҭгьы, ма урҭ рыла ианшоз имдыруази, дышрыхәаԥшуаз аамҭа ихимгози.
Имч илӡааны, арҩашьыга ирҭазшәа, дыҵашьшь акы даманы ицошәа анибалак, ихы аҿыгәҳәа агәашьа ианҟьаны иҽаалихуан.
Ҵхыбжьон агәы ианахыс, аҵых аҽеиҭанакит, анаҟә хыҵит, ажәҩан аҽарыцқьеит, аеҵәақәа кыдыӷӷаа иааԥшит… Митәык ихаԥаны ихәаҽра ишаҿыз, аӡәы дҩахан иааихихызшәа, иԥсы ааивигеит, анаҟә хыҵны аеҵәақәа аниба. Убри аамҭазы игәы ааҭанарӡыӡо ивараҿы бжьыцәгьак аагеит, гыгшәыгу, дуаҩу зыбжьы газ изеилымкааит. Днаԥшы-ааԥшит, аха ԥсы зхаз ҳәа иааигәа-сигәа акгьы имбеит. Слымҳа сажьама ҳәа иԥсы ӡаны дшыӡырҩуаз, аҳәагыла еиԥш ихаԥыцқәа аҿаԥ-аҿаԥ рыҵго, – «Аеҵәа кыдысхуеит… Адгьыли ажәҩани еиҟарастәуеит… шәызегьы шәыҟаӡамшәа шәыхәҵәы ықәсхуеит… Алақәа… Аҳәақәа»… – ҳәа аргамаду илымҳа иаҳауа, ауаҩы ибжьы адгьыл иҵыҩны агара иалагеит. Дгачамкны абжьы ахьиаҳауаз ахь дыԥшуан, ивараҿы икажьыз ахаҳә ду иаҵыҩны акәын ишааҩуаз. Убриаҟынӡа ибжьы цәгьан, абыржәымзар-абыржәы адгьыл даахәыҵыҩрны, аеҵәақәа днарымҵасны иаакыдиԥаарашәа… адунеи зегьы аархыџ-хыџны, еилаԥыххаа игарашәа. Иаҳауаз абжьы шизхымгоз… – «Уҿахы еиқәаҵәахааит… шәиԥхьыӡ угымхааит… Окоиани!» – ҳәа хыхьынтәи аҳауа иалаланы иаауазшәа, аҽаӡәы ибжьы аагеит. Уик зынӡа деивнагеит, аҩада дҩаԥшын, аӡәгьы дибом, алада длаԥшын, аӡәгьы дыҟам, арахь ирҳәо иаҳауеит. Аӡәы дмақаруеит, аҽаӡәы дшәиуеит. Сеилаԥсама, исыхьзеи ҳәа ихы агәра изымго дӡыруан. Ус еиҭах анаҟә нхаҳалан, аҵых еиҵапата ианааҟала, аҩыџьагьы рҿы ашәаҳазшәа, хыхьынтәи зыбжьы ааҩуазгьы, адгьыл зыбжьы хәыҵыҩуазгьы «аицәажәара» иаҟәыҵит.
Аџьаҳаным дгьыл аҿы саанагама ҳәа, иҟоу акгьы изеилымкаауа, дышьхынԥсыланы дыԥшын иҟаларызеишь ҳәа. Абри ашьҭахь, дук хара имгакәа, аԥсаатә ацәа иалҵын, рыбжьы агара иалагеит, џьаҳаным дааҭыҵны дунеик днықәлазшәа, изгәакьаӡоу џьоукы  умшәан ҳәа рыбжьы иқәдыргозшәа, иҽааиԥсахит. Урҭ ирҳәоз, шьҭа ашарккара иалагеит ҳәа кәын.
– Шәыбжьы мгааит!.. Адунеи шәаныӡааит… шәышԥасцәымӷу ԥсгьы-бзагьы!… Шәызегьы шәыҟаӡамшәа шәыхәҵәы ықәысхуеит!… – Аҵарақәа рҿы шааихырхыз еиԥш, ҩаԥхьа адгьыл иҵыҩны уи абжьы мыжда агара иалагеит. Уи еиԥш заҳарыз сара соума иҳәозшәа, хыхьтәигьы, – Уҿахы еиқәаҵәахааит!.. Шәиԥхьыӡ угымхааит!.. Иҟоуҵахьоу агәнаҳа узымгааит… Окоиани! – ҳәа ишәира деиҭалагеит.
Сабаанагеи, ҳара ҳдунеи аҿы акәӡами сахьыҟоу, излацәажәо иаанагозеи, насгьы дара зусҭцәада, рхаҭақәа зысымбозеи ҳәа ахәыцра бааԥсқәа изцәырыргон, дунеи лашьцак ахь даманы ицон дҵааркәкәала. Зыбжьы анышә иҵыҩуаз, Окоиани ҳәа хыхьтәи диқәшәиуа даналага, Каин (Библиа аҟынтәи) дигәаланаршәеит, Каин ицәымӷра ауп ажәа «Окоиани» зхылҵыз, уи шәира дууп.
Ҽаамҭанызҭгьы Библиа ашәҟәы заҵа игәалеимаршәарыз, уи аҵыхәала аума ихигахьан, аҵара далганы ҿыц аредақциаҿы аусура даналага, Библиа дшаԥхьахьаз, насгьы ахаҭа шимаз, игәра ганы аус ицызуа Раҭба ианиеиҳәа, иану хәыҷ-мыҷқәак сзеиҭаҳәа ҳәа диҳәеит. Адами Евеи рыҷкәынцәа – Каини Авели ртәы изеиҭеиҳәеит. Наҳар урҭ аишьцәа ирзеибауз ихамшҭӡо ихаҿы иаанханы иҟан. Аныки абыки ирыхшеит, ашьа ирылаз акакәын, аха зынӡа еиԥшӡамызт. Авель дуаҩыразын, дымшын… иикуаз, иишьҭуаз ицааиуан, инкаиршәуаз ииуан, аҩа икыр, аԥсы ҭалон, иаӡахон. Жәа-уасак абна илеиҵар, шәкыла игәарлон, аҿырпын аирҳәон, абжьы хаа ауаа зегьы ргәы ҟанаҵон, ауаа ракәым аеҵәақәеи, аԥсаатәқәеи, аԥсабареи бзиа ибаны иазыӡырҩуан. Каингьы ажәла леиҵон, аҽаҩра беиа ҭигарц иҭахын, аха адгьыл ицәымӷын азы иӷьацомызт. Авель иеиԥш иаргьы ауаа зегьы бзиа дырбозар иҭахын, аха дбаны иаанхомызт. Аеҵәақәа, аҵарақәа, аԥсабара, ауааԥсыра зегьы игәы рзыразымызт. Ажәакала, дуаҩы мыждан. Иашьа диҵашьыцны, игәаӷ кны дагон.
Ҽнак аишьцәа еицны дгьыл харак аҿы ишыҟаз, ахьҭа ӷәӷәа ҟалеит. Ааигәа-сигәа уаҩ дынхаӡомызт, бна дуӡӡак агәҭаны акәын, ахьҭа рзымчҳауа ианалага, амца еиқәҵаны ҳаҽҳарԥхап ҳәа рыӡбеит. Хаз-хазы иалагеит аиқәҵара, аха Каин иага иундазгьы имҿы амца амкит. Авель инапы ахьирсаанӡа аҽыԥҳәа ицгылеит, иԥхеит, илашеит. Абжьааԥны еиԥш ибжьы хааӡа ашәаҳәара далагеит. Каин уи ихы-игәы иасит, саргьы абас сашьа еиԥш искуа, исышьҭуа зсыцмааиуазеи ҳәа дыцәгьашьыцуа дихәаԥшуан, ианизымчҳаӡа дҩагылан, хаҳәла дааисны дишьит. Адунеи ахаан аӡәгьы ибараны дыҟаӡам сашьа изызуз ҳәа дигәҭасны, дхәыҵажьны диҵәахын, дцеит. Абнаршәыра дылаланы дышнеиуаз, аҵлақәа аазаза-мазан, - Каин, уашьа Авель дабаҟоу? – ҳәа рыбжьы иқәдырго иалагеит. Иаҳаз иамхацәгьахан, абнаршәыра дылҵны ҵла шьаҭа ахьымиӡоз асакара дықәлеит, шьҭа исыбаргәызеи, аҵлақәа рыбжьы саҳауам ҳәа игәы рҭынчны, аха дышнеиуаз аеҵәақәа аакәеицеин, – Каин, уашьа Авель дабаҟоу? – ҳәа изҿыҭра иалагеит. Абнаршәыра дзыламгылт, асакара дзықәымгылт, аума дақәшәеит, дабацари? Иӡбеит ацәыслампыр еиԥш адгьыл дхәыҵаларц, ус егьыҟаиҵеит, ижны дхәыҵалт, аарлаҳәа ихы аацәыҵыԥшуа. Иаашаанӡа ҽԥныҳәа имаӡамызт. Ишо ианалага аҵар ҿыхан, дыкны илақәа ҭырхуа иалагеит, – Каин уашьа Авель дабаҟоу? – ҳәа. Убасҟан ауп ианеиликааз, аӡәгьы ибом, аӡәгьы иаҳауам ҳәа дақәгәыӷны агәнаҳара иҟаиҵаз шианамхоз… абна, адгьыл, аеҵәақәа, аԥсаатәқәа зегьы алымҳа шрымаз. Каин усгьы ауаа ргәы изҭамызт, Авель еиԥш изыразымызт, иашьа гәнаҳарала дҭарханы, ахаан ауаҩы ишьа зымбаӡацыз адгьыл иашьа ишьа шықәиҭәаз анраҳа,  иахьарнахыс ҳазшаз дузыцәгьахааит  ҳәа ашәиԥхьыӡ ишьҭарҵеит… Убасҟан ауп ажәа «Окоиани» анаԥырҵаз ажәлар, Каин ицәымӷразы…
Наҳар абри алегенда Бено Раҭба ианизеиҭеиҳәа ашьҭахь мчыбжьык ааҵаанӡа, Абиблиа шәҟәы уаԥхьахьеит, ахаҭагьы умоуп ҳәа дырххо дрыманы иаақәлан, дақәдырӡуан, аредақтор иҽаҿажьны деиқәимырхазҭгьы. Раҭба ицәгьа шиҳәаз аҟара гәҩарас иман, аха инагӡаны агәра изгомызт, аус еицаауеит, ҳаиҩызцәоуп, уи еиԥш ацәыхцәыфара илоуп ҳәа амалахазгьы ихаҿы изаагомызт. Зынӡа акгьы зхараӡамыз игәылак игәы изҩон, избан акәзар хәылбыҽхак имҵаҵан дшаԥхьоз, дизгәамҭаӡакәа, иҩны ашә аартны дааихагылахьан. Аха ацәгьа зҳәаз Раҭба шиакәыз агәра игеит, данҭарк, аусҭҵааҩ иҿахәы иҿихырц даннеига, «Наҳар Абыхәба Асовет мчразы игәы цқьам… Акоммунист партиа даӷоуп» ҳәа ашшыԥхьыӡ инапала ииҩыз шықәыз аниба. Уи нахыс аусҭҵааҩцәа иҿыхәы иҿырхырц днаргацыԥхьаӡа, игәы ҭыҵны ицо дазыԥшын, уара анцәа дхоуҵоит, Абиблиа шәҟәы умоуп ҳәа анбасарҳәои ҳәа. Аха, анцәа иџьшьаны, уи аӡбахә ала аӡәгьы акгьы иеимҳәеит.
Наҳар абарҭқәа зегьы игәаларшәаны дахьынӡарызхәыцуаз, изгәамҭаӡакәа иҟьаҟьаӡа ишеит. Раԥхьаӡа иибаз, ахаҳә ду ахькажьыз иахагылаз аҵла ҳаракы аиха кны илбааз ауаҩы иоуп. Уи иацы дытҟәаны даазгақәаз руаӡәык иакәын. Аҵла дышналбааз еиԥш, ишҟа дымԥшӡакәа днаивҟьан, ҩнык дныҩнашьшьы дцеит. «Иаха хыхьынтәи зыбжьы саҳауаз, хымԥада, иара ихаҭа иоуп, адгьыл зыбжьы ыҵыҩуази сареи ҳаиҷаԥшьозҭгьы акәхап», – ҳәа игәы дынҭахәыцит.
Абри ашьҭахь аҩнқәа зегьы рышәқәа атын, ахацәа дәылҵны иццакы-ццакуа иаха аныҳәара ахьрымаз аҩнахьы ицеит. Ахәыҷқәеи аҳәсақәеи ыҟаӡамызт. Рацәак аамҭа иҩнамхеит, иаха «Алилуиа» акәызҭгьы ирҳәоз, ашьжьымҭан «Амин» акәын иҩныҩуаз. Ажакьа ду раԥхьа дгыланы зегьы аадәылҵит. Иаха ахәылбыҽха иныҳәаны иандәылҵыз еиԥш акәӡамкәа, рхы аҿныԥшылара даара ицәгьан, зегьы акы иргәааны иаман. Ажакьа ду раԥхьа дгылан ицон, аӡәгьы дцәажәаӡомызт. Иаԥхьаҵәҟьа ииасит, ишҟа аӡәгьы дхьамԥшӡеит. Рхы шхаз адәы аханы игылаз аҵла ҩа иаадгылт. Ажакьа ду инапы ҳаракны иҩышьҭихын, акы реиҳәеит. Шьоукы аарылҵын, иҩны аҩынқәа рышьҭахьҟа ицеит. Ҩыџьа аиха дуқәа кны Наҳар ишҟа рҿаархеит. Уажәымзар-уажәы иаасыдгылоит, исзырурц ирҭахузеи ҳәа дшыԥшыз, иара иахь имнеиӡакәа, ахаҳә ду ахькажьыз иаахагылан, адауқәа реиԥш, иаашьҭыхны зымҩа ишьҭарҵеит, ианша нахыс адгьыл бжьы ыҵыҩӡомызт. Наҳар ила ааихмырсыӷьӡакәа дрыхәаԥшуан, ахаҳә аганахь ианышьҭарҵа ашьҭахь ашыш чалт еимакы-еиҿакны иааныркылан, иршәны икарыжьит. Адгьыл иҵыҩуазшәа зыбжьы иаҳауаз ажра дҭаҿаҳәаны дрымазаарын, дцар ҳәа ишәаны иақәҵаны ирымаз анаахырх, иханы дааҭырҳәеит, маҟаҿамҳәара ҩахыс маҭәа ишәӡамызт, аха амшә еиԥш дқамсаӡа, иаԥхьагьы ишьҭахьгьы ахәы иқәын, ижакьа ицламҳәа иаҵаҵәахын, мчыла ишхырҵәаз ҩашьомызт, ихыргәдаан, ихәда еихасыҟәын, ижәҩахырқәа ылаԥыҵәҵәоушәа ихьыԥсаа-хьыԥсааӡа иҟан. Илақәа цәыркшаԥаны ихы-иҿы кылгәыгәӡа, ухала ушнеиуа амҩан даауқәшәар уицәшәаны уҩрын.
Наҳар абри еиԥш иҿаасҭаны еиҿартәыз ихаан димбацызт, дшанханы дизыԥшуан. Инапқәа ҿаҳәан, ишьапқәа шьаҳан. Даргьы иацәажәомызт, иаргьы ҿиҭуамызт, ихаԥыц аҿҿа ыҵго, илақәа ырцәгьаны дрыхәаԥшуан, инапи ишьапи дақәиҭызҭгьы, иааихихрашәа. Ишьаҳага ааишьырхын, драԥцаны, ауаа еизаны иахьгылаз ашҟа дрыманы рҿынархеит. Дырзааигәахо даналага, рызегьы рызқәа иеиарханы иаагылт. Днаганы аҵла ҩа дадҿарҳәалт. Уажәоуп иангәеиҭаз, баша иҵҩааз ҵлаӡамызт, ихыблаа-ҿыблааны амца иарҩахьоу акы акәын. Дадҿаҳәаланы ианаалгоз, аҩны ашьҭахьҟа идәықәиҵақәаз џьоукы аҭәа рхарчыла, аҽа џьоукы реидара амҿы иаҵаланы иааин, аҵла иаакәыршаны ишьҭарҵеит. Ажакьа ду даарылҵын, ажәҩан даҵаԥшуа илахь-иџьымшь ааиӡатәын, икыдҿаҳәалаз ихы наиқәкны ишәира далагеит абас: «Во кресте своем проклинаем тебиа Сатана. Амин! (Зегьы еицҿакны – Амин!… Амин!..) Да не обратитсиа отныне богоухольное злосмердие твое, на души праведные, да не омрачит Окаиннаиа сила света истины и сваитости. Амин! (Зегьы еицҿакны – Амин!) Иако пиос поганныи в богомерзки смушьчал ты нас кривдои своеи, за скотов несмышленных принимал нас.
Но настал день ввергнуть, будь отныне в генну огненнуиу! Амин! (Зегьы еицҿакны – Амин!) Да будет проклиат и лиубои, кто усомнитсиа в словах своих Амин! (Зегьы еицҿакны – Амин!) Смерть сатаны спасиот нас. Амин! (хнытә еицырҳәеит).
Ашәира дшаалгаз еиԥш, ацәашьы дҩахан иаашьҭихит, аӡәы днеин амца аиркит, абылра ианалага. – Абас ублыроуп, уара аџьныш, - ҳәа Ажакьа ду ианиҳәа, иажәақәа зегьы еицырҳәеит. Абри ашьҭахь аҭәа наиқәыжьны (аԥхьа иааикәыршаны, амца анеиқәырҵо еиԥш, амҿқәа шьҭарҵеит) амца адыркит. Али-ԥси рыбжьара амцабз аҵлагьы иаргьы инарықәҵәиаашеит. Знык-ҩынтә раҟара иҳәҳәабжь аагеит…
Наҳар ила ишабоз ауаҩы амца ицраҵаны аҿҿаҳәа дырблит. Ԥхыӡ ибаргьы зыгәра изымгоз алабҿаба ибеит. Ҳаӷоу дзыниаша, ауаҩы даанкыланы иԥсы  шҭоу дахьырбылуа адунеи аҿы днанагеит… Дыццышәтәарахаанӡа ихагылан ихәаԥшуан, нас, иааира дук згаз реиԥш, игәырӷьаҵәа рышьҭахьҟа иаахынҳәит.
Ахәыҷқәеи аҳәсеи убасҟан ауп рыҩнқәа ирдәылҵны адәахьы ианықәлаз.
Амра макьана имгылацызт.
Наҳар идыруан, амра аныҩагыла нахыс ила ааԥшыр шырымуаз, иацы еиԥш ишҿарҳәоз, ҳазшаз иҳақәирԥхо алашара ила иамбароуп ҳәа иарҳәаз игәалашәон. Ажакьа ду гәыԥҩык ицны ахыбра ҳаракы, уахәамоуп ҳәа игәы иззаанагоз ахь ицеит. Егьырҭ зегьы рыҩнқәа рышҟа инеиит, аха минуҭкгьы иҩнамхеит, ажәжәаҳәа рхатә усқәа рнапы адыркит. Аԥхьа арахә реилыргара иалагеит. Рырахә рыҩнқәа рышьҭахьҟа акәхарын иахьҭакыз, ачуан дуқәа реиԥш (амҿлых) акака аанкыланы идәылҵны ицон, ԥыҭрак ашьҭахь хшыла ихыжжуа ирыманы иаацәырҵуан. Ахәыҷқәа рыцыԥхьаӡа чаҟәак-чаҟәак (уигьы мҿлыхын) аанкыланы, ашә илагылан. Ахш аҩнуҵҟа иҩнаргалаанӡа ачаҟәақәа рызна-рызна ааҟаҵаны рхәыҷқәа иддыржәуан ишаӡаз.
Ҩыџьа аҷкәынцәа ҽеиқәа ҳаракык, ахәда ахамуҭ ахаҵаны, ирыманы ауахәама азааигәара шьамхышәара ишьҭыхны еиқәыз ҩ-хаҳә дуӡӡақәак иаарыдгылт. Ахаҳәқәа иаарыкәыршаны, аӡлагара ахәыла еиԥш, мҿыла иҟаҵаны иаҵагылан. Аҷкәынцәа аҽы ахаҳә иаҵарҳәеит, нас уажәы-уажәы аҷын ахҟьо, иаваргьежьуа ирыманы иаақәлеит. Наҳар ашана ибазшәа дыԥшуан, хаҳәқәоушәа иибоз луақәазаарын, ахуҳәа алагара иалагеит. Аӡәы дахагыланы ачарыц ахәлеиԥсон, егьи аҽы даасуа иакәиршон. Алу аҳәиҵә-ҳәиҵәҳәа ашыла аҿыҵуан. Аӡәы иеиҳәеит ҳәа агәра игараны дыҟаӡамызт, иахьатәи аамҭазы абри еиԥш аԥсҭазаара змоу, раԥхьаӡатәи ауаа рыда аҽа џьоукы ыҟоуп ҳәа, иблала имбазҭгьы. Иҵегьгьы ибараны дыҟан, аха амра гыло ианалага, иацы дыкны даазгақәаз реихақәа кны (аиха мкыкәа аӡәгьы аҩны ддәылҵӡомызт) иааидгылан, илақәа ҿарҳәеит, амра аҵаԥшра дақәиҭымызт. Алуқәа рыбжьада акы имаҳауа. Акы имбо дгылан. Амца зыцраҵаны ирблыз ауаҩы данааигәалашәалак, маха-маха деиҿышәшәон. «Уџьнышуп ҳәа рыцҳашьарак ҟамҵаӡакәа дыццышәыртәит… сыкны санааргоз уаргьы уџьнышуп ҳәа сарҳәеит. Издыруада уигьы сара сеиԥш дҟьаланы таига дшылаз, дрымԥыхьашәаны, дыкны дааганы, ууаҩӡам ҳәа гәрамгарҭас дҟаҵаны дырблызар, саргьы уи еиԥш сзыԥшызар?» - абри еиԥш ахәыцрақәа ихы иҭагьежьуа, ҭаха имҭо, дырхха дшыркыз, аддыҳәа еибарыҩны иааидыххылан, агәашьа дызладҿаҳәалаз ашаха ԥдыртлеит, ишьапы ашьаҳага ашьырхит, илақәеи инапи ус ишҿаҳәаз иаанрыжьит. Дрыманы идәықәлеит, сырблырц сыргозар акәхап ҳәа, аԥхӡы хьшәашәа иқәнаҭәон. Ишьамхқәа иҵаҟәалон, дырзынкыломызт, аха мчыла игәҭасуа дыргон. Сабажәгои, исзыжәурц ишәҭахузеи, сеилышәкаа, шәуааӡами ҳәа драцәажәарц далагон, аха иҿы ааихихыр руӡомызт, аӡәы инап дуқәа иҿагәаны дааихеикуан, дара усгьы ажәак рыҿшәомызт.
Снаганы аҵла садҿарҳәалоит ҳәа дышгәаҟуаз, хыбрак дшыҩнаргалаз аҟара гәныхәҵысҭала идырит, излеидырызгьы ашәхымс ишьапы аахеит, дахҟьашеит, насгьы ашә анаатуаз абжьы иаҳаит.
Абра уеиҭамҵын ҳәа аанарго дықәкшаны дааныркылт. Ибаҩқәа еилаԥыҵәҵәа дызкыз анапқәа дааурышьҭын, рышьҭахьҟа ихынҳәит, идәылҵны ишцаз ршьапышьҭыбжьқәа рыла идырит… ашә ыдырҵеит, аха ихадмыркӡеит, ма аҵәымӷ аадырхо, мамзаргьы ацаԥха ыладыршәуа ҳәа бжьы имаҳаӡеит илымҳа кыдҵаны дахьыӡырҩуаз. Сабааргеи, шьҭа сзықәшәараны сыҟоузеи ҳәа деиҵаӷәӷәа дышгылаз, уара аџьныш, уаҳзаазгазеи… иуҭахузеи… узышьҭоузеи ҳәа иҿаԥхьа аӡәы ибжьы аагеит.
Еиҭах «уара аџьныш» ҳәа аниаҳа, игәы ныҭӡыӡааит, иацәажәоз ибжьы ҵарыхәҵәаӡа иҟан, иааизымчҳаратәы аҟынӡа.
– Сара сыџьнышӡам, суаҩуп, – аҭак ҟаиҵеит аарлаҳәа, дахьҿажәкуаз ибз измырҵысӡо иҩахьан.
– Ауаҩы ҳара ҳҟынӡа ааишьа имаӡам, аҵыхәа змоу, атәыҩа зхагылоу, аҩысҭаацәа зықәтәоу џьнышуп уара. Издыруада ани антихрист, иахьа анцәа дзықәшәины, иқәццышәаа иигаз, усыцхраа ҳәа дуԥхьан уааигазар, аха хыхь иҟоу зегьы иаҳхылаԥшу угәҭакы уахьимгӡазар?
– Сара аӡәгьы дысмыԥхьаӡеит, ахәшә сашьҭан, сҟьалан сааит. – Наҳар шьҭа еиликаауан иацәажәоз ажәытә дин хаҵаҩцәа дышреиуаз, избан акәзар урҭ ракәын изҳәоз «анчи» ҳәа, «анти» ахаҭыԥан.
– Аби, Аԥеи, Аԥсыцқьа зхоуи, срыцҳашәшьа сара, гәнаҳа змаӡам, исаҳауа закәызеи, уи анчихристгьы аԥхьа ҳара ҳахь данықәнагалаз, сҟьалан сааит ҳәа ҳаиҳәан, иашаз џьаҳшьеит, ҳаижьеит, аригьы уи ауп ииҳәо… Рҵыхәақәа еивҵоуп… Изутәузеи? – Наҳар иакәӡамкәа аҽаӡәы диацәажәозшәа акәын ибжьы шиаҳауаз.
– Сшәыҳәоит, сеилышәкаа, харада ахара сыдшәымҵан, – Наҳар абарҭ ажәақәа аусҭҵааҩцәа иҿахәы аниҿырхуаз шаҟантә иҳәахьаз.
– Ҳара анцәа иишаз уаацқьақәоуп, харада ахара ауаҩы идҵара гәнаҳароуп ҳәа иҳаԥхьаӡоит, аха ҳазшаз ицәымӷу иқәнага дақәаҳмыршәар иҳанаижьуам. Анчихрист дҭаҿаҳәаны дахьҳамаз иаашаанӡа уихагылан еибышәҳәоз?
Наҳар абарҭ ажәақәа рышьҭахь идырит ажра иҭаҿаҳәаны идыргәаҟуаз ивараҿы иаргьы дааганы агәашьа дзадҿарҳәалаз змааназ, еимадоу, еимадаму еилыркаарц шырҭахыз. Ибжьы ихы иаламӡо даналагалак, узусҭада, узыргәаҟуазеи ҳәа диазҵаарц заҟантә иақәикызеи, аха убасҟак дҿажәкуан, ибжьы аҭгара илшомызт. «Анцәа иџьшьоуп сахьимацәажәаз, схы ахьиласымгалаз, акәымзар шәеимадоуп, шәҵыхәақәа еивҵоуп ҳәа саргьы сырбылуазҭгьы акәхарын», – абас акыраамҭа дхәыцуа дгылан ҿымҭӡакәа, нас иҽааԥсахны, – Сара сбаандаҩуп, жәиԥшь шықәса ҵуеит Сибра акартоӷа хгара саҿуижьҭеи, уара узҿу зынӡагьы дсыздырӡом, аашаанӡа бжьыцәгьак адгьыл иҵыҩны исаҳауан, аха ажра дҭыргаанӡа дуаҩуп ҳәагьы сыҟаӡамызт, – иҳәеит.
– Сбаандаҩуп уҳәама? Ус акәзар уанчихриступ, уи азоуп ҳазшаз акартоӷа еиқәаҵәа узҭаиргылаз.
Игәы кылызҵәахьаз ажәа «анти» еиҭаиаҳаит, иааҟәымҵӡакәа уантисталиниступ ҳәа аусҭҵааҩцәа иҿагылан, уажәы уанчихриступ ҳәа иааидгылт. Сантисталинистӡам ҳәа ҭоуба иуан, аха игәра рымгеит, иԥсҭазаара абжа имырхит, уажәы уанчихриступ ҳәа егьи изаанханы иҟоугьы иаалгоит. «Дунеик салҵны аҽа дунеик саналалагьы, «анти» сзацәымцеит», ҳәа дхәыцуа дышгылаз, изҿумҭуазеи, уара анчихриступ ҳәа ибжьы ааизымчҳауа ихьамҭаӡа иаагеит. Наҳар ихы еилаҩынтуа, ибжа имҵны ицо дааҟалеит, Ԥачулиа ицқәа еихҳәаны, ихы-иҿы еиҵаҟьаӡа, иаԥхьа дааины даагылазшәа игәы иабеит, убри аҟынӡа рыбжьқәа еиԥшын.
– Анчихрист!.. Анчихрист! – еиҭеиҳәеит уи.
– Мап, сара санчихристӡам. Сара сқьырсиануп. Исус Христос ихылҵуаз алашареи, игәылҵуаз амшреи гәыкала уздызкыло ирзааныжь ҳәа апостол Симон Канонити деикәаҳәы-еикәаԥса, насыԥла дырҭәны, зымдырра иахҟьаны агәнаҳа иаҵаз ажәларқәа реиқәырхаразы дандәықәиҵаз, Кавказ данааи, гәыкала дыздызкылаз сабацәа рыдгьыл Аԥсынтәылоуп… Дазыразны наунагӡа иазаанижьит Исус имшреи илашареи. Убри аахыс ҳара ҳқьырсианцәоуп. Иара Симон Канонитгьы игәарԥханы наӡаӡа дазаанхеит ҳадгьыл. Ицәеижьы амадоуп, иара ихаҭа дзеилаҳаны иалихыз, Афон ԥшӡа… – Зны дзықәдырӡуаз Абиблиа шәҟәы ишаҳәоз инақәыршәаны аҭак ҟаиҵеит. Абасҵәҟьа акәын аусҭҵааҩцәа, уара уантисталиниступ ҳәа илақәа ҭырхуа ианалагалак, игәы ҭыӷьӷьаа сантисталинистӡам ҳәа шреиҳәоз, аха игәра ргомызт. Уажәы иҿахәы иҿызхуазгьы – аԥсыцқьа Исус Христос имшреи илашареи ажәларқәа иганы ирзааншәыжь ҳәа, апостолцәа еикәаҳәа-еикәаԥса, насыԥла ирҭәны иандәықәиҵоз иреиҳәоз иԥшьоу ажәақәа нагӡаны исмаҳаит ҳәа ҿааиҭит, игәра шимгаз ирдыруа.
Абиблиа уаԥхьахьеит ҳәа анкьа зны дзықәдырӡуаз иахьа ихы алаҿыхтәыс иоуит. Абасҟак дышкыдырҟьахьазгьы, ихы инықәсуа ишдырҩахьазгьы агәынкылара имаз малыррак амаӡамкәа изаанханы иҟан. Гәаныла Абиблиа шәҟәы абӷьыцқәа еихыршәшәо, акакала игәаларшәо – Аԥсыцқьа зхоу Исус апостолцәа амҩа ианықәиҵоз абас реиҳәеит: «Зымдырра иахҟьаны агәнаҳа иаҵоу, еиуеиԥшым ажәларқәа шәрыласҵоит… абга ауасақәа ианрыларҵо еиԥш, аха шәҟәышыз амаҭ еиԥш… шәҭынчыз аҳәыҳә еиԥш… Шәахьнеиуа ауаа гәнаҳақәа иреиҭашәҳәала ажәҩан ахьынтәи ирхылаԥшуа дшыҟоу… алахьынҵа рызҭогьы иара шиакәу… Сара алашьцараҿы ишәасҳәо, шәара урҭ алашараҿы ирзеиҭашәҳәала… Сара  шәлымҳа иҭасҳәо, шәара шәахьнеиуа ахыбрақәа шәрықәгыланы, шәыбжьы неиҵыхны ирашәҳәала. Амдырқәа, анцәа ихамҵаҩцәа шәҽырцәышәхьчала… Шәыршьыр ҳәа шәымшәалан… Шәцәеижьы ршьыргьы, хыхь иҟоу, иаҳхылаԥшу заҵәык иоуп шәыԥсы агара иақәиҭу… Шәхы иқәгылоу ахәыцқәа ԥхьаӡоуп, ҳазшаз иҭахымхакәа акы заҵәыкгьы алшәараны иҟаӡам. Сара сеиҭазҳәо дыхьчоуп… Уи сара деиҭасҳәоит хыхь иҟоу иаҳхылаԥшу ишҟа… Шәара шәыздызкылада, саргьы сидикылоит… Сара сыздызкылаз, хыхь иҟоу ҳаб анцәа ду (сара адгьыл ахь саазышьҭыз) иаргьы дидикылоит… Шәца, ачымазцәа аҩысҭаацәа рхышәцала, ишәхәышәтәла… аԥсцәа ргыланы аԥсы рхашәҵала… Анцәа ишәылеиҵаз ала шәымхәаахәҭлан ахьазы… Амалаҳәа ишәоуз амалаҳәа ауаа ирышәҭала»… – Наҳар иҿы ҭбо, иқьышәқәа еимаҷабны еибакуа, иҿы аарла еихыхуа, дыхәцәырххо схы     сзеиқәырхозар ҳәа дшаҿыз, иазхоуп, иҳәан дааникылт. Иҿаирхьу, мамзаргьы шьҭа угәра згеит ҳәа акәзу иаанаго изеилымкаауа даанхеит, ацәажәара данаҟәих. Сԥышәара даҿуп, еиҭах азҵаара сиҭозар акәхап ҳәа дыԥшын, иацәажәоз ҿиҭуамызт. Иҿымҭра иамхацәгьахеит. «Ақьырсианра ажәлаҟьаҩ Симон Канонити раԥхьаӡа ишьапы ахьықәиргылаз, дыздызкылаз Аԥсуа дгьыл ауп, уа дыԥсит, уа джуп ҳәа исҳәоз игәамԥхазар? Уи азы акәзар зҿимҭуа?» – ашәара иоуит. Ԥачулиа дигәаланаршәеит, уара уантисталиниступ ҳәа дкыдцалаӡаны даник, уи еиԥш ҟалашьа амаӡам, Сталин Бақәантәи дыбналан, Амшын Еиқәаҿы «Цесаревич Гиорги» аӷба дақәланы, ирҳәны Аԥсны даныӡхыҵыз раԥхьаӡа дахьнеиз саб иҩнаҿоуп, бжьаха-бжьымш дҵәахны диман, саб уи ихьӡ ҳәаны дықәуан ҳәа аниеиҳәа, акыраамҭа ҿымҭӡакәа дтәаны дихәаԥушан, нас деилашәан, – Изахьӡузеи Сталин дыбналеит?.. Изахьӡузеи Сталин аӷба ирҳәит? Сталин, аџыр лых, ахаангьы дыбнамлаӡацызт, дрыцәцон, зегьы еилаԥыххаа… Аӷбақәа ирҳәуамызт, аха иааникылон… Уаб иҿы ахаангьы дымнеиӡацызт, схы алаҿысхуеит ҳәа ауп изуҳәо, – иҳәан, итапанча ҭԥааны ихы даасуа, иԥсы мцо-имаауа дҟаиҵахьан… Уажәы сҿахәы сҿызхызгьы иҿымҭра змааноу, – Исус Христос ила ухы ҿухырц уаҿуп… Канонити дыԥсит ҳәа шԥоуҳәеи?.. Уи ахаан дыԥсӡом… Уара уанчихриступ ҳәа дсызгәааны сиблырц ақәикызар, – ҳәа иԥсы ӡаны исеиҳәарызеишь ҳәа игәы аҭра иҭамгыло дшыӡырҩуаз, – Ҳазшаз срыцҳашьа, сыгәнаҳауп, саҭоумҵан… Исаҳаз закәызеи?…» – ҳәа аҿымҭра цәгьеи алашьцареи ибжьы аарылаҩит, ԥаса еиԥш акәӡамкәа инҿыцәаауашәа.
– Симон Канонити дахьжу унеихьоума? – еиҳагьы итатахеит ибжьы.
– Сышԥамнеиц, уи ҳара ҳзы иԥшьоу ҭыԥуп, – Наҳар иԥсы ааивигеит.
– Аби, Аԥеи, Аԥсыцқьа зхоуи! Саҭашәымҵан!… Сыгәнаҳауп, исанашәыжь! – уажәык ибжьы зынӡа аҽеиҭанакит, цәгьарак ҟаҵаны, ауахәамаҿы днеины, анцәа имҵаматанеира далагазшәа акәын ишиаҳауаз. Ус напы ԥшқақәак ила  злаҿаҳәаз ашьшьыҳәа иаамырхит. Наҳар илақәа анаахит, аара зду аӡә еиԥш, ихы ларҟәны илахь иџьымшь ӡатәуа, Ажакьа ду иаԥхьа дгылан. Уи иакәзаарын «иҿахәы иҿызхуаз». Ахацәа рацәаҩны аҭӡамц иадгыланы ишҟа иԥшуан, есқьаангьы ишьҭыхны иркыз реихақәа уажәы ҵаҟа ишьҭан. Наҳар урҭгьы илаԥш нархигеит, аха иаци-иахьеи реиԥш рҽырцәгьаны ихәаԥшӡомызт, ҳаҭоумҵан уахьаҳзеилымкааз, ишухәҭамыз ҳахьузныҟәаз ҳәа иарҳәарц шырҭахыз рхы-рҿқәа ирнибаауан.
– Инапқәа ԥшәыртла, ашьаҳага ишьышәх!.. Хыхь иҟоу, зегьы иаҳхылаԥшу, ҳамдырра ҳахырҟьаны уаҳзымгәаан! – Ажакьа ду ида макьаназ аӡәы иҿы ааихыхны ажәак иҳәомызт.
Али-ԥси рыбжьара инапқәа ԥдыртлеит, ашьаҳага ишьырхит. Абарҭқәа зегьы алакәаҿ еиԥш ауп дшақәымгәыӷӡоз иаалырҟьаны ишыҟалаз. Акыраамҭа агәра изгомызт, инапқәа ԥдыртло, ашьаҳага ишьаз ишьырхуа аамҭак ибоит ҳәа дыҟаӡамызт.
Ихы аҭыԥаҿ иааины, деимырхха дызкыз ахәыцра хьамҭақәа ихыҵны ианца, зынӡа дкәадахеит, дҿажәкны иԥсы илышәшәо, – Аӡы!.. Аӡы!.. Шәуаазар, аӡыржәтә сышәҭа! – ҳәа дрыҳәеит.
– Ефросиниа, аӡы изаага ирласны! – Ажакьа ду ашә илагылаз аԥҳәыс ихы налықәикит. Иҳәаны даалгаанӡа, мҿтәы чаҟәак азна аӡы лыманы дааин, лнапала имҭакәа, ахацәа игылаз аӡәы инеилыркит. Уи даақәгьежьаан, Наҳар ииҭеит. Мшыла-ҵхыла згәы шабоз, иаразнак даханы ижәырц далагеит, аха иҿахьы иҩеигаанӡа Ажакьа ду дааидыххылан, ицәигеит. Наҳар иԥсы мцо-имаауа даанхеит, инапы ишакыз ианицәига.
– Ефросиниа, аӡы мыршӡакәа ишаӡаз иаабгеит, ари дӡышаны иҩнуҵҟа зегьы абылра иаҿуп, иҟалом, дашьуеит… Ирласны бцаны иршу изаага! – иҳәеит, ачаҟәа лыркуа.
Наҳар усҟанҵәҟьа иҭагылазаашьа злаҟаз ала иршу, иршыму ҳәа еилихӡомызт, изакәызаалакгьы изхара ыжәны ашьҭахь ихьлакгьы хьаас имаӡамызт. Абыржәы иааимоур иԥсы шынеихыҵра дшыԥшыз, лыԥшь кахәхәа, Ефросиниа зыхьӡыз илыманы дааит. Наҳар еиҭаицәыргар ҳәа дшәаны, иҩнапык акәыршаны иаанкыло ажәра далагеит, аха ҿамҩа-ҿамҩала ижәла, анцәа уишазар, иузеицәахоит ҳәа дихӡыӡаауа дихагылан Ажакьа ду. Инҭыркәкәа ижәит, аха иҟырҟгьы азмырбааӡазшәа ибеит, еиҭасышәҭ ҳәа дрыҳәеит. Мап, уажәазы иузхоит, ԥыҭрак ашьҭахь, иҳәан, Ажакьа ду имуит. Наҳаргьы иамеикуамызт, шьҭа аргама ибон деиқәдырхарц ишаҿыз.
Уи ашьҭахь ихәы ҟаҵаны иааганы имҵадыргылт, аԥхьа ахҷаҭ амацара идыргалт… ахҷаҭ акәым, ахш аԥшра ихашҭхьан, ача макьана иуфар ҟалом, рҳәан, даладмыркьысит, ила ҭраа дахәаԥшуан, чахы шкәакәак шеибгаз иаԥхьа иқәын, имбеижьҭеи иҵӡоз… Ахҷаҭ ашьҭахь ацха ирҭеит, нас аԥсыӡ жәны. Абас хәыҷы-хәыҷла криҿарҵеит. Уааԥсаны уҟоуп рҳәан, днаганы уадак аҿы дышьҭарҵеит. Зыбӷа анарақәа ицәдырҳәхьаз, ацәарҭа тата даннылаиа, иаразнак ацәа дагеит. Ԥсык еиԥш дымқәацаӡо дықәын шьыбжьышьҭахьынӡа. Убасҟак дгәаҟны дыҟан, шеишықәсеи дмааԥшӡакәа дианы дыцәазшәа, имч илӡаахьаз изыхынҳәны дааԥшит, игәы ҿыцӡа. Алакәаҿ еиԥш, ицқьа-шәқьаӡа иҟаз ауадаҿы имацара дышьҭан, раԥхьа илаԥш зықәшәаз, Исус Христос, ашьа ихьшы, ихы хьыхәхәа, ԥсышьацәгьа иҭаны, аџьар данырҟацаланы, дышьны аҭӡамц икыдыз асахьа ауп. Ирацәаны ибахьан Исус  исахьа зныз аҿыханҵақәа, аха абасҵәҟьа аԥсы ахаҵаны, иҭыхыз аусумҭа уи аҽнынӡа имбацызт, ихаҭаҵәҟьа дааганы дкыдырҵазшәа акәын ишибоз. Дышгыларыз ихашҭны ибла адхаланы дахәаԥшуан, акыр шәышықәсақәа рышьҭахьтәи аҿыханҵаҩ ишыҟеиҵоз, ақәра дуӡӡа шамаз ихацыркны изныз арамкақәа идырдыруан. Иаакәыршаны аиконақәа кыдын, урҭгьы жәытәӡатәиқәан, ҵлас излыху узымдыруа аҟынӡа рыԥштәы еиҭаркхьан, ахәажәцәа рыҟәнылахьан. Ҵаҟа ахыӷәра дахьықәыԥшуаз амшәцәақәа рыла ихҟьан ауада ахи аҵыхәеи. Амшәцәақәа аниба, игәалаҟара бжьысны ашырҳәа дҩагылт. Убри аамҭаз дааԥшит… Дгылеит ҳәа бжьык адәныҟантәи илымҳа иааҭасит. Исаҳаз иаанагозеи ҳәа азхәыцхагьы дахьымӡеит, илақәа анбахитуеи ҳәа ааҵра иавҵагыланы иԥшызшәа, ҩыџьа ахацәа афатә рнапы иқәыргыланы иааҩналеит, рхы ахыӷәра инықәсуа аҟынӡа иеихырхәаны, иаԥхьа инықәыргыланы, ҳазшаз ҳиҳәоит иуфо  ухаҳарц рҳәан, идәылҵны ицеит. Дшанханы дахәаԥшуан, илаԥш ахьӡомызт, убриаҟара афатә изааргеит, акартош жәны, аԥсыӡ ӡны, ацха хазы, ача шкәакәа ԥхаҵәы-ԥхаҵәуа, абыржәыҵәҟьа иӡны иааҭыргазшәа, зынӡа ирацәан ачалыхқәа, ихаан иимбаӡақәацыз. Ус Ефросиниагьы ҩ-чаҟәак лыманы дааит, акы ахш ца ҭан, егьи – ацха. Уигьы диеихырхәеит, ҳалалс анцәа иуиҭааит лҳәан, инаимҵаргыланы ддәылҵит. Лыблақәа шамшамуа, лӡамҩақәа ҭыҵәрааны ицарашәа, лхы-лҿы акыр иаазоуны, даара ԥҳәыс ԥшӡак, еиқәымтәа-еиқәымгылак лакәын. Анахь Ефросиниа, арахь Ефросиниа рҳәон, лара дшаҵәы-шаҵәуа зегьы дрыхьӡон.
Наҳар абарҭ даазықәшәақәаз зегьы макьана ԥхыӡушәа акәын ишибоз, ишлабҿабоу агәра ихы изаргомызт, сабаҟаз, сабаанагеи ҳәа дынкахәыцуа ауада дыҩнан. Сҩызцәа анҵәара иаҿуп, сара абра қьаф уа тәашьас исымоузеи, рыфатәгьы сҭахым, рыжәтәгьы сҭахым, срылҵны цашьас иҟасҵарызеи ҳәа дыгәжәажәо, аҿаҵа ихәда илымбаауа дышгылаз, Ажакьа ду дааҩналт. Илахь иџьымшь ӡатәны диеихырхәеит, аха егьырҭ реиԥш ихы ҵаҟанӡа иламышьҭкәа, иҽаанкыланы, инацәкьарақәа хәхәаӡа, инап ашҵақәа ҟәымшәышәӡа, (ахәыц аҵиаарц егьагмызт) иааиҵыхны дырнырԥшыло, инаимҵеикит, даирԥшырц иҭахызшәа, нас ижәҩахырқәа ирықәҵаны ирхьшьуа имаҟҿаҳәаранӡа инеигеит. Наҳар, уи инапқәа зихьишьыз иаанаго изымдыруа, иџьашьаны дихәаԥшуан.
– Анцәа иҳаиҭаз амшра улахь еиқәҵаны узадтәалоузеи, изумфозеи?! – иҳәан, ихәы изааргаз кьыс амаӡамкәа ишықәгылаз аниба, Ажакьа ду ҿааиҭит, ишигәамԥхаз ихы-иҿы ианубаауа.
– Сшәыҳәоит, соушәыжь, сҩызцәа ачымазцәа ахәшә анбаҳзааигои ҳәа игәаҟуа исзыԥшуп… Урҭ рылымкаа сгәы акгьы агом, – игәы ҭыӷьӷьа аҭак ҟаиҵеит.
– Уаанаҳкылар ҟалома?.. Ҳазшаз игәамԥхо ҟаҳҵарц ҟалома? Уоуҳашьҭуеит… Уҩызцәа ҳазшаз дрыцхраарц, анцәа сиҳәахьеит. Аҷкәынцәа ахәшә абнаџыш аагара идәықәысҵахьеит. Уи ахьиуа хароуп, иаҳхылаԥшу илыԥхала, хәылбыҽханӡа еиқәыршәаны ирхынҳәуеит, аха уаха амҩа усзықәҵом, аџьныш аҵых далахәмаруа далоуп, иуҵеигало издыруазеи?.. Анцәа ҳазшаз даҳзыразны, уаҵәы шьжьымҭан, ацәа ҳаналихлак, адунеи анирлашалак, амҩа уқәысҵоит. Уажәы акруфароуп, умч каԥсаны уҟоуп, хыхь иҟоу, злыԥха ҳауша ҳахимбаауа иҳаиҭаз амышра (афатә акәын иззиҳәоз) уарыӷәӷәоит, угәҭакы уахьнагӡоит… – дхааӡа, дразӡа акәын дышиацәажәоз, иахьа ашьжьымҭан дгәымбылџьбараха, ауаҩы дшыҿаа-ҿаауаз амца ицраҵаны днеимгәабыл дызгаз.
Наҳар иацы аахыс иҭагылазаашьа заҟантә аҽаԥсаххьаз ала уажәыгьы агәыҩбара иман, Ажакьа ду ииҳәоз изхаҵомызт, аха иблақәа дахьырхыԥшылоз ицқьаӡа иҟан, изаҟаразаалак цәгьарак рхибаауамызт.
– Ԥсаҭа лаша Симон Канонити наӡаӡа дахьамадоу идгьыл ԥшьа ҳара ҳцаны ианаҳзымбаӡа, хыхь иҟоу, зегьы иаҳхылаԥшу ҳрыцҳаишьан, уаантәи уара уаҳзааишьҭит, ҳанарцәымҩа ҳанықәло џьанаҭҟа ҳарызго цҳаны уаҳзыҟаларазы, – Наҳар акымзарак изеилкаауамызт Ажакьа ду ииҳәоз иаанагоз. Аҩада ихы шьҭыхны икын, хыхьынтәи аӡәы дизыӡырҩуазшәа, игәы-иԥсы иҭаны. – Шәышықәсала амҩа ҳақәын уҳәахьа анагӡаразы, аха аџьныш амҩа кны дтәан, аӡәы заҵәыкгьы дивысны, ԥсаҭа лаша Симон дахьамадоу дцаны, ҳазҵоу агәнаҳа ҳхыхны дзымааит, иахьанӡа ҳхы ҳзымрыцқьакәа ҳаҟан, зхьышьаргәыҵа сакәхшоу, уара даҳзааушьҭит… Абар саԥхьа дахьгылоу, мацқьа-шьацқьала снапы ихьысшьит, шьҭарнахыс сара схаҭа уа сцаны саазшәа ԥхьаӡа, агәнаҳа ҳазҵаз уазыразны иаҳхых… Сара снапы ҳауаа зегьы ирхьысшьуеит…
– Шәара шәызусҭцәада? – Ажакьа ду инапы ихьишьуаз змааназ анеиликаа, Наҳар уажәраанӡа агәыҩбара имаз дыккаӡа даалҵын, дизҵааит.
– Ҳара ажәытәтәи адинхаҵаҩцәа – Аввакум ԥсаҭа лаша иуаа цқьақәа ҳауп, – дазыгәдуны ауп ишиҳәаз.
Наҳар изеилымкааит, аха Аввакум дызусҭада ҳәа дизымҵааит, уи адуӡӡа дышԥоузымдыруеи ҳәа игәы иалсыр ҳәа дацәшәаны.
– Аввакум ԥсаҭа лашеи Никон анчихрист шәиԥхьыӡ згымхашеи Вселенски ауахәамаҿы анцәа имаҵ руан, – ишизеилымкааз аниба, изеиҭаҳәара далагеит. – Ари ахлымӡаах ҟалеит 1654 шықәсазы, Никон, џьанаҭ гыларҭа змоуша, даӷрагылеит жәытәнатә аахыс Аби, Аԥеи, Аԥсыцқьеи иаԥырҵахьаз аԥшьареи аматанеиреи, ҩ-нацәак рыла алахь, аџьымшь аӡатәра аԥыхны х-нацәала иалаиргеит. Иуда иакәын х-нацәак рыла, акранифоз аџьыкахыш шьҭызхуаз… Иуда еиԥш х-нацәак еидкыланы, ауаа гәнаҳақәа рылахь, рыџьымшь аӡатәра иалаиргеит, анцәа ицәымӷыз дирҟаҵеит. Аџьар сахьа, уаанӡа аа-хык змаз, ф-хык рҿы иааигеит, аматанеира ашьҭахь 17-нтә анцәа имҵахырхәоз, ԥшьынтә заҵәык азхоуп ҳәа, ауаа гәнаҳақәа еилеигеит. Аԥаҵасареи ахырҟәыдреи иҟамлаӡоз, ауасақәа реиԥш икажьны ирҟәыдит. Убас ирацәаны аилагарақәа ҟаиҵеит.
Аввакум ԥсаҭа лаша анчихрист Никон анцәа ицәымӷу иимырҟаҵарц диҿагылт, ауаа гәнаҳақәа аԥсра иацәихьчарц, аха анчихрист аҳәынҭқар дидгылт. Аҩыџьагьы аџьар ԥшьа рыхәда иахшьны, абџьар аанкыланы Аввакум иуааи иареи ирҿагылт. Абри агәнаҳа ду анцәа иҿаԥхьа Никони аҳәынҭқари иҟарҵаз ранеимыжьит. Иара убри ашықәсазы зегьы иаҳхылаԥшу дрызгәаан, Москва инхоз рыбжеиҳараҩык аҿкы (чума) нарылаҵаны иаақәихит.
Аввакум ԥсаҭа лаша анчихрист Никон диҿагыланы ақәԥара имч анақәымха, уи ихҟьаны адунеи ақәӡаара аамҭа ааигәахо ианалага, ҳазшаз иирбаз амҩала дцеит, иуаа иманы, еиқәирхарц. Аҳәынҭқар ир дыԥхаҵо ишьҭан, иуаагьы иаргьы ааигәа-сигәа даангылар рымуит. Ииулак ахаан уаҩы дахьымнеиӡацыз, аҳәынҭқар инапы ахьымнаӡоз аҭыԥ алыхны, иуаа ганы инирхеит, еиқәирхеит. Аввакум ԥсаҭа лаша ҳабдуцәа урҭ рабдуцәа анчихрист ицәыхьчаны абра иааганы, гыгшәыгымзар уаҩԥсык дахьықәнамгалацыз инирхеит, шәыҿиааит, шәӷьацааит ҳәа дрықәныҳәаны. Ҳара урҭ рхылҵшьҭра ҳауп. Ҳара ҳдунеи хазуп. Никон иуаа анцәа иаԥиҵаз иаӷрагылази ҳареи ҳаиҿцааӡом, урҭ анчихристцәоуп, – ижакьа инапы алышьуа, иуасҳәаз узхоуп ҳәа аанарго, иажәа ааҿахиҵәан, дындәылҵны абарҵа дныҵагылан, иуаа днарылаԥшит.
– Ҳдоуҳахырлашааҩ ҳаб Фадеи, иаҳцәыӡны иҟаз ҳажәқәа иахьа рхала игәарлеит… аҳәарақәа рыҵарԥало иаҳзааит, – аӡәы дааины димҵахырхәо, дгәырӷьаҵәа иеиҳәеит.
– Ҳдоуҳахырлашааҩ  ҳаб  Фадеи, ажьицәа ирызмырҭәаз аиха, иахьа ахәша еиԥш аҭәара иалагеит,– даҽаӡә дааин абас иеиҳәеит.
– Ҳдоуҳахырлашааҩ Фадеи, ҳҵеџьқәа иахьа аӡы рҭало иалагеит, – ахԥатәигьы ҿааиҭит.
– Издыруада, ҳазшаз ҳрыцҳашьаны, арыӷьарахь ҳирхынҳәызар? – Ажакьа ду иаҳаз игәы иахәаны, илахь, иџьымшь ӡатәуа, Наҳар ишҟа даахынҳәит. – Амшра уманы уаҳзааит, уара уаазгаз ихьышьаргәыҵа сакәыхшоуп, – иҳәан, дааигәыдыҳәҳәаланы дгәыдикылар цәгьа имбо дааидгылт, аха иҽааникылт.
– Адоуҳахырлашааҩ Фадеи (ихьӡи имаҵуреи анеиликаа, иаргьы ус аҳәара далагеит), иахьа ашьжьымҭан ижәблыз ауаҩы дзыхшәырҟьазеи, цәгьарас иҟаиҵазеи? – Наҳар ари азҵаара игәы иҵхон, аха уи уара иуусым, иҟаҳҵо ҳара иаадыруеит ҳәа иҿаирхьыр ҳәа дшәон. Уажәы, Ажакьа ду Фадеи, дыхәшаханы данизыҟала, игәаӷьны дизҵааит.
– Аџьныши агыгшәыги ҳара иаҳԥырхагамызт… Иаҳхылаԥшу ҳарцәихьчон. Иаҳкуаз, иаҳашьҭуаз ҳацааиуан, арахә иҳамаз абна иазкуамызт, ҳашьхагәарақәа хаха-хымш ҽыла урзылсуамызт, адгьыл инықәҳаршәыз ажәла ӷьацон, аҽаҩра иҳауаз гарҭа амамызт, аимак-аиҿак, ашьыцибагара аибацәымӷра захьӡызгьы ҳаздырӡомызт… Анцәа ишиҳәара ҳаҟан, – Фадеи дааҭгыланы луанытә дқәыԥсычҳауа абас далагеит.
– Нас иҟалазеи, ишәԥырхагахазеи?
– Ирҳәоит, уаанӡагьы бзиа иааиуан ҳабацәа ҳәа, аха ҳара уажәы иубогьы анцәа ишиҳәара ҳаҟан, џьанаҭ гыларҭас изауша ҳдоуҳахылаԥшааҩ Сельвестр дахьынӡаҳамаз. Ҽнак, уи мшымыждазаарын ҳара ҳзы. Ангаратәуп, шәара шәтәы соуп, Аввакум иуаа среиуоуп, Матфеи сыхьӡуп, сшәыдышәкыл ҳәа даҳзааит уи зыхәҵәы ыӡша. Ҳабацәа ирҳәоны излаҳаҳахьаз ала, ҳара иаадыруан, Аввакум иуаа зегьы џьарак ишыҟамыз, гәыԥ-гәыԥла рыҽшаны, ҳара ҳаиԥш, абна тоурақәа ишрыланхоз. Сельвестр ԥсаҭа шкәакәа дрыцҳашьаны дидикылт, ихамызт-ишьамызт, дхьыжәкәыжә дыҟан. Асыс-мҟаа даҩызаны ихы ҳирбеит аԥхьа. Сельвестр ихы-игәы дҭаланы, иԥсы дизалымхуа иҽигәаирԥхеит. Убасҟак дизааигәахеит, анцәа ишьапкреи, аматанеирақәеи, аныҳәа дуқәеи раан диваиргыло далагеит. Иҿҳәара ааны, иԥсы ихыхны ҳазшаз ианииҭоз иҿала иҳәеит: – сара сышьҭахь Матфеи доуҳа хагылас (доуҳахырлашааҩыс) дшәымазааит – ҳәа.
Зыҽны дахагылаз инаркны анцәа ҳаицәымыӷхеит, ҳхьышьҭра  ҳақәҟьеит. Ҳарахә агыгшәыг рысит, ҳашьхымзаҭрақәа ашьха рҭамгылт, ҳҵеџьқәаҵәҟьа ахаан ӡы згымхаӡацыз ҭабеит. Аҽаҩра миит, амлакра ҟалеит. Ҳнапы еикәыршаны ҳанхон, бзиа ҳаибабон, ҳазшаз иҳәахьа ҳахыԥомызт, аӡәы ихьаа зегьы ирхьаан… Аӡәы игәырӷьара зегьы иргәырӷьаран. Агәреибамгара, аибацәымӷра, ашьаҵибажәаара ҳҟәыблаан. Матфеи аџьныш данаҳхагыла нахыс, ҳазшаз иҳаиҭаз зегьы ҳцәыӡит, агәреибамгара, ацәгьаҳәара, ҷан-ҷаны ҳаибакны ҳалақәа ҭибахуа, аибацәымӷра ҳабжьалт. Ҳарҭ агәнаҳақәа иҳаздыруамызт иҳахьуаз зегьы аџьныш ишихҟьоз… ҳазшаз игәамԥхоз акы ҟаҵаны ҳахирҟьоз џьаҳшьон, сара шәеиқәсмырхозар, зынӡа шәықәӡаара аамҭа ааны иҟоуп ҳәа ҳаиҳәон. Игәра аагон, нцәак иеиԥш дыԥхьаӡаны, ҳаиқәырха ҳәа ҳимҵахырхәон… Ихьыӡ Матфеи иԥсахит. Иммануил ихьӡиҵеит, ҳазшаз ус иҭаххеит ҳәа. Иммануил иаанаго – «ҳара ҳанцәоуп». Ҳарҭ агәнаҳақәа акәҵәҟьаз џьшьаны уи аҽны нахыс Иммануил ҳәа иаҳҳәон. Христос иеиԥш, уи анчихрист жәаҩаҩык апостолцәа алыхны иваиргылт, урҭ шьыжьы инаркны аахәлаанӡа, Иммануил анцәа иаашьҭымҭа иоуп, изыразым, гәыкала изыҟам, цәгьарак иара изы згәы иааҭазкыз, џьаҳаным ада џьанаҭ ибараны дыҟаӡам ҳәа иҳалан. Аԥхьа ҳжьицәа дырзыцәгьахеит, аиха бзианы ишәырҭәом ҳәа. Ажәа анимарк, шәара шәанчихристцәоуп ҳәа, хҩык аҵла иадҿаҳәаланы, амца рыцраҵаны иблит. Бжаҩык адгьыл жны, ажрақәа ирҭакны рыргәаҟра далагеит шәсыбжьоит ҳәа, мчыбжьыла акрырҿеиҵомызт, аӡыҵәҟьагьы диржәуамызт. Уи ашьҭахь, сышәшьырц шәсышьҭоуп ҳәа, зегьы гәрамгарҭас ҳҟаиҵеит. Аӡәи-аӡәи ҳгәы иҭоу ҳзеибымҳәо ҳҟалеит, ацәгьаҳәаҩцәа рацәаҩхеит. Акы зхараӡамыз ауаа иргәаҟуан, ажрақәа рхыԥхьаӡара есымша иазҳауан, мчыбжьыла ргәынқьыбжьы анышә иҵыҩуан. Иаанханы иҟаз уаҵәы иаҳзиуаз ҳаздырамызт. Апостолцәа иара иааиҳәоз акәын иҟарҵоз, дара акгьы иақәиҭӡамызт. Иара урҭгьы рыгәра игаӡомызт, амаӡа шәзыҵәахуам ҳәа рҿы  ахаҳә дҭаирҵон. Иоанн гәнаҳа хы-шықәса иҿы ахаҳә ааҭымхӡакәа ишҭаз ҳазшаз иԥсы ииҭеит. Данаажуазгьы иҿы ахаҳә ҭаҳхыр имуит. Ара сасра даныҟаз ибз иҿы иҭагыломызт, аԥшәымара дахьцо ииҳәо иаадыруазеи ҳәа.
Иммануил ҳәа анихьӡиҵаз аҽны инаркны, саныцәо исыҵажәгало сыздырам, анчихристцәа шәрацәаҩхеит иҳәан, хазы аҩны ргыланы ихала аҵаԥхьара далагеит… Ҳара ҳагәра игомызт, есыуаха иакәшаны игылан, дырҷаԥшьалар акәын… Зынӡа ҳақәӡаауан ҳазшаз иҭаххарала аимааӡахҩы Михеи аџьныш иҵыхәа ылимхызҭгьы. Иммануил ԥсаҭеиқәаҵәа, џьаҳаным ада шьапыргыларҭа змоуша, аҵыхәтәантәи аамҭазы шықәсык ахь ҩынтә, хынтә рыда иҽимкәабо далагеит, уигьы ҵхыбжьонла акәын. Иҽыкәабара амш ааигәахо ианалагалак, ҳшәаны аӡыӡара ҳалагон, изықәшәоз иаџьал цәгьан, дызкәабоз рыбжеиҳараҩык ашьжьымҭан иԥсны иззаӡа ааҵра ишаважьыз аабон. Ирыхьзеи ҳәа ҳҵаар ҟаломызт. Анцәа итәын, анцәа игеит иҳәон, ҳарҭ агәнаҳақәагьы акәҵәҟьаз џьаҳшьон. Икәабацәа иара иалихуан, аҵыхәтәанӡа Михеи иқәшәеит, изыԥшыз имдыруази, уахарнахыс ҳазшаз сигоит ҳәа аԥсра иҽазыҟаҵаны аҽыкәабарҭа данынҩнала, Иммануил иҽеилыхны, иҽырмазеины дизыԥшын. Аԥхьа ишьапқәа рахь ауп дахьыԥшыз, избан акәзар, аимаақәа аниирӡахуаз, ишьапы еилымхӡакәа, харантәила инаимҵакны акәын иақәшәо исзыӡах ҳәа шидиҵоз. Иақәшәо изымӡахыр, ихы аахиҵәон азы, есқьаангьы дшәаны дқыџь-қыџьуа акәын ишиӡахуаз, уажәы ихтны, ҳазшаз ианиирба, илаԥш адхаланы дшахәаԥшуаз, уаҩхша дызлаҟамыз идибалт… изшьапык х-шьацәкьарак аман, егьи – фба. Ҳаӷоу-саӷоу иибаша ила ианаба, иара уаҵәҟьа дгәыӷьны дкаҳауан, дагьахәитәуан, аха ҳазшаз дицхраан, ишьамхы иҽаиргеит, ддәылҟьаны дицәцеит. Иҳәҳәабжь зегьы ҳаанарԥшит, Иммануил аԥсыцқьа ихам, аџьныш цырҟьа ишьапқәа иҵоуп ҳәа анҳаиҳәа, ҳаиланарӡыӡеит, ҳала иамбакәа иҳазхаҵом ҳҳәан,  ишҟа ҳандәықәла, иҵыхәа  шылаҳхуаз имдыруази, ашә аркны ҳнеимышьҭырц далагеит. Сааигәа шәмааин, акәымзар шәызегьы шәықәсхуеит ҳәа дҳақәмақаруа иҽирцәгьеит, аха иҳамуит, ашә ԥҽны ҳаҩналаны даҳкит. Михеи иҳаиҳәаз иашахеит, аџьныш цырҟьа ишьапқәа иҵан. Деиқәԥах днаганы, иара ихаҭа ауаа гәнаҳақәа ҭажьны иахьиргәаҟуаз ажра дҭаҿаҳҳәеит. Хаха-хымш шәсыцхраа ҳәа иаҩысҭаацәа ирызҿиҭуан. Ҳара ҳаихаҩон, аха имԥын аӡәгьы дықәымлеит. Иара, урҭгьы кны иаабылуан. Уара аԥхьа уанырба, иара итәқәа уреиуаз џьыршьеит, аха уеилыскааит ушыцқьаз.
– Дшәымблыр ҟамлаӡози? – ибла ихгылан аҿҿаҳәа дшырблыз, уажәыгьы иҳәҳәабжь иаҳауазшәа игәы иабон.
– Иҟалаӡомызт, ашьацәа хҿиаа ашьацәа мҿиаа змоу дзыхшо аԥҳәыс, аџьныш дзыҿцаауаз, ииҟьашьыз лоуп. Аџьныш илхылҵуа дыџьнышхоит. Уи илаԥш зықәшәаз аҵла арҩоит, аиха арҭәоит, ашьанҵа ԥнаҽуеит, адгьыл кылнаблаауеит… Уи анцәа ицәымӷу дызлоу ауаа гәнаҳақәа ықәӡаауеит. Ҳаргьы уи акәын иаҳзыԥшыз… Аха ҳазшаз дҳацхрааит. Смерть сатаны спасло нас, – илахь иџьымшь иӡатәит.
Фадеи убасҟак агәра ганы иҳәон, Иммануил днықәццышәаа дрымгар дара зегьы иашаҵәҟьаны инықәӡаа ицараны иҟаҵәҟьазшәа.
Наҳар иахиҳәаара изымдыруа дгылан.
– Ҳдоуҳахырлашааҩ ҳаб Фадеи, ҳахьушьҭыз ҳазшаз ҳаиқәиршәеит, иаагеит, – рҳәан, Ажакьа ду иажәабжь ҳәаны данаалгоз аамҭазы ҩыџьа ахацәа (ҩыџьа-ҩыџьала еицымкәа иныҟәаӡомызт), абнаџыш агәыцәқәа ҟат-ҟато, ҿаҳәарак-ҿаҳәарак кны ашә иаалагылт игәырӷьаҵәа.
Наҳар ахаангьы имбаӡацызт, аха дышнахәаԥшыз еиԥш идырит дгәашаха ииԥшаауаз ахәшә ахаҭа шакәыз. Ишьамхы иҵԥраауа дааҟалеит, абыржәыҵәҟьа иаарымхны амҩа сықәлап, агәаҟра иаҿу рыԥсы иахьысыгӡап ҳәа игәы инҭеикит, аха уахала амҩа усзықәҵом, ишәарҭоуп, аҵых лашьца аџьныш далахәмаруа далоуп ҳәа Ажакьа ду иеиҳәахьаз анааигәалашәа, иҽааникылт. Мап, «аџьныш» дицәшәаны акәӡам иҽзааникылаз, Фадеи шьжьымҭан аахыс дызлеиликааз ала, иҳәатәы ахыԥара акгьы шалнамдоз ибон, иеицәеитәыр ҳәа дшәеит. 
Аухагьы даангылар акәхеит. Лацәеихьшь изыҟаҵомызт, дзыҩнаиаз ауада, абахҭа акамераҿтәи акылҳара еиԥш, аԥенџьыр хәыҷы иамаз уажәы-уажәы дкылԥшны ажәҩан даҵаԥшуан, ашара адәы ианбақәлои ҳәа. Иара дыццакуан, аха аамҭа ццакӡомызт, аҵых мшаӡозшәа ибон, хәыцра-шәкы изцәырҵны, деимырхха дыркуан. Аханатә аахыс, иааины иааихаҳауан, ахаҳә еиԥш ихьамҭаӡа иқәыӷәӷәон иҽизмырҵысуа, аха иҷкәын иҟынтәи иоуз ашәҟәы анааигәалашәалак, аҵааршә еиԥш ихьшәашәаӡа иҟаз игәы аҵа ҟәандашьшьыраӡа иааҟалон, аҟәара хаҳә еиԥш ихьамҭаӡа игәы иқәжьыз дааҵыҵуан, ицәыӡхьаз агәыӷра аацәырҵны, агага еиԥш днахьыԥшуан, аҽа дунеик ахь иханы дагон.
Ишо ианалага нахыс дзышьҭамгылт, аҳ еиԥш сышьҭаҵаны сымаҵ руеит, сҩызцәа абарак аҿы аԥсхыхра иаҿуп ҳәа ихы ахибаауан итатаӡа дызлаиаз ацәарҭа, ицқьа-шәқьаӡа дзыҩнаиаз ауада ихы изыҩнакуамызт, аҟарс еиԥш акәын ишибоз.
Иҟьаҟьаӡа ианшагьы, ишҟа аӡәгьы дмааиуа, адәахьгьы ԥсы зхоу дықәны имбо, иаха зегьы ахыҵны ицазшәа, быжьгьы имаҳауа, иууаӡа аҭынчреи иареи рхала ианааизынха, иамхацәгьахеит, иаашар амҩа уқәаҳҵоит ҳәа сеиҳәахьан, Ажакьа ду сижьама, игәахәын, ауада ихы изыҩнамкуа, дыгәжәажәо дшыҩназ, иацы еиԥш ихәы ҟаҵаны Ефросиниеи аҽа хаҵаки ааҩналан, иаԥхьа инықәыргыланы, иуфо уамфааит, ҳазшаз уахимбааит, иухаҳааит, рҳәан, рылахь, рыџьымшь ӡатәны, ҵаҟанӡа ихырхәаны индәылҵны ицеит.
Амра ашәахәақәа нықәнаԥсаанӡа ишҟа уаҳа аӡәгьы дмааиӡеит. Фатәхкыс иҟамыз ҳәа иарбаныз, аха инапы нагӡаны иаимыркьысит, ахәшә аҭаны ирҭазшәа акәын дшахәаԥшуаз. Акы заҵәык, уамашәа иибоз (иацы изгәамҭаӡеит), ифатәума, ижәтәума ирҭоз злааргаз зегьы мыҿлыхын, амҳаҵәқәа, ачанахқәа инадыркны напыла иҟаҵан.
Амра ашәахәа даанагазшәа, деихышәашәо дааҩналт Фадеи, игәалаҟара даара ибзиан, иацы аҵкыс иахьа илакҭа еиҳагьы ихаан, ижакьақәа, амра ашәахәақәа ахьрылаԥхоз, зынӡа имшлақәацызгьы рылан, убасҟак агәахәара урҭон, иаанкыланы снапы налысшьында уҳәо аҟынӡа. Наҳар уи абас дахьибаз дааигәырӷьеит, изгәакьаӡоу аӡәы еиԥш аԥсшәа иеиҳәеит.
– Амҩа хара умоуп, ибзианы акруфароуп… Уцәеижьы иаднакылаз аамҷыдарахаз амҩаныфа уҭара ҳазшаз ҳақәиҭитәуам, амышра иҳаиҭаз адәахьы ашьҭра ҵасым, – иҳәеит, ибжьы хааӡа, ацәажәара даҟәымҵындаз, сизыӡырҩландаз уҳәо.
Абри еиԥш ауаҩы ҟәымшәышә, ауаҩы раз, аблакҭа хаа, зыбжьыҵәҟьа ухы-угәы иҭнымҵәо, иацы гәшаҭарак ҟамҵаӡакәа ауаҩы амца ицраҵаны дышԥеибли ҳәа еиҭах дазымхәыцыр игәы иамуит.
– Уалга, аамҭа умган, умҩа хароуп, – ҿабызшәа хаала ихәахьы дхьеирԥшит.
Наҳар, Ажакьа ду иажәа еиҭа имарҳәакәа, акы днацҳашәа ҟаиҵеит, аха игәы иагомызт, иҭабуп, сызхара сфеит иҳәан, дҩагылт.
Дныҳәа-ныԥхьаны амҩы дықәиҵеит, ҩыџьа (дытҟәаны даазгақәаз) аӡиас аҟынӡа днаскьажәга ҳасас ҳәа здиҵаз, рҽырхианы иԥшын.
Наџьнатә аахыс дзышьцылахьоу аӡә еиԥш игәы изыбылуа ауп Наҳар Фадеи абзиала ҳәа иаҳәаны дшаанижьыз.
Реиха дуқәа аанкыланы, Наҳар рыгәҭа дыбжьаргыланы, нҵәара зықәӡам таига абнаршәыра илаланы ицон. (Аихақәа ракәӡан бџьарс ирымаз.) Днаскьазгақәоз цәажәаӡомызт, акы данрызҵаалак аҭак ҟарҵон, аха уигьы ажәак, ҩажәак иреиҳамкәа. Ишьамхқәа иҵӡааны, иԥсы ааиҭеикырц данаангылалак, уааԥсеит, ушьҭыхны уаагоит ҳәа, гәык-ԥсыкала ишырҳәоз рыблақәа ирхибаауа иааидгылон. Иҟалома, сышьҭыхны сышԥажәгои, аџьабаа ишәсырбо азымхошәа ҳәа анреиҳәалак, ашьшьыҳәа рҽааныркылон, имаркуамызт, уара ушьҭыхра ҳара ҳзы  џьабааӡам, аҵысхә еиԥш уаҳҩыҵраҳкуеит ҳәа аанарго ихәаԥшуан.
Иара дрыцраҳәуан акәымзар, рхала амҩа иқәзижьҭеи, урҭ таига дуӡӡа ахи аҵыхәеи иахьӡон, адоуқәа реиԥш ршьаҿа еихҳәашьа злаҟаз ала.
Ицон, ицон, таига  нҵәара амаӡамызт. Игьежьуа, џьара ҭыԥк аҿы илхо илазшәа акәын ишибоз Наҳар. Убри аҟынӡа еиԥшын, еиҩдыраашьа амаӡамкәа, ашәаԥыџьаԥ зегьы цәак акәын ирхаз, рҽеидҵаны, «рнапқәа еикәыршаны», еивыршьаар ҳәа ишәозшәа игылан. Атәы ззымдыруа, ауаҩы амшын агәы дыххаланы, ӡхыҵшьа имаӡамкәа, дынхыӡла дышцо еиԥш акәын дшылаӡуаз. «Схала сдәықәлар ишԥасыԥсыхәаз? Еиҭах сылаӡуан», – дааҟәымҵӡакәа дхәыцуан.
Днаскьазгоз акомпас рнапсыргәыҵа ианыргыланы иахәаԥшуазшәа акәын, аҵлақәа инарыҵаԥшны, рымахәҿиашьала аӡиас ахьиасуа иарбан ганыз шырдыруаз, аԥсабареи дареи «еицәажәон», еилибакаауан. Ԥсаатәык аахылар, амҵәыжәҩаҟьашьала амш зеиԥшрахоз рдыруан, лассы ақәоура иалагоит ҳәа ирццакны идәықәлон. Абас ишнеиуаз ҳәыгәрак иааҵагылт. Иқәгылаз аҵлақәа ирымҵагьежьуа рымахәҿиашьа акыраамҭа иахәаԥушан, нас Наҳар ишҟа иаахьаҳәын, умшәан, аӡиас ҳазааигәахеит, шә-шьаҿакгьы бжьам ҳәа иарҳәеит игәырӷьаны. Ихеиҵомызт шә-шьаҿак рыда бжьамзар абжьы заҳмаҳауазеи ҳәа, аха агәрамгара иоуз димырдырӡеит. Ииашаҵәҟьаны ишырҳәаз еиԥш, иаарласны ӡиас дук аԥшаҳәа иааҽԥынгылт. Шьҭа ҳагәра угоу рҳәан, игәы иҭаԥшызшәа ираз-разӡа иаацәажәеит. Наҳар ииаҩырны инеиуаз аӡиас данынхыԥшыла, дҭәыцханы дныхшәаланы, даамҵарсны Хариузовкаҟа дынкылнагозшәа игәы ааҟалеит.
– Уавымшәаӡакәа ушавоу уцала… Амҩа бзиа уқәлааит, ҳазшаз духылаԥшуеит, – рҳәан, ҵаҟанӡа еихырхәаны, рылахь, рыџьымшь ӡатәны, иқәныҳәаны, ахәшә абра илаҳәоуп, ақәоура ухьӡар, уахьчоит рҳәан, ацәа аҵҟьала иаарҳәны изкәыршаз аилаҳәара наидыркын, рышьҭахьҟа иаахынҳәит.
Наҳар изааигәаӡоу џьоуки иареи наӡаӡа еиԥырҵуазшәа, игәы рзыбылуа рнапқәа аанкыланы абзиала ҳәа анреиҳәа, ажәҩан ахь изымԥрит, уаҳа егьрыгымхеит, убасҟак еигәырӷьеит рнапқәа ахьикыз.
…Аӡиас даваланы дцон, хәлаанӡа Енисеинӡа сзынаӡозар ҳәа. Иага ҟаиҵандазгьы дызлашәаз ажәытә динхаҵаҩцәа рдунеи далҵны, аҽа хәыцрак иҽизалагаломызт. «Смерть сатаны спасиот нас», – ҳәа, Иммунаил данырбылуазтәи рыбжьы аӡы иаманы ишьҭазшәа, уажәы-уажәы игәы иқәыҩуан. Уи абжьы игәаланаршәеит, Џьабриел Хариузовка данаанага, абасоуп абраҟа ҳара ҳаԥсҭазаара шыҟоу, уҽауршьцылароуп ҳәа иҽизааигәатәны иацәажәара даналага аҭакс иеиҳәаз хҭыск.
– Алагертә ԥсҭазаара зегьынџьара еиԥшуп. Магадан сахьыҟазгьы, абра шәара шәҿы сахьаанагазгьы еиԥшуп, аха иҳарҭоз, ҳахьышьҭалоз… уаас ҳшырымшьоз… уҳәа зегьы акоуп…
Ара шәара шәҿы еиԥш, уаҟагьы зеиуа уҭаху иумбоз ҳәа иҟамдаз, анхаҩи аусуҩи инадыркны, анарком аҟынӡа аџьамыӷәацәгьа еицырхыргон…
Акы заҵәык, зегьы рычҳара еиԥшымызт… Уааӡамшәа ирызныҟәо ианалагалак ирзычҳауамызт, шаҟаҩы ргәы ԥжәаны рыԥсҭазаара иалҵхьадаз…
Уаҩышьалагьы, ҟазшьалагьы аӡәгьы иҳаиԥшымыз, зуаҩыбжара акыр инахысхьаз баандаҩык дҳалан, шәақьшьхәала исыргьы, аҵаа ҭаԥҽны аӡытҟәа дҭадыртәаргьы, шәысҟәаҵ, ус сзышәымун ҳәа, иҿы ааихыхны ажәак аӡәгьы иеиҳәомызт, зегьы изеиԥшын. Ажәакала, иааизааргалак зегьы дақәшаҳаҭын. Дааганы данҳаларҵа аҽны нахыс дџьашьаны ҳихәаԥшуан. Акы уиазҵааргьы, аҭак ҟаиҵаӡомызт… Аусураҟынтәи ҳанааилак, дхәыҵашьшь днаҳалҵны ихала дтәон.
Акыраамҭа даҳзеилымкааит дызусҭаз. Зегьы ҳгәы иаанагон нцәахаҵаҩуп, уи азоуп абас ихы зымҩаԥиго ҳәа… Аха ашьҭахь излеилкаахаз ала, уи анцәагьы уаагьы аӡәгьы дхеиҵомызт, агәрагара ицәыӡхьан.
Дзакәыҵәҟьаз ҳзеилымкааӡаргьы ҟаларын, аҽа ҟазшьа ҷыдак идҳамбалазҭгьы. Ҵхабжьонла, зегьы ҳацәаԥсымҭоуп ҳәа игәы ианаанагоз, ашьшьыҳәа, ишьҭыбжь мыргаӡакәа дҩагыланы, днеины акылҳара дкылыԥшны ажәҩан даҵаԥшуа аеҵәақәа заҟа кыдшәози, заҟа кыдлози рыԥхьаӡара далагон. Ианиҵаҳх «Аеҵәаԥхьаӡаҩ» ҳәа хьӡыс иаҳҭеит.
Абри ашьҭахь ари дычмазаҩуп, ихы еиқәшәам ҳәа дрыцҳашьаны ҳихәаԥшуан.
… Шьыжьымҭанк ҳгылаанӡа, ҳбарак иакәшеит еиҳаби еиҵби ҳәа аӡәы даанымхакәа, рыбжьы убыс ицәгьан, ҳазегьы амца ҳацраҵаны ҳбарак ҳаҩнарбылуаз џьаҳшьеит. Иҟалаз уи ауп, зынҵарк абжа ԥжәаны «СССР – смерть Сталина спасиот Россиу» ҳәа анҵаны ҳбарак адәныҟала ишадыкнаҳалаз рбазаап.
Аҩыза Сталин изы абри еиԥш згәаӷьыз шәыԥсык ихазаргьы ԥсык изаанрыжьраны иҟазма.
Ҳбарак аҿы инхоз ҳазегьы ҳаилакны ҳаԥсы ҳхырхуа иалагеит, шәуа иҟазҵада ҳәа.
Зынӡа ҳаршьӡо ианалага, сара соуп иҟазҵаз, урҭ аӡәгьы акгьы ихараӡам иҳәан зынӡа гәҩарас уаҩы имаӡамыз «Аеҵәаԥхьаӡаҩ» дааҳалҵны даагылт, дхахаӡа.
Ҳазегьы ҳгачамкит, абри арыцҳа абас еиԥш шԥеигәаӷьи ҳәа.
– Уара аԥыхҭ уоума абас ҟазҵаз… Иуабжьазгада? Иузырҟаҵада – иԥсы шҭоу дылбааидарашәа акәын дгәааны дышихәаԥшуаз алагер аиҳабы.
– Схоуп исзырҟаҵаз – иҳәеит зынӡа хьаас иҟамҵаӡакәа… Нас ихы шьҭыхны ажәҩан даҵаԥшуа – «иаарласны убри еиԥш ажәабжьк шәаҳараны шәыҟоуп… шәызегьы шәааилазыргьежьыша…»
– Сыла уаҳа дашәмырбан… – ари деилагоуп – изымчҳакәа дыҳәҳәеит алагер аиҳабы.
Дҳалганы дыргеит, ихаҳҳәаара ҳзымдыруа ҳшеилагылаз.
… – Аеҵәақәа дрықәӡит.
– Иҟалап деилаԥсазаргьы.
– Акы дырны иҳәозар?
– Дҵара уаҩызгьы ҟалап…
Абас акыраамҭа даҳгәалаҳаршәон… Акгьы ҳзеилымкааит дырблу, дкыдҵаны дыршьу, амала иаҳхамышҭуа ҳхаҿы иаанхеит «СССР – смерть Сталина спасиот Россиу» ҳәа аҩыра икыдиҵаз.
Мчыбжьык ааҵаанӡа (дҳалганы данырга ашьҭахь) «Аеҵәаԥхьаӡаҩ» дзакәыҵәҟьаз еилаҳкааит… Игәҭыха зеиҳәахьаз баандаҩык дшәаԥырҳаԥуа иаҳзеиҭеиҳәеит.
Алеқсандр Андреи-иԥа Вихтов дҭаркаанӡа физикеи – астрономиеи Ринститут аҟны аус иуан… Хаз ҷыдала акосмос шҭиҵаауаз здыруаз маҷҩын. Иколлегацәеи иареи анааиқәшәалак аеҵәақәа дрылацәажәо далагон.
– Баша шәысмеисын сара сакәым анкьаӡатәи аҵарауаагьы ирдыруан дарбанзаалакгьы ауаҩԥсы ҿыц иины адәы иаақәло, раԥхьатәи иԥсылагаҩагара инаркны иԥсҭазаара зегьы акосмос ишадҳәалаз.
Сара аус ахьызуаз алабораториа зызкыз ауаҩи акосмоси адгьыли реизыҟазаашьа наукала аилкаара акәын.
Амреи амзеи аеҵәақәеи рҭагылазаашьа (урҭ уажәы-уажәы рҽырыԥсахуеит) ҿыц ииуа ршьа-рда иалалоит ирҟазшьаҷыдахоит.
…Сталин илаԥш ҳаҵашәаны ҳаҟан… Ҿыц иааҳартыз алабораториа игәаԥхозу, игәамԥхозу аиаша ҳаздыруамызт. Иашоуп аус ҳацызуаз аӡәы Сталин изы  ацәыҵаӡырҩра аппарат ахьыҟаиҵаз азы ақалақь агәаны ауада бзиақәа ииҭеит… Уи аамҭазы ҳара аҿаԥарақәа ҳрыҩнаҟәыкуа ҳаҩнан, аха акы ҳҳәар ҟалозма.
Ҽнак зны Сталин адҵа ҳаиҭеит Троцки игороскоп сзыҟашәҵароуп ҳәа. Амала иара ида аҽаӡәы ибар шыҟамлозгьы ҳгәыҳҽаниҵеит.
Алабораториа аусзуҩцәа зегьы Сталин идҵа анагӡара ҳалагеит, иаарласынгьы иҟаҳҵеит:
«Ишдыру еиԥш Лев Давид-иԥа Троцки диит Ноиабр 6 аҽны (1879 ш.) Херсонтәи агуберниа Иановка ҳәа иахьашьҭоу аҳаблаҿы. Иан лымгәарҭа дааҭыҵны адунеи даннықәшәоз аамҭазы аеҵәақәа рҭагылазаашьа злаҟаз ала ҟазшьа бааԥсык иларымгалт, дышуаҩхатәрахоз, адырра ҵаула иоураны дшыҟалоз, амаҵура ду шизыԥшыз ртәы акәын ирыҵубаауаз. Амза аԥшышьа злаҟаз ала Троцки ауаҩы иатәамбара, иларҟәра, ахдубара амаҵура ҳаракқәа реиҩаӡара, амчра импыҵахалара, есқьаангьы аӡәы иҿагыланы ақәԥара… абарҭ аҟазшьа ҷыдақәа ракәын иаԥхьаҟа изыԥшыз.
Амра агылашьа злаҟаз ала уи аамҭазы Троцки,  иԥсадгьыл далцаны тәым жәҩанк аҵаҟа иԥсҭазаара дшалҵуаз… аха иаџьал ааины акәымкәа иаӷацәа рнапала дҭахараны дшыҟаз акәын ииҳәоз.
Троцки игороскоп ҟаҵаны ианиаҳҭа ашьҭахь Сталин дук ҳхимырҵит, ҳаинститут аиркит, аусзуҩцәа бжаҩык ҳҭеикит анцәеи шәареи шәеиҿцаауеит ҳәа, егьырҭ иаанхаз ԥхеиҵеит, еимирбӷьыжәааит.
…Анцәа иџьшьаны Сталингьы игороскоп аҟаҵара ҳахьчеит. (Уи акәхап ҳазқәыӡызгьы).
Заҟаҩы  иҳәахьадаз Сталин игороскоп иаҳәо реиҳәарц, аха акыраамҭа мап икуан, ҽнак зны игәазырԥхаз здыруада дызцәымшәақәоз ҩыџьа-хҩык зыгәра игақәоз анаанха иреиҳәеит:
– «Сталин диит декабр мза 21 ашарԥазы (1879 ш.) ԥшьсааҭки ҩажәа минуҭи рзы Қырҭтәылан Гори ақыҭаҿы. Амш  амшқәа зегьы раҵкыс ианкьаҿыз, аҵых аҵыхқәа зегьы раҵкыс ианоуз… Амра агәы кыдгыланы ианыҟаз аҵыхәанынӡа илаҟәны ианкыдыз, ашәалҟьа ахаԥаны уанзаҿамԥшуаз, ахьҭеи аԥхарреи ианрыбжьагылаз… Ноиабр 21 инаркны 24-нӡа иқәԥоит, ашәалҟьа иалҵырц, ахаҭа иагәылҵырц… 25 рзы иалҵуеит аҽышьҭнахуеит. Абри амш – ноиабр 25 ныҳәа мшуп ҳәа ишьоуп избан акәзар амра нцәа Митра имшира ҳәа ирыԥхьаӡоит жәытә-натә аахыс. Ақьырсианцәа уи амш Исус Христос еиҭаира мшуп ҳәа ныҳәаны иазгәарҭоит.
Ажәак ала Сталин аныҳәа мшқәа раԥхьа иҟаз амшбааԥсқәа дрылиааит.
Излашьақәҳаргылаз ала амра абри еиԥш аҭагылазаашьа анамаз ииуа дԥандахоит. Ибжа уаҩхоит, ибжа рахәхоит. Ауаҩрахь иҽизадҵар дразхоит, дымшхоит, бзиарамзар цәгьак аӡәы изимуа дҟалоит, аха арахәрахь данага, иара ихы иааҭашәо аамҷыдарахаз ԥсы зхоу ииҳәо имаҳауа дпапанҵҟәырхоит.
Амза акәзар… ҿыц иангыла ажәбатәи ауха азоуп Сталин  даниз… Ахаҿы ҭакәаҳа хаарак аҵаӡамкәа игәрымуа иҟан уи аамҭаз ииуаз иланаҵоз ҟазшьа бааԥсқәан: амаҷ азы агәаара, аӡәгьы игәрамгара, ацәқәырчра, хада хатәамбара, амҽыӷра, ацәгьа мыцәгьа аҟаҵара, аԥсымҭәра, цәгьамзар бзиа зымбо, ауаа реичырчара, реигәыдҵара… дынцәоушәа иҽыҟаҵара, аҽырчра… Гефестгьы адгьыл аҿы дынцәоушәа ихы иԥхьаӡо ауаа атәеимбо, иргәаҟуа даналага, анцәа иҳәахьала ашьха ҳаракы Олимпа ақәцәаҿы дҩаганы хланҵы данҭарҵа изшьапык иҵаԥҵәеит, агра иоуит, дцыркьуа даанхеит. Сталингьы аеҵәа леишәацәгьа Анторес (даниз ауха) амрагыларахь ала ихәаԥшыз агра ду изааннажьит, иарма напы хьарџьхеит, иарӷьа шьапы хшьацәкьарак рыда амамкәа иаанхеит, ахҵа ихнаҵеит.
Ари иаанагоз Сталин ауаҩреи аџьнышреи рыбжьара дыбжьагылан, ауаҩрахьы иҿы ҳәыр даара дуаҩхатәрахон, ажәлар рзы дхәарҭа дуны дҟалон, амаҵура ду изыԥшыз ахагылара разҟыс иоур, аха ус акәымкәа аџьныш иахь дагар, ҳаӷеимшхара ауаа рцәымӷра дыкны даго иахьагьы уахагьы заҟа изыргәаҟуаз аҟара агәахәа иоуа далагон, ажәак ала дхыхсаҩхон, дшьажәыҩхон.
Ажәакала иуҳәозар Сталин мшы мыжда аҽны диит. Мшы мыжда аҽны ииз аԥсҭазаараҿы мыждарамзар бзиарак ҟаиҵараны дыҟаӡамызт, ихала идырны имаҵура шьҭаимҵозҭгьы.
…Римтәи аимператор Диоклетиангьы игороскоп излаҳәоз ала Сталин еиԥш мшы мыжда аҽны иалиааз аӡәы иакәын. Уигьы дҳәынҭқархеит 42 шықәса анихыҵуаз. Аԥхьаҵәҟьа ижәлар дҭәыцны рыбла дхызар дхырымхуа аҟынӡа бзиа дырбон… Убасҟак даԥсан, дразын, дгәыбылҩын, дҟәышын… Еилаҳаны  ицәыҳәцәыҵәаны иҟаз атәыла шьҭихит… игәыҳәны иҟаз ауаа рызхара рфо рызхара ржәуа, ихьӡ ҳәаны иқәуа иҟаиҵеит… Абас дыхьӡырҳәаганы дрыман ауаҩрахьы иҿы ҳәуа дахьынӡаҟаз, аха ашьҭахь аџьнышрахь дианамгар амуит. Ирбахьоу иакәӡамкәа иҽиԥсахит, зегьы гәрамгарҭас иҟаҵаны дрышьклаԥшуа, акала иааигәамԥхаз лашарак иирбомызт. Абас есымшааира ауаа ргәаӷ дыкны даго дшааиуаз дгәымбылџьбараха аӡәгьы дрыцҳаимшьаӡо рыхқәа рхыссара далагеит. Заҟа рыцҳара ҟаиҵараны дыҟаз здыруада ҽнак ашьра зықәҵаз «Аеҵәаԥхьаӡаҩ» акнаҳарҭахь дрыманы ишнеиуаз, аҳәынҭқар, иуасҳәо урҳа, нас сыкнарҳааит ҳәа аҳәара ҟаиҵеит.
– Исеиҳәарц ииҭахузеи, ишәырҳәа – иҳәан, дақәшаҳаҭхеит аҳәынҭқар.
– Ирласны уҳәынҭқарра шьҭаҵаны уқәымҵыр, ажәлар ушәиԥхьыӡ ада рымҳәо уҟалараны уҟоуп ҳәа еиҳәеит.
«Аеҵәаԥхьаӡаҩ» дыкнаҳаны дыршьит, аха Диоклетиан, иаҳаз гәниган (игороскоп данахәаԥш) иҳәынҭқарра шьҭаҵаны, иаҳҭынра ааныжьны қыҭа  гҿахак аҿы дцаны нхаҩык иаҳасабала абаҳага ҟаҵареи, ауҭраҭых ааӡареи далагеит.
Иара ишьҭахь атәыла еилаҳауа ианалага, ԥыҭҩык рҽеибаркны ицан ршьамхы нарсны иҳәеит, ухынҳәыроуп уаҳҭынрахьы, ҩаԥхьа ҳәынҭқарс уаҳзыҟалароуп, уда ҳхәарҭам ҳәа.
– Ишәҳәо саҳауеит. Аха ҳәынҭқарс аҳҭынраҿы стәаны ауаа рхы хыссалар аҵкыс снапала исааӡо акапусҭақәа рхы хыссалар саргьы исзеиӷьуп ауаагьы ирзеиӷьуп – ҳәа мап рцәикит…
Сталин игороскоп иаҳәоз анеиликаа заҵа Диоклетиан еиԥш иҳәынҭқарра шьҭаҵаны дымнаскьарыз зынӡа џьнышҵас ауаа баны дықәымгыло иахьеи уахеи рҭакреи рнырҵәареи далагеит…
Наҳар абри ахҭыс дазхәыцуа дышцоз, иаалырҟьаны убас еиԥш қәаршаҩык аакылсит, аԥҳал хышәҭызшәа акәын икыдхаҽа ишлеиуаз.
Дбааӡаны деилысаанӡа игәаламшәаӡеит, сасра дахьыҟаз, амҩан ақәа ухьӡар иуҟәнакуеит ҳәа, акәахьча ирҭаз еилаҳәаны изқәа ишкыдыз. Еиҵыртланы даннахәаԥш, мышәцәан, игәы нкыдыҩрызшәа ибеит. Иҿыцӡа ибла иаахгылт Аҟәа данҭакыз ихигахьаз ахамышҭыхә – Захар Агрбеи иареи амшәцәақәа рхарԥаны, шарԥазык аҿаԥара идәылганы, шәҿахәы хаала ишәҿыҵуам, ишәҿызхуа ҳамоуп ҳәа Аҟәа ашьха ашьапаҿы иганы, мышәқәоушәа абна иларгыланы, алақәа рышьҭаҵаны ирҿарҵарц ианыргоз. Уи аҽны иԥсҭазаара абжа имҵит… Ажәытәтәи акино лента еиҭа ҿыц аекран аҿы дахәаԥшуазшәа, асахьа хьамҭақәа иҿаԥхьа еишьҭагыланы, ииасны ицошәа ибо далагеит. Амшәцәақәа рхарԥаны НКВД ашьҭахь игылаз амашьына иақәырцалт. Ишьхынԥсылан игылан акыраамҭа. Алақәа згозгьы ааины иԥшын, аха дара рхаҭақәа ыҟаӡамызт, рыбжьгьы иаҳауамызт. Абжьааԥны шарԥазыла «ҵгара» ирго ианалагоз рыбжьы угәы кылнаҵәон… Наҳар изымчҳакәа дцәыҵыԥшны алақәа рыҭра ахьгылаз ахь днаԥшит. Ашә ҟьаҟьаӡа иаартын, аха дара имбаӡеит. Ражьден Гангиа дадгьежьыло дадгылан. Ус Ԥачулиа даадәылҟьеит, ихахәы еиларгыланы, идәылҟьашьа злаҟаз ала акы даргәааны даауан, иҽеихарԥсны, ашәиқәара иҿхысны, митәык шимпыҵҟьоз ҩашьаӡомызт. Изқәикызеи цәгьамзар бзиа ҟазымҵо ҳәа иԥсахы ҩеины, ихәда иҵагыланы дшизыԥшуаз, Гангиа дааидххылан, ажәак иамҳәаӡакәа, ишьапы рыҳәҳәа данис, ибабаӡа игылоу аҵла афы наласны, ашьапы иаақәҟьаны, еилажәжәа ишканажьуа еиԥш, деизҟәыҿы дкаҳаит. Аха уигьы азмырхакәа, дааихагылан, ижьцәа ааизганы диқәыжьцәеит. Ԥачулиа зынӡа изааны дыҟан, днаганы иаргьы уахь дрывашәҵа ҳәа дрықәыҳәҳәеит ишьҭаланы, ҩыџьа иааиз. Урҭ али-ԥси рыла Ражьден даашьҭырԥаан, дыршәны алаҭра дҭарыжьит.
– Уброуп уара уҭыԥ! – Ԥачулиа иҽизеиқәкуамызт. – Уара аҿабырҳацә алақәаҵәҟьа узымыхьчеит… Уара уакәызма аҳәынҭқарра зыхьчоз! – Абас иҿы иааҭашәоз зегьы иқәҳәацәаны, даахьаҳәны дцеит. Наҳари Захари рахь зынӡагьы дхьамԥшӡеит.
Наҳар иҟалаз акгьы изеилымкааит, алақәа реиԥш дара НКВД аусзуҩцәа еибакны иахьеибафоз змааназ ҳәа.
Шәылбаа рҳәан, амашьына илбаацаны, амшәцәақәа ршәыхны аҿаԥарахь ираԥырцеит. Захар давганы дыргеит, иара ихала днаганы дыҩнаркит. Уажә дааргоит ҳәа дыԥшын, аха уаҳа дыдмырхынҳәӡеит. Уи  нахыс есымша игәы иҵхон, Қарҭ абахҭаҿы аӡәы иеиҳәеит, уара дувганы даныргаз аҽны хәлаанӡа иԥсы ҭан, ауха Гәмысҭа дганы дыршьит ҳәа.
…Ихы кны дгәырҩацәгьаха имацара аҿаԥара мыжда дшыҩнатәаз ашә аартны абахҭахьчаҩ, ахаҵа ҳаракы дааҩналан, – ухы кны узтәоузеи, иахьа уԥсы ахьеиқәхаз азы анцәа уиҳәала, абас уеибганы ухынҳәып ҳәа уҟазма, аҳақьымԥҳәыс Назира лакәмызҭгьы, удәылганы узыргоз алақәа рыц укылырхырцыз акәын. Иаха алақәа ахәшә рыҭаны илшьит, уеиқәлырхеит, лхы уқәылҵеит рыцҳа, ларгьы иахьа ашьжьымҭан ддырбаандаҩит, сгәы дышԥалоу, ахырзаман дақәдыршәарц дыҟоуп ҳәа маӡала иеиҳәеит. Наҳар уик зынӡа игәы иасит, аҽакы изеиԥшымхеит, амца инаркит, лаб иаҳәшьа леиԥш ларгьы аԥхьатәи абзиабара илоуз лхы ақәылҵарц дшаҿыз ибон. Гәырҩала иҭәыз игәы, абзиабара акуа ишыҟамызгьы, аҵааршә ацәыкәбар ҟәандаӡа ианақәҭәо еиԥш, уи аҽны инаркны еиҭа игәы дҭынымҵәо дҭалт, ихыԥсаахьаз лыбзиабара ԥсыԥхак рылаҵо. Уи нахыс заҟа аамҭа бжьысзеи, насгьы иарбан аамҭоу? Аџьамыӷәацәгьа дзаҵымҵӡакәа мацара дшаҵазгьы, игәы дышҭаз дҭан дҭахәхәа, ихәыцра далан далымшәаӡо. Абасҟатәи ци-шәи дрыҵыҵны, деибганы даанхеит ҳәа дыҟаӡамызт.
Иҷкәын иԥсҭакыга, – «ҭынхагәакьак еиԥш напы сыдкыланы сылбон, ахәышәтәырҭаҿы санышьҭаз аҳақьым ԥҳәыс, акыр даҳзыҟоума, саб, сара сыԥхашьаны сылзымҵааит, уадресгьы сызҭаз лара лоуп», – ҳәа изиҩыз дазхәыцыцԥхьаӡа, издыруада уи Назира лакәзар ҳәа игәы ҿкааны аԥсҭазаара ицәашьхьаз еиҭа изархынҳәызшәа ибо дааҟалон. Уажәы абра, Сибра агәҭаны зегьы анааидихәыцла, Ԥачулиа ихы-иҿы жьакцаӡа, аԥсцәаҳа ԥшра иҭаны, амышәцәа ухарԥаны усаԥыза ҳәа, еиҭах иҟамчы кны дааихагылазшәа, игәалаҟара бжьысын, заҵа изқәа икыдимыршәылара, дахьахәаԥшуаз аԥсра ахикаауа далагеит. Ақәа сарӡыҭуазаргьы исышәхасырԥом иҳәан, ацәымӷра дыкны даго, иршәны аӡы иалеижьит. Еидара хьамҭак изқәа икыдҳәаны инкаижьызшәа дласӡа ихы ибо  аԥшаҳәа давалан днеиуан, аха амшәцәагьы цас иауазшәа, аӡы иаманы иваҩуа ишьҭан. Зны ишьҭахьҟа иаанхон, уцала, уи уаҳа ула иаҳарбом ҳәа ацәқәырԥақәа ицхраауазшәа, џьара-џьара икҿаргьежьуа иааныркылон, аха хара дашьҭуамызт, сухьӡаны иҵегьгьы угәы ԥызжәароуп ҳәа цас изнауазшәа, аҽрымжәааны, аӷьыра аҽаҭаны, иаԥысны ибла иаахгылон. Абас ишеишьҭаз иааиԥырымҵӡакәа Сибратәи аӡиасқәа зегьы лбааздо, Енисеи ду иааҽԥынгылт. Араанӡа изхарззала изыхҵаны иаазгозгьы иаргьы ҟьарак инанамгеит, инахәлабга ицеит, иҟаӡамызшәа. Наҳаргьы дааҭынчхеит, абасҟак уара узыргәаҟуаз иазаауа убап ҳәа рҳәозшәа, ацәқәырԥа дуқәа ргыгцәа ргыланы инасын, уаҳа имбаӡо иргеит.
Хариузовка иахьеицәоу, адунеи ахьынӡа-наӡааӡо аҽакы ыҟоуп, ҳәа згәы иаанамгоз, уажәы дазааигәахо даналага, дахьынтәиаауаз аасҭа, иԥсадгьыл Аԥсны даазшәа ибо дааҟалеит. Ашьжьымҭан алагер аҟынӡа днаӡеит. Иаашаанӡа тәамҩахә имаӡамкәа амҩа дықәын, - Шаҟа мшы ҵуазеи сыҟамижьҭеи, сахьнеиуа сҩызцәа гәаҟқәа рыԥсы ҭаны избома?.. Алагер аиҳабацәа убналарц уаҿын, уанзымца ухынҳәит ҳәа иаасысны сыркуама? Еиҭах сҿахәы аҿыхра, сыргәаҟра иалагома? Сзықәшәаз аиаша сҳәеит ҳәа исызхазҵода? Ирҭаххалак сзыруааит, зынзаҵәык иаазго ахәшә наганы ачымазцәа исызрыҭандаз!…Авишкақәа ирықәгылоу аԥшыхәыҩцәа срымбакәа срыҵысны абарак ахь неишьас иҟасҵарызеи? – ҳәа игәы ҭыҵны ишцоз, аԥхьатәи авишка днаҵагылт (уаҵымсыкәа высшьа ыҟаӡамызт), уажәымзар-уажәы, уеиҭамҵын, уԥсит ҳәа хыхьынтәи абжьы анбасаҳауеи ҳәа дшеилаӡыӡоз, аӡәгьы даанимкылаӡакәа давсит, егьырҭ аҩба иаанхақәазгьы, иԥсы ӡаны драҩсит. 
Ԥынгыларак имаӡамкәа дахьцоз агәра изгомызт, абжьааԥны агагаҵәҟьа рбар иаҳкуеит ҳәа иазыҭрысуаз, уажәы илашәхазшәа, идагәахазшәа, акгьы рымбо, акгьы рмаҳауа иахьыҟалаз. Издыруада алаԥшхырԥага хылԥа схаҵаны соурышьҭызар «сасра» сызҭаз ауаа ҳәа уамашәа ибо, игәы згахьаз абарак ашә аартны днылагылт. Ачымазцәа рыда егьырҭ аусурахь иргахьеит ҳәа дыҟан, аха рызегьы шыҟаз аниба иааџьеишьеит, абыржәаанынӡа аусурахь ирымгакәа ишԥаанхеи ҳәа.
Азнык азы рызегьы чмазцәаханы, иахьтәоу изымгыло иҟаланы иаанхаз џьишьеит.
Шықәсык аахыс имбацызшәа, дгәыкны дрылаԥшуан, дара ахәыҷқәа реиԥш, акьыжыҳәа иҵәуо, рыхқәа рыкәаҽ еилатәан, дааины ашә дшаалагылаз рбеит, аха уеибганы ухынҳәыма ҳәа заҵа иеигәырӷьаны иԥымларыз, иагьиҿамԥшит… шәышьҭахьҟа иаанханы ишәымаз шәҭынхацәа нҵәеит ҳәа ашәаџьҳәаҩ дырзааны иреиҳәазшәа рылахь еиқәын. Ирхиҳәаара изымдыруа даанхеит, ичмазцәаны иаансыжьқәаз ԥсызар, урҭ ракәзар ирџьабо, ирҵәуо игәахәын, абарак еиӷрыкка ду ахи аҵыхәеи лаԥшыла иааимидеит, аԥхьа Мақсим Пиотр-иԥа дахьышьҭаз ахь днаԥшит. Уигьы егьырҭгьы риарақәа рҿы ишьҭан, иааныжьны данцоз ишыҟаз егьеицәамкәа, иагьеиӷьымкәа рыԥсахәага ларга-ҩаргон. Урҭгьы рылақәа ҭыкәкәа иҵәуон. Аӡәы заҵәык алабжыш зыбла ихымыз Мақсим Пиотр-иԥа иакәын, игәы ҩарханы дааҟәымҵӡакәа аҭуан даҵаԥшуа, ҩымчыбжьа рышьҭахь ахәшә аагара сцоит ҳәа иаҳәаны, днаихыҵны дцазар аахыс дымнаҳәы-аамнаҳәыцкәа дшықәыц дықәын. Зегьы ҵәуон, зегьы џьабон, алахьеиқәҵара ззымдырӡоз Џьабриелгьы узиҿаԥшуа дыҟамызт, инапқәа игәыҵаԥсаны ихәда хҽны дтәан. Игәаӷьны ишәыхьзеи ҳәа дзырмазҵаауа, рааигәара дзымнеиуа, дшанханы дышгылаз, Џьабриел заҵәык даарылҵын, ҿымҭӡакәа дааидгылт.
– Ишәыхьзеи, уара, иҟалазеи?.. – Наҳар иамхацәгьахан, Џьабриел имахәар нҭарс иааникылт, иҟаиҵара изымдыруа.
– Иҟалаз умаҳаӡаци, ҳамра лашьцеит… Ҳаеҵәа кыдшәеит, ҳара ҳтәы ҳәа егьыҟам, ҳалгеит, адунеи ааҳәит… Ст..ал…ин ддыҟ…ам, Ст…ал…ин дыԥ…сит, –  аҵыхәтәантәи ажәақәа игәаӷьны иҿы изарҳәомызт.
– Сталин дуӡӡа дышԥаԥсуаз?! – дахьыҟаз-дахьаныз изымдыруа днеилууаа дцеит.
Уи ашьҭахь еиҭа ҿымҭрацәгьахеит абарак аҩныҵҟа. Наҳар иаҳаз ихахьы изаамго, аӡәаӡәала илаԥш иныҵигеит, ажәларқәа зегьы раб иԥсра иацәынханы иаанхап ҳәа угәы иаанагарымызт, убасҟак рхы-ргәы далырсны, уара уҳамамкәа ҳара адунеи иқәаҳхуазеи ҳәа аԥсҭазаара рцәымыӷханы акәын ишыҟаз, алаӷырӡ зымҵәахьаз лабжышк рызкамыршәуа аҟынӡа згәы былхьаз, уажәы ҭаҷкәымк-ҭаҷкәымк иаҟараны иаауан.
Абаандаҩцәагьы ҵәуон, алагер аиҳабацәагьы ҵәуон, аӡәы ибжьы уаҳауамызт, уахгьы-ҽынгьы аҟыба-ӡыба ахьагымхоз, ацәҳареи, аӷьреи, амақарреи дыдбжьҵас иахьықәыҩуаз уи аҽны анышәынҭраҿы еиԥш ҭынчран, зегьы ашәиқәара  рҿысны игылан. Хариузовка абжьааԥны еиқәыцәашь-еиқәылашьца, агәыҭҟьа, агәкажьга ԥшшәы змаз, уи аҽны, ауаа зегьы агәырҩа ду анроу, иара гәырӷьозшәа, амра ашәахәа иақәыԥхоз, рхаан иадрымбалацыз аҽа цәа хаак аҟәыннаҵон.
Шәгыл аусурахь шәаала ҳәа аӡәгьы иреиҳәомызт, шәҽышәымшьын, шәгәы шәҽахаԥышәымжәан ҳәа аӡәгьы ижьжьомызт.
Наҳар акыраамҭа дынкахәыцуа дтәан, ашьҭахь дҩагылан, днеины Мақсим Пиотр-иԥа дааихагылт. Ахәшә иааигаз, дыздынҵәалаха ҩымчыбжьа дзышьҭаз аҿаҳәара шеибгаз иаԥхьа инықәиҵеит, аха хәыцрак дҭагаланы убриаҟынӡа хара даганы даман, дааҳәынгьы дахәамԥшит, дааины дшихагылазгьы изгәамҭаӡеит.
– Ахаҭаҵәҟьоуп, излоуԥшаазеи? – ҳәа ахакас шьапхҵәа, дкәылԥуа иаашьҭыхны дафыҩуа данаацәажәа, Мақсим Пиотр-иԥа ацәа даалҵызшәа Наҳар днаиҿаԥшит, илақәа ҭыгга.
Наҳар шиакәыз аниба иҽааиԥсахит, илақәагьы ԥаса аасҭа ицқьахеит, аҿыцәаара иаҿу ҩ-цәашьык аԥша ахьадсыло уанааԥырагылалак ҩаԥхьа иххаӡа ишакуа еиԥш иааҟалеит. – Уеибганы ухынҳәыма?.. Абасҟак аамҭа уанымааӡа суцәшәеит… Анцәа иџьшьоуп!.. Анцәа иџьшьоуп!.. – иҳәан даацәажәеит. Даачмазаҩхазар аахыс иҿы еихимхӡацызт, ибз изырҵысуамызт.
– Сааит, ахәшәгьы аазгеит, – иҳәеит, аилаҳәара аашьҭыхны ирбо.
– Сықәыртәа, сыбӷа сазынкылозар збарц сҭахуп.
Дицхрааны ашьшьыҳәа даақәиртәеит.
Абасҟак аамҭа еиҵыхны иқәыз, атәара изыцәгьахеит, иқәлашьцо, иблахаҵ ааилахынҳәит, аха иҽкамыжькәа иҽааникылт, Наҳар ак иеиҳәарц иҭахын, аха акыраамҭа иԥсы изеивгомызт.
– Уқәсыриап, – данықәиртәа, ишьа хәыҷы илаз зегьы еизыкәкәаны алада ицазшәа, ақьаад еиԥш дҟәашӡа даныҟала, дицәшәеит.
– Мап, мап… Абанҭ шәымҵәуан, шәҽихышәымшьаан ҳәа расҳәарц сҭахуп… Дыҟам иахьарнахыс, адунеи даныӡааит агәымбыл… Харада-барада ажәлар ҭазырхоз… Издыруада шьҭа ажәлар арыӷьарахь игьежьыр… Абанҭ ирасҳәарц сҭахуп изхацәаны иҟаз ҳамра шааԥшыз, икыдшәаны иҟаз ҳаеҵәахә шкыдлаз… – дышцәажәоз иԥсы илшәшәо далаган, иажәа изынамыгӡакәа ихы нхьышьшьит, дкамыжькәа даанкыланы днықәириеит. Абасҟак дысмырцәажәар акәын ҳәа ихы авба аҭо, дшаҟь-шаҟьо, дызлаицхраара изымдыруа, дааилахеит азныказы, аха дыҩны дцан, аӡы ааганы ианиҿеирхәхәа, иԥсы ааивнаргеит. – Умшәан, шьҭа акгьы сыхьуам, ахәшә сзааугеит, – агәыцә ҟат-ҟато акы аарылхны акыраамҭа дахәаԥшуа, – Иахьа аԥсабараҵәҟьа гәырӷьоит, Хариузовка иахьеиԥш ашкәакәа ашәны иубахьазу, ашәы ашәнахит. Издыруада уи аџьныш иԥсра ҳаиқәнархар, – ихала иҽышьҭыхны ихәамц инапқәа аҵыргәаны абарак, зышә ҟьаҟьаӡа иаартыз, ддәылыԥшны адәныҟа дыԥушан.
Наҳар дгәаҟ-ҵәаҟуа «сасра» дахьыҟаз ахьынтәи дхынҳәны данаауаз, Сталини Иммануили еиԥшушәа аҩыџьагьы аӡә ракәушәа изырбаз, амшәцәа ианиханаршҭ нахыс, иага ҟаиҵандазгьы изигәаламыршәеит. Уажәы Мақсим Пиотр-иԥа дшизыӡырҩуаз иажәақәа игәаладыршәеит. Иара ихаҭа иакәын уи ажәабажьгьы иазҳәахьаз: «Есқьаангьы акәымзаргьы, ԥсшьара ҳәа данцалоз саргьы сигалон. Ԥсшьара дцоит, уаргьы уигоит, уҽырхианы уҟаз ҳәа анаасаҳалак нахыс, ашыӡ зыхьыз еиԥш арыхьҭашьра салагон, аԥсшьарахь акәӡамкәа акартоӷахгарахь ирго аӡә еиԥш сҟалон. Иҟазшьа ақәшәара даара ицәгьан. Марттәи амш еиԥш, ҽнак шәынтә иҽиԥсахуан, игәы иахәози иалсуази реиҩдыраара уадаҩын.
Ааԥынран, Гагратәи асанаториа «Холоднаиа речка» ҳаҟан.
Ҽнак, ашьжьымҭан, даныҩагыла инаркны иқәшәацәгьаны, лацәажәа имаӡамкәа, ибла ҵархәны, аӡәгьы даҳҿамԥшӡо, изааны дыҟан. Дзыцәгәааз уазҳәодаз.
Аус зуеит ҳәа ашә ихаркны дтәан, игәы изақәымкит, адәныҟа слеиҩеиуеит ҳәа ддәылҵын, ихы изықәымкит. Дыҩналон, ддәылҵуан, дааҟәымҵӡакәа аҭаҭын дахон.
Ашьыбжьышьҭахь деихыкка дааҟалан, аҽага сышәҭ, абаҳчахь сцаны аҵла ашьапқәа сҽоит аниҳәа, зегьы ҳаԥсы ҭалеит, уаанӡа иҟаларызеишь ҳәа ҳаиҵаӷәӷәа ҳаилагылан.
Аҽага аанкыланы абаҳчаҭрахьы иҿанынеиха, ҳишьҭалт, аха схала сыҟазарц сҭахуп, иҳәан ҳирхынҳәит.
Ҵлак ашьапы ҽо дышгылаз, абаҳчааӡаҩ дыхраа-ӡраауа дааидгылазаап. Уи илымҳа иагзаарын, – ихала дыҟазарц иҭахуп, абаҳчаҭрахь ԥсы зхоу аӡәгьы шәымцан, – ҳәа зегьы ргәырҽананырҵоз, иара имаҳаӡазаап.
Сталин дуӡӡа ишьапқәа еилыхны аус ахьиуа џьашьо дышихәаԥшуаз, изшьапык х-шьацәкьарак рыда амамкәа аниба, изымбатәбарахазаап, илаԥш изаҟәымго, дгачамкны даанхазаап, ҳанцәахәы абри еиԥш агра иманы дсымбакәа сыԥсында ҳәа игәы иалсызаап.
Сталин абаҳчааӡаҩ дахьихҭыгәлаз даара игәамԥхеит. Узышьҭоузеи, иуԥшаауазеи, узусҭада ҳәа даниазҵаа, сбаҳчааӡаҩуп иҳәазаап. Абаҳчааӡаҩ, аҩада аҵлақәа дырҿаԥушеит. Уара хланҵыҟа уԥшуеит, иуцәыӡзеи ҳәа гәрамгарҭас дҟаиҵазаап.
Уи иашоуп, аха абаҳчааӡаҩ аԥышәа змоу, аҵла иаҿало адагьы, излагылоу адацқәагьы ибозароуп ҳәа аҭак ҟаиҵазаап. Уи ашьҭахь Сталин игәалаҟара зынӡа ибжьысит, дгәааны, иҽага кажьны абаҳчаҭра дҭыҵит. Уи ашьҭахь иҟалеит, аха иҟалазеи, амшын цәқәырԥаны, аҭра иҭыҵны, асанаториа иасызшәа, хыла-гәыла зегьы ааҳәит.
Ҳара акгьы ҳхарам… Ҳара акгьы ҳаздырӡом ҳәа, «ацәқәырԥақәа былгьо» ианрылала, досу дахьгылаз излаилшоз ала ихы ирқьион. Абаҳчааӡаҩ дҳаздырӡом, дҳамбаӡацт ҳәа ҭоуба руан.
Аӡы иаго аҳәҳәабжь иаҳаӡом ҳәа, абаҳчааӡаҩ насыԥда, иҟалаз еилымкааӡакәа, Сталин дуӡӡа абри еиԥш агра зиоурыз, абас дсымбакәа сара снапқәагьы сшьапқәагьы сымамындаз ҳәа игәы иалырсны даазыдгылоз иреиҳәон.
Ауха Сталин лацәеихьшь изыҟамҵаӡакәа иршеит. Иара данзмыцәа, ҳаргьы ҳацәо ҳаҟазма. Адырҩаҽынгьы ҳшыҟалашаз здыруада – ашьжьымҭан иааҳаламҩызҭгьы, абаҳчааӡаҩ иаха дахьнышьҭалаз иааиқәшәаны дыԥсит ҳәа.
Иахьагьы исзеилкаауам уи иԥсра Сталин игәалаҟара зыбзианатәыз. Уи игәалаҟара аныбзиаха, зегьы ргәалаҟара бзиахеит»...
Абри ажәабжь ауп Иммануили Сталини аӡә ракәушәа Наҳар изырбаз. «Иџьашьатәуп, аҩыџьагьы аӡәы ракәушәа ишԥеиԥшу, рыхьыӡқәаҵәҟьагьы еибыҳәаны ирыԥсахызшәоуп… Коба – Сталин, Иофар – Иммануил. Ишмыждахәыцәгьақәаз аханатә аӡәгьы ирызиҵымхит асыс-мҟаақәа реиԥш рҽыҟаҵаны, аӡәы Ленин дуӡӡа ихы-игәы дҭаланы иҽизааигәеитәит, убриаҟынӡа ихы игәаирԥхеит, сара саныҟам ашьҭахь Асовет ҳәынҭқарра дуӡӡа анапхгара аҭара зылшоны иахьазы избо уара уоуп ҳәа иҿала иирҳәеит. Сельвестергьы иԥсымҭаз иуаа иреиҳәеит, сара сышьҭахь доуҳахылаԥшҩыс Иммануил дышәзаансыжьуеит» ҳәа.
Аҩыџьагьы «анынцәаха» инаркны ишьажәцәахеит, аҳәа ццышә аанкыланы, гәшаҭарак, рыцҳашьарак ҟамҵаӡакәа, ауаа гәнаҳақәа рхы хсара иалагеит… Абас ишрызныҟәозгьы шәара шәҳамазааит, шәара ҳанцәахәқәа ҳәа ирымҵахырхәон, ҳахқәа хышәҵәала ҳәа ирымҵаркуан. Иқәӡаауан, луанытә ацара иаҿын, аха ауаа гәнаҳақәа изыхҟьоз рыздырӡомызт.
… Аџьныш дҳалҳарӡааит, шьҭа ҳдунеи цқьахеит, арыӷьарахь ҳхынҳәит ҳәа дгәырӷьон Фадеи, Иммануил дбылны, дыццышәтәараха данырга ашьҭахь.
Адунеи даныӡааит Сталин аџьныш, издыруада шьҭа ҳажәлар еиқәхар ҳәа Мақсим Пиотр-иԥагьы агәыӷра ицәыӡхьаз изыхынҳәны ибла ихибаауан Наҳар дахьиҿаԥшуаз.
«Адунеи амаӡа макьана аӡәгьы изаҵымхӡацт, иашаҵәҟьаны абасҟатәи агәнаҳареи, азалымдареи, агәаҟреи (амлакра, амлашьра, ауаа еичырчаны ақәибахра, анибарҵәара, миллионҩыла акгьы рхараӡамкәа рҭархара) зыхҟьаз Сталин амшьҭацәгьа иакәзар?..» – Наҳар изцәырҵыз ахәыцра дагәылархаланы хара дагон. Аҩыџьагьы шьацәа мҿиаа шьацәа хҿиаақәа…. «СССР – смерть Сталина спасиот Россиу», - ҳәа абаандаҩцәа ҩыџьа – анцәахаҵаҩцәа икыдҵаны иршьыз рыбжьы, «Смерть сатаны спасиот нас», – ҳәа «сасра» дызҭаз ажәытә динхаҵаҩцәа рыбжьы, Енисеи аӡиас наҟ-ааҟ ихықәгыланы еиқәдыргозшәа игәы иқәыҩуан. Урҭ рыбжьы Хариузовка адгьыл аҵа атымитыша дыҭганы, даашьҭԥаа аҽа дунеи лашак ахь дагозшәа ибон.

