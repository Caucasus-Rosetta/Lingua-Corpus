«Сара акыр исцәыуадаҩуп схазын ажәа аҳәара» – ҳәа иҩуеит Платон Бебиа иҩымҭақәа актәи атом злааиртуа аԥхьажәа «Ахьылаба» дахьналагаҵәҟьаз. Ари ахшыҩзцара дарбанзаалак изгьы акыр аҵанакуеит. Уи зегь раԥхьаӡагьы ахӡырымгара ауп хыҵхырҭас иамоу, изтәышьҭроу, насгьы аԥсҭазааратә шьаҿақәа ишәаны, изаны, ираӡаны ишеихгатәу аазырԥшуа феноменуп. Нацәақәкыла ҳпоет  Платон Бебиа итәы ҳҳәозар иахьауажәраанӡа инапы иҵыҵхьоу ипоезиатә, ипрозатә сахьаркыратә ҩымҭақәа ирыԥшаахьеижьҭеи крааҵуеит иара ихазы изымҳәо ажәа зҳәаша аԥхьаҩцәа, алитератураҭҵааҩцәа, акритикцәа, аҵарауаа. Ари уаҩ дзеигәырӷьо фактуп, иагьынасыԥуп Платон Бебиа изы мацара акәымкәа ҳ-Дырмит ду зҟырҟы ирхәыхәыз, адоуҳатә ԥсымчхара ӷәӷәа зхаиҵаз ҳмилаҭ сахьаркыратә литература азгьы.
Аԥхьаҩ гәыраз, иуцәызӡом Платон Бебиа ибаҩхатәра еицамк иарҿиаз иҩымҭақәа ихьадырԥшыз, ирыԥшааз аӡәы зласакәу ала, анцәа ду исаҭәеишьозар, исҭаххеит иара ихазы изымҳәо ажәа – иԥсҭазаареи ирҿиамҭақәеи рыҭҵаара ирызку – аҳәара. Ииашоуп, ари еиԥш аҭакԥхықәра ҳарак зҭаху аус-ԥшьа анапы алакра, сара сакәым исеиҳау изынгьы игәаӷьыуацәоуп, избанзар, уи ирҿиаратә мҽхакы ҭбаауп – ҵкаррацәала еилоуп, шамахак акәымзар, ихадароу алитературатә жанрхкқәа зегьы рҿы қәҿиарала аус иуеит илыҵшәа иахьатәи ҳдоуҳатә культура аҿиара апроцесс ҟаимаҭла ианыԥшыртә иагәылубаартә, насгьы наҟ-наҟ еиҵагылоу аҿар рызгьы иҵоуроу анырра ҟанаҵартә еиԥш.
Платон Бебиа алитературатә дунеиаҿ аханатә аахыс аԥыжәара зманы иаауа аклассикатә традициа, аԥсышәала еиҳа уазааигәаны иуҳәозар,
ақьабз иқәныҟәо, уи иамоу ахатә канонқәа ҟазарыла зхы иазырхәо поетуп, прозаикуп. Убас шакәугьы, уи рҿиаҩык иаҳасабала, дзықәныҟәо атрадициа, аҳәаақәа џьара дааиҭамҵӡакәа аҟаза дуқәа иалырдаз аҵыруа инҭаршәны ицо дреиуам. Абраҟагьы имоуп ихатә хаҿра шьақәзырӷәӷәо истиль, иформа, ажәакала, ирҿиаратә процесс еиланарӷьахьоу индивидтәу аҟазшьеизга, ацәаҩа. Платон Бебиа изкны ажәа хатәра уҳәарц азын улаԥшҳәаа хашәара-ҵашәарыла иаҵанакыроу ухаҿы иааугароуп иара арҿиарамҩа даныланы даауеижьҭеи ҳмилаҭ литература знысыз амҩа иамоу ақәҿиарақәа, насгьы иабиԥара иаҵанакуа ашәҟәыҩҩцәеи иареи рҩымҭақәа идеиала, тематикала еигәыцхәра ирымоу, иара убас ҳажәлар ирхыргаз рҭоурыхтә ԥсҭазаара џьбара рныԥшраҿ излеиԥшу излеиԥшым ҟазшьа ҷыдақәас ирыдубало.
Арҭ аҷыдарақәа зегьы, ҳәарада акыр сдырхәыцит, уимоу, слакҩакуа сҟарҵеит, напы зласкыз аус салагару, саламгару ҳәа. Аха, еиҭасҳәоит, аҵыхәтәан изгәаӷьит Платон Бебиа иԥсҭазаареи ирҿиамҭақәеи ирызку ашәҟәы аҩра, даҽакала иуҳәозар, ҩаԥхьа саҵалеит аиахьанҭа, иахьаҭыԥу иназгап ҳәа агәыӷра сыманы.
Аԥхьаҩ гәыраз, иуҳәар улшоит, улакҩакуазар, узҵалаз аидара уцәыхьанҭазар, уадызцалазеи, ухы зургәаҟуазеи, уқәрагь унахәаԥшны ашьшьыҳәа умтәои, насгьы Платон Бебиа иԥсҭазаареи ирҿиамҭакәеи иуеиӷьны иҭызҵаауа ҟалап, ҳлитератураҿ, анцәа иҟынтә, уажәы аҟара иазыҟаҵоу акадрқәа – азанааҭуаа ҳаманы иҟамлаӡац ҳәа.
Логикала уахәаԥшуазар, аҩада иҳәоу ахшыҩзцара – иахьиашоугьы ыҟоуп, ус еиԥш иԥсабаратәу агәаанагара зоуз аԥхьаҩ узиҿаԥом, аха иага убас акәзаргьы, аџьабааи аҭакԥхыкәреи зҭаху ируакуп, аус садзыԥхьалаз, исзыргәаӷьыз афакторқәа акы, сақәгәыӷит аԥсуа шәҟәыҩҩцәа рыԥсҭазаареи рырҿиамҭақәеи рыҭҵаараҿы исымоу аԥышәа хәыҷы. Ҩбагьы, Платон Бебиа иҵаҩратә шықәсқәа раахыс ҳаибадыруеит, еишьцәак реиԥш ҳаибаҭахуп, ирҿиамҭақәагьы бзиа ибаны срыԥхьоит, акымкәа-иҩбамкәа астатиақәагьы рзыскхьеит. Ихԥахаз, иагьхадароу ҳмилаҭ литератураз исымоу агәадуреи абзиабареи роуп ҳпоет ду иԥсҭазаареи ирҿиамҭақәеи ҭҵааратә обиектны сҿаԥхьа иқәзыргылаз агәахәара сызҭаз, В. Шекспир дуӡӡагьы баша иауиҳәах абарҭ ахажәакгьы: «Желание – отец мысли» – ҳәа. Ааи, арҿиараҿи аҭҵаараҿи агәрагареи абзиабареи ирыҵаркуа шьардоуп. Урҭ аҩбагьы адырреи абзиабареи аԥышәеи ҳәаақәызҵо ируакуп.
Аԥхьаҩ гәыраз, Платон Бебиа изку ашәҟәы аԥҵаразы уажәазы уааи, ҳҩыџьагьы ҳаицырныԥшылап, ҳаицырнысып уи арҿиаратә ԥсҭазаара ду ахь дкылызгаз, акырџьара зхы еиларсу амҩахәасҭақәа. Усҟан имҩашьо иаабоит абаҩхатәра змоу апоет, апрозаик, аиҭагаҩ, апублицист Платон Бебиа дахьынтәаауа, дахьынӡаахьоу, хыҵхырҭақәас имоу, насгьы усҟан бзиа ибаны ҳзыԥхьо, иҭаҳҵаауа иҩымҭақәа еиҳагьы иаҳзааигәахоит, еиҳагьы рхы-рҵыхәа зҿлымҳарыла еилаҳкаауа ҳҟарҵоит. Ус шакәу агәра ҳгаразы ажәа аҳҭап, сҩымҭа афырхаҵа хада ихаҭа игәалаиршәо, ииасхьоу аамҭа. Уи ҳазыӡырҩуа ҳҿынаҳхап аԥхьаҩ уаргьы саргьы. Уаҟа иаабоит аԥсҭазаара ду ахь акылсразы, аԥсҭазааратә мҩахәасҭақәа заҟа илакьҭаз, еилыҵыз, еилалаз, аҟыба-ӡыба рыцыз, насгьы ахы ахьакыз уҳәа жәпакы.
Аԥсны аҭоурых адаҟьакәа акыр згәылоу қыҭоуп Мықә. Араҟа жәынгьы-ҿангьы абжьыуаа иреизарҭан, рыгәҭыхақәа аахтны иахьырҳәоз ҭыԥын. Ус лахьынҵас изаиоуз ақыта аԥшӡара икны иахьагоу мацаразгьы акәӡам. Уигьы, ҳәарада, ныррак ҟанамҵо иауҟаху. Избанзар, араҟа иаатуа апанорама зыбла хнамкрыда, иамыргачамкрыда! Зегь раԥхьаӡа улаԥш раахоит зшьапқәа ирықәгыланы иааԥшуа Ԥанаҩ назлоу ҳашьха ԥагьақәа реибаркыра. Урҭ рыҽрыҵахаланы, шәаԥыџьаԥла рыҽҭалаҳаны ирыҵагылоу аԥсҭақәа, аҩхаақәа, лбааҟа, архаҟа абарақьаҭра зцу адгьыл каршәрақәа, арахә рҳәырҭақәа, амхурсҭақәа, абахчақәа, алаӷырӡ еиԥш ицқьаӡа иалсны ицо, аӡиасқәа Мықә, Дәаб. Арҭ зегьы еилаланы Ф.М. Достоевски иажәақәа рыла иуҳәозар «адунеи еиқәзырхо» аԥшӡарала ирҩычоит, иблахкыгахан иҟарҵоит аԥсуа қыҭа ссир Мықә.
Араҟа игылоу аныха-баа амацарагьы шаҳаҭра ауеит Мықә ақыҭа Аԥсны зегьы азы акыр зҵазкуа аҭоурых ду шамоу, насгьы уи ишалиаауаз зыԥсадгьыл азы зхы иамеигӡоз ауаа нагақәа. Мықә ицоз, имҩаԥыргоз ажәлар реизарақәа абжьыуаа рхаҭарнакцәа рнаҩсангьы, иҟан Аԥсны ҟьаҟьа дуӡӡа егьырҭ ақыҭақәа рҿынтәи рхаҭарнакцәа рҽаналадырхәуаз, ирыгу, ирыбзоу, изыргәамҵуа, ирықәыӷәӷәо анеибырҳәоз. Аԥсны аҵыхәтәантәи аҳ Ҳамыҭбеи Чачба 1866 шықәса кәыркәа мзазы иԥсыжрагьы ҿырԥштәыс иааугар алшоит. Убри инаркны «Мықә аныха-баа амҵан, ашьха ӡиасқәа – Мықәи Дәаби ахьеилало аханы, ашҭа ԥшӡа ҟалеит абжьыуаа иреизарҭаны» ҳәа баша иҩуам Платон Бебиа ишәҟәы «Мықә» аҟны. Асовет мчра анышьақәгылагьы, лассы-лассы акәымзаргьы, Мықә ашҭаҿ абжьыуаа имҩаԥыргон реизарақәа Аԥсны зегьы алархәны. Убас Нестор Лакоба дызлахәыз аҵыхәтәантәи Мықә ашҭатәи абжьыуаа реизара атәы хыхь зыӡбахә ҳҳәаз автор ишәҟәаҿы ҳаԥхьоит: «Мықәаа изгәалашәо рацәаҩуп аҵыхәтәантәи абжьыуаа реизара. Уаҟа Мина Барганџьиаԥҳа лықәгылара. Ари ахаҵамԥҳәыс ззырҳәоз дреиуан: аҿаԥыц ӷәӷәагьы лҿан, амалахазгьы акы сацәшәап ҳәа зхахьгьы иааиуаз, аӡә лакәмызт. Аԥсны аиҳабыра рхаҭарнак Нестор Лакоба уи лывараҿы дышгылазгьы, ҵҩа змамыз ажәлар лхы нарықәкны иралҳәон, ари аамҭа ҿыц иааиз ишыбзиоу, аха ари акәамхәаз ҳәа иаԥшьыргаз шҵарбгагоу, зыԥсы злоу анхацәа аӷәыцәҳәы инықәнартәо, зегьы ананамгацәа иреиԥшхараны ишыҟоу. Ҳара иаҳҭаху зынӡа идаҽакуп, шәгәышәҽаныз, анхацәа!..»
Уи аԥҳәыс еиҿамс Мина Барганџьиаԥҳа лықәгылараз Нестор Лакоба иҳәоит: Ҳаҭыр шлықәиҵо, аха иахьатәи лықәгылара дышзадымгыло. Еизаз ажәлар ихы рықәкны ииҳәаз ажәа ду хиркәшоит абас: «Ҳара ҳзышьҭоугьы зыԥсы злоу анхацәа рцәырҳәра акәӡам, ананамгацәа ибаӷьаӡа ршьапы рықәыргылара ауп ҳәа».
Абжьыуаа реизара аӡбахә анаҳҳәах, исгәаласыршәарц сҭахуп Аԥсны жәлар рпоет, академик Б. Шьынқәба иажәақәа Мықә ашҭа 1991 шықәсазы абжьыуаа реизараҿы ииҳәаз: «Шәышықәсала атрадициа ду змаз – Мықә ақыҭа имҩаԥыргалоз абжьыуаа реизара, 1937–1938-тәи ашықәс еиқәаҵәақәа иаадыркны, напы цәгьала иаҟәырххьан ари, иашала ҳцәажәозар, бжьымхарак иаҩызан, аха иахьа уажәраанӡа шьақәыргылашьак, амамкәа иааиуан. Иахьа, абжьыуаа рымацара ракәым, аԥсуаа зегьы рҭоурых аҿы иаатит адаҟьа ҿыц.
…Иахьа Мықә ашҭан имҩаԥысуа Абжьыуаа реизара, аҷыда ҟазшьа шьҭнахит, ара иааиз Аԥсны егьырҭ араионқәа рхаҭарнакцәа рымацара ракәӡан, иахьа ҳара иаҳҭааит асасцәа-дахьқәа, ҳгәырӷьара ҳацеиҩыршарц иаҳзааит, уажәы ааигәа Нальчик Адунеизегьтәи адыга жәлар рконгресс иалахәыз атәылақәа жәпакы рахьынтә амҳаџьыраа ирхылҵыз, ара иҟоуп урҭ асасцәа ираԥгыланы иаҳзаазгаз, Нхыҵаа ҳашьцәа:аҟабардақәа, ачеченцәа, аингәышцәа, ачерқьесцәа, абазинқәа, аидыгақәа, ашаԥсыӷқәа. Ара иҟоуп ҳабацәа рыԥсадгьыл Аԥсны аабандаз ҳәа иазгәыкуа иаҳзааз Ҭырқәтәылантәи аԥсуаагьы».
Аҩада зыӡбахә ҳҳәахьоу Нестор Лакоба дызлахәыз абжьыуаа реизара анцоз аҽны иссирыз, игәазырҳагаз ааԥын мшқәа иреиуан. Еизаз зегьы, ҷыдала Мықәаа ргәырӷьара ҳәаак амамызт, дырҭан иагьысасыз, иагьаԥшәымаз Аԥсны Ахада Нестор Лакоба. Уи иажәа ҟәышқәа, иалкаақәа ажәлар ргәаҿы инеиуан, иазхәыҵуан, ирыдыркылон, избанзар, рхы аҟара игәра ргон, ирзеиӷьыз акәын дызҿыз, иаргьы уи идыруан ижәлар рҿаԥхьа ипату шыҟаз, акыр шыԥхылнадоз. Араҟа, ҳәарада, Аԥсны ахада азакәан ҿыц инаҭоз амчра еиҵамызт аԥсуара иҟанаҵоз анырра.
Ус шакәу аҳәоит алада иаазго абри афактгьы.
Мықә абжьыуаа реизара анцоз Нестор Лакоба ажәа ииҭоит дкулакуп, абжьы имхуп ҳәа лахә-лахәы изышьклаԥшуаз Аҩӡы Кадыр. Абар уи ииҳәаз:
«…Акулак ажәа сара исмаҳац, иаанагогьы сыздыруам, насгьы исзышьҭымхуа, абжьы умхуп рҳәеит, аха сара сыԥсы ҭанаҵы, сыла ааԥшуанаҵы, сгәы еисуанаҵы, сыҩмахәҿак еибганы сыбжьы сақәиҭуп, ацәгьа аӡәгьы изызымуц, ажәлар срылан, – срылоуп. Абри ак жәдыруазарц сҭахуп. Ани амал рацәа умоуп ҳәа сызхыжәбааз атәгьы абас иҟоуп. Ишәцәызӡом, ишәасҳәоит аиаша, издыруагьы шәрацәаҩуп, иацы-иахьа ҳаибамбеит ҳара абраҟа итәоу Мықәаа шәхаҵкы.
Ииашоуп, нхаҩык иаҳасабала, схы сахашшаауа бзанҵык сыҟамызт, уажәгьы сыҟам. Аха исырҳаз амал сԥацәеи сареи ҳмахәҿала, ҳахшыҩ ала, ҳџьабаала иааҳрыхыз, иҟаҳҵаз ауп, аӡәы иԥхӡаша зду акгьы ҳамамызт. Аха убас шакәугьы, азакәан ҿыц азы урҭ иумоу – указарма, уӡлагара, удәқьан, ақьырмыти акыци рӡырҭа азауад, сԥа еиҳаб Ҭемыр инапала иҟаиҵаз – арахә уҳәа азакәан ҿыц иацәтәымуп, имыхтәуп анырҳәа, ибзиоуп, ижәга ҳҳәеит, ираҳҭеит. Иуадаҩуп, дадраа, шәхаҵкы сцеит, ауаҩ иԥхӡаша зду иаалырҟьаны алҵра, аха анцәа иубома, ҳарҭ сԥацәагьы саргьы аҳәынҭқарра ишаҳәаз ҳныҟәеит, акгьы ҳаҿамԥеит, ус ҟаҳҵартә еиԥш иҳамчузеи. Амала, еиҭасҳәоит, иҳамаз ҳџьабаала иҳарҳаз ауп.
– Дад Нестор ухаҵкы, абраҟа иацысҵоит даҽакгьы, нхаҩык иаҳасабала, сара сгәы рызҭам, сызрықәгәыӷуам алшықәсанык зымгәахә ззаамрыхуаз, ес-ааԥынра аџьықәреи иаҳәо, заҳаҭақәа кны ақыҭа иалаз анымха-нымҵәацәа, иахьа ифырхацәаны абраҟа иқәгылан ажәа ҭлапҟақәа зҳәо. Урҭ шә-Совет мчрак шьақәгыларгьы рымгәахә анрымҵәац ирымҵәоит, рцақәа ршьапы ҵкьыҿқәа ианҭацәыц иҭацәуеит. Сара сца уажәгьы ушьҭангьы, аџьықәреи ҭазаауеит. Избанзар, саагылазаргьы анхара, анҵыра сыԥсы азыцәгьан, сашьҭан. Хырҽхәароушәа иҟамлааит, аха саныҷкәыназ инаркны схәарҽхаанӡа (уажәшьҭа исзыжәуазеи, аха…) уаха ахәылбыҽха амза ҭәны иангылоз уарҭалбжак аԥш аҩынашәа рашәаны, ашьыжь схьаҭра аашьҭыхны сҽы снақәтәаны, саԥсуа шәақь сыжәҩа инахшьны, сҩаҵысны ашьха Аҳарҩаҟа (ҳарахә уаҟа итәан) амҩа сықәлон, ахәылбыҽха ахуаҳәа аҭыԥаҿ сынкылсуан. Ари иаҳәозар акәхап ахандеира, анхара, анҵыра шсылаз, исылшоз. Убри алшара исымаз иалыҵшәоуп иахьа имыцхәхаз смалгьы, – сҳәан сажәа аахсыркәшеит.
– Ҳаит, Кадырхеит, шьашәы уҭарблааит, абга уақәтәазма, уахыки-ҽнаки иналаугӡеи! ҳәа, – аӡә иажәа ҟьаланы слымҳа инҭасит, сҭыԥахь санааиуаз аамҭазы. Нестор Лакоба дҩагылан ихы насықәкны иҳәеит.
– Ҳара азакәан ҿыц ахаҭарнакцәа, аиҳабацәагьы аиҵбацәагьы, Кадыр ухаҵкы, ҳаҭыр ҳазиқәуп, уи иоуп ҳагьзыдгылоу зхатә џьабаала анхара, анҵыра иаҿу, иашьҭоу, адгьыл ақәаарыхра бзиа избо арахә-ашәахә анҵаны изааӡо. Иаҳҳәоит, унха-унҵы азакәан ҿыц ишанаало, аӡәгьы дуԥырхагам, – иажәа ааҿахиҵәеит уаанӡа исықәымчны ицәажәақәозгьы архәыцыртә еиԥш, даарылаԥшны».
Абас иҟаз анхаҩы нага Аҩӡы Кадыр иҟны ауп Аԥсны ахада Нестор Лакоба Мықә ашҭаҿ иҟаз абжьыуаа реизара ашьҭахь иҩызцәагьы иаргьы сасра ҳәа иахьымҩахыҵыз. Ари усҟантәи аамҭазы азакәан ҿыц рацәак иагәамԥхоз зыбжьы зымнахыз ауаҩы иҿы аиҳабыра рхаҭарнакцәа асасцәа ираԥгыланы рнеира иагьымариамызт, аха абри афактгьы иаҳәоит Нестор Лакоба ажәлар заҟа дырзааигәаз, насгьы зыԥсы зланы инхоз анхаҩы заҟа ҳаҭыр иқәиҵоз, дидгылоз. Уи машәыршақә ажәа иимҭеит ажәлар рынхара-рынҵыра шеиҿыркаашаз, рус-ҳәысқәа, ахьырӡбоз Аҩӡы Кадыргьы. Уи иаанагон: анхацәа зегьы абраҟа ицәажәаз абырг иеиԥш, адгьыл шәыԥсы азыцәгьаз, шәынха, шәынҵы, ҳазҭагылоу аамҭа ҿыц шәҽақәыршәаны, шәҽанрааланы ҳәа.
Аҩада зыӡбахә ҳҳәаз Нестор Лакоба дызлахәыз абжьыуаа реизара аныхдыркәша ашьҭахь Аԥсны ахада рҵеи ду иаҳаҭыр азы иҟарҵеит ахәмарра, ашәаҳәара, акәашара, аҽырхәмарра, аҽыбӷаҟазацәа злахәыз. Усҟан, ҳазлацәажәо аамҭазы Мықә ақыҭеи аџьажә аҳаблаҿ ҿыц еиҿыркааз аколнхара хантәаҩыс даман, зыхьыӡ, зыԥша ыҟаз, ҳаҭыр зқәыз Расҭа Паҷкәариа.
Абри агәырӷьара ду аҿы зегьы иаарылукаартә иқәԥраауа, аԥсҭазаара амч ду азҭо аҿара ацәа рхьыкәкәа еицыкәашеит ҩыџьа – арԥызбаки ԥҳәызбаки. Урҭ ирыхәаԥшуаз зегьы шәыԥсынҵры духааит рҳәозшәа акәын рхырҿқәа ишырныԥшуаз, избанзар, аԥсуа ҵасла акәашараҿ иаадырԥшыз аҟазара ду ргәы иахәон. Нестор Лакоба еицыкәашаз хаҭала ишизымдыруазгьы дреигәырӷьаны аҩыџьагьы ишҟа даарыԥхьан, дрыдныҳәалеит абра заҟа шәыԥшӡаӡа шәеинаалаз аҟара аԥсҭазаараҿгьы шәеинаало, аԥсынҵры ду шәыманы анцәа иҳәааит ҳәа. Иҵабыргыҵәҟьаны, арҭ ауаа еинасыԥхеит.
Аԥхьаҩ гәыраз усазҵаар ауеит Мықә абжьыуаа реизараҿ Аԥсны ахада Нестор Лакоба зеицкәашара игәаԥхаз еинасыԥхарцгьы ззеиӷьишьаз арԥызбеи аԥҳәызбеи изусҭцәада ҳәа. Урҭ зынӡа иқәыԥшӡаз, ахаацәа зыҟәнышьшьы иҟаз Гьагьашьа Ԥаҷкәариаԥҳаи зарԥысратә ҭәымҭа иҭагылаз, ҽыбӷаҟазак иаҳасабалагьы абжьыуаа еицырдырхьаз Хәамԥа Бебиеи ракәны, даҽакала иуҳәозар, ҳашәҟәыҩҩы ду Платон Бебиа иани иаби.
Бзиабарыла зынасыԥ еилазҵаз Хәамԥеи Гьагьашьеи рыԥсҭазаара насыԥла ихыхәхәа иҭәын. Урҭ ргәырӷьара ҳәаак амамызт ахаҵарԥыс дани нахыс. Ари ҟалеит 1935 шықәса октиабр (жьҭаарамза) 5 рзы, даҽкала иуҳәозар адунеи дықәлеит заԥхьаҟа ипоетхараны иҟаз Платон Бебиа. Аха
аԥсҭазаара ҟадыџь абзиа нагӡа ацәуадаҩуп, ушымгәыӷӡо агәырҩа хьанҭа аԥнашьуеит. Хәамԥа Бебиа иҩнаҭагьы занӡа дыззыԥшымыз арыцҳара ду ҟалеит, аеҵәаш еиԥш илаша-лашо иҩнагылаз, абаагәареиԥш дзықәгәыӷуаз иԥшәмаԥҳәыс залымдарыла диԥхоит зынӡа дышқәыԥшӡаз – зеижә шықәса дшырҭагылаз.
«Сан ҳәа аӡәгьы дысгәалашәом, реиҳа ианысҭахыз сан лнапы ҟәымшәышәқәа сыгхеит, лажәа хаа, лыбла разқәа наунагӡа срылыхәдаахеит сшыԥшқаз. Уи иахьагьы сыҟанаҵгьы ихьааны игәыҵханы исыцрыхоит, сызмырҭынчуа акакәны сцәа-сжьы иалоуп, схатә ԥсҭазаараҿ насыԥла сшеиқәшәоугьы. Ааи, баша ирымҳәозар акәхап ан дызмоу, ан дзыԥсоу издырӡом ҳәа. Исызӡом иара иахьагьы, сықәраҿ сшааихьоугьы, анацәа змоу срыҵашьыцуеит, сгәы ԥшаауа заҟантә исгәалашәахьоузеи».
Сара сыҭҵааратә ԥышәа хәыҷы агәра снаргеит зыԥсы ҭоу, аӷьараҳәа иҟоу ашәҟәыҩҩы иԥсҭазаареи ирҿиамҭақәеи рыҭҵаараҿы акырӡа шаҵанакуа ихаҭа иҿцәажәара, уизааигәаны идырра. Уи, ҳәарас иаҭахузеи, аҭҵааҩы дзырманшәало афакторқәа иреиуоуп. Иҟам, ицахьоу акәзар, уи даҽакуп. Уаҟа ахархәара роуеит адокументқәа, архивқәа, агәалашәарақәа уҳәа иҟоуп иҵегь зыӡбахә уҳәаша.
Изхысҳәаауа шәышықәса раахыс издыруа, зырҿиамҭақәа бзиа избо сҩыза гәакьа Платон Бебиа изкны ашәҟәы аҩра сҽаназыск, исыӡбеит иԥсҭазаареи ирҿиамҭақәеи еиҳагьы сырзааигәаны издырырц, инысмҩа еилыскаарц азыҳәан иара ихаҭа иԥсҭазааратә нысмҩа иҿала исырҳәарц. Уи аҵыхәала иаргьы саргьы акырынтә ҳаиқәшәеит. Аиашазы ибиографиа аганахьала сышәҟәы иахәаша аԥхьаҩ дзызҿлымҳахаша аматериал бзиа сиҭеит. Сгәы иаанагоит Платон Бебиа иԥсҭазаареи ирҿиамҭақәеи рыҭҵаараҿы, сышәҟәы аҟны адагьы, ԥхьаҟагьы зхы иазырхәаша ҟалоит ҳәа, избанзар, уаҟа иҟоуп апоет иԥсҭазаараҿ кыр зҵазкуа аинформациа беиа, наҟ-наҟ еиҳагьы иҭоурыхтә документхо.
Уажәшьҭа, уааи, иара иҿала ииҳәаз еихыршәшәо ҳҿынаҳхап. Уи алагоит абас: М. Горки абарҭ иажәақәа  Ишԥазури, сзыхшаз сан слааӡартә еиԥш ислахьынҵамхеит. Алахьынҵа ыҟоуҭгьы!..» Платон Бебиа абас ихьаагауа игәаланаршәоит аныда иахьизҳаз, уи лыԥхара ахьизымдыруа. Анаҩсан иациҵоит иажәа: «Сабду Кәаҭа Бебиа, ҳқыҭаҿымоу уи анҭыҵгьы ирдыруаз, заҳаҭыр ыҟаз, зажәа ԥхылдаз хаҵан. Уи, аҵара шимамызгьы, Кәтолаа русҳәарҭаҿы акыр шықәса сҭаршынс дыҟан, дтәан ауаа рус иӡбон, реимак-еиҿак еилиргон. Инапы ианыз аус ламысла дахаҵгыланы амаҵ иуан, џьара ԥаршеирак аламкәа. Абас дахьыҟаз азы дызлаз ауаа бзиа дырбон, ихьӡ-иԥша ыҟан. Иара иахьагьы реликвиак аҳасабала еиқәханы иҟоуп дансҭаршыныз имаз амҳәыр. Уи арашәатә анимаз, ашьыжь маҭак ҩаган акәын какал шикуаз. Ус аханатә дашьцылахьан, цәаҩас иман, абжьааԥны, еилахара дук аныҟамыз, ианаамҭаз акыр ифон. Ҽнак шьыжьӡа арашәара дахьҭыҵыз жәкатәарда ада изымрашәеит, уи гәазҭаз Хәамԥа – саб арахь уаала иҳәан аҩныҟа дигеит дызҿыз арашәара даҟәыхны. Уи нахыс уаҳа имаҵурахьгьы дымцеит, аҩнытәи иусурагьы даҟәыҵит. Ишырҳәо еиԥш, иҳаидеи ыҟамкәа аҩны дтәеит, ишилымшоз идырит. Зус-зҳәыс ыҟаз, ажәлар рҿы амаҵ зуаз, унеишь-уааишь ҳәа зарҳәоз ажәлар, ауаҩы ари аҭагылазаашьа хьааигеит, еиҳагьы даркәадеит имч-илша ыҟамкәа, имариа збаз ачымазарақәагьы дыхҭаркит…
Сара зыӡбахә сымоу аамҭазы, уажәы еиԥшымызт абзиабара ыҟан, ргәы еизыбылуан еиланхоз, зыцәгьа-зыбзиа еилаз ауаа. Изхысҳәаауа Кәаҭа Бебиа Басариаа, Кәаӷәаниаа, Ҩарданаа нырцә ахәқәа рҟынтә уахынла иааны дырҷаԥшьон, аҵх ԥырҽуан. Ари, ачымазаҩ рацәак имыхәозаргьы, игәы арӷәӷәон, ихьаа иханаршҭуан. Уи аԥсуа ԥсҭазараҿы итрадицианы ишыҟаз, харантә ишаауа, ҳара иаабоит Дырмит Гәлиа ироман «Камаҷыҷ» аҟны. Аха иахьа уи анкьатәи аҵакы амам, иуарла-шәарлаӡоуп.
Сара усҟан сҿыц ныҟәан. Сан, зыԥсаҭа шкәакәахаша, лцәа лтәымкәа дҟалеит. Саб иашьцәа Ӷәака, Ҳаџьараҭ хазы ицахьан, иҭаацәарахахьан. Аҩны иҟаз Хәамԥа иакәын, дреиҵбын. Сан ланхәыԥҳацәа, даҽакала иуҳәозар, Кәарцхьалиа диман, уа Кәтол ақыҭан дынхон. Кәакәала Кәачара Инару Папаа диман. Сониа Хьудар Какалиа диман, Мықә инхон. Ажәакала, ачымазаҩ дбатәхеит, анапы иҭаххеит, аԥҳәыс хьанҭа лымч иқәымхо аҭагылазаашьа ҟалеит. Убри аҟынтә ланхәыԥҳацәеи лацалацәеи еизан рҭаца иларҳәеит быҽбырбгароуп, мамзар ҳаб анапы игхоит, ихылаԥштәуп. Ишыббо, ҳаҩнаҭа дууп, ҳнеи-ааи ыҟоуп ҳәа. Ишԥалугәышьарыз, дзырҿамԥеит, аԥсуала игәнаалам ҳәа иԥхьаӡаны.
Ҳара Кәачареи, Кәтоли, Џьгьардеи рҳәааҿы ҳанхон. Иҳаҵысны ицоз амҩаду Џьгьардамҩа ҳәа иашьҭан. Нырцә ахәаҿы дынхон Ҭебро Акоби-ԥҳа, лнапы ҟазан аԥсуа ҵасла, иҟалымҵоз хәшәы ыҟамызт. Дыргеит убри лышҟа ишылҭахымыз лыҽлырбгарц. Заагьы лцәа иалашәахьазар акәхарын ҽеи шахылымҵуаз, аха… Ахәшә илырҭаз лмыхәеит, дыӷәӷәан, дызҩыдан.
Аԥхьа илырҭаз ахәшә анылмыхәа аҩынтә раан илырҭаз лыҩнуҵҟа дыцҟьа дагеит, бааԥсыла илԥырхагахеит.
Санду Маниа Габлиаԥҳа лҭаца акы лыхьыр ҳәа дшәан аԥшцәа дрышьҭалт. Усҟанҵәҟьа аҟәыдырԥшцәа, аԥшцәа ирхәыцуаз, ирҳәоз хазҵоз, иҟазҵоз ыҟан еиҳарак ақыҭақәа рҿы. Анхәа аҿаҭахьа лықәылҵеит лҭаца акгьы лмыхькәа, хар лымамкәа даныҟала, даналҵ лшьапы хтны Елырҟа дшылгоз ала. Убас иагьыҟалҵеит. Нас ишԥа аҿаҭахьа иуқәуҵаз наугӡароуп, усҟан ауп амч анамоу. Абас дхәыцуан азы ауп санду Маниа Габлиа-ԥҳа лҭаца Очамчыра аҳақьымцәа драҩсны Елырныха дзамҵаныҳәаз, Елырҟа дызцаз. Уи еиҳа агәра лгон, деиқәнархарашәа лбон.
Сара абри ахҭыс аныҟала ашьҭахь акырӡа анҵы иансаҳа Елырныха снеит. Уи аныха снамҵагылан гәаныла ус сҳәеит: Елырныха, ура зегьы зымчу, сан дааны лшьамхы арсны дануҳәа, узылхыламԥшызеи абааԥсы ҳәа. Елырныха ахы аарҵысызшәа, насгьы абас аҭак ҟанаҵазшәа саҳаит: Уан ахьаа шлымаз зынӡагьы илымҳәаӡеит. Акызаҵәык илҳәаз, схәыҷы усзихылаԥш бааԥсы лҳәеит… Сара уа садырсызшәа самҵагылан сан Кәтолнтәи лшьапы хтны дызҭааз дматанеиуа дзымҵагылаз Елырныха.
Сан Кәтолнтә лшьапы хтны Елырныха лаара иалыҵшәахаз убри ауп – уи даныхынҳә Кәтолнӡа дзымааит, деиҭашәеит, Мықәҟа дыргеит, лаб иҩны акәаскьа аԥхьатәи ауадаҿы, еиҳа алашара ыҟоуп ҳәа дышьҭарҵеит. Агәылацәа чымазаҩбара инеиуан. Ус ишыҟаз ахымш рыҽны сан лаҳәшьеи сандуи аалԥхьан ус ралҳәеит ахәыҷы адәахьы ддәылыжәга ҳәа. Ус иагьыҟарҵеит. (Уи сара исгәалашәом, сандуи сан лаҳәшьеи роуп ашьҭахь исазҳәаз). Сара адәахьы сдәылыргарц ирыдылҵеит. Ааи, ас аҟаҵара зылшо ан заҵәык лоуп. Лра аԥсра дшаҿызгьы сара сакәын хьаас илымаз.
Еизаз рахьтә шьоукы ара даажып, лгара иаԥсам, лаб иҩны дыҟоуп ҳәа рҳәон. Аха Кәтол ҳгәылара Басариаа рҿы абри аҩыза ахҭыс ҟалан рыԥҳа даагоит ҳәа иалагеит, Басариаа рҭаца. Сабду имуит, досу иԥсы иара дирҽеироуп, дижыроуп, лхаҵа иҿы дыжәга иҳәеит. Убри аҟнытә сабду Расҭа, иҭаххазаргьы иԥҳа аҩны дизаанкыломызт, Кәтолҟа – лыҩныҟа дыргар акәхеит. Ацә уардыни илырымҭацыз лымаҭәақәеи нацҵаны амҩа иқәлеит Кәтолҟа уардынла. Усҟан иахьеиԥш амашьынақәа ауҟахыз. Хшьапык зҵаз аҟәардә аҿы санду лшьамхы сықәыртәаны аҩны ҳааит. Ҩышықәса раԥхьа аҭацаагацәа рашәа ҳәо, аҽы ҭуӷанқәа ҽырбо ашҭа иахьҭалоз, уажәы уардынла дрыма лыԥсыбаҩ ааргеит.
Аԥсҭазаара уҳәеит ҳәа… Ҩышықәса раԥхьа аҭаца данааргоз гәырӷьаҿҳәашазы Џьота Маршьан амардуангьы дхалеит, нас ҩаԥхьа аҭацаагацәа дырԥылт. Хәамԥа иабхәараа данынарышьҭуаз иааҩналоз зегьы зхәаԥшуаз асасцәа рханы итәаз Маршьан Ҳаиҭбеи иакәын. Сабду Расҭа иашьа Кәана Ԥаҷкәариа ауха ачара ашьҭахь, адырҩаҽны иҩны инаганы, рыԥсы дыршьаны ҩаԥхьа чара рзиуит.
Исгәалашәоит акәаскьаҿ аҳәса наҟ-ааҟ рыҽшаны итәаны иахьҵәыуоз саныҩхалалак, – уааи, уааи ҳәа рнапы сышҟа иандырххалоз, дара рахь сымнеикәа санду Маниа Габлиа-ԥҳа лышҟа снеиуан. Сара раԥхьаӡа сныҳәаҿа ахьныркылаз сан лыԥсраҿы.
Еиҭа исгәалашәаз, иабантәааи сыхьӡ Платон. Саб маҳәҩызас ицыз ҳгәыла бзиа Џьота Кьекьелиа иакәын. Ахәанаа (Бебиаа рхәы) аҭаца дааргеит, ачара руан.Хаҵаҩызас илыцыз, дыҷкәына ԥшӡан, деиҿкаан, ажәакала, улаԥш идхалартә дыҟан. Аха уи амацара акәым аҟазара бзиа илан: ашәаҳәара, акәашара, алафҳәара, уимоу, аҩыжәраҿгьы зегьы дыриааит, ма ашәа ҳәа ииҳәоз закәыз. Убри иӡбахә аҳаблаҿы иршаҟьо ишрымаз мчыбжьык ҵит, ҩымчыбжьа ҵит. Ус сара сиит. Убри ауаҩ ишҟа ирымаз абзиабаразы ихьӡ Платон сыхьӡырҵеит. Саб абырзен философ дидыруазу, дизымдыруазу ҳәа Шамил Бебиа зны саниазҵаа исеиҳәеит аҩада исҳәаз сыхьӡ ахьынтәааз.
Саб ахьатә кәаскьа аргылара игәы иҭан, хәыҷы-ҳәыҷла ахьамаҭәахәы аизгара даҿын. Уи дҽыбӷаҟазан, ашәаҳәареи акәашареи бзиа ибон, баҩхатәран илан. Инапгьы, ишырҳәо еиԥш, ахьы аԥссон. Инапала ауардын ҟаҵаны, ичаԥаны икакәкәо ашҭа агәҭа иҭаиргылон, инықәиргылон ацәқәа рҵаҳәарада ус амамкәа. Уӷәк ацәқәа, мамзаргьы ацәбатқәа ашҭа инҭаҵаны ауардын рыман ицон. Уи убас дазҟазан аҽыбжьара. Уи иибжьоз аҽы бзанҵы алеишәа ҷыда, аанахәомызт, зегьы рыла иҽы маншәлан иҟалон.
Абарҭқәа зегьы сан даныԥсы дырҟәаҵит, иҳаидеи хҽит, акы игәы аҳәомызт. Ашьыжь даныҩагылалак снапы санкны анышәынҭрахь ҳцон.
Мықәтәи санду – сан лан – Берзениаԥҳан. Сан даныԥсы мчыбжьык ааҵуаны ауаа лыман дааит, ԥсыхәак аман иҟазар ахәыҷы дҳаиҭааит лҳәеит, дҳааӡоит лҳәеит, аха ани аԥеи (саби сандуи) амалахазгьы ирымуит. Алыԥсаа дзауз сан лаҳәшьа Гәышька дычмазаҩхеит, данышьҭалалак, ацәа дшынҭанагалалак дыҳәҳәо, дцәырҳаны дааԥшуан. Иқәашьдахаз акгьы зқәымыз, ишқәыԥшӡаз залымдарыла здунеи зыԥсахыз сан рыцҳа лаб иҩнаҭа ду шьақәҟьеит, аҩысҭаа дахарахеит. Сабду Расҭа хара имгакәа дыԥсит, нас Гоџьа Ԥаҷкәариа. Сабду Расҭа Ашҳангери Бжьаниа иаҳәшьа гәакьа лԥа иакәын.
Иалагеит схәыҷра хьанҭа, хаара дук зҵамыз, аиҭымра цәа зыҟәныз, аныдара зныԥшуаз. Аха уанӡа исҳәарц исҭаху, сан рыцҳа даныԥсы ашьҭахь, шықәсык анааҵы сабду расҭа Ԥаҷкәариа даакылсын саб днаидтәалан, анс арс ҳәа днахыкәшо-аахыкәшо акәымкәа, иаахтны еиҳәеит: Ари ахәыҷы, – инапы сара инасықәкны, сирбо, – ан диҭахуп, аԥҳәыс дааугароуп, акәаскьагьы ургылароуп, анхара-анҵырагьы ҟауҵароуп. Аԥсҭазаара ус иаҭахуп.
Ҳәарада, арҭ абжьга жәақәа, саб иҭааз агәырҩа хьанҭа далызхышаз, ииашоу амҩа дықәызҵашаз, даҽаӡәы иеиҳәазҭгьы ҟаларын усҟанҵәҟьа иимырҳаргьы, идимкыларгьы, избанзар, иԥҳәыс қәыԥш лыԥсра, насгьы џьалда дахьиԥхаз, изаанагаз арыцҳара дамҽхакны даман. Аха, арҭ ажәақәа иаҳаит ауаҩ ҟәыӷа, аԥсҭазаараҿы аԥышәа змаз Расҭа Ԥаҷкәариа иҟынтә. Уи иара иабхәа иакәан. Ус анакәха, уи дизхәыцыр акәхон. Убригь ҩганк рыла уахәаԥшуазаргьы иаԥсыуаран, ахаҿы аамгашьа амамызт. Саб Хәамԥагьы иззеилымкаауаз иакәмызт. Иабхәа иҳәатәы хаиҵар акәхеит.
Ахы акит аныдара аҳрас измаз схәыҷра. Мықәынтәи саншьцәа ааны сыргон. Мчыбжьык, жәамш анааҵлак саб дкылыхха днеиуан ҽыла. Санду Мина Габлиа-ԥҳа сыгәхьаалгон. Абас сыбжьан Кәтоли Мықәи. Мықәҟа сыргар сандуи саби сыгәхьааргон (саб Хәамԥа адәахьы уиаҟара иаԥсуарам ҳәа иԥхьаӡаны инимырԥшуазаргьы, зегьы акоуп сыгәхьааигон), Кәтолҟа саар – саншьцәа. Сара схаҭа стәы сҳәозар, хәыҷык иаҳасабала, усҟан анахьгьы бзиа избон, арахьгьы бзиа избон. Аха уажәы саназхәыцуа, усҟантәи сҭагылазаашьа схаҿы ианаазго, саншьцәа рахь еиҳа исыхозшәа збон. Сан рыцҳа дахьыҟамыз, дахьсымамыз, уи лышьҭра зегьы бзиа избон, лцәа рхыскаауан, еиҳарак анык леиԥш избоз сан лаҳәшьа Гәыгә.
Абас ахы икит Платон Бебиа раԥхьатәи ҳаиԥылараантәи иажәа. Сара стәаны сизыӡырҩуан дшыхәыҷӡаз зан дзыԥхаз сҩыза. Уи зыӡбахә имоу ихәыҷратә шықәсқәа иацы иҟалазшәа, ихҭынхьаазшәа ихаҿы ианызбаалон. Ааи, ан лыҟамзаара дарбанызаалакгьы еснагь иныруеит, иага шықәса ниасны ицаргьы иацы акәушәа убоит, уи дануԥха наунагӡа аҟамзаара адунеиахь данца. Уи зхәыҷратә, зеиҭымратә шықәсқәа згәаларшәо ицәажәоз Платон Бебиа игәалаҟара ианыԥшуан. Саргьы уи аганахьала ҳлахьынҵа акоуп. Аныда изызҳаз, зынӡак дызгәаламшәо среиуоуп. Убри аҟнытә схаҭагьы исыҵаӷәӷәон, сыззыӡырҩуаз, «зҿахәы зҿысхуаз» сҩыза иажәа. Ҳҩыџьагьы ҳанацәа рыԥхарада иҳазҳаит, рыбла хаақәа ҳарҭамԥшӡакәа ҳаныҵуеит адунеиажә, ҳамҭак ацәажәара даҟәыҵны ихәыцрақәа дыргәылк итәаз апоет снаиҿыԥшын – Руслан, ус иаҳлахьынҵахеит, ишԥааури, – иҳәазшәа ауп ишсаҳаз ҳҩыџьагьы ҳҿымҭра еилазгаз раԥхьатәи иажәақәа.
– Ахәыҷра, дунеи дуӡӡак ыҟоуп! Уи асаби ицәа-хаа иаҩызоу, мамзаргьы, агәалашәарақәа заҟа ннажьуазеи. Иссируп иара злеибарку! Саргьы, зегьы реиԥш, ахәыҷра адунеи аҟнытә смааи, сыԥсҭазаараҿ исхамышҭуа заҟа хҭыс «ҳамҭас» иснаҭазеи. Урҭ зегьы араҟа реиқәыԥхьаӡара салагом, аха уаҩык иаҳасабала, схаҭара ашьақәыргылараҿы акаҿы скылсындаз ҳәа исывагыланы иаауаз, исыцхрааз рахьтә реиҳа ихадароу ҳәа сгәы изаанагауа рыӡбахә уасҳәарц сҭахуп сара исызку ашәҟәаҿы ухы иузархәозар – абас инациҵеит уаанӡа дызлагахьаз иажәа. Мықә Шьарашьаиак дынхон, иԥҳәыс Уардшька лыхьӡын, саншьцәа дырзааигәан, уаҩы қьиак, насгьы ахәыҷқәа бзиа избоз аӡәы лакәын. Схы лҿышуан, сылкәабон, сахьаныдаз срыцҳалшьозу, ус лхәыҷқәа сахьрықәлаз бзиа сылбозу сыздыруам, аха сара слышьцылеит, стәымуаҩымызт, гәыцхәык иеиԥш дызбон. Кәтол сахьааиуаз Бабуца (Ҭарԥҳан) лхәыҷқәа рлеишәақәа бааԥсын, мчылаҵәҟьа илкәабон, сара хаала сылкәабон, анҭ лхәыҷқәа реиԥш сыҽсырцәгьомызт, лҳәатәы хасҵон. Ахәыҷы иԥсабара ус иҟоуп, бзиа дызбо, дидыруеит, диххәыцуеит, саргьы ус схы мҩаԥызгон, избанзар, еилыскаауан сахьаныдаз сышрыцҳалшьоз, бзиа сшылбоз. Амала, исыздырам, иахьынтәаауаз, аха даныдоуп, деиҭымуп ҳәа дгәыцхәызаргьы, дгәакьазаргьы мыцхәы иаҵшьны ианырҳәоз, сҭахымызт, акы, сланарҟәуазшәа исықәыӷәӷәон, саб дшыҟоу, дышсымоу рымбаӡои аиҭымҵәҟьа зангьы забгьы ыҟам иоуп ҳәа сгәы иаанагон. Уажә саназхәыцуа схәыҷы хшыҩ ииашан иаӡбоз уамашәа избоит.
Сара уахынла сахьышьҭалоз (сыцәаанӡа) саб иҿы акәын. Схала исҭахымызт. Иаргьы ус бзиа ибозар акәхарын, амала санааԥшлак даҽаџьара сшышьҭаз збон, насгьы аҭаацәа зегьы гылахьан.
Сара саб иҿы ашьҭалара зегь раԥхьӡагьы бзиа исзырбаз иреиуоуоп , уи алакәқәа сзеиҭеиҳәон, ашәақәа сирҵон, исирҳәон, аинтерес зҵаз, сымч зықәхашаз, зеилкаара сзымариаз ажәабжь кьаҿқәа, ажәлар рҿаԥыцтә ҳәамҭақәа рҟынтәи иаауаз. Урҭ сшырзыӡырҩуаз ихааӡа ацәа сынҭанагалон. Шьыри, уи еиԥш ацәа-хаа зыԥсоузеи, зықәрахь инеихьоу, ихәарҽхахьоу ауаҩы изы!
Еиҭасҳәоит, сахьаныдаз срыцҳаршьон зегьы, сашьцәа џьара ҵәаҟаԥшьык рбаргьы Платон изы ҳәа исзааргон. Сара усҟан урҭ исзыҟарҵоз агәцаракра, рацәак ҳаҭыр сзақәмызт, исзеилкаауамызт, схәыҷымзи, аха нас ауп урҭ зегьы схаҿы иааиуа ианалага. Амала, ус акәымкәа, сашьцәа имҽыӷны рыгәцаракра маҷк иаадырԥшуазҭгьы, инықәырҩшәа исызныҟәозҭгьы ҳәарада, еиҳа сыӷәӷәахон, сыԥсҭазаараҿы сзыниаз аԥынгылақәа рҿагылара сылшо, сыриааиуа сҟалон. Ус ами ауаҩы иԥсабарагьы шыҟоу, заҟа аԥсҭазаара дкыднаҟьо аҟара еиҳагьы даӡрыжәуеит, дыӷәӷәахоит. Баша иауиҳәах аԥсуа поет гәлымҵәах Алықьса Лашәриа абарҭ апоезиатә цәаҳәа ссирқәагьы:
Мап, скыдҟьала аԥсҭазара,
Срыцҳаумшьан џьара.
Шаҟа скыдуҟьо аҟара,
Сыӷәӷәахоит сара.
Арҭ ацәаҳәақәа Платон Бебиа, аханатә ишицәаҩоу еиԥш, аԥсы рхаҵаны дрыԥхьеит. Нас ҳамҭак харантә иаауаз игәалашәарақәа дрызхәыцуа дааҭгылеит. Меижьарада иҿаԥшылара иаҳәон урҭ шырацәаз, аилыҟәшәаара шырҭахыз, насгьы хронологиала еишьҭаргылан ибиографиа адаҟьақәа дырԥшырц иара изку ажәабжьқәеи ахҭысқәеи еилаланы ҩымҭак еиԥш иҟаларц шиҭахыз удырыртә. Уи схаҭагьы даара исыцхраауан, сызҿу аус арманшәалон, акырџьара иармарион.
«Уи аҽны амра хааӡа иԥхон. Ԥхнын. Ҳашҭа ԥшӡа сынҭыҵын, хәмарра ҳәа ҳгәылацәа рҿы снеит. Уаҩ дыҟамызт. Абарҵаҿы сылаԥш нақәшәеит ақалԥад злеибадыркуаз аразина ҟаԥшьқәа ҩба. Саамлак-ҩаккәа иаашьҭысхит, аҩныҟа сааит, сгәырӷьаҵәа арогатка алысхуеит ҳәа. Уи акәхеит, рыхқәа ахьеибаркыз мыркатылла иааԥысҟан арогаткақәа алысхуеит ҳәа сшаҿыз, саб даасхагылеит. – Ари абантәааугеи аниҳәа, Ӷәака Булиа лыҟнытә иаазгеит сҳәеит исықәшәацәангьы. Ирхынҳәны исымгар имухаҭаҵәҟьеит, акьажыҳәа сышҵәыуоз снеит дара рҿы. Аԥшәмаԥҳәысгьы сҵәыуабжь анлаҳа дааит (ауҭра дҭазаарын), иҟалаз еилылкааит, исылҭарц далагеит, аха изымуит, сгәы шазыбылуаз инсыжьит, сҵәыуо аҩныҟа сгьежьит. Раԥхьатәи сӷьычра аҵыхәтәаны акәхеит. Апҟарагьы уаҩы данааӡо ыҟоуп. Ус акәымкәа, резинақәак каршәны (иҵабыргыҵәҟьаны абарҵаҿ икаԥсан) ибазар, митәык ҟамлеит ҳәа дахәаԥшызҭгьы, аллаҳ идырып анаҩсан иҟасҵарыз? Аха, зыԥсаҭа шкәакәахаша, саб убри амаҷ азын сахьирхәит ӷәӷәала, ус еиԥш уаҳа ҟасымҵарц азын. Сандугьы илгәамԥхеит иҟасҵаз, аха саб сахьипҟаз лгәы лнархьит, ари макьана дхәыҷуп, дгаӡоуп, ажәала иоуҳәар изымхоз ҳәа. Ажәала иуҳәо лассы ихашҭуеит, ижьы цар ауп урҭ иреиԥшқәо ишыҟаҵатәым анигәалашәо, – иҳәеит саб санду лгәанамӡара аҭакс»...
Сара ирласны игәасҭеит Платон Бебиа иԥсҭазаара аҟнытә исзеиҭеиҳәаз ажәабжьқәа, ақәра ду шрымоугьы, иацы иҟалазшәа, ишихҭынхьаауаз, ишиныруаз, еиҳаракгьы иқәрахьымӡахаз иан Гьагьашьа илыҵанакуаз, илыдҳәалаз ахҭысқәа рҿы.
Абар сҩымҭа афырхаҵа хада иажәа ду иацу ахҭысқәа, агәалашәарақәа зеиԥшроу:
– «Хәылбыҽхахьан. Аҽнынтәарак санду Мина Габлиа-ԥҳа аҩны архиара, аилыргара даҿын. Саб ахьатә кәаскьагьы иҿыцҳҳараӡа, иқәԥрааны ицарашәа иргылахьан. Ахәы иахьықәгылаз аԥшӡара икны иагон. Саргьы, аиашазы, иахьҿыцыз, иахьыԥшӡаз бзиа избон, иагьарааны ашҭа сықәгыланы сахәаԥшхьан, саб аргылара злаилшазеи ҳәа сгәы иаанагауа.
Санду иҟалҵақәоз уамашәа ибаны, сналыдгыланы слазҵааит, – Нанду, избан шьыжьаахыс бымтәаӡакәа иҟабҵо змаанои, иаанагои ҳәа. Лыблақәа хааӡа ҳамҭак ҿымҭӡакәа даасыхәаԥшын, нас рацәак лыбжьы мыргаӡакәа сызҵаара аҭак аҳәара лцәымӷума уҳәартә еиԥш, – уанду дукәыхшоуп смаҭа хьҟәыршәа, уаха ан дузааргоит – лҳәеит. Сара схәацыхәаԥшьха сааилашәан, са сан ана дыҟоуп сҳәеит анышәынҭрахьы снапԥахә хәыҷқәа нархханы, сылаӷырӡқәагьы аахаддылт, аха исурҟаҵоз… Сандугьы срыцҳашьаны уаҳа ажәакгьы мҳәакәа саалгәыдлыҳәҳәалт. Сара сылаӷырӡқәа макьанагь иаауан…
Сара схала сакәӡамзаарын ас згәалаҟара бжьысны иҟаз. Сабгьы ус дыҟазаарын. Сара уи ауха аҟара саб игәалаҟара бжьысны бзанҵык дсымбацызт, избанзар, раԥхьатәи ибзиабара анышә хьшәашәа инаҭаны аԥҳәысаагара ахьилахьанҵахаз, ицәыхьанҭан, игәнигартә аҟынӡа. Аԥсҭазаара уҳәеит ҳәа заҟа хкы рыла еибаркузеи!
Ус, ианааилашәшәа аҽцәа ааит, аҭацаагацәа астол иахатәеит, аха Хәамԥа ихы-иҿы гәырӷьара дук ықәубаауамызт, ачараҿыгьы шәаҳәара ыҟамызт, кәашара ыҟамызт. Еиқәышьшьы ицон ачара.
– Нан уанду дукәыхшааит, уаха ан дузааргоит ҳәа санду дызҿыз Қап Кәыца иԥҳа лакәын, илыхьӡын Венера. Инхон Џьгьарда Қапаа рхәы ҳәа иахьашьҭоу аҭыԥ аԥшӡараҿы. Уи аԥҳәызба Хәамԥа дизылҳәеит Қапаа рхәы анаҩстәи ахәы ҳаракыраҿы инхоз Ҳаиҭбеи Маршьан иԥҳәыс Лил. Венера (Така ҳәагьы ларҳәон) лашьцәа Леуа, Гәыда аҭаацәара иаламлацызт, ишыҷкәынцәаз иԥсит. Кәҷыр заҵәык иакәын иҭаацәараз, ахшара змаз.
Сара ҳаҩны ачара шыҟазгьы аухантәарак сышьҭан, сгәалаҟара ыҟамызт. Ус ашьыжь ацәа салҵхьан еиԥш, ԥҳәызба қәыԥшк даасхагылан «уара узтәыда» ҳәа дсазҵааит. Саргьы саҿамхаӡакәа «Даҭа ситәуп» сҳәеит. Лара деиҵаӷәӷәа днаскьеит, лхы-лҿы иаԥшьынхалеит исҳәаз аҭак шылцәымыӷхаз. Усҟан урҭқәа сзеилкаауамызт, ашьҭахь ауп ианыздыр аԥҳәызба қәыԥш деиҵаӷәӷәа днаскьартә дҟазҵаз закәыз. Уи иларымҳәеит Хәамԥа ахәыҷы дышимаз…
Мчыбжьык ааҵхьаны схахәы ҵырффа ҳәа ласҳәеит, аха лара амардуан снаҿалыртәан даалаган зегьы амылхит, сҩагылан схы снапы аақәысшьызар, акгьы ықәгылаӡамызт, нас сгәаан (сара стәала) алаба шьҭыхны слышьҭалеит, ҩынтәҟа аҩны дакәшеит дыччо, аха санаҟәымҵ апҟацаҳәа схацәа икыдылҵеит. Абраҟа иалагеит аныԥсареи аԥаԥсареи. Аха сара бзанҵык санԥса сымҳәеит аҩынгьы адәахьгьы аха, исызӡом сангьы сзымҳәеит. Знык сашьцәа, саҳәшьцәа аныҟала ҳан ҳәа акәын ишысҳәоз. Арҭ зегьы нан ҳәа ларҳәон, саргьы нан ҳәа ласҳәон. Сан рыцҳа лыԥсра Венера иаулхарахаз, ҳазшаз ус иллахьынҵеитәит. Ишԥеиурыз сабгьы аҭаацәа далалар акәын, иӷәӷәамҭаз ихы иражәӡозма. Аҩада ишысҳәаз еиԥш, сабду (иара иабхәа)
Расҭа Ԥаҷкәариа иоуп ахәыҷы (сара соуп дызҿу) ан дизаага ҳәа иабжьызгаз, иазҳәаз. Уигьы аҿа инаҭон саб аҭаацәа ҩаԥхьа алалара.
Саб иашьа Ҳаџьараҭ иԥшәмаԥҳәыс Гәында Ҭамел Ҭарба иаҳәшьа лакәын. Уи аеиба ҳәа дынхон Мықә ақыҭан. (Иџьоушьаша, Мықә Ҭамел Ҭарба, Дәрыԥшь Ҭемыр Ҭарба рыхьыӡқәа ишеихаршало жәбоит). Ҭемыр Ҭарба аџьықәреи ашьаҭақәа кны агазеҭқәа («Аԥсны ҟаԥшь», ) дырнырҵон исахьа ҭыхны. Ҭамел Ҭарба иакәзар, рагдк инаӡоз аџьықәреи алапҟьақәа змаз акалаҭ дахартәаны агазеҭ «Аԥсны ҟаԥшь» ианырҵон.
Ҭамел Ҭарба иаҳәшьа Гәында (саб иашьа Ӷәака иԥшәмаԥҳәыс) лҿы данааилак раԥхьа акамфеҭ сара исиҭон, нас акәын егьырҭ иаҳәшьаԥацәа ианриҭоз. Сара усҟан уи ус зыҟаиҵоз сыздыруамызт, аха нас ауп еилыскаауа саналага.
Исгәалашәоит Ҭамел зны иаҳәшьа лҿы даныҟаз ииҳәаз иажәақәа: «Гәында, абри арԥыс Лакоба диеиԥшхоит» – ҳәа. Сара сгылан Лакоба дызусҭада ҳәа схәыцуа. Аха усҟан еилыскаауаз… 1967 шықәсазы «Нестор Лакоба» изкны ажәеинраала зҩит, саныхәыҷыз, санырныҳәоз иара сиеиԥшхарц сышидыркылозгьы сгәаларшәаны.
– Руслан, иахьала иазҳархап сыԥсҭазааратә хҭысқәа реиҭаҳәара, уаргьы уааԥсазшәа збоит, уаҵәтәи ахәылбыҽхахьы ииаагап, – иҳәан, иажәа ааҿахиҵәан, истол дҩахыҵны дҩагылт аҭӡы зегьы еивҵаԥах шәҟәыла иҭәыз ибиблиотека, уажәада имбацшәа илаԥш нахгауа.
– Платон, сара смааԥсаӡеит, исгәарԥханы сузыӡырҩуеит, нас иуҳәогьы анысҵоит акгьы бжьамыжьӡакәа сахьӡаны, аха уара ус ианугәаԥха, азамана, уаҵәахьы иахаагап ҳус, – сҳәан, сзеиԥш тетрад аҿы неикәаԥсаны, афырҳәа сҩагылт.
Ус – Татеи астол ахь шәааи, – ҳәа Ада лыбжьы аагеит ҳашгылаз анылба. – Акомандир акоманда ҟалҵеит, акы иазҳәахап, џьушьҭ, ҳнеип ҳахьнарԥхьаз иҳәан Платон днасаԥгылан иҿынеихеит. Ада лчеиџьыка хаала лыстол хиан. Араҟагьы ҳамҭак ҳтәан, краҳфеит, фырџьанқәакгьы аажәит. Нас – шәҭазаара бзиазааит аԥшәмацәа, уаҵәы хәылбыҽханӡа, – сҳәан сҩагылт аҩныҟа сцаразы…
Абар иааит «уаҵәы хәылбыҽханӡа» ҳәа зыҿҳәара ԥысҵәаз Платони сареи ҳаиԥылара аамҭагьы. Аиашазы, ҩбарак аҵамкәа иаахҵәаны исҳәоит, сгәы хыҭ-хыҭуа сырзыԥшуп ҳпоет ду ихәыҷратә шықәсқәа ртәы зҳәо еиуеиԥшым ахыҭысқәа. Урҭ злаҟоу џьшьатәуп, зеиуа уҭаху рыла еибаркуп, еиларсуп. Уара (изаҳауа) ишухьымсуагьы, ишуҵанамкуагьы гәыбылрак урҭоит, иԥхаӡа иунырыртә еиԥш. Избанзар, афактқәа, иҟалоу ахҭысқәа аҽакызаргьы, ахәыҷқәа рдунеи ссир аҟнытә иаауеит, уаҟа иаргьы, уаргьы, саргьы, убас егьырҭгьы ҳаҵанакуеит. Нас, арҭ агәалашәарақәа – ԥсҭазаараны наҟ хара имҩасхьоу – еиҳагьы аҵакы рыманы, иузааигәаны уҟарҵоит, урҭ изыхҭынхьааз ауаҩы, иахьа Аԥсынгьы уи анҭыҵгьы ибзианы зыхьӡ рдыруа, зҩымҭақәа ирыԥхьо Платон Бебиа шиакәу ухаҿы ианааугалак, уаназхәыцлак.
Платон Бебиа инысмҩа зҳәо «иҿахәы иҿысхаанӡа» абри ахшыҩзцара ашьҭа схыланы снеиуан иара ишҟа агәалаҟара сыман. Ааи, снеицыԥхьаӡа хаҭала ихьысуа, икьарзу, иҿыцу аԥсҭазаара ду амҩахәасҭақәа цәырҵуан. Ԥхьаҩыкгьы, рацәак дазымхәыцкәа, иҳәаргьы ауеит, урҭ аԥсҭазаара ду амҩахәасҭақәа урынхалацәеит амҩаду ахь уанбакылсуеи ҳәа. Саҭоумҵан, аԥхьаҩ гәыраз, ус ахьысҳәо, аха умыццакын, анцәа иҳаҭәеишьозар амҩаду ахьгьы ҳкылсуеит.
Ҳтәоуп еилырга-еиларқаца, арҿиаратә ҭагылазаашьа бзиа аҳра ахьауа, ауаатәыҩса рыхшыҩ иарҿиаз адоуҳатә мазарала кәапеиашәа иҭәу Платон Бебиа икабинет-библиотекаҿы. Араҟа имыцхәу ҳәа акы убом иҟьалангьы. Зегьы иахьырҭыԥу еиҿкааны иҟоуп. Амҵ ԥыруазар абжьы уаҳап. Ҭынчроуп. Абри ауадаҿоуп ҳпоет ду иҩымҭақәа ахьиуа, иахьаԥиҵо, ифырхацәеи иареи ахьеиқәшәо, иахьеицәажәо, еимакуа-еиҿакуа аԥсҭазаара иқәнаргыло апроблемақәа иахьрылацәажәо, исахьарку ажәала иахьырыӡбо. Апоезиатә нцәахәы араҟа аҳра ауеит. Ус анакәха, апоет ирҿиаратә процесс еилашуеит ԥымкрада. Уи лылаԥш хаа ахуп ныхак изаҩызоу зегьы ирылубаауа, аҿара-цәа зхьыкәкәо иан лпатреҭ. Уи лдоуҳамч ауп апоет ауадаҩрақәагьы дыриааиртә еиԥш дзырӷәӷәо, арҿиараҿы агәалаҟареи, агәаҳәареи, алшареи изҭо. Ауаҩы лоунытә ддырхәыцыртә иҟоуп зан дызгәаламшәо аԥа лпатреҭ дадгыланы гәаныла ииҳәо абарҭ ажәақәагьы: Сан, сыԥсаҭыҩра, сызкәыхшоу, сцоит усура, былаԥш хаа схыз, Елырныха банаҭаа сыҷкәын хәыҷы, сгәыӷырҭа усзихылаԥш ҳәа шыбҳәоз еиԥш, исҳәоит саргьы бҿаԥхьа сахьгылоу бысхылаԥш сахьыҟазаалак. Аҩны данааԥшлакгьы ҩаԥхьа днадгылоит иан лпатреҭ: Сан, бгәы ҭынчыз, сааит, сыҟоуп аҩны. Сызхатәоу, сахьыҩуа астоли сареи былаԥш ҳацыз иҳацрымшәо. Уи апатреҭ данадҵлак илымҳа иҭаҩуашәа иаҳауеит: угәы ҭынчыз сыҷкәын, сгәыӷырҭа, уан лдоуҳамч уахьчон, ари нахысгьы уахьчоит ҳәа.
Платон Бебиа икабинет-библиотека сахьыҩнатәо, иан лпатреҭ сана-гәыдыԥшыло схаҿы иааиуеит абри еиԥш ахшыҩҵак: Ааи, ан лдоуҳамч – уи аԥсҭазааратә уадаҩрақәа дырганы иахьауажәраанӡа даазгоз, аҩымҭа ссирқәа раԥҵарагьы илзыршоз ҳәа. Аԥхьаҩ гәыраз, аханатә ҳшааиуа еиԥш уажәы Платон Бебиа ихаҭа иаҳзеиҭеиҳәо иԥсҭазааратә нысмҩа ҳазыӡырҩып:
«– Ҽнак акәасқьа ашьҭахь амардуан саҿагыланы аҵәыуара сшаҿыз, – абас иацтәи иажәабжь инацҵаны ацәажәара дналагеит Платон дмыццакуа, ииҳәоз ақьаад анҵара сахьӡартә еиԥш смаршәа куа, – ус даасыдгылеит саб иашьа иԥа, дсазҵааит иухьи уара акьажыҳәа уҵәыуартә еиԥш? – Срыпҟеит, сҳәеит сара сеиҵақьуа. – Харак умазар акәхап, мамзар, ус урыпҟарымызт, – иҳәеит иара, нас аҩныҟа уаала иҳәан симаны иҿынеихеит. Саргьы аҵәыуара саҟәыҵны, снаишьҭалеит. Ҳашнеиуаз ахәы ҳанхыҵны акәараҿ ҳнаӡоны еиԥш Џьота Кьекьелиа дааҳԥылеит. – Ари дабоугои уара ҳәа диазҵааит, – ашкол ахь дызгоит иҳәеит аҭакс. Ҩԥхьа, иара иҭахума ҳәа деиҭаиазҵааит. Иоуз азҵаара аҭак ҟаиҵаанӡа, иаразнак сиԥыҩлан, – исҭахуп сҳәеит сара. Иуаҳауеит ииҳәо – аҭак ҟаиҵеит саб иашьа иԥагьы…
Ашкол аҿы ҳахьнеиз аурок иалагахьан, ашә аартны ҳаныныҩнала ахәыҷқәа игыланы сара исыхәаԥшуа иалагеит сахьхәыҷыз уамашәа ибауа.
– Ари иааугаз ахәыҷы дызусҭада, – лҳәеит арҵаҩы Надежда Чиқовани. (Ҩажәак еихысҳәаалоит уи раԥхьатәи сырҵаҩы, ашьҭахь кыр анҵы ажәеинраалагьы лызкны изҩит, иахьӡуп «Раԥхьатәи ашәҟәы», иаҵагылоуп раԥхьаӡатәи сырҵаҩы Надежда Чиқовани илыхьӡынҩылоуп ҳәа.) Нас санеилылкаа, аҵаҩцәа хәыҷқәа сыхәаԥшны ишыччозгьы, раԥхьа итәаз аҵаҩы дҩалыргылан, даҽаџьара днартәаны, уи иҭыԥаҿ снаган лҿаԥхьа сналыртәеит. Изласгәалашәо ала арҵаҩы актәи аҩбатәи аклассқәа еилартәаны иалырԥхьон. Усҟан акласстә уадақәа аназымхоз еизааигәаз аклассқәа еилартәаны иадырԥхьон. Саб иашьа иԥа сахьнеигаз Қьаҭауантәи алагарҭатә школ аҟны акәын. Дук мырҵыкәа арҵаҩы лышьҭахь игылаз ашкаф ашә аартны иҭаз анбан шәҟәы ааҭганы инасымҵалҵеит. Ашәҟәы ахьаасыртыз ан лсахьа сылаԥш нақәшәеит. Убасҟан ауп аҳаҷаҳәа ианысгәалашәа аҩны аӡәгьы изымдырӡо, иамҳәаӡакәа сшааз (саазгазгьы дазымхәыцзар акәхап). Иҟалап сан ҿыц дыҩуа дсышьҭалазар ҳәа иаасцәымыӷхеит, сахьтәаз снеилууаа сцеит, аха уи сызлатәо аӡәыр идыруама?
Абас еихызгеит ашкол аҿы раԥхьатәи сшьаҿа. Адырҩаҽны ашкол ахь санаауаз сырҵага шәҟәы, арҵаҩы исылҭаз аҩны исхашҭит. Иџьашьатәӡам, ашәҟәқәа ргара-раагара санбашьцылахьаз! Надежда Чиқовани атетрадқәеи акалами ааганы исылҭеит. Уажәы изласгәалашәо ала, иҟалап мчыбжьык аҟара ашкол ахь сныҟәазар. Уамашәа иубаша, абри амчыбжь иалагӡаны аҷҷаҳәа сцәажәо агыршәа сҵеит. Хәылбыҽхак саб еиликаан дсазҵааит, аҵара уҭахызар, аныҟәара улшозар, ақырҭуа школ акәым, аԥсу школ ахь уцоит иҳәеит имырхаакәа иаарӷәӷәаны. Адырҩаҽныҵәҟьа Жора сааицрыхны, иашьеиҵбы Жьоржь снаицҵаны Қьарақьантәи аԥсуа школ ахь сишьҭуеит. Абраҟа раԥхьа акәны дызбеит Шьаликәа Басариа.
Ааԥынраан хәылбыҽхак саб иашьа Ӷәака аусурахьынтә дахьааиз иԥҳәыс Нази ус иалҳәеит: – анхара аамҭа ааит, аисыр ҳаблыроуп ҳәа. Ишдыру еиԥш, уи ублыцыԥхьаӡа (ес-ааԥынра) иҿиоит. Саб аҳәысҭа дҭагылан ацәаӷәара даҿын. Сара ҳашҭа ԥшӡаҿы сыхәмаруан. Ус Ӷәака иҷкәын еиҵбы Қарбеи дареи ҳареи ҳабжьара аӡышьҭа даахаххын, уаҟа иҵхәраа ацыԥхь аҿадды илеиуаз ацыха ӡыхь иикыз аведра налшьуа, (инаҵакны), саб ибжьы наиқәиргеит: – Хәамԥа, амца ҳацәцеит, ведрала аӡы уманы унеи ҳәа. Ари заҳаз саб икәаҭан нарсны (аанкыланы) ҿыц иааигаз иԥшәмаԥҳәыс лахь ибжьы иргеит амца шрыцәцаз ала. Ларгьы, иаразнак, аӡымаҭәақәа аашьҭыхны лҿыналхеит. Саргьы исԥыхьашәаз ӡымаҭәак сыманы сналышьҭалеит. Аисырра иакәыршаз аџьаргәал аанда, ҳара ҳаннеиз амца акхьан. Амца убриаҟара аҽарӷәӷәахахьан, аҽарцәгьахахьан уажәшьҭа аӡәы иххәыцуа, иҳәынҷо иҟамызт. Ҳбора ду амца анацрала аҳәса ҳаҳәҳәоит ҳәа иалагеит, аха саб илеишәа цәгьан (ҩажәак еихысҳәаалоит, санду иара иан, Хьажьы ҳәа иалҳәон) имуит абора (арахә рыҭра) блит ҳәа ауаа ҳазрылаҳәҳәом ҳәа, ԥхашьароуп ҳәа иԥхьаӡаны. Иахьеиԥш исгәалашәоит, сыбла ихгылоуп ҳбора амца зкыз абылра ианаҿыз. Ибылуазар, ахала иблааит ҳәа аҵырффара иалагеит, аха уигьы амыхәеит, избанзар, амца амч еибнаҭахьан. Убасҟан цас иауазшәа аԥша ҵысит. (Баша иаурҳәахуа амцеи аԥшеи еицуп ҳәа). Амца ацыԥхьқәа иԥхеибаҵо ижәылон, ижәылон, гәаӷ дук иҵнарҟьозшәа. Уи ацыԥхь гәымбылџьбарақәа ҳмаҵурҭа аҟынӡа иааӡеит. Уи акәхеит, аҿҿаҳәа абылра иалагеит, аҳәсагьы мыҳәҳәар амуит. Абылра ҟалеит цәышьҭын еиԥш. Еилагьыжь-еилахынҳәуаз алҩеи амцеи рбон Кәачараа, Ӷәадаа, Қьаҭуанаа, зегьы еихеит, аӡымаҭәахәқәа рыманы, зыҽзырӷәӷәаз, ацәгьа зуаз амца дырцәарц. Аха аӡәгьы имч ақәхомызт. Амца ацахьы ииасит. Иахьеиԥш исгәалашәоит ибылуаз аџьықәреи шытҟәацуаз, аца, ананыра (абора былхьан), амаҵурҭа абылра ишаҿыз санду агәашә дҭалеит дшыҳәҳәоз. Мыҳәҳәашьас иҟааз ҳанхара ду абылра иаҿын. Ҳаӷоу дзықәшәаша акәын. Санду Маниа Габлиа-ԥҳа аԥсуаҵас ауаа (ачымазцәа) лыхәшәтәуан, лкалҭ азна ахәшә-ҳаскьынқәа илаз даныҳәҳәа, ианоулышьҭ икаԥсеит. Ус «аа шәара шәеибгазааит» – ҳәа амца зыцралаз акәасқьа неилаҳарц акгьы агымкәа агәашә дааҭаххит Ӷәака иҷкәын еиҵбы Алиоша Бебиа. Уи ишыҳәҳәоз, имукәа дууаӡа дыԥан акәасқьа дыҩхаԥалан, ашьҭахьтәи ауадаҿ икнаҳаз иаԥсуа шәақь аалихит, акәасқьагь неилаҳаит, насыԥны иара дацәынхеит. Абраҟа акәасқьа еилаҳан ианаахьаԥш, амаҵурҭеи акәасқьеи рыбжьара амца шацраз ибеит. (Уаанӡа Ӷәака иҩны ауп ибылуаз.) Убрантәи ҳашҭа дааҭаххит Хәамԥа, аха ашә ацаԥха аркны иԥҳәыс лџьыба иҭан. Ашә дахеит, дахеит, аха изаамыртит, ҿыц ҟаҵаран азы. Нас «хаала» иамуашәа аниба, шьапыла дасны иԥҽны, иҿжәаны дыҩналеит. Санду лыхчы аԥара ҭаҵаны илыман. Али-ԥси рыбжьара ахчы адәахьы иршәит, дахьаақәгьежьыз
изеицкқәа ҽыц ииӡахыз иршәит адәахьы. Амцеи ауаҩи аиқәԥараҵәҟьа иаҿын. Саб амца шицраз дыԥаны дцеит, дацәцеит, апалтақәа иқәыжьны идырцәеит. Уамашәа иубаша саб Хәамԥа иршәыз ахчгьы азеицкқәагьы ауха аӡәы игеит. Амарадиорра еснагь иҟазаарын анаџьалбеит! Агәаҟраҿгьы уи иазхәыцуа ауаҩы изуҳәараны иҟоузеи?!
Ауха ахәыҷқәа зегьы Ҳаџьараҭраа рахь ҳганы аҩны ҳаҩнаркит. Ашә дылагылан дыԥшуан Жора (Екатерина Бебиа-ԥҳа лаб). Саргьы схы ывҵрааны саныԥшы, ашәишәиқәа ахьҭакыз ахыбра аныблы, амца зыҵралаз ашәишәиқәа аҭыԥраара иаҿын, аха хара изцомызт, абақ-чақҳәа икаҳауан, амца ркын азын, ишыбылуаз иԥыруан. Амца мыжда! Ананыраҿы ажәқәеи аҳәарақәеи ҭаблит. Сыбла иабаз уи ахҭыс уажәгьы сыбла ихгылоуп исхамышҭуа. Аҳаиуан, арахә аныхәаауа аҟара игәыҿкаагоу акгьы ыҟамзар ҟалап! Аҩны аҵаҟа иҟаҵаны игылаз ауардынқәа, астолқәа, аҟәардәқәа зегьы акы аанымхакәа илеимгәаблы ицеит.
Адырҩаҽны ашьыжь ҳаныҩагыла шьамхахьы арацәа ҳалагылеит. Ари ааха дун, аха иҟарҵоз, иҟалаша ҟалахьан. Насыԥны, бзиа инаскьаганы игылаз, ҩ-ҿык змаз аказарма нхеит. Адырҩаҽны ақыҭақәа еигәныҩит. Џьгьардаа, Ӷәадаа, Кәачараа, Кәтолаа зегьы акака наргон. Ӷәака акымзарак изнымхеит, Ҳаџьараҭ иҩны азҿык иҩналеит. Ҳара еиқәхаз ҳказарма ҳаҩналеит. Саб Хәамԥа ихьа лыхха инапала иҟаиҵаз инхара зегьы блит. Ари арыцҳара дун…
Ԥаса ҳахьынхоз Бебиаа рхәы ҳәа иахьашьҭаз абна бзиа ааӡаны ирыман аишьцәа Бебиаа. Ус аламала аӡәы далакьысыр руамызт, еиҷаҳауан. Ус шакәу иаазгоит ҿырԥштәык. Ргәылак хыбрак иргылон Бакәра Бебиа иҿы днеит алартҟа сҭахуп ҳәа. – Иуҭахызар, абна, инапы абнахь инархханы, иԥҟаны ига, иҳәеит. Ус дагьныҟәеит агәыла. Абри ауаҩ адырҩашықәсангьы ҩаԥхьа амҿымаҭәахәазы Бакәра иҿы днеит, усҟангьы ииҭеит дызҳәаз. Аха ахынтә раан даннеи, Бакәра мап икит. – Знык иусҭеит, ҩынтә иусҭеит, уажәшьҭа иузхоуп, насгьы ари абна џьаргьы изгаӡом, аха уаргьы иааӡа, ихьча абна малуп. Ус ауп анхаҩы ишыҟаиҵо. Есымша аӡәы инапы аныԥшылара хәарҭам, дад, иҳәан уаҳа даламцәажәеит уи азҵаара.
Ӷәака инхарҭа маҷӡак днахан анхара ҿыц ашьапы икит. – Нан, – лҳәеит санду рыцҳа саб лхы наиқәкны, – аҩны аргылара уалагароуп ҳәа. – Аа, ди, сара есышьыжь сгыланы сахьцо баша сцо џьыбшьоума, аҩнымаҭәахәқәа реидкылара саҿуп. Иҳәатәуп, абылра иақәшәаз аишьцәа Бебиаа аколнхара аҟнытә аамҭала рхы иақәиҭыртәит анхара ҿыц ҟарҵарц азын. Усҟан ус еиԥш аҟаҵарақәа мариамызт. Аколнхара аҟыба-ӡыба цәгьан.
Аҩада ишысҳәаз еиԥш, саб есышьыжь дгылан дцон. Ауха данаауаз сара сыцәан сҭаҳәахаа. Дызбаӡомызт. Уи ибара есымша исҭахын.
– Нан, узҿузеи? – ҳәа саб днаиазҵаауан санду. Иаргьы, – уи маҷӡак иаасараӡа, аҩны аргылара ус имариоума? – иҳәон.
Аамҭа цон иқәҳа. Саб есышьыжь абнахь дцон. Ус ҽнак шьыбжьаара ԥыҭк шагыз, ауардын ҵаҳәаны ашҭа дааҭлеит. – Аҳы, ди, амаҭәақәа ауардын иақәышәҵа, аҩын ҿыц ахь ҳцоит, – иҳәеит агәалаҟазаара бзиа иманы.
– Иуҳәо закәызеи, иабаҟоу аҩны – дҵаауеит санду. – Ди, баша сныҟәозма арха, Аӡын Ҳаџьараҭ иҩны имхәҳаны арха аҩны сыргылеит иҳәеит. – Арха ишԥыкәу нхара ушцо, амҩаду уантәаларц, уаха агәаԥҳа уҩны иҩнаҳауа дузымдыруа, ухәыҷы дҩагылар амҩаду аҿы дыхәмаруа, ари ашьхаҿ иурҳаз уламыс ыӡып, урахә рӷьычып, уҽы бнеикып, – лҳәеит.
– Ди, сара арҭ акәарақәа сырҭанҵәалеит. Абра знызаҵәык суардын хымшәҭкәа амҿы сзаамгеит. Баала, ди, бгәы баҳаргарым, аӡыхь бзиа ыҟоуп, амҩа ҳаԥнуп. Насгьы, Коӷониаа баншьцәа рами, ауаа бзиақәа ҳгәылацәоуп, – даҿын абас акраамҭа аԥа иан лацәажәара, лазаагара аҿыц нхарахь аиасразы, аха лара дақәшаҳаҭмызт.
– Мап, нан, сара џьаргьы сцаӡом. Акаҩҳәа аҭацаагарашәа ҳәо сахьааргаз, бжьҩык ахшара агарашәа ҳәо шәахьысааӡаз саԥырҵны цашьа сымаӡам. Абна илоу ашәарахгьы лакьакьак аиоуеит, уԥҳәыс дыԥсызаргьы, лыцк дшаҵәы-шаҵәуа аҩны дыҩнаургылт. Убри азоума уара Бебиаа рхәы амышьҭа цәгьоуп ҳәа ззуҳәо? – абас лмап злашьақәлырӷәӷәашаз афактқәагьы иҽалкуан илҳәаз дахымԥаразы. Лԥа дгылан лажәақәа дырзыӡырҩуан. Ҿимҭуашәа анылба, лажәа инацылҵеит:
– Сара џьаргьы сцаӡом, – раԥхьа избаз Бебиаа рхәаҿы сыԥсыроуп, – лҳәеит лажәа лыԥсҭазаара абжеиҳараӡак ахьымҩасыз аҭыԥ бзанҵы ишынылмыжьуа удырыртә еиԥш днақәыӷәӷәаны. Аха саб аагылашьа имамызт, иҭаацәа иманы дцар акәын, ҿыц анхара ахьыҟаиҵаз ахь. Иҳамаз ҳамаҭәақәа рыла иҭәны игылаз ауардын саашьҭыхны снаниртәалеит акьажыҳәа сҵәыуо.
– Уаргьы уцоума, Кәтит, егьырҭ реиԥш (сани саби ракәын дызҿыз) скажьны, – лҳәеит лгәы ԥшаауа, зҿыназхаз ауардын дашьклаԥшуа. Сара сакәзар, еимаҭәаны аҵәыуара саҿын ауардын сахьантәалаз. Ҳла аахьхьи ахәы аҟынӡа ҳнаскьанагеит, нас уаҳа анаскьагара шәаԥсам аҳәозшәа аҵыхәа ауҳәҭарҽыланы игьежьит. Сара аҵәыуара саҿын. Сахьыԥшуаз избон урҭ бкарыжьзаргьы, сара бхала бынсыжьуам аҳәозшәа ҳла алымҳақәа кыдышьшь санду лааигәара иахьгылаз. Баша ирҳәом ала ауаҩ ишьа алоуп ҳәа.
Сызқәтәаз ауардын архаҟа – саб иҟаиҵаз анхара ҿыц ахь ицон.
Исыздыруам иахьагьы, иџьоушьартә иҟоуп, санду егьырҭ лԥацәа Ӷәакеи
Ҳаџьараҭи рышҟа дымцеит. Дахьнанагаз аҩнаҭаҿы (ахыбрақәа блызаргьы) дахымҵит, уа дыҟан. Дшаԥырымҵуаз анырдыр, мызкы ааҵаанӡа аишьцәа ахҩыкгьы ааидгылан ҩ-ҿык змаз ахьатә кәасқьа ҩны иқәԥраауа ицо илзыҟарҵеит. Лыԥсҭазаара далҵаанӡа, лынарцә мҩа дықәлаанӡа абри аҩнаҿы дыҟан зыԥсаҭа шкәакәахаша санду Маниа Габлиа-ԥҳа. Амала, уахыкгьы лхала даанырмыжьит. Лҭацацәа инеимда-ааимдо лара лҿы иаауан шьҭалара, иԥхьауан. Егьирахь, дыӷәӷәан, лықәрахь дышнеихьазгьы, лхамаҵ лара илуан, хәыҷгьы дугьы аӡәгьы длыргәаҟуамызт. Сара уи усҟантәи лхымҩаԥгашьа – аҩын ҿыц ахь дахьымцаз уажәы саназхәыцуа еилыскаауеит раԥхьаӡа лҭаацәаратә ԥсҭазаара ду ахы ахьакыз, аныжьра шылцәыхьанҭаз, лыԥсҭазаара аркьаҿыр шалшоз. Убри азоуп сабгьы иан лмап дзаҿамԥаз, баала ҳәа инақәырӷәӷәаны изимҳәаз.
Бебиаа рхәы ҳарак аҿы санду зегь реиҳа илызҭынчран. Лыԥшәма Қәатагьы изқәа ҭыԥгьы ара иҟан. Уигьы иланаҳәоз кыр ирацәан, избанзар, абриаҟара шықәса лыԥсҭазаара зылҭаз ауаҩы инышәынҭра дзаԥырҵуамызт, дыҟанаҵ лылаԥш ахызарц лҭахын. Аԥсҭазаараҿы абзиабара иаша ахьыҟоу хаҵеи ԥҳәыси ртәы зынӡа аҽакуп, егьырҭ зегьы раасҭа, иамоуп ахатә ҷыдарақәа.
Сара егьырҭ лмаҭацәа зегь реиԥш, бзиа избон санду лахь лассы-лассы ацара. Уи – уанду дукәыхшааит – ҳәа илҳәоз лажәа ҟәандақәа уажәгьы слымҳа иҭаҩуашәа исаҳауеит, ллакҭа хаақәа сырҭаԥшуашәа избоит лыӡбахә иадҳәалоу акы анысгәалашәо, мамзаргьы Кәтол Бебиаа зегьы ҳахьықәҵыз ҳхәы ҳарак саназхәыцуа. Сабду Қәата ахаҳара-ҵәаҳара ааӡаны иман. Ма ишԥаҟалоз, ишԥанаалоз, мраҿархасҭамыз…
Абранӡа Платон Бебиа исзеиҭеиҳәоз абӷьыцқәа ирнысҵаз Бебиаа рхәы ианықәынхозтәи ахҭысқәа роуп. Урҭ заԥхьаҟ ишәҟәыҩҩхараны иҟаз ауаҩы иԥсҭазаара ду ахь дкылызго амҩахәасҭақәа ируакуп.
Аԥхьаҩ гәыраз, ҳарзыӡырҩып сфырхаҵа хада анаҩстәи, еиҳа ииашаны иуҳәозар, архаҟа ианылбаа нахыстәи иԥсҭазаара атәы ҳазҳәо ажәабжьқәа-ахҭысқәа.
– Кәтол ҿыц ҳахьынхоз ҳҩадахьы Ҟараман Басариа, ҳладахьы Тыкәа Басариа, ҳашьҭахьҟа – Дӷамшь аӡиас аԥшаҳәа дазааигәаны дынхон Самсон Ҷежьиа (аҵарауаҩ, апоет Валентин Коӷониа иабду). Абра нхара ҳанааи мчыбжьык ааҵаанӡа Самсон Ҷежьиа ҭаацәала аҩныҟа ҳнеиԥхьеит, агәылацәа еизганы. Аԥшәма Самсон анцәа улыԥха ҳаҭ ҳәа аҵәца аник ашьҭахь абас иҳәеит: «Баба сгәылацәа, агәыла бзиа ҿыц дҳауит, сара сыхәҭаахь даара сеигәырӷьеит. Хәамԥа Бебиа иуаҩра, ишәаҳәара, икәашара, иҽыбӷаҟазара, инапҟазара уҳәа шәара дызлашәымдыруа араҟа акгьы сҳәом. Уи ҳаҭыр зқәаҳҵо нхаҩ нагоуп. Сгәылацәа, шәхаҵкы сцеит, шәзеизызгаз убри ауп, ижәдыруазарц сҭахуп, иахьарнахыс Венера – ҳан лхы налықәикын еиҳәшьас бҟасҵоит, бара беиҳәшьоуп, сара сеишьоуп, арахәҭиаа ибаҿанысҵоит, – иҳәан иикыз аҵәца лҭаркәкәа ижәит. Иара ишьҭахь зегьы Самсон Ҷежьиа ииҳәаз иақәныҳәаны раҵәцақәа иҩарыхан иржәит…
Аиашазы астол иахатәаз агәылацәа зегьы ргәы иахәеит уи иҟаиҵаз, иаԥсуараны ирыԥхьаӡеит.
Исгәалашәоит, адырҩаҽны ашьыжь ажәхьа аҳәыс ԥшқа аҵакәашо ҳашҭа инҭаҵаны ицеит. Аригь жәытә-натә аахыс ҳаҭыр зқәу жәытә қьабзуп. Аԥсуараҿы ус иаԥуп.
Сан Гьагьашьа агитара бзианы иалырҳәон, дықәҵон, амашьына даҿатәаны ахьхьаҳәа дӡахуан. Исгәалашәоит аҩны аҭӡаҿы икнаҳан асаркьа иахаршәыз лнапала илсыз, иқәылҵаз асаркьа қәыршә. Урҭқәа зегьы сан лцәа рхыскаауан – лнапала иахьыҟалҵаз азы иԥхаӡа цәаныррак сырҭон. Аха, рыцҳарас иҟалаз, амца зкыз ҳаҩны иалаблит. Ихьаазгоит иахьагьы. Заҟа исҭахыз сан илыҟаҵамҭаны реликвиак аҳасабала инханы исымазҭгьы.
Ҽнак абылра ҳақәшәаанӡа аҩны аӡәгьы ҳаҟамкәа ҳгәылаԥҳәыс даакылсын сан лыӡахыга машьына «Зингер» лгеит. Хымш ааҵхьаны еиԥш аӡахыга амашьына «Зингер» лыма даакылсит изгаз. Ҳгәырӷьеит зегьы уи еибганы иахьынхаз. Уи сан лабраа илырҭаз акәын.
Ҳгәыла Самсон Ҷежьиа ҳан еиҳәшьас даныҟаиҵа ашьҭахь лара иҭаацәа ааԥхьаны иԥҳа Наушьа (Валентин Коӷониа иан) иахьарнахыс схәыҷқәа реиԥш бызбоит ҳәа ажәа ахҳәааны инаганы илылҭоит ҳамҭас аӡахыга машьына «Зингер». Саб игәамԥхазаргьы, акгьы ахимҳәааит. Сара сыбла ҭраа сахәаԥшуан иахьылгоз… Усҟан сгәы снархьит, аха уажәы саназхәыцуа гәыбӷан аӡәгьы исызиҭом, абзиара зуз ауаҩы џьара бзиарак изыҟауҵар ами. Абылра иақәшәаз ирымааз! Инханы иҟаз «Зингер» акәын, нас иаргьы ус аламала иуоуаз акы акәмызт. Убри ала абзиара аҭак ҟалҵеит.
Ҳара Џьгьардеи Кәтоли ршараҿы ҳазланхоз ала ҳгәылацәа Коӷониаагьы Басариаагьы рхәыҷқәа Џьгьардатәи ашкол ахь иныҟәон. Урҭ реиԥш саргьы Џьгьардатәи ашкол ахь аныҟәара салагеит.
Ажәакала, Џьгьарда ашкол сҭалеит. Уаҳа зҭахымыз ахәыҷ бзиақәа ыҟан. Уаҟа снанагеит шықәсык аҩнуҵҟала Қьаҭуантәи Қьарақьантәи сныҟәарақәа рышьҭахь. Изласгәалашәо ала амҩан ҳанаауаз аҷкәынцәа, ашкол ахь иныҟәоз рпартфелқәа ирықәтәаны асаҿы «чараз» ҟарҵон, ихәмаруан, рышәҟәқәа шҭаз. Сара рышәҟәқәа бааӡар, ицәаакыр ҳәа сшәон, аха дара усс ирымамызт. Ихәыҷқәамыз, ихәмаруан…
Иахьагьы ихааӡа сгәы икыдуп актәи акласс аҿтәи ҳарҵаҩы Мышьа Бахәа-иԥа Габелиа аурок аҿы ииҳәоз ажәақәа, заҟа ҳагәцаракны дҳабжьоз, аԥхьара, аҩра агәыбылра ҳиркуан.
Иара иахьагьы лассы-лассы срызхәыцлоит раԥхьатәи сара сҩызцәа, еиҳараӡак зыԥсҭазаара иалҵхьоу хьаагауа исгәаласыршәоит. Убарҭ иреиуоуп Амҷба Нури Камыгә-иԥа, Џьынџьлиа Ирадион Моҷа-иԥа, Ашәба Шьалодиа Пата-иԥа (Аԥсны Аџьынџьтәылатә еибашьраан дҭахеит, ажәеинраалақәа иҩуан), Қәаранӡиа Ражьден Ҭемраз-иԥа (иԥҳәысаагара мчыбжьык шагыз Тҟәарчал ашахҭаҿ машәырла дҭахеит), Ҳараниа Мыза Машьыхә-иԥа, Маршьанԥҳа Лена Ҳаиҭбеи-иԥҳа, Амҷба Зоиа Гамсараҭ-иԥҳа (уажәтәи ҳаибашьраан дҭадырхеит ҳақәызхырц иҳақәлаз ақырҭуа фашистцәа лыԥсыжырҭа уаҩы изымыдыруа).
Актәи акласс аҿтәи абарҭ сҩызцәа қәрахьымӡақәа, сықәраҿ сааиуа саналага еиҳагьы хьаас ишьҭысхит. Аԥсҭазаара уҳәеит ҳәа…
Ҳалагеит актәи акласс. Ҽнак аӡәы дааит арҵаҩы Мышьа Бахәа-иԥа Габелиа уиҭахуп ҳәа. Иаразнак сҽаакәабаны сеиханы снеит. Сахьнеиз ҳарҵаҩы арашәара даҿын. – Ана аҭәаҵла ашәшьыраҿ уаатәа, – иҳәан ведрала аҵеиџь аӡы ааҭыхны, инапы ишьапы иӡәӡәеит, нас иҽаарбан аԥсшәа сеиҳәеит. Усҟан, ҳәарада, уи иҟаиҵаз иаҵанакуаз сзеилкаауамызт, аԥсуа икультура ҳарак ишазҳәаз, ашьҭахь ԥыҭк анҵы сыхбыџхо саналага ауп ианеилыскаа, сыхшыҩ ианыԥнаҟа. Акәаскьа ҩны асоф аҿы сыҩхеигалан сиртәеит, нас ауада дныҩналан ақьаад еилаҳәарак иманы даакылсит, даадәылҵит.
– Ари убома, Платон, иузаазгаз, – иҳәан иикыз ааиҵихит. Уи ианын «Похвальнаиа грамота Платон Бебиа» ҳәа. Сеигәырӷьеит, аха ишԥа, мҵәыжәҩада сԥыруа аҩныҟа сааит. Ари аҵыхәтәантәи ҳаҭыртә грамотан. Уаҳа ус еиԥш иҟаз аҳаҭыртә грамота алакҭа сҭамԥшит.
Иалагеит ажәлар ахамышҭыхә рзаазгаз Аџьынџьтәылатә еибашьра дуӡӡа. Иахьеиԥш исгәалашәоит Кәтолтәи ҳгәылацәа аишьцәа Гармелиаа Ҷыҷули Ироди еицлабны аканат иахьықәлоз, урҭ ириааиуаз, ираԥызгоз уаҩ дыҟамызт ҳашколаҿ. Гармелиаа анырҳәоз, сара Германиа рҳәазшәа сгәы нҭыԥсаауан.
Абри ахҭыс сажәабжь «Агәыӷра» аҿы ибзианы асахьа ҭыхны иаарԥшуп. Уи зҩит акырӡа анҵы ашьҭахь, даҽакала иуҳәозар, 1960 шықәсазы.
Ицон Џьгьардаа рыҷкәынцәа адоумыжьхақәа еибашьра  ҳәа ҳаԥсадгьыл ду СССР ахы-аҵыхәа ианахыҩуаз аамҭазы. Аусҳәарҭа ашҭаҿы аҽқәа дырхәмаруан, рышьҭақәа ҭӷәыхаа ианырҵон. Ҳара ҳҭахаргьы абри шәзынхоит, ҳалашәгәалашәалап рҳәозшәа. Ҳарҭ зыбз ада зыхәламыз ахәыҷқәа, иаҳҳәоз ашәа «Арҭ шәахь избахьада» ацынхәрас иаҳҳәо ҳалагеит «Мы бандитов всех прибем…»
Ҳашкол аҿы дқәыԥшны рҵаҩыс дҳазнеит Шамил Саид-иԥа Багаԥшь, аха ирласны, иаалырҟьаны ихьыз ачымазара бааԥсы иахҟьаны, уи ихаҭыԥан рҵаҩыс дҳарҭеит Хәахәа Рашьыҭ-иԥҳа Зыхәба-Сабуа.
Аԥхын сара иааиԥмырҟьаӡакәа есымша Мықәҟа саншьцәа рахь ԥсшьара сцон. Аибашьра хлымӡаах ҿыц ианалагаз акәын. Саншьа Кәҷыр Паҷкәариа ԥҳәыс дааигон. Аҭацаагацәа агәашә ианҭыҵуаз аамҭазы нахьхьи ахәы иқәлан аҿаанахеит ҽеиқәак, иақәтәазгьы еиқәаҵәа маҭәала деилаҳәан, дшааиуаз аҭаҵаагацәа даарԥыххылан, ишәмышьҭын аҭацаагацәа, Кәҷыр аибашьра арра иԥхьоит ҳәа реиҳәеит. Аха ишыдыдуа ақәа ауам, рҳәан аҭацаагацәа рымҩахь ицеит. Аԥсадгьыл хьчатәын. Ашәарҭа ду иҭагылан.
Схәыҷын, аха хашҭшьа рымамкәа схаҿы иаанхеит Кәҷыр амҳара дныҩналан ииҳәаз абарҭ ажәақәа: «Ҳаиразҟны ҳаҟазар, сызхынҳәыр ббап» ҳәа.
Аа, ҳаҷкәынцәа адоуаԥшьқәа заҟаҩ ахәлабгада гитлертә фашизм иарҵысыз, адунеи ацәа иҭазырӡыӡаз аибашьра. Зқьҩыла иҩызцәа зегь реиԥш, Кәҷыр Паҷкәариагьы илахьынҵамхеит ахынҳәра. Аибашьра мцабз адәаҿы иԥсадгьыл ихы ақәиҵеит хаҵаҵас.
Иԥшәмаԥҳәыс (лыхьӡ сҭахым аҳәара) лхаҵа, мышқәакгьы еидымхалаз, зызхара изеибамбацыз, дшыҟам дымҩашьо ианылдыр, мызкы ааҵуаны лҭаацәа рҿы дахьцаз адырҩаҽны лыхәда ашаха ахалҵеит, лҽыкналҳан лҽылшьит абырфын бӷьыц иаҩызаз аԥҳәызба. Ари афакт узақәыӡбом! Абзиабара цқьа ус еиԥш кыр алаӡоит.
Саԥыҩлан исҳәоит, Џьота Кьекьелиа исеиҳәеит. Кьерч амца акны акаамеҭ ҳалагылан. Ҳааигәара иԥжәаз абомба аԥшатлакә ҳаланарсит, ҳахьцо ҳзымдыруа, ҳашнеиуаз Кәҷыр дысҿаҳаит. «Аа, Кәҷыр!...» –иҳәеит Џьота Кьекьелиа. «Аа, Џьота!..» – иҳәеит Кәҷыргьы. Убри аамҭазы ҩаԥхьа ҳавараҿ абомба ԥжәан, наҟ-ааҟ ҳаршәит. Уи нахыс уаҳа ҳаибамбеит. Исгәалашәо, Кәҷыр ихы инаркны ишьапы аҟынӡа имаҭәақәа былны ишәын.
Аибашьраан сан лаҳәшьа Гәыгә адәқьан аҿы аус злалуаз ала, ахылԥа шкәакәа акәаԥ еҵәақәа ақәыԥсаны исзаалгеит. Уахынла исхасымҵар сзымчҳауа убриаҟара бзиа избон. Ҽнак шьыжьымҭан аусура дахьцоз снапы кны сшылгоз, машьынак азна арра ицоз ауаа ҳԥылеит, ианааҳавалаҵәҟьа амашьына аанкылан «Бзиала Гәыгә!» рҳәеит зегьы. Ҿыц зхы саны иҟаз ҷкәынак ихы насықәкны, ани иухо ахылԥа суҭарауеи, сара еибашьра сцоит, иҳәеит. Сара исхысхаанӡа сан лаҳәшьа даасхасын иаасыхԥааны инеилыркит. Убри ахылԥа шкәакәа акәаԥ еҵәа зқәыԥсаз иахьагьы исгәалашәоит, сгәы иҭысҳәаауеит, анаџьалбеит ихы ахьчама абри схәыҷ хылԥа ҳәа.
Сара ибзиаӡаны исгәалашәоит Мықә адессантцәа кны ианнаргаз. Аха урҭ шьра ианыргоз сан лаҳәшьа сцар лымуит. Мықә ауахәама аҩадахь аԥаҩ икыдыргыланы иршьуан, иршьуан рыԥсадгьыл рыԥсахит азын…»
Ашкол хәыҷы игәалашәарақәа иҭаацәеи иара иԥсҭазаареи ирыдҳәалаз конкретла изхьысуаз рыдагьы иубоит дызлацәажәо аамҭазы аԥсуа қыҭа
аԥсҭазаара хьанҭа. Арҭ ахҭысқәа, апоет уажәы иеиҭеиҳәо, аԥсҭазаара аҵабыргхаҭа ауп. Иахьатәи аблала уахәаԥшуазаргьы, апоет инысмҩа ари ҳара ҳҭоурых ауп, иара иҵанакуа абиԥара ирхыргаз аԥсҭазаара ауп. Урҭ ахҭысқәа Платон Бебиа ихҭынхьааз иҵегьы рҽдырҭбаауеит аԥсҭазаара уадаҩ аганқәа зегьы рыла.
Аԥхьаҩ игәы иаанагар ауеит, избан Платон Бебиа ихҭысқәа, инысмҩа иара иҿала изиурҳәо ҳәа. Ҳәарада, «сфырхаҵа иматериалқәа», иҿысхыз схы иархәаны инысмҩа зҩыр ауеит ииҳәаз, дызхысыз, дызҵысыз, ихҭынхьааз аанарԥшыртә еиԥш. Насгьы, ари аметод зегьы реиҳа аԥыжәара змоу акоуп алитературатә ҿиара апроцесс аҿы. Аха сара исҭаххеит, аҩадагьы џьара ишысҳәахьоу еиԥш, ҳпоет ду иԥсҭазааратә нысмҩа иҿала исырҳәарц. Избан акәзар, уи ииҳәо зегьы хыҭҳәаам, насгьы ирԥшӡам, иҟоу шыҟоу аазырԥшуа акоуп. Убри азы уажәгьы ушьҭангьы ҳпоет ибиографиаҿы аҵак бзиа амоуп, хаҳара алоуп, иҵегьы ииашаны иуҳәозар, ҳлитератураҭҵаараҿы акыр иаԥсаны иҟалоит. Убри ахшыҩҵак азоуп сызҿу ашәҟәаҿы Платон Бебиа иажәа ҳазыӡырҩуа ҳзаауа.
Иажәа иациҵоит ҳашәҟәы афырхаҵа хада: «…– Аибашьраан саб Хәамԥа ашәра илҵын аҽарӷәӷәеит, дышьҭанамҵар амуит. Сара дысхәышәтәуеит иҳәан аибашьрахьтә ихәны иааны иҟаз арратә ҳақьым Домент Ҷкадуа, Ҷлоу ҳақьымс аус зуаз, ауардын ашаха анԥаланы, ацәарҭа анҵаны диман Ҷлоуҟа дигеит. Аха дизымхәышәтәит. Нас, ишԥаҟаҳҵоз, Аҟәаҟа даагеит, дышьҭаҳҵеит Аҟәатәи аҩбатәи ахәышәтәырҭаҿы. Дахьнаагаз, дызбаз аҳақьымцәа иџьаршьон ачымазаҩ иичҳаз. – Шәанаџьалбеит, аҭәа даҿашәҵеит рҳәеит. Иаразнак дԥырҟеит, ииашоуп ихьаа еиҳа ихҽит, аха ахәшәтәра, ашьҭамҭа арӡра мариаӡамызт, иуадаҩхеит, ашәра илҵыз амҽхак арҭбаахьан. Исгәалашәоит ҳан Венера шаанӡа дгылан Тамшь астанциаҿ дааны Аҟәаҟа ицоз адәыӷба дақәтәон дахьӡаны, ҳаб ихәы лгон. Абас акырынтә дцеит, дааит. Аибашьра цон аԥсҭазаара уадаҩын, афатә, ажәтә маҷын иахьабалак, ақалақь уаа еиҳагьы имаџьанан. Ҳан дҿан, дыӷәӷәан, кыр лылшон. Ҽнак иалагӡан Аҟәа лхаҵа ихәы ганы даауан.
Сыззааиуа, шьыбжьышьҭахьк аҽны ҳраду амҵа ашәшьыраҿ, ашәа зҳәоз аԥсаа сырзыӡырҩуа сыштәаз ҷкәына хәыҷык дхышӡа ихахәы икәа иҭало, демасабаха даалгеит, уи ихьӡын Лиониа. Агәаҟра иалҵыз, аԥсра иацәынхаз аӡәы иакәын. Аҟәа ахәыҷқәа арахь иаазгоз адәыӷба ҵаадырҟәрыларц анемец ҳаирпланқәа абомба анақәрыжь, Аҟәаа урҭ амшын рҽалажьны еиқәдырхон, ишаны иргон. Ҳан Венерагьы Лиониа амшын лҽаҿажьны дамылхит, аҩныҟа даалгеит. Дылкәабеит, сымаҭәақәа ишәылҵеит. Иареи сареи аџьмақәа, акамбашьқәа еицаҳахьчон. Ҳан саб иахь даауан, ихәы лгон.
Ус ҽнак шьыжьык сааԥшызар Лиониа хәыҷы дыҟаӡамызт, иԥсы анеивига дыбналаны дцеит. Сан лгәы иалсит, аурыс хәыҷы аеҭым иаалгаз дыбналаны дахьцаз.
Хәамԥа ахәышәтәырҭа дҭыҵны дааит. Хар имамкәа даныҟала аферма рахә ашьха игатәуп ҳәа иарҳәеит аколнхара анапхгаҩцәа. Кавказ ашьхақәа рҿы аибашьра ду цон. Аԥсынгьы, ҳәарас иаҭахузеи, ашәарҭа ӷәӷәа иҭагылан. Ҳашьхақәа ишьапы ықәиргылахьан аӷа хәымга. Арахә ртәы бзианы издыруаз Акакь Самсон-иԥа Ҷежьиеи аорган аҟны аус зуаз Ваниа Қьасқььынџь-иԥа Басариеи иманы арахә рферма ашьамаҟа рыма ашьха ицеит. Мышҩажәа ааҵуаны уахык ашә аӡәы дасит, ианааҳарт саб дааҩналеит, аҭыԥаҿ аиҿахысра ҟалеит, дырхәит, дҿаҳәаны дааит. Саб иҭыԥан даҽаӡәы дрышьҭит.
Аибашьра еилгеит. Аԥсҭазаара арыӷьарахь игьежьит, аҭынч нхара иалагеит. Игәыҳәны иҟаз ауаа анхара иалагеит, ҩ-напыкла иркит досу рус-ҳәысқәа адгьыл ықәаарыхра иадҳәалаз зегьы. Ашықәсан аҽаҩра анапы иазҭамгало иҟалеит. Аҳәысҭақәа рҟнытә аџьықәреи зегьы аҩныҟа раагара иахьӡомызт, ана-ара ичаҟәаӡа амхырҭақәа рҿы еиқәырҵон. Ҳарҭ ахәыҷқәа ҳҽааибыҭаны уи ҳҷаԥшьон, арахә ирымфарц. Агәгәаҳәа амца еиқәҵаны, аԥшаӡақәа ҽҳәаҵаны иааӡуан, акакан адаҳкылон, алакәқәа ҳҳәон, ашәа ҳҳәон. Аха ирыцҳарахаз аҭаҭын бӷьқәа амцаҿы ирҩаны, ирҟәыҷны иара аҭаҭын бӷьы иагәылаҳәаны апак-апак ҳәа ҳахон. Ари зныкым, ари ҩынтәым, ҳан абырсааҭк уи афҩы схылкаауа далагеит, инаганы ҳабгьы илымҳа инҭалҳәеит. Уи акәхеит, саб саагәаҭаны, иҟаз анеиликаа иҟамчгьы аакниԥаан ашиҵә-шиҵә ҳәа ҩынтә исхиҟьеит, сыԥсуаз џьысшьеит, абри аҟара исыхьуеит ҳәа дыҟамызт, иаргьы маҷк ихьааигеит. Ҳангьы, уанаџьалымбеит, ҳхәыҷы душьуазма лҳәеит иаалцәымыӷхан.
Убри нахыс аҭаҭын афҩы ахьсаҳауа иаасзычҳаҵәҟьом. Уанӡа, иаҳҳәахьеит аӷьычра сшаҟәихыз атәы. Сара слеишәа цәгьамызт, аха ахәыҷра атәы ҟанаҵоит, насгьы уҩызцәа хәыҷқәа иахьеи-уахеи узцу, иуцзызҳауа иҟарҵоз ҟауҵар акәхоит, мамзар умкьыкьхоит.
Нырцә Тур ихәы ачара луан аибашьра аан бригадирс иҳамаз Шьашькәа Басариа-ԥҳа лыҷкәын иакәын ԥҳәыс даазгоз. Ԥҳәыс еиҿамсын. Саб ихәрақәа ҿарҳәан ианалга, Шьашькәа Басариа-ԥҳа ус лҳәеит, Хәамԥа деибашьыҵәҟьазаап ҳәа. Уи еицырдыруа абчараҳ Ҵәыџь Иуака иаҳәшьа лакәын. Дыҩнагылан Қача Басариа иҩнаҭа. Саргьы раԥхьаӡа акәны убри ачарахь ахәыҷқәа сыргеит. Аҭаца дахьтәазгьы Миха Бебиа иҩнаҭаҿы (ҳҵарауаҩ Сергеи Бебиа иаб) акәын. Миха дынхаҩ бзиан. Иҩны итәаз аҭаца аԥсуала ишаԥу еиԥш, ачара уны дриҭеит. Ашамҭазы ауп аҭаца дрыман ианаа. Усҟан абжьыуаа рҿы уахынла акәын ачара аныруаз. Уажәы ачара ҽынлатәи усуп. Қача Басариа иман хҩык аԥацәа: Володиа, Шьалодиа, Шьоҭа, аԥҳа Дусиа. Ачара аилашра ианалага, асасцәа ирҭаххеит Дусиа дкәашароуп. Дусиа ажәа анылнырҵа Хәамԥа Бебиа дсыцкәашозар, скәашоит лҳәеит. Иаргьы асасцәа рааҩс дтәан. Нас иарҳәеит Дусиа дуркәашарц ҳҭахуп ҳәа. Аԥсуа чара рыԥшӡагас иамаз аҷыдарақәа ируакуп ашәаҳәара, акәашара, ахәмарра, аччара, алаф, асамарҟәыл зҳәаз еиԥш. Аха иара мап икит, аҭамзаара нацҵаны абасгьы иҳәеит, – ицаз асабшазын – Кәтол аныҳәа аҽны – лареи сареи ҳаицыкәашеит… Саб Хәамԥа имап ажәақәа иҵабыргыҵәҟьаны иҵакыдам, ирымоуп ҳаҭыр зларықәуҵаша агангьы. Сара усҟан исзеилкааӡомызт. Акәашаҩ бзиа ихы ҳаҭыр ақәиҵозароуп. Еинырҟьацыԥхьаӡа асцена аҳаҳаи ҳәа дықәло далагар, кәашаҩык иаҳасабала «ихә» лаҟәуеит.
Ҩажәак еихысҳәаалоит, Хәамԥа иаҳәшьа Сониеи иареи хәмарра, чарак ахьыҟаз еицдмыркәашакәа руӡомызт, аԥхьахәгьы еснагь дара иртәын. Асасцәа хьамҵит, мап зкыз дыдмыркәашар рымуит. Араҟа еицыкәашеит ешьеи еиҳәшьеи, ишырҳәо еиԥш, иқәԥрааӡаны, ашьаԥа ахы инаркны аҵыхәанӡа итәаз зегьы аршанхартә. Аҽыбӷаҟаза дкәашаҩ бзиамхар ауама ҳәа шьоукгьы ргәахәара аадырԥшырц азын ирҳәоз уаҳауан.
– Аибашьра анеилга ҳарҭ ахәыҷқәагь уажәшьҭа иҳабаргузеи ҳәа ҳгәырӷьаҵәа ҳаҟан. Аха иаҳԥеиԥшыз иалаадыраауаз. Ҽнак, зынӡа ҳшымгәыӷӡоз, «Шьыжьбзиа, ахәыҷқәа» ацынхәрас, абгыӡ абжьеиԥш ҳлымҳа инҭаҩит «гамарџьоба бавшьвебо!» ҳәа, қырҭуа рҵаҩ ԥҳәыск дааҩналеит лыблақәа хаара мацәак рыҵаӡамкәа, ҳлыԥхьаӡарц лҭахызшәа дҳалаԥшуа. Убри амш инаркны ҳҵаратә ԥсҭазаара шьақәҟьеит, ахыбгара амҩа ҳанылеит. Иџьоушьаша, Қьаҭауанынтә Џьгьардаҟа иныҟәо иалагеит аҿыц нхацәа агырцәа рхәыҷқәа. Урҭ аԥсшәагьы рдыруан. Ҷыҷыкәа Герасма-иԥа Џьомидаа ҳәа хәыҷы мыждак дааины даасыдтәалеит апартаҿы. Арҵаҩы иеиҳәеит Платон Бебиа ааҵраҿы дгыланы аҭаҭын дшахоз збеит ҳәа. Исызгәамҭаӡакәа сџьыба аҭаҭын иҭеиԥсаз ибеит, санеимида. Иара дгылан ижә аҵша аризшәа, мамзаргьы еицлабрак аҿы иааирак игазшәа дхәыҵаччо, архьына ақьышә еиԥш ихаԥыцқәа ҩеижьӡа иааԥшуа.
Ҽнак ҳарҵаҩы аурок аҿы сҩеиргылан (саргьы схәыҷымыз сиԥырхагахазар акәхап), уара ахыҭкәеи бзанҵык В.И. Ленин имовзалеи абара акәым (уи изкыз ажәеинраала ҳирҵон), Тамшь уахысран уҟам ҳәа. Усҟан Тамшь акәым аҟәанӡагьы саахьан, аха иара иабеидыруаз!
Аибашьра еилгеит. Асовет жәлар аҭоурых иахамышҭуа иага ааха ӷәӷәа (уааԥсырала, материалтә базала…) роузаргьы Аиааира ргеит, ирықәлаз афашист дҟәыбаса дықәырҵеит. Аибашьра – аԥсадгьыл аԥсы аҿыхыҩцәа – еиқәхаз ихьышәшәа-ԥышәшәа рыҩныҟақәа рахь игьежьуан. Макьанагь еиқәымтәацызт ашәаџь зҳәоз асалам шәҟәқәа «апохоронкақәа» ҳәа изышьҭаз. Аха Аиааира зегьы ахәышәтәуам. Уажәшьҭа иаҳзыԥшыз анхара-анҵыра акәын. Саб Хәамԥагьы, ихьаа-баақәа каԥсаны аӷәӷәахара даҿын.
Хәылбыҽхак унеишь-уааишь ҳәа зарҳзоз хаҵа заманак ҳаҩны дааит, ҳҳаблатәын. Ачеиџьыка неиҵыхны, анапыӡәӡәарахь ҳнеиаанӡа Хәамԥа напынҵак сымоуп, – иҳәан инапы аӡы ақәиҭәаанӡа иҽаанкылан, ацәажәара иҽазирхеит. Аиаша уасҳәап, маҷк аҳәарагьы сцәыуадаҩуп, – иҳәеит иара. – Аха исымҳәаргьы ауам. – Иауазеи, дад, имуҳәакәа, – иҳәеит сабгьы, егьигь рацәак даламлакәа аус ахь дниасит. – Хәамԥа ишубо еиԥш, аибашьра еилгеит. Платон Киласониа ибзианы иудыруа иоуп, Кәаӷәаниаа драҳәшьаԥоуп, абри адгьыл узықәтәоу ианшьцәа ирҭаз дгьылзаап, сыдгьыл сиҭааит ҳәа узааицҳауеит.
Идырыз усын, Платон Киласониа уажә дахьынхозгьы Кәаӷәаниаа ирҭаз дгьылын, раҳәшьаԥа иакәын. Ишаанагара иҟаз қәацә хәыҷык иргылан дынхон, ҭаацәара даламлаӡеит, ихәыҷы дыҟамызт, иду, ирахә-ишәахә акгьы изанымызт. Иааилахәлар аҳабла рышҟа иҿынеихон.
Аиашазы, саб дыззыԥшӡамыз ажәа аниаҳа дааиҵанарӷәӷәеит, саб ԥсаҭа бзиа, знык нахьхьи Бебиаа рхәы амца дыхнарҵәахьан, уажәы араҟа аргамаду ухҵәа ҳәа иарҳәеит. Ҳамҭак акы дазхәыцуа дтәан, нас уи аҭыӡшәа даламлакәа иаахҵәаны ԥшьажәак иҳәеит: – Хара имгакәа идгьыл ҭасырцәуеит – ҳәа.
Иҟалаз уи ауп, ҩыџьа аҵеицәа ԥсхьан, абраҟа ҳааины ҳахьаақәкьакьаз, дахьынаҵаа-ааҵазгьы абри адгьыл шәиуп, Хәамԥа ҳәа иарҳәахьан. Уажәы ари аҩыза ажәа анинырҵа, абырсааҭк избеит саб иҟаҵатәыз. Дара рганахьала еилкаан зегьы. Ус ирҭахын. Зыԥсаҭа шкәакәахаша саб инапы ҟазамзи, иааидыӷәӷәаларгьы џьара акы шԥаҳаимҭари ҳәа иақәгәыӷны Платон Киласониа ауаҩы дааишьҭит, лымҳаҭажьцәаҩқәак рҳәатәы хаҵаны, мамзар уи дахьынхоз аҭыԥ араҟатәи еицәамызт. Имазкуа ҳәа ма аӡәыр дыҟазма.
Дӷамшь аԥшаҳәаҿы ҭыԥ ссирк ыҟан. Уи иахьагьы Бӷажәба Салуман дахьынхоз ҳәа иашьҭоуп. Саб ари адгьыл лаԥшықәҵан имазаарын исабицәа анкьаҭа инаркны.
Хәылбыҽхак саб дгәырӷьаҵәа аҩны дааит. Ҳани иареи инеицәажәан, «уаалеишь, баба» – ҳәа, симан иҿынеихан, ҳкамбашь ашаха нахаҵаны, абат ԥшқа наҵаргылан Радион Коӷониа иҩны ҳанкылсын, ашҭа инҭаҵаны ҳааит. Иара ҳаргьы Коӷониаа раҳәшьаԥацәа ҳакәын, адгьыл зтәыҵәҟьаз Беслан Коӷониа иакәын, уи имаҳәыла Бӷажәба Салуман арантәи дцахьан…
Адырҩаҽны Радион Коӷониа даакылсын иаб идгьыл дынҭагыланы, дныҳәа-ныԥхьаны ахы иақәиҭитәит дшазыразу ала. Саб рыцҳа иага аџьабаа ибазаргьы, абраҟа иҵәҩан шьапы аирсит. Ари хынтәуп анхара ҟаиҵоижьҭеи. Имариоу усума ахҵәара, анхара! Насыԥны ахьхьаҳәа аԥацәа, аԥҳацәа ихылҵуа иҿааихеит.
Платон Киласониа ари аҩыза иазыԥшӡамыз ауаҩы хәылбыҽхак аҩны даакылсын, ишьамхы арсны аҭамзаара шьҭеиҵеит «Хәамԥа, саҭоумҵан, абааԥсы, абызҳәацәа сеиларгеит» иҳәеит. Хаҭала сыхьӡыла Платон Киласониеи сареи бзиа ҳаибабон, аибашьра ашьҭахь (1941–45 шш.) аҽы сақәыртәаны ачаибжьарақәа ицәаӷәон, ҳанааилатәоз ажәеинраалақәа, Гитлер изкыз ахьӡыртәрақәа дҳазрыԥхьон.
Аҵабырг уҳәозар, ҷыдала сара бзиа сибон ажәеинраалақәа ахьызыҩуаз. Урҭ рахьтә иахьагьы исгәалашәоит цәаҳәақәак:
«Гитлер дшашьҭаз амаӡарах,
Ихәда иахашәеит аҟәараӷ.
Ир ишырҳәоз
Ихжәеит рымчра амазгәыҭ уҳәа – убас иҵегьы.
Исгәалашәоит, 1953 шықәсазы, Сталин даныԥсы, ихысҳәааз ажәеинраала «Мап, иахьада, ари збахьада» Платон Киласониа санизаԥхьа, ажра сынхықәиртәалан абасгьы сеиҳәеит: «Ари аҩыза ажәеинраалақәа умыҩлан. Ари уара иутәым, иудыруазааит, насгьы игәынкыланы иумаз, закәан мацарак, мчра аманы ахаан иазгараны иҟаӡам. Уи иага иӷәӷәазаргьы аҽамԥсахыр ҟалаӡом. Аӡәгьы иоумҳәан, аха абри асовет аамҭагьы, мышкы зны ихымбгалар ауӡом. Уи сара аҭаҳмада ауаҩ бырг сахьӡом, аха уара иубар, уахьӡар ҟалоит. Ус иага ссир узыԥшуп уаԥхьаҟа.
Усҟан СССР иаркы-ирцә ҳәа ианыҟаз аамҭазы Платон Киласониа ииҳәаз ажәақәа рыгәра сзымгазаргьы, уамашәа избазаргьы, убри аҽны инаркны сара сҩымҭақәа рҟны ипоезиа ааит, ипрозазааит ажәа шьагәыҭқәа рхархәараҿы еснагь сгәысҽанын. Убасҟантәи аамҭазтәи сҩымҭақәа рҿы џьаргьы исԥылом «асовет», акоммунизм», «асоцеицлабра» уҳәа иреиԥшқәаз.
Ииашоуп, саргьы сгәысҽанымзи акритик акгьы сыҽԥнимкыларц азын изҩит урҭ ракака; «Ареволиуциа», «Октиабр», «Ленин», «Акоммунизм». Убри атема аҵыхәала уаҳа акгьы зымҩит.
Платон Киласониа иԥсҭазаара далҵаанӡа изныкымкәа, иҩынтәымкәа иажәеинраалақәа сзааишьҭхьан. Аредакциаҿы аус злазуаз ала знык, ҩынтә раҟара акьыԥхь дсырбахьан. Уимоу, иԥсҭазаара даналҵ ашьҭахь иҩымҭақәа зегьы ааизганы, аԥхьажәа рыцҵаны хазы шәҟәны иҭсыжьит.
Саԥыҩлан исҳәоит, 1960 шықәсазы апоет Анатоли Аџьынџьали сареи Москва амовзалеи ҳаныныҩнала (усҟан Сталингьы дыкҿан, ихаҭара акульт ишақәыӡбахьазгьы) аҳаҷаҳәа иаасгәалашәеит сырҵаҩы «бзиахә» исеиҳәаз ажәақәа. Ахәыҷгьы ишиқәнаго иацәажәатәыми!
Нали Константин-иԥҳа Кәасиа аԥсшәа ҳлырҵон, аха ақырҭуара еиҳа-еиҳа аҽарӷәӷәон. Ҽнак урҭахуп рҳәан сындәылыргеит ахәыҷқәа. Адәахьа Џьота Маршьан дысзыԥшны дгылан аҩныҟа сигарц. «Рада-мыхәа, рада-гәышьа, радаа, – даақәыԥсычҳан нас иҳәеит – иҟоу збоит, дад, аха аҵара умҵар ҟалаӡом… Аҵара ашьҭа ыӡӡом, – абас дсабжьон аҩныҟа амҩа ҳахьықәыз.
Ҽнак ҳҩыза ҷкәын Котик Ашәба арҵаҩцәа руадаҿ ажурнал аазгоит ҳәа дахьнеиз, ҳдиректор Меқьҭи Гамсарат-иԥа Амҷба иацәажәара даҿын Ламара Григори-иԥҳа Габлиа ҳарҵаҩы Ҷыка Аӡынба иԥҳәыс. Абри ахәыҷы игәы ԥшқоуп, данаҿахалак аҵәыуара далагоит, дахьынтәаауа хароуп, иҭаацәа ираҳәа ҳаҩныҟа дызгоит ҳәа. Адиректор аҭак иҳәеит: – Уи ианшьцәагьы ара иҟоуп хьасс иҟабымҵан, иҭабуп ахәыҷы дахьыгәцарабкуа – иҳәеит Меқьҭи Гамсарат-иԥа Амҷба иаҳаз агәцаракра игәы иахәаны. Уи саншьцәа ҳәа дызҿызгьы рҭоурых абас иҟоуп: Рафида Ануаԥҳа раԥхьа Амҷба диман, лхаҵа даныԥсы лыҷкәын Гамсараҭ длыманы Акациа диццеит, уигьы идунеи аниԥсах лыҷкәын Ҭандел Акациеи, Гамсарат Амҷбеи аашьҭыхны Қапба диццеит Кәыца иаб. Убраҟагь длоуит аԥа Қапба Кәыца. Уи лԥацәа ахҩыкгьы Џьгьарда Қапаа рхәаҟны хаз-хазы анхарақәа рзыҟалҵеит. Аишьцәагьы ахҩыкгьы жәлак шырхымызгьы мыцхә бзиа еибабон. Урҭ ахәы зегьы рымҽхак бзиа иҟан уажәы.
Қапба Кәыца санԥса Венера лаб злаиакәыз ала, лассы-лассы уахь аагылара сцон, насгьы ашкол еиҳа иазааигәан. Сара ахҭаацәаракгьы сзеиԥшын сегьырзеиԥшын дара рхаҭақәагьы. Аха сара еиҳа аанҿасра сахьцоз Маршьан Ҳаиҭбеи иҩнаҭаҿы акәын. Иԥҳа еиҳабацәа Баби Мариеи аурок ҳалгаанӡа исзыԥшуан, нас аҩныҟа сыргон. Маршьан Ҳаиҭбеи иашҭа ҭбаа, ҳҵатәқәа аныҟаҳҵалак ашьҭахь ҳаицыхәмаруан Гиви Маршьани Зураб Багаԥшьи, Ҳаиҭбеи акәаскьа асоф дықәтәаны дахьааԥшуаз, – уара ҳасас хәыҷы пату иқәҵан шәиацәажәала – ҿааиҭуан. Шаҟа дуаҩ дуузеи ианаџьалбеит.
Ҽнак ашкол ашҭаҿ сшааиуаз Ӷәадаа рымҩахыҵырҭаҿы сааиуаны гәыԥҩык аҷкәынцәа шеилагылаз саарыдгылеит. Уи Ӷәадатәи амҩа ианыршәланы амца аркны иааиуаз аҽыуаҩ дааҳадыххылеит. Уи Шамил Қьецба иакәын. Кәтиа Чхьеиӡе аҩны дыҟамызт акәадыр смоуит иҳәеит иара. – Акәадыр уажәыҵәҟьа ишәзаазгоит сҳәеит сара. Аха саб анс акәадыр уиҭахуа дыҟамызт! Иахьа хынтә иахьыкнаҳаз дахәаԥшуан, абыбыцгьы ақәиршәуамызт. Саҩшьҭԥааны аҽы снақәдыртәеит. Аҽы Қап Кәыца итәакәын, аха баҩеиламгылак арашь иаҩызан, аҩныҟа ахы рханы аҿынанахеит, уаанӡа Шамил аҩра иаиршьцылахьаз аҽы саамҵарсны иԥырны аҿанынахеит. Арҵәаа-арҵәаа ҳәа сыҳәҳәеит саргьы, ахы сахеит, сахеит, аха исызнымкылеит. Сахьыҳәҳәоз аҽы саҵаҳәҳәоз џьшьа еиҳа-еиҳа аԥырра иацнаҵон. Багаԥшьаа рымҩахыҵырҭаҿ сааиуаны еиԥш, еигәышә рхаха икны дыҳәҳәо амҩаду дааныххылеит Маршьан Ҳаиҭбеи. Уи нырцә
анаараҿы иџьмақәа аҳәра иаҿын. Иҭҟьаны иаауаз аҽы уаҳа имышьҭыкәа иааникылеит, аҽы снақәԥааны снаиргылеит, иеигәышә ахәы сышьҭахь инахиҟьеит, – ушьҭан ҳаицәажәап уареи сареи – ҳәа днасыҵаҳәҳәаны. Нас аҽы аҿы ианкны аҷкәынцәа рышҟа уама иҿыцҳәацәо иҿынеихеит, избанзар, сара саҵкысгьы дара ирхаран ибон. Амашәыр сақәшәар ауан, насыԥны Ҳаиҭбеи Маршьан дсықәымшәазҭгьы.
Ақырҭуара еиҳа-еиҳа аҽарӷәӷәон. Абызшәа ззымдыруаз ахәыҷқәа акатаҳәа ашкол кажьны ицон. Ашкол сҭыҵны аҩныҟа сцеит саргьы. Азнык азы уи иҟасҵаз – ашкол ахьынсыжьыз – саб рацәак ахимҳәаазшәа збеит. Ацәаӷәара салагеит акәаҭан имданы, сивагылан срашәон, мҿаагара ауардын ҵакны ҳкамбашьқәа ҳанцоз аҷын рхысҟьар иуамызт, иумыргәаан иҳәон. Иара бжьыла мацара акәын ишкеицоз. Аиашазы, иххәыцуан сара сыҟәныршьазар акәын. Аҳаиуангьы акы азеилымкаауа иауҟаху. Сара усҟан аҳра сыман, аҷын акәмызт, адунеи амаа скын. Убри аамҭазы сашьцәа ҩыџьеи саҳәшьцәа хҩыки иихьан. Сара сгәырӷьара ҳәаак амамызт уаҳа ашкол ахь сцаӡомызт, – слымҳа иасуамызт, иҭаҩуамызт исзеилымкаауаз абызшәа ала ажәақәа «ори-ҟори» реиԥш иҟаз. Сгәырӷьаҵәа, сгәы алаҟа, схы алаҟа саб сивагыланы анхара саҿын.
Ус иааит ашкол аҭалара аамҭа. Ашкол ахь уцароуп иҳәеит саб ирӷәӷәаны. Аҩада џьара ишысҳәаз еиԥш, санду Маниа Хьажьы ҳәа саб дишьҭан илеишәа ахьыцәгьаз азы. Саргьы еилыскаауан уи аҭаацәараҿы ииҳәаз ҟамлар шимуаз, иҳәатәы ишыԥхылнадоз. Сцоит, сҳәеит саргьы сацрамлакәа, аха Џьгьардаҟа акәым Кәтолҟа иацысҵеит. Уи акәхеит, сҩызцәа хәыҷқәа Џьгьардаҟа ицон, сара – Кәтолҟа. Бзиарас иҟалаз хәышықәса Џьгьардаеи Џьгьардааи ибзианы иснарҵеит. Џьгьарда инаркны Бақьҟанынӡа Гәырчхь инаркны Ахәҵанӡа иабыкәу сахьымнеиз. Зегьынџьара сҩызцәа хәыҷқәа нымхози, хьаҟәшәара мацара заҟаџьара сцазеи!
Кәтол ашколаҿ сахьааиз абырсааҭк аҩызцәа ҿыцқәа сырҳаит. Борис Гәыргәлиа, Шьалодиа Шьаданиа, Шьоҭа Кәыҵниа… Ақырҭуара араҟа еиҳагьы аҽарӷәӷәахьан, аха ҳгәырӷьаҵәа зегьы ҳаззыԥшыз аԥсуа рҵаҩы Џьота Тапаӷәуа иакәын. Уи аурок иҳамаз заа иҳарҳәаны, даалаган ашкол анҭыҵтәи алитература даҳзаԥхьон. Иахьа еиԥш исгәалашәоит уи аԥсуа литература агәбылра ҳаркуа, апоет Леуарса Кәыҵниа ипоезиақәа «Шьаризан», «Даур», даҳзаԥхьон. Даара бзиа даабон аурыс рҵаҩы Павел Иаков-иԥа Новиков. Аибашьра ашьҭахь аамҭа хьанҭамзи, изыхҟьазгьы уаҩ изымдырӡо, Урыстәылантәи иааны, ҿыц анхара иаҿыз ҳарҵаҩы уахык инаиқәлан, аҟәҟәаҳәа инеигәыдҵаны дыршьит. Иахьагьы исгәалашәоит ашкол хәыҷқәа зегьы ҳаиҵақьызқьызуа уи дшаҳҵәыуоз. Хҩык Кәтолаа рыҷкәынцәа инаиқәхәаша ицеит.
Џьота Тапаӷәуа ирҵаҩратә, иааӡаратә усура анаҩсангьы ҳашкол аҿы ансамбль еиҿкааны иман, араионтә олимпиадақәа – ашкол хәыҷқәа рыбжьара аицлабрақәа рҿы аԥхьахә еснагь иара еиҿкааны имаз ҳансамбль иагон. Хара имгакәа Тамшьаа дыргеит ансамбль рзеиҿикаарц. Мап изымкит ҿыц дызланагалаз иабхәараа ракәын. Ихаҭыԥан рҵаҩыс дҳарҭеит Шамил Роман-иԥа Сақаниа. Аԥсуа бызшәа ибзианы иаҳирҵон. Уи иазыҟаҵаз, змаҭәар здыруаз ахәыҷқәагьы гәыкала идзырҵарц зҭахыз, бзиа ирбоз рҵаҩын. Ақырҭуара ҳашкол аҿы аҳра шауазгьы, ус аҽҟьарҭақәа шимамызгьы, аԥсуа бызшәеи алитературеи иҳаракны икын, абзиабара ҳалаиааӡон. Абри аганахь Џьота Тапаӷәуа, ус уҳәар ауазар, итрадициа анагӡара даҿын. Ҳара аҵаҩцәагьы бзиа даабон, ҳаҭыр ду иқәаҳҵон.
Ҽнак Аҟәа дааны дахьнеиз, аԥсуа литература еиҳа бзиа избо ҳәа ҿыц иҭыҵыз ҳҵарауаҩ ду Хәыхәыт Бӷажәба редакторс дызмаз «Аԥснытәи апоетцәа» ҳамҭас иҳазнеигеит. Сара уанӡа аҩны ԥсуа шәҟәыс исымаз Дырмит Гәлиа иҩымҭақәа, 1947 шықәсазы аԥсышәала Аҟәа иҭыҵызи нас агазеҭ «Аԥсны ҟаԥшь» ианылаз ажәеинраалақәа агәылԥҟаны, ақьаадқәа ирықәырҷабны шәҟәык еиԥш исымази роуп. Урҭ баша исҵәахуамызт, зны-зынлагьы ицәырганы исгәаԥхақәоз ажәеинраалақәа срыԥхьон, шәҟәык еиԥш иԥхьаӡаны.
Шамил Сақаниагьы уаанӡатәи ҳарҵаҩы Џьота Тапаӷәуа иеиԥш, аурок иҽахаршәаланы ажәеинраалақәа дҳазрыԥхьон, ргәыбылра ҳиркуан. Изыӡырҩра агәаҳәара унаҭартә еиԥш еиҿкааны дрыԥхьон. Убрантә иалагоит сара хаҭала аԥсуа жәеинраала ашҟа исымоу абзиабара, уи иаҵоу ахаара аҵдыраара. Аҩра сшалагаз, мамзаргьы салазгалаз атәы сара изҩит «Аӡыни ааԥыни» ҳәа хыс измоу сажәабжь хәыҷы аҟны. Уажәы, уи араҟа еиҭасҳәом, сгәы иаанагоит аԥхьаҩ иудыруеит ҳәа. Аха усгьы иугәаласыршәоит Коӷониа Тыкәеи саб Хәамԥеи аҩны уахынлатәи реиқәшәара раантәи ажәабжьқәа рҳәара, Иуа Коӷониа иӡбахә агәаларшәара, нас 1925 шықәсазы иҭыҵыз Иуа Коӷониа ишәҟәы «Апоемақәа, Ажәытә жәабжьқәа» саԥхьарц исиҭази, агәра згоит аҩра сгәазырԥхаз афактқәа ишреиуоу. Сҩыза Шота Кәыҵниа ииҩыз Борис Гәыргәлиеи сареи аџь амҵан ҳааганы дзыԥхьаз ажәеинраалагьы акы алымшаӡакәа иҟам ԥсабарала исыцины иҟаз абаҩхатәра – ажәеинраала аҩраҿы арҿыхараҿы. Убри ашьҭахь ауп Иуа Коӷониа иитәыз ажәеинраала аҟнытә куплетк ахасыргылазаргьы
Аҵаара иалагеит
Ахьҭа ҿацаӡа.
Архақәа ҵааит,
Адгьыл лашаӡа.
Арҭ ԥсра зқәым Иуа Коӷониа ицәаҳәақәа роуп. Аха анаҩстәи акуплет ацәаҳәақәа сара истәын.
Абар даргьы:
Инеиуаз ахаҵагьы
Ахьҭа дакит.
Ҩнык ахьибазгьы
Убрахь дыццакит.
Абарҭ роуп раԥхьаӡа акәны сара истәны скалам иаҩыз апоезиатә цәаҳәақәа.
Аҿара идуӡӡоу, ус аламала унапаҿы иузаамго мчык амоуп, еиҳаракгьы раԥхьаӡа акәны абзиабара анцәахәы аниҭаауа. Нас саргьы суаҩыми, исызцәырҵуа иалагеит абзиабара қәыԥшгьы. Изысӡарызеи, дыҵәрышкәаӡа ԥҳәызба қәыԥш хәыҷык бзиа дызбеит сыԥсы налылашәкәа ицартә еиԥш. Уи, иҵабыргыҵәҟьаны, иахьынтәааз, ашьхантә илбаау, агантә иаау, мамзаргьы, уҷкәынӡоуп уахьчап ҳәа ҳазшаз исаҭәеишьо сыздырам. Иҟалап аҵара бзианы иахьылҵоз акәзар, ашәа бзианы иахьылҳәоз акәзар, аԥырԥитеиԥш дықәхысаа дахьыкәашоз акәзар? Исыздырҵәҟьом, аха бзиа дызбеит. Усҟантәи абзиабара иснаҭаз, «ашоуреи», нас ишысхҭынхьаази, иалыҵшәахазеи, аԥхьаҩ ухаҵкы, еилыхха иубоит (уаԥхьазар) сажәабжь «Аӡыхь иалыҳәҳәоз ахаҳә».
Сцәалашәара, сыбзиабара қәыԥш санамыртәаӡа, салагеит, сара стәала ахаҳә еиҟәнажәо, лыда сышхәарҭам зҳәаз еиԥш, асалам шәҟәы ҩны сҩызак, еиҳа сзықәгәыӷуаз, сеиҭеиҳәарым ҳәа сгәы иззаанагоз инапала илоуртә иҟасҵеит. Аухантәарак сысалам шәҟәы иалахьынҵахарызеи, ҭакс исзылыҩрызеишь ҳәа сгәы хыҭҳыҭуа аиарҭа сшылаз сылҭаҳәахаа сыцәеит. Ашьыжьгьы сгәыҵха – изҩыз аҭак – шсыцрыхоз ашкол ашҭа сынҭалеит, снеира дазыԥшызшәа, даасыдгылеит «ари сҩыза аус садумгалан» лҳәеит имырхьааӡакәа. Ани «сԥошьҭаныҟәгаҩгьы», дшәан (дзыцәшәаз уара идыр!) сара акгьы салам џьым, – иҳәеит. Убри аҽны, акласс аҿы арҵаҩцәа сҵатәхәы ишсазҵаауазгьы, ирҳәо зынӡа исмаҳауа сыштәаз, лан ашкол агәашә дҭаланы лҿаалхеит. Сара схы ахьызгара смоуит, сшәеит, аха ишԥа! Ашьҭахь излеилыскааз ала лыҷкәын илеишәақәа цәгьан, арҵаҩы длыԥхьазаарын. Ашкол аҵәҵәабжьы ганы данбазбо ҳәа сыԥшын. Лара лакәын схы иҭаз, сгәы иҭаз уахгьы ҽынгьы сзызхәыцуаз. Баша иҳәама поет ду Галактион Табиӡе «раԥхьатәи абзиабара маҷаруп»! ҳәа. Аиашаз, ларгьы аԥхьа ус лҳәеит, аха нас бзиа сылбахҭеит. Кәтол ашкол даналга Аҟәатәи арҵаҩратә ҵараиурҭа дааны дҭалеит. Мызкы ааҵаанӡа игәыкы-ҵәыкуа иҟаз асалам шәҟәы сзылҩит. Исыҵалаз уара идыр, иара абраҵәҟьа – ҿҳәарас иамазшәа – сыбзиабара кьаҭеит, ҳаӷеиҭа лара лганахь ԥхарак сымаӡамкәа слеиқәыхьшәашәа сцеит. Аԥсҭазаара уҳәеит ҳәа! Аа ақәыԥшра иахылҵыз абзиабара алахьынҵа зеиԥшрахаз! Уи иит ауаҩы иԥсабара амч иабзоураны. Иара убри аԥсабара амч иаркьаҭеит ԥхарак ахылымҵуа.
Усҟан Очамчыра араион қыҭақәа рҿы абжьаратә школқәа даараӡа имаҷын. – Тамшь, Кәачара, Ԥақәашь рҿы акәӡан иахьыҟаз. Тамшь аҵара акыр ихьанҭан. 9-тәи акласс аҿы 32-ҩык ҳахьнеиз (еиуеиԥшым ақыҭақәа рҟнытә) саԥыҩлан исҳәоит 11 класс ирылгаз жәеизаҩык ҳауп. Абас ишыҟазгьы, аԥсышәала ҳҿы еихаҳхыр шырымуазгьы, ҳарҭ аԥсуа литературатә кружок еиҿаҳкааит, ашәҟәы ҿыцқәеи ажәеинраалақәа зыҩуази рҩымҭақәа еилҳаргон.
Ҽнак Кәтолынтәи исзаарыцҳаит лассы Иуа Коӷониа иубилеи иҟалараны иҟоуп, уқәгылароуп ҳәа. Еилкааз усын, изкны ажәеинраала зҩыр рҭахын. Ари 1953 шықәсазы акәын. Кәтол аклуб иазымкуа ауаа еизаны иҟан. Избан ахәыҷы ҿырҳәала ажәеинраала зиҵо, снатәаны абри сазхәыцит. Ауаа рҿаԥхьа ибзианы уқәгыларц азыҳәан ажәеинраала ҿырҳәала иуҵар, угәҭакы наӡоит. Убас иагьыҟасҵеит.
Азыӡырҩцәа ибзианы ирыдыркылеит сзыԥхьаз ажәеинраала, сахьаақәгьежьыз, ашьҭахь излеилыскааз ала, астол иахатәаз Хәыхәыт Бӷажәба дҩагылан сыжәла даҽазныкгьы дназҵааны снапы аасымихит, – ицәгьамкәа иуҩит, аҩыза, ибзиангьы уаԥхьеит ҳәа нацҵаны. Убри инаркны иахьа уажәраанӡагьы, џьара санықәгылоу, сара ақьаад ма ашәҟәы кны ажәеинраала саԥхьаӡом.
Тамшь ашкол аҿы сҩызцәа аӡәырҩы реиԥш, аԥсуа литература ҳанахысуаз сара сзы иныҳәан, гәырӷьаран. Убри азы акәхап ҽнак ҳарҵаҩы Вианор Смел-иԥа Занҭариагьы снаԥхьаны тетрад гәарҭак сзиҭаз, абарҭ аҩныҟа иганы карандашь ҟаԥшьыла ириашаны уаҵәы иааугоит ҳәа насыдиҵеит.
Абас афбатәи акласс инаркны аабатәи акласс аҟынӡа ириашаны иаазгон… Уи дҿыц нхаҩымзи, аибашьраҿынтә иааз дшьапы заҵәымзи – зегьы дрыхьӡомызт.
Ақырҭуара есааира аҽарӷәӷәон, адаци-аԥашәқәеи Аԥсны аҽаларԥсра иаҿын. Исгәалашәоит, ҽнак шьыбжьы агәазын ҳдиректор Пиотр Харчлаа аҵыркантқәа ҳаркны амҩа ҳирҟаҵон. Амла иакуаз аҵыркант рхха сасит, аха ицом, иалалом адгьыл. Убасҟан, ицом аа – ҳәа аҵәы сылаҵо дааины даасыдгылеит ҳдиректор бзиахә. Кәачара аколнхара хантәаҩыс даныҟаз, амхы иҭалаз аџьма иазгәааны еихсны изшьыз Пиотр Харчлава. Сара сгәахы ԥжәо, схы сҩахан, абри рхха ихы сасуеит сҳәеит аԥсышәала сыбжьы ҩыҭганы. Убри аамҭазы «аат абааԥсы, умшәан, ишыдыдуа ақәа ауам»
иҳәеит ҳарҵаҩ ду Гьаргь Ашҳангери-иԥа Бжьаниа. Аҷык-аҷык ауп зегьы хыбгаларц иаасыгхаз. Угәы ԥжәар иҟоумҵара ыҟоузеи?
Зегь акоуп ақырҭуара атәы ҟанаҵоит. Ашкол ааныжьны аҩныҟа сымцар амуит. Сара аматематика амаҭәар аҿы сыԥсыҽын. Уаҩы дихәомызт аматематика амаҭәарқәа ҳзырҵоз ҳарҵаҩы Валериан Лагвилава. Сышиашаз Кәтол аусҳәарҭаҿы снеит аррахь срышьҭырц. Уи знапы ианыз саб иашьа иԥа Радион Бебиа иакәын. Арра сааумышьҭыр ҟалом сҳәеит. Ибзиоуп аҩныҟа уца, ҳаицәажәап уаха иҳәеит иара сызнеиз аус зынӡа игәамԥхаӡо даасҿаԥшит схы аҟны сшьапы аҟынӡа илаԥш аасхыганы. Ауха Радион ҳаҩныҟа дымнеиӡеит. Ашкол кажьны аҩны сахьнеиз цәгьаӡа хьаас иҟарҵеит сани саби, акыргьы исылабжьеит, ҳала ҭраа ауаҩра улҵуеит, акахьы укылсуеит ҳәа ҳухәаԥшуеит, уара арахь узҿу закәызеи! Аха сара смап, хаҵароу џьушьап, сҽаҿаршәны искын.
Адырҩаҽны сҩызцәа неины саарымгар рымуит. Аурокқәа рышьҭахь ақырҭуа литература ҳзырҵоз ҳарҵаҩы Леила Рагава снартәаны абасгьы салҳәеит: Сара рҵаҩык иаҳасабалагьы агәра ганы сыҟоуп, уара аратәи ашкол ушалго, иреиҳау аҵарагьы шуоуа, ушәҟәқәагьы шҭыҵуа, ахьӡ-аԥша уманы ушыҟало. Уи исалҳәеит аҵара шуҵалац иҵала ҳәа. Уажәы сгәы излаанаго ала, урҭ ақырҭуа рҵаҩцәа, аҵара ҳзырҵоз зегь реиԥш, дҳацәнымхо дшыҟамызгьы, ажәеинраалақәа шызыҩуаз лаҳахьан сҩызцәа рҟнытә, насгьы акык-ҩбак раҟара агазеҭ «Аԥсны ҟаԥшь» аҟны ишыскьыпхьхьаз лдыруан (ҳәарада, сҩызцәа рҟнытә). Убри аҟнытә литераторк лаҳасабала ашкол сҭыҵыр лҭахымхеит, нас лара лмаҭәар бзианы исҵон. Аха аматематик Валериан Лагвилава еиҳа-еиҳа иҽирӷәӷәон, ҳцәымӷра аҵәымӷ еиԥш илыҳәҳәон. Уаҳа ԥсыхәа анысмоу, иара иҿы аҽазыҟаҵара салагеит иаҳәшьа хәыҷи сареи астол ҳнахартәаны, саанӡа ишәҳасабуеит ҳәа ҿырԥштәык, ҳамч зықәхашаз наҳаҭаны иара аурок ахь дцон. Иара аизараҿы дгыланы сыӡбахә иҳәо, сирҽхәо далагеит, дыбзиахеит сара сҿы аҽазыҟаҵара даналага инаркны ҳәа. Аха зегьы ҿҳәарак-ҿҳәарак рымами. Еишьцылаз иаҳәшьеи сареи ҽнак ҳаԥсқәа еилаханы ҳашгәыдеибакылоз ашә ааимԥааны дааҩнашылеит… Уи акәхеит, ҳматематики сареи ҳабӷьыцқәа зынӡа иԥжәеит. Насыԥны, адырҩашықәсаны, даҽа математикк даҳзаарышьҭит, ҿыц аинститут иалгаз, мамзар, сусқәа шыҟалашаз аллаҳ идырыр акәхон…
Ҽнак аҩны сыштәаз сҵатәқәа сшырҿыз, ашә дасны дааҩналеит Рауф Ԥанҭиа. Ҳаагәыдибакылт, Аҟәатәи арҵаҩратә ҵараиурҭа дҭан. Ҳаиҩызцәан, бзиа ҳаибабон. – Платон, уаҵәы аҵараиурҭаҿы уҩымҭақәа еилдыргоит, иреиӷьу уажәеинраалақәа угароуп, иузыԥшуп. Ари исаҳаз ажәабжь изызӡарызеи, сеигәырӷьеит, аха шәаӡыӡаракгьы ааснырит, аха сҽаасырӷәӷәеит.
Адырҩаҽны ашкол ахь сымцакәа, Рауфи сареи Тамшь астанциаҿы адәыӷба «Тбилиси-Сочи» ҳанҭаланы ҳааит Аҟәа. Иреиҳаз азалқәа акы ҩналарҭа амамкәа ишыԥшыз симаны дааҩналеит. Аҟәа ақалақь злысхьаз, зынаԥш-ааԥш ыҟаз аԥсуа ҿар рҿаԥхьа Тамшьтәи аҵаҩы хәыҷы сзын ажәеинраалақәа рыԥхьара даара исцәыхьанҭан, аха апоезиа атәы ҟанаҵон. Ажәеинраала саԥхьацыԥхьаӡа, аилыргара ишазкызгьы, сзыӡырҩцәа, сызҭааз аԥшәмацәа агәақьҳәа исзеинырҟьон ишәхьоу поет сакәушәа. Сышнел цәыш хәыҷы хәхәаӡа исышәҵаны, аԥхӡы сылхәаҭо, ажәеинраалақәа срыԥхьон сара сыбжьы неиҵыхны, агәалаҟарагьы сыман. Избанзар, ари аҩыза аудиториаҿ зныкыр сықәгылахьазма, аха сышшәозгьы, маҷк схы сақәгәыӷуан, убри ауп агәаӷьра сызҭозгьы.
Исгәалашәом аамҭа заҟа цази, заҟа жәеинраала срыԥхьазеи. Аҵыхәтәан, џьара мчылаҵәҟьа сааникылан, арҵаҩы, апоет Алықьса Џьонуа сгәы ҭызгаша ажәа ду схиҳәааит. Ҳара уажәшьҭа акымзарак ҳахьуам, аԥсуа литература ԥхьаҟа еихазҳаша, иаԥызҵаша, анцәа ду имҭаны, ицәырҵуа иалагеит ҳәа.
Ари аԥсуа литературатә кружок, сара сназыԥхьаз, напхгара аиҭон апоет қәыԥш Константин Герхьелиа. Аха азеиԥш хылаԥшра азызуаз арҵаҩы, апоет алықьса Џьонуа иакәын.
Исгәалашәоит дгыланы дсыхцәажәеит Анатоли Аџьынџьал, усҟан уаҟа аҵара зҵоз, ажәеинраалақәагьы икьыԥхьхьан алитературатә еизга «Альманах», агазеҭ «Аԥсны ҟаԥшь» рдаҟьақәа рҿы. Иара убас исзымдыруаз астудентцәеи арҵаҩцәеи аӡәырҩы гыланы ирыхцәажәеит. Сара Тамшьтәи аҵаҩ хәыҷы аԥхӡы сылҵуан жәларык гыланы сахьдырҽхәоз, сажәеинраалақәа ахәшьара бзиа ахьарҭоз. Аха, изызӡарызеи, сгәырӷьарак ҳәаак амамызт сҩымҭа хәыҷқәа аԥеиԥшхә бзиа рыҭо, аҩра сгәы аҳәо сҟаҵо иахьсыхцәажәоз. Амашьына станциахь сааскьаго, Тамшьҟа сандәықәырҵоз аҷкәынцәа исарҳәон ари аҩыза аиԥылара ааскьа ишыҟамлацыз. Изларҳәоз ала уи иалахәын ҳҵарауаа дуқәа: Хәыхәыт Бӷажәба, Шалуа Инал-иԥа, Гьаргь Ӡиӡариа. Ус акәхап, усҟан сара урҭ аӡәгьы дсыздыруамызт. Ашьҭахь ауп сара урҭ ауаа хаҭала ианыздыр…»
Платон Бебиа нахьхьынтә еиҭаҳәо иааиго ажәабжь иныбжьаршәны лирикатә хьаҵрак аҳасабала, иацысҵарц сҭахуп схаҭа издыруа иара идҳәалоу фактгьы. Абар иаргьы: Апоет қәыԥш, иажәеинраалақәа еилдыргарц Аҟәантәи арҵаҩратә ҵараиурҭаҿы еиҿкааз аԥсуа литературатә кружок анапхгаҩцәа дахьнарыԥхьаз, ҳара иҩызцәа ашкол аҿы аҵара ицызҵоз ҳазгьы гәахәаран, поет наӡак иеиԥш даҳнарбон, ҳаигәырӷьон. Дааны уа иҟаз, дышрыдыркылаз ажәабжь ҳаиҳәандаз ҳәа ҳгәы хыҭхыҭуан. Сара сыхәҭаахь ала, џьаргьы Борис Гәыргәлиа изку сышәҟәы аҿы исҳәахьеит Тамшьтәи абжьаратә школ аҿы аҵара сыцызҵоз сҩызцәа
ажәеинраалақәа зкьыԥхьхьаз, поетцәаны срыхәаԥшуан, сагьрызгәдууан. Уажәы саназхәыцуа уамашәа избоит, агәахәарагьы снаҭоит усҟантәи сгәаанагара иахьҵабыргхаз. Аԥхьаҩ гәыраз, усықәымшаҳаҭхар азин умам Борис Гәыргәлиа, Терент Ҷаниа, Платон Бебиа реиԥш иҟоу ашәҟәыҩҩцәа рырҿиамҭақәа ухаҿы ианааугалак!
Ажәа амыцхә сҳәом, аҟәатәи арҵаҩратә училишьче аҿтәи аиԥылара Платон Бебиа иажәеинраалақәа реилыргара иазкыз, ҳарҭ иара иҩызцәа ҳхаҭақәагьы ҳалахәызшәа ҳхы ҳаԥхьаӡон. Убасҵәҟьа акәын ҳарҵаҩ ду Вианор Смел-иԥа Занҭариагьы абри афакт дшахәаԥшуаз. Уи дазгәдуун иҵаҩы Аҟәа дааганы иажәеинраалақәа ахьеилдыргоз, арҿиара аус игәы азҭаҵа дахьаарышьҭыз.
Абри афакт Платон Бебиа иԥылара ашьҭахь, мчыбжьык ааҵуаны сааит сара Аҟәа. (Ахыцқәа ирҭакны исҳәоит Д.И. Гәлиа ихьӡ зху Тамшьтәи абжьаратә школ аҟны аҵара анысҵоз саауан лассы-лассы Аҟәа. Араҟа инхон саб иаҳәшьцәа хҩык (Хәыхәыт Бӷажәба иан Маҭиа, уи лаҳәшьцәа Мыҷыҷ – Аҩӡы Ҭемыр иԥшәма ԥҳәыс, Цацу – Аршба Уарҭан иԥшәма ԥҳәыс.) Анеирҭа сыман, рылаԥш схын зегьы рыла, акыр сызҵозар ҳәа исыцхраауан.1
Сыззааиуа, Аҟәа санааи саҳәшьа Кәыкәыл саб иаҳәшьа ԥҳа Анти Аршԥҳа ажәабжьк еиԥш исзеиҭарҳәеит Платон Бебиа изкны еиҿыркааз алитературатә кружок. Усҟан дара уаҟа аҵара рҵон. Иахьеиԥш исгәалашәоит Анти лажәақәа: «Кәтолнтәи школ ҷкәынак Платон Бебиа ҳәа аӡәы даауеит, ажәеинраалақәа дрыԥхьоит, еилдыргоит ҳәа ааҳалаҩит ашьыжь аҵарахьы ҳанааи. Зегьы ҳаизыӡырҩындаз ҳәа агәахәара ҳауит. Ҳаилақь ҳаизыԥшны ҳаштәаз ишнел хәхәаӡа ҳастудентцәа аӡәы дицны дааҩналеит ихахәы жәпа рҳәны, ихы-иҿы ԥшӡаӡа, аԥхашьа-ԥхаҵара иҿықәыҳәҳә дыҵәрышкәаӡа ҷкәына қәыԥшк. Сара зегь реиҳа зинтерес сымаз иажәеинраалақәа дышрыԥхьоз, насгьы изызкузеи, изхиҳәаауазеи ҳәа ракәын.
Ибжьы нҭганы аԥхьара дналагеит. Аӡ ԥыруазар иуаҳауан. Иаҳгәаԥхон дзыԥхьоз иажәеинраалақәа. Сара еилзыргоз среиуамызт, аха ҳӡырҩуан ҳгәы иахәаны.
Платон Бебиа ипоезиатә бжьы хаа згәы иахәаны иазыӡырҩуаз Анти Аршԥҳа кыр ҵуеит лыԥсҭазаара далҵижьҭеи. Иахьа дыҟазҭгьы уи еиҳагьы деигәырӷьон Аԥсны анҭыҵгьы ибзианы ирдыруа Платон Бебиа ирҿиаратә қәҿиарақәа.
«-Ақәыԥшра ишаԥу еиԥш, иара атәы ҟанаҵоит. Уимоу, ианухымхәыцуагьы иауҟахым, – абас инысмҩа инациҵеит Платон Бебиа. – Тамшьгьы ԥҳәызба қәыԥш ԥшӡакы бзиа дызбеит. Аурок аҿы ҳантәаз аҵәҵәа аҟалара сахгәаҟуан, сыздәылҵуаз лара лакәын, даҽаӡәы сыла дабомызт, лара лакәын сзызхәыцуаз, схы иҭаз. Ашьыжь ашкол ахь сыццакы-ццакуа саауан шьыри лыбла хаақәа сырҭаԥшындаз, исыхәалырԥшындаз ҳәа. Ус агәыҵхагьы аасызцәырҵуан иахьа даарушь, дызбарушь ҳәа. Абас амшқәа цон еишьҭалан. Сыбзиабара амшын ихшәалаз аҵәаҟьа еиԥш сырԥеиԥеиуа саман, даҽакала иуҳәозар, насыԥ змоу аӡәы сакәны схы сыԥхьаӡон.
Ус ҳшыҟаз дахахеит, класск аҿы ҳаиқәшәеит. Сынакьаҭа уи акәын. Сара снеины лышьҭахьҟа стәеит сгәазхара дысзымбо, адунеи сара истәны.
Абзиабара уҳәеит ҳәа! Иссирми! Арахь макьана ажәак сҿы иҭыхны исымҳәац. Нану лгәанала дкәашоит ҳәа ззырҳәо сакәхеит. Ҽнак аиҳабыра классқәа рҿы итәаз чаихыхра ҳаргеит Кындӷ. Ачаи ахьхаҳхуаз, агәҩара змаз ҳҩызцәа, ҳхала ҳааизныжьны ицеит. Адунеи сара истәын. Абри азын акәхап апоет Расул Гамзатов изиҳәазгьы:
Абраҟа ачаирҭаҿы лареи сареи ҳшеицәажәоз илсырҳәеит ларгьы бзиа сшылбоз, араргамара лзыгәаӷьуамызт, аԥхашьа-ԥхаҵара лиааиуан. Дқәыԥшын, аха дгаӡамызт, сыблақәа ирхылбаауан, сцәажәашьа, схымҩаԥгашьа иланаҳәон бзиа дшызбоз, дшысҭахыз. Убарҭқәа ларгьы сышҟа ақәыԥшра иахылҵыз абзиабара лыздырҵысит. Аха исыҵалаз, изыхҟьаз сыздыруам аԥҳәызба ԥшӡа апатырқал еиԥш деихәлаԥхо, лыџьымшьқәа мзаҿоушәа еиқәырхәа икыдҵа, лыблақәа ақаруеиԥш иҭыԥхо «бзиа узбоит саргьы», ҳәа хажәак дыԥхашьо аарла агәра згартә ианылҳәа мчыбжьык ааҵаанӡа, Кәтол ишсыхьыз еиԥш, слеиқәыхьшәашәа сцеит уаанӡа сзыргәаҭеиуаз абзиабара ашьҭа-мҭаҳәа акы сцәа-сжьы иалаӡамкәа. Усҟан исзеилкаауамызт абас иаалырҟьаны сыбзиабара шашәаӡ, гәырыӡ иныҵаба ицартә еиԥш иҟазҵаз амч закәыз, иахьынтәааз.
Саԥыҩланы исҳәоит абас ԥҳәызбак слыҿгәыҳәаауа бзиа дызбеит Аҟәатәи аҳәынҭқарратә рҵаҩратә институт аҿы аҵара анысҵоз аамҭазы. Уигьы, иаҳҳәар ами аиаша, ԥыҭраамҭак сырԥеиԥеиуа саман, аха уаанӡатәиқәа рҟны еиԥш анарха амоуит, афархьымца еиԥш икьаҭеит, ԥырӷык хәажжаӡа иахылымҵӡакәа.
Аԥхьаҩ ухаҵкы, сара сқәыԥшра шықәсқәа раан исыхҭынхьааз хыбзиабарак хыҵхырҭас иамаз, ашәҭыц еиԥш игылаз аԥсуа ҭыԥҳацәа среиӷьын ҳәа акәым уи аӡбахә араҟа изысҳәоз. Акы, уи аҿара, ақәыԥшра, инагӡаны имшәыц, иҭышәнымтәалац аԥсҭазаара ауп изхылҵыз аҟнытә иӷәӷәамхац цәанырроуп. Ҩбагьы, сара исҳәарц исҭаху абри ауп: абзиабара шаҟа аҿагылара аиоуа аҟара убри аҟара иаргьы ӷәӷәахоит. Ашьха рҩаш шаҟа ахаҳә дуқәа ирыҵҟьо, иргәыдыҽҽало аҟара аҽамрыцқьои! Сара исҭахын поетк иаҳасабала, абзиабара ԥшьа мцабзны исыцраларц, саблыр, саҷҷыр, аԥсра аҟынӡа снаганы аԥсҭазаарахь схынҳәны дырҩегьых иара амч ала саиааир. Баша имҳәозар акәхап Жан Жак Руссо «Любить глубоко – это значит забыть о себе» ҳәа.
Сыззааиуа, ухы ухашҭырц аҟынӡа иухҭынхьаауа абзиабара, ҳәарас иаҭахузеи, арҿиаҩгьы инаҭо рацәоуп. Урҭқәа зегьы анеилыскаа, ианысныр аҭаацәаратә насыԥла иҭәу абзиабара иашаҵәҟьа анысҭаа ауп. Аха уи ус ирту-тууа иуҳәо акы акәым, аԥсҭазаара ахаҭа ауп. Абри аҟара зысҳәо Аԥсҭазаарагьы, Абзиабарагьы, Апоезиагьы арҿиаҩы изын еицрымшәо феноменны еицызар ауп.
Аԥхьаҩ ухаҵкы, слирикатә хьаҵра азырханы ҳаиасып снысмҩахь, макьана исымоуп аҳәатәы иудыруазарц исҭаху.
Тамшь ашкол саналгоз аламҭалаз, сара зыҟны сыҟаз аԥшәмаԥҳәыс ӷәӷәала дычмазаҩхеит. Уи уахынла агәыла-азла лыдтәалан дырҷаԥшьон шаанӡа. Урҭ ашықәсқәа раан ақыҭақәа рҿы агәылацәа еизаны ачымазаҩ дырҷаԥшьон, ажәабжьқәа рҳәон, ачымазаҩ ихьаа ихадыршҭуан, инагӡаны имыхәозаргьы. Саргьы ажәабжь зҳәоз аҷаԥшьаҩцәа срыдтәалан сӡыр-ҩуан. Рыцҳарас иҟалаз, сҵатәқәа сызҵомызт. Ари, ҳәарас иаҭахузеи, сҵара ианыԥшит. 11-тәи ҳакласс анапхгаҩы, агеографиа ҳзырҵоз Венера Кочанова аҩны (сахьыҩназ) даакылсны сҭагылазаашьа гәалҭеит, саадәылымҵыргьы лымуит. Хара имгакәа саарылганы сҭынхак иҩныҟа сылгеит. Сара исҭахымхеит сдәылҵны ацара, аха уаҳагьы ԥсыхәа ыҟамызт.
Амаҷҟәикра анцәырҵлак даҽакы ацлоит. Изхысҳәаауа, ажәеи-зашықәсатәи ҳҵара ахыркәшаразы аԥышәарақәа ҳшырҿыз аҩысҭаацәа сырҟаҭәазшәа, сычмазаҩхеит, сшоура шьҭыҵит. Сҩызцәа Гиви Миқаа, Вова Агрба, Руслан Қапба машьынала инеины аԥышәарахь сааргеит. Аматематика амаҭәар ауп ҭитәыс исымаз. Рушьни Џьопуа (Мықәтәи абжьаратә школ аҿы аҵара иҵон. Усҟан уаҟагьы абжьаратә школ ҟалахьан). Математика арҵаҩы диҳәан аҿырԥштәқәа ҳасабны исырҭеит иузыхҩылаауама ҳәа нацҵаны. Сшычмазаҩызгьы изҩит, ихызҩаалт, хԥа соуртә еиԥш. Ус ҟасымҵар ашықәс сцәыӡуан.
Абраҟа исымҳәар сгәы иауам, снысмҩа иалазарц сҭахуп сыԥсҭазаараҿы иҟасҵахьоу агхақәа хԥа. Урҭ 60 шықәса анысхыҵуаз ахаҵара аарԥшны исҳәеит. Абар даргьы: Раԥхьатәи сыгха ахы ахьакыз Тамшьтәи абжьаратә школ ҳаналгозтәи аԥышәарақәа раан ауп. Иҟалаз уи ауп, аматематика амаҭәар ҿырҳәала ианаҳҭиуаз акәын. Ҳарҵаҩы Венера Качанова дааҳадгылан ҳҩыза Иура Гадлиа илымҳа инҭалҳәеит абни саахан иқәысҵаз абилеҭ актәи аномер ауп, ушнеиуа ига, аха ҳҩыза иаԥхьа ацара сара исықәшәеит, уаҳа сагьымлакҩакӡакәа иаақәхны изгеит. Акы, уи сзырҟаҵаз аматематикаҿы иԥсыҽыз сара сакәын, иара сара сеиҳа уи амаҭәар аҿы дыӷәӷәан, даҽакала иуҳәозар, ихы дахәартә дыҟан. Ҩбагьы, анцәа хша леиԥш ҳазхәаԥшуаз ҳарҵаҩы, ҳакласс анапхгаҩы ас ҳахьеилылхыз сгәы иҵаххит. Зегьы акоуп сара ус ҟасымҵар акәын.
Уаанӡагьы исҳәар ауан, аха араҟагьы иааурбыр ауеит. Сталин ду ҳгәыӷырҭа дыԥсит. Ҳтәыла зегьы џьабон. Ашәы ахьыссы игылан. Аиҳа-быра классқәа рҿы итәаз ахәыҷқәа машьынала Очамчыраҟа ҳаргеит. (Усҟан иҟаӡаз аидарамҩангагақәа ракәын). Ажәлар қазықазуа ашҭа иазкуамызт. Амитинг дуӡӡа ыҟан. Иҵәыуон ауаа рылаӷырӡқәа рҿыкьасауа. Сара сқәыԥшымзи, исызгәамҭаӡакәа ашәымҭак сынхәыҵаччеит. Убасҟан сышьҭахьҟа даацәырҵит дыбџьарԥсараха амилиционер. Сара сшәаны сҿынасхеит сҽысҵәахырц. Иара ажәкшеиԥш иблақәа цәыркшаԥаны сахьцалакгьы дсышьҭан. Иара иахьагьы абџьар зку данызбалак аҳаҷаҳәа даасгәалашәоит ани иабџьарԥсараха исышьҭаз ауаҩы, ҩнуҵҟала шәаӡы-ӡарак снаҭо. Ааи, Абџьари ауаҩи!..
Аҟәатәи аҳәынҭқарратә рҵаҩратә институт аҿы адкыларатә ԥышәа-рақәа мҩаԥысуан. Аԥсуа бызшәеи алитературеи рзы аҩра ҳаман. Издызкылозгьы Хәыхәыт Бӷажәбеи, Шалуа Инал-иԥеи, Баграт Шьынқәбеи ракәын. Руслан Қапбеи сареи ҳахьеидтәалаз Хәыхәыт Бӷажәба (иара иакәын аԥышәараҿы амаҭәартә комиссиа иреиҳабыз, дааҳадгылан убас иҳәеит: баҭымынтәи аԥсуа ӡӷабцәа шәрыцхраароуп иҳәан наҟ-ааҟ иҳадиртәалеит – Нази Шамбеи Хьеди Алхорбеи. Руслани сареи раԥхьа дара ртемақәа рзааҩит, нас – ҳара ҳтәқәа. Иџьоушьаша дара хәбақәа роуит, ҳара ԥшьбақәа. Аԥышәарақәа ҳарҭ акыр иаҳцәыуадаҩын, избанзар, қырҭшәала ауп абжьаратә школ ҳшалгаз. Нас иаҳҭиуаз дара амаҭәарқәагьы бжьба (аԥсуа аҩра, аҳәара, аурыс аҩра, аҳәара, аҭоурых, агеографиа, атәым бызшәа ыҟан). Ари парадоксын. Афилологиатә факультет аҿы арҭ зегьы еиԥхыҟәҟәа иабаҭахыз. Уажәы иарбан факультетзаалак аҿы адкыларатә ԥышәарақәа раан х-маҭәарк роуп абитуриентцәа ирҭиуа. Еиҿшәырԥши хԥеи быжьбеи, ҳәарада, иаҳцәыуадаҩын. Актәи азҵаарақәа урысшәала ҳрылагон, аха ианаҳзыцәгьахалак егьырҭ азҵаарақәа қырҭшәала рҭак ҟаҳҵон. Ас игәаҟуа ақырҭуа школқәа ирылгаз ҳакәын.
Иҟан аурыс школқәагьы ақырҭшәала аҵара зхьымӡаз, ирылгазгьы. Ҳәарас иаҭахузеи, урҭ еиҳа ирзымариан аҵара, аха нас ҳаргьы ҳаԥсы еиваагеит, уимоу, қырҭшәала абжьаратә школқәа ирылгаз рахьтә диплом ҟаԥшьыла иреиҳау ҳҵараиурҭа хзыркәшозгьы, иалгазгьы ҳаман, иаҳҳәап, иахьа Аԥсны анҭыҵгьы еицырдыруа аҵарауаҩ, афилологиатә ҭҵаарадыррақәа рдоктор, апрофессор академик Сергеи Лад-иԥа Зыхәба. Иныбжьаршәшәа иазгәасҭоит абас еиԥш иҟоу факт. Аԥышәарақәа анаҳҭиуаз аԥенџьыр скылԥшны, хәҩык-фҩык игылаз, издыруан ирылызбааӡозгьы Борис Гәыргәлиа заҵәык иакәын. Иахьа адкыларазы аԥышәарақәа анырҭиуа еизара дук ыҟоушәа ауп иреиҳау ҳҵараиурҭақәа рҿы абитуриентцәа рабацәа, ранацәа, рҭахы, рдыр шеизо. Ари иахьыбзиоугьы ыҟоуп, иахьыцәгьоугьы ыҟоуп.
Сара аинститут ҳанаднакыла, ҳанҭала нахыс астудентцәа рзеиԥш нхарҭаҿы ауада сыҩнан. Уи ахьуада дууз аҟнытә, аспорзал ҳәа иашьҭан, 17 ҩык астудентцәа ҳаҩнан. Ҽнак саб ҳхәы иман дааит, ашәишәи ҟаԥшьыхәаҵәараӡа иӡны, ачашәқәагьы макьанагь ишаҳәшаҳәуан, ишаанагара иҟаз уалырк азна аҩы иааигаз аахиртлан, ҵәыцак ааникылан дҳақәныҳәеит. Усҟан Алықьса Гогәуа ҭамадас дныҟаҵан, џьара ҳамцар ҟалом – иҳәан симаны иҿынеихеит.
Саби сареи ҳҿынаҳхеит асахьаҭыхыҩцәа рцәыргақәҵақәа ахьеи-ҿыркаауа азал ашҟа. Сара исаҳахьан аабыкьа идыриашаз Аԥсны аҳәынҭқарра ахадараҿы игылаз, аԥсуа жәлар рҵеи ду Нестор Лакоба ипатреҭ уа ишыкнаҳаз. Азал ҳахьыҩналаз зегьы рыблақәа аахо ишамшамуа икыдын Нестор Лакоба ипатреҭ. Иакәшан игылаз днарылсуа, саб ааигәаӡа днеины днадгылеит Нестор Лакоба ипатреҭ аҭӡы иахьадкнаҳалаз, нас уаҳа изымчҳакәа иҽыҩеиҵыхны инапы нахьишьит, «аа ухаҵкы сцааит» – иҳәазшәа иқьышәгьы аақәац-қәацеит. Саб санынеиҿаԥш илабжышқәа иӡамҩа иадлан инеиуан. Сани саби изеибамдырӡоз Мықә абжьуаа реизара ду аҟны ианеиқәшәа дрықәымныҳәази. Уигьы, хымԥада игәалашәон саб Нестор Лакоба иԥсы ҭоушәа иҭыхыз апатреҭ дахәаԥшуа дахьгылаз.
Ацәыргақәҵа ҳанаадәылҵ, – Ҳаиҭбеи Маршьан дычмазаҩны дышьҭоуп, даабароуп, – иҳәеит саб. Уахь ҳҿынаҳхеит. Уи амҩангьы ҳахьцоз ицәыригеит Нестор Лакоба иӡбахә. – Дзакә ҵеиз анаџьалбеит, Аԥсни аԥсуааи иҳԥдырхаз – даақәыԥсычҳаны, ҳамҭак дааҭгылеит, – нас иажәа инациҵеит, – дад иудыруаз Лакоба иеиԥш иҟаз аҵеи бзанҵык дыԥсӡом, ижәлар ргәаҿы даанхеит. Иахьагьы ихьааугартә иҟоуп заамурала дшизныҟәаз, дышҭаирхоз ани ахәымга (Бериа иакәын дызҿыз). Аха зегь акоуп Нестор ду дизымиааит, ижәлар рахь дыхнымҳәыр амуит. Умбо, дад, аҳақ ҳәа акы ыҟоуп. Уи амч дууп, – абас дшаҿыз Лакоба иӡбахә алацәажәара Ҳаиҭбеи Маршьан иашҭа ҳанҭалеит.
Шьыжьымҭанк, акәасқьа асоф дахьықәтәаз, Ҳаиҭбеи Маршьан, агәарҵра иазыхианы анаара иаҿаӷӷа иаҿатәалоз иџьмақәа, иахьа уамашәа ибеит. Аџьмақәа зегьы рышьҭахьтәи ршьапқәа ирықәгыланы тәыҩала еисуан. Маршьан Ҳаиҭбеи, ари иибаз иџьмақәа реисра – акыр дааиҵанарӷәӷәеит. Иара уаҵәҟьа иааигәалашәеит иқьышә иаақәыххит аԥсуа жәлар рҳәамҭа: «Аџьмақәа анынҵәаша тәыҩала еисуеит» – ҳәа.
Усҟантәи Џьгьардатәи ақыҭа еиҳабыра Маршьан Ҳаиҭбеи аколнхара аферма џьмақәа дахьрыцырҵаз азмырхакәа, ҽнак жәгараа реиԥш еишьҭагылан иҩны инкылсын, иҩны икәакь-кәакь иааимырдан, ихазы иааирыхыз х-ҵәаҳәк аҭаҭын, аколнхара ртәы уӷьычит ҳәа ахара наидҵаны днаган Дранда абахҭа дынҭаркит, дара ҭауади-аамысҭеи раамҭа аҳра анауазгьы, амчра рнапаҿы ианыҟазгьы, аҳәынҭқарра дара ианрыдгылозгьы, аӡәы изы ахаан бзиарамзар цәгьара зымуцыз ауаҩ бырг.
Ҩажәак еихысҳәаалоит. Есыхәылбыҽха ҳаҩны цәажәара иаауаз ҳгәыла Тыкәа Коӷониа уахык абас ҿааиҭит: «Уара, Хәамԥа, иаха ԥхыӡ ссирк збеит, иуасымҳәар сгәы иауам. – Ԥхыӡ бзиа убааит, – иҳәеит Хәамԥагьы Тыкәа днаиԥыҩлан, иибаз закәхарызеишь ҳәа азҿлымҳара иманы. Егьи дналагеит иахатәи иԥхыӡ аиҭаҳәара: – Маршьан Ҳаиҭбеи ҽыҭуӷанк дақәтәаны даныҷкәыназ анкьа ианиааз еиԥш, дҽырԥа-ҽырԥо дшааиуаз данаасывала «Чоу!» ҳәа иҽы-кәаша иҟамчы нахиҟьан ахшьыра дылҭаланы, дынҭакәкәа дцеит.
– Хара имгакәа дҭарымкуазар убап, – иҳәеит саб Хәамԥа иааицәы-мыӷханы. Дызхурҟьоз ҳәа хара имаӡагәышьамызт, аха усҟан аамҭа уадаҩын, амаҷ ауаҩы данақәӡуаз акәын, нас уи иацзырӷызуазгьы ыҟамыз џьара феидак ҳзалгозар ҳәа.
Убас иагьыҟалеит, даҽакала иуҳәозар, саб ииҳәаз ҵабыргхеит, доу-рышьҭит. Дҭаркит абахҭа, аха насыԥны рацәак дҭамхеит. Дҭыҵны данаа Џьгьарда ақыҭа уаҳа дшамыхәоз ибеит. Ирахә усгьы инҵәахьан, инхара-инҵыра акыр имазар зегьы ҭины нхараҳәа Аҟәаҟа дааит. Аџьармыкь ашьҭахьшәа ҩбаны еихагылаз аҩны изгылан. Уажәы ҳара ҳаннеи хыхь аҩбатәи аихагылаҿ аԥхьатәи ауадаҿ дышьҭан иара. Џьгьарда аԥсабара ԥшӡеи аҳауа зҩыдеи ирышьцылаз ауаҩы уажәы, имч шмаҷызгьы, ауада дазкуамызт, иԥсы ҩнаҟәыкуан. Саби иареи гәыдибакылеит, еишьцәак реиԥш еибабоз ракәын дара. Саргьы саагәыдикылеит, – уԥсынҵры ҟалаит, дад, – ҳәа нацҵаны. Саби иареи рызхара изеицәажәомызт, ирзеибыҳәомызт рыгәҭыхақәа, рыкәша-мыкәша имҩасыз ахҭысқәа, ажәабжьқәа. Ԥыҭк ианеицәажәа ашьҭахь Маршьан Ҳаиҭбеи ихы насықәикын ус иҳәеит: – Дад, уара абзиахара уаҿуп. Абраҟа сханы икнаҳау арадио изныкымкәа убжьы ҭыҩуа исаҳахьеит. Жәаха ахәыҷқәа агазеҭ ааганы уахьаныз сдырбеит. Урҭқәа зегьы сдыргәырӷьоит, акы шулҵуа агәра сдыргоит, – даҿын абас сгәалаҟара шьҭызхша ажәақәа рҳәара. Сара сыԥхашьаны ҿымҭкәа сгылан. Иара иажәа инациҵеит, – Дад, Платон, сара жәытәи ҿатәи убриаҟара ирацәаны издыруеит, зегь сыманы наҟ сцар ҳәа сшәоит. Сара избоит, уажәшьҭа изгыло шсакәым. Хара имгакәа, уаар, зегьы зегьы узеиҭасҳәоит. Уаҟа иҟалоит ухы иаурхәашагьы, даҽаӡәгьы идыруазаргьы ицәгьамызт ҳәа ззуҳәаша ахҭысқәа, ажәабжьқәа, афактқәа…
Сара иага сҳәаргьы Ҳаиҭбеи ду ус иаразнак дыԥсуеит ҳәа сыҟамызт. Ихьааугаша, ииҳәаз ҟалеит. «Сара ажәытәи аҿатәи убриаҟара ирацәаны издыруеит» ҳәа дызҿыз зегьы иманы, иԥсаҭа шкәакәахартә, дцагәышьеит наҟ уаҩ дахьымаац. Сара аҿара ацәқәырԥа сгәырӷьаҵәа сԥыруа саламзи! Аха смоуит… уажәшьҭа исҳәеит ҳәа қьарс иалоузеи, ауаҩ ҟәыш гәҭыӷьӷьала исеиҳәаз сзынамыгӡеит. Сеилахамыз!.. Уи даныржуаз аҽны сылабжышқәа хаддыло сахьгылаз абас иҳәозшәа саҳауан: «Ҳаи, исзузеи, абааԥсы, ус суқәгәыӷуамызт!..» – ҳәа.
Уамашәа иубаша, арҭ ажәақәа иахьагьы, абриаҟара аамҭа шцахьоугьы, слымҳа иҭаҩуашәа саҳауеит…»
Аԥхьаҩ гәыраз, ишубо еиԥш, Платон Бебиа ҳазыӡырҩуа инысмҩа, даҽакала иуҳәозар, ибиографиа макьаназ ихәыҷратә иҵаҩратә, истудентратә шықәсқәа роуп иаҳнарбо, насгьы иԥкаауа, аха абраҟагьы ҷыдарак ихҭынхьаахьоу аԥсҭазаара аҟнытәи еиҳа ихадароу изҵышьны игәеиҭо, мамзаргьы игәалаиршәо роуп. Аха убраҟагьы иҵегьы уазааигәаны иуҳәозар, урҭ агәалашәарақәа, усгьы азуҳәар ауеит, Платон Бебиа ихала иҵанакуам, иҵегьы аҳәаақәа ирҭысуеит, изыдҳәалоу аамҭа аантәи акыр хҭысқәеи ахаҭарақәеи ирхьысуеит, ирыхцәажәоит, иаҳдырбоит еиҳарак аԥсуа жәлар рыбзазашьа, ирыгыз, ирыбзаз, измырбзазоз уҳәа жәпакы. Насгьы зегьы раԥхьаӡагьы аԥсуа литератураҿы ҿыц еиҵагылоз абиԥара ргәыӷрақәеи, рылшарақәеи, Аԥсны аҳра зуаз асоциалтә-политикатә ҭагылазаашьа аныԥшыртә аҟара. Ари аҷыдара аҩада иазгәасҭаз, ашәҟәыҩҩы ихазы ииҳәо ажәа аҟны ҳаԥхьаҟагьы иааԥшуеит еиҳагьы ахаҿра убартә еиԥш. Амала, Платон Бебиа иахьа ииҳәо ажәа иахьатәи иҩаӡраҿ ихагаланы акәымкәа, ииҳәо ажәабжьқәеи, иибоз ахҭысқәа досу аныҟалаз аамҭазтәи идунеихәаԥшышьа, еилкаашьа аныԥшуа иҟаҵоуп, иҳәоуп. Убри ауп арҭ адырраҭарақәа – ашәҟәыҩҩы иԥсҭазаара атәы зҳәо еиҳагьы ахә рыманы изыҟоу, избанзар, аԥсҭазаара иаҵабыргхаҭоуп.
«– Аҟәатәи аҳәынҭқарратә рҵаҩратә институт аҟны аҿара-цәа ахьыкәкәа еилашуа астудент ԥсҭазаара агәҭа салагылоуп агәалаҟара сыманы. Ҽнак Аҟәатәи арҵаҩратә ҵареиурҭаҿы еиҿкааз алитературатә кружок аилатәарахь снарыԥхьеит. Иалахәын астудентцәа, арҵаҩцәа, ашәҟәыҩҩцәа, аԥсуа интеллигенциа. Сара араҟа уажәы ҩынтәуп саарыԥхьоижьҭеи. Раԥхьа Тамшьтәи абжьаратә школ санҭаз. Уажәы – астудент. Даараӡа ибзианы срыдыркылеит. Аиашазы, схаҭагьы ас ажәеинраалақәа амца рҿыдыдуа срыԥхьоит ҳәа сыҟамызт. Изызӡарызи, сгәы шьҭнахит. Ажәеинраалақәа рыԥхьара саналага (ҳәарада, аилыргарагьы ыҟан), сҩызцәа сыкәаӷӷа иаасывагылт сықәҿиара ргәы иахәаны. Иахьагьы исаҳауеит усҟан сара исзырханы ирҳәаз ажәақәа: «Алықьса Лашәриа иаамышьҭахь, ас иаԥхьо уажәы даҽа аԥсыуа поетк дҳаздыруам, акаамеҭ ҟауҵеит, Платон уара упоет трибунуп рҳәеит».
Ас иҟаз ажәа ҟәандақәа, аҽхәыԥхьыӡқәа, ҳәарас иаҭахузеи, уаҩы-тәыҩсак иаҳасабалагьы, дара сҩызцәа сзыӡырҩцәа ишырҳәоз аҟынӡа сышхамлацыз шыздыруазгьы сгәы ҟарҵеит. Зегьы акоуп ажәа ҟәанда ауаҩы, ҷыдала ашәҟәыҩҩы игәы ҭнагоит. Баша иауиҳәах В.И. Ленин ашәҟәыҩҩцәа ргәы ԥшқоуп, игәцараклатәуп» – ҳәа.
Аҟәатәи атеатр аҟны аусура ҳалагеит Борис Ҭыжәба, Анатоли Возба, сара Платон Бебиа. Уаҟа ҳалазыргазгьы аус зуаз ҳҩыза Владимир Анқәаб иоуп. Роль дук ҳаман ҳауҟахыз, аха амассатә сценақәа рҿы ауаа аҭахымзи. Раԥхьаӡа ҳазларҵазгьы Александр Корнеичук ипиеса «Аескадра аҭахара» акәын. Зны ҳахәмаруа ҳашнеиуаз, ҳартист ду Шәарах Ԥачалиа даҿахеит (Афы амыст, асценаҿ арҭ рҩызцәа «аҿахарақәа» ҟалалозаап!) Уи ишьҭахь аӡәы ажәа иҳәараны дыҟан, сгәы самжьозар Назим Аҩӡба иакәын, уи ишьҭахь сара. Аспектакль џыџӡа иаангылт. Сара саԥхьатәи иреплика сазымԥшыкәа сахьгылаз, «ураа!» ҳәа сыҳәҳәеит, нас зегьы еилалеит «ураа!» ҳәа. Уи акәхеит, аспектакль аҽеиҵыхны аҿынанахеит.
Аспектакль ианалга ашьҭахь – ара уааи, уара, – иҳәан Шәарах Ԥачалиа сааигәыдирӷәӷәалан схы днагәӡит, избанзар, иҿахара ахәаԥшцәа ирызгәамҭо ашьҭамҭа арӡит саҵаҳәҳәаны «ураа!» ҳәа исҳәаз. Ааи, иџьшьатәуп асценатә ԥсҭазаара. Уи амч ауаҩы идоуҳаҿы ауп иахьыҟоу.
Исгәалашәоит, Ԥақәашь ашәҟәыҩҩцәеи аԥхьаҩцәеи реиԥылара ыҟан. Мшыбзиак иақәшәеит иара. Салахәын саргьы. Хырҽхәароушәа иҟалар сҭахым, аха абраҟагьы сықәгылара ибзианы ирыдыркылеит. Аиԥылара ашьҭахь, иара уа ҳпоет гәлымҵәах Алықьса Лашәриа сзыдгылаз сҩызцәа саарылиԥхьан абасгьы сеиҳәеит. «Уара иууалу шәҟәык ззааира уҩымҭақәа еиқәыршәаны, ашәҟәыҩҩцәа Реидгылаҿ ашьҭаҵара ауп». Мчыбжьык аҩнуҵҟала убас иагьыҟасҵеит. Усҟан Иван Ҭарба иакәын Аԥсны ашәҟәыҩҩцәа Реидгыла аусбарҭа еиҳабыс иҟаз. Сажәеинраалақәа еихырԥхьо иҿынеихан, уаҳа ихы даамҩахаӡакәа аҵыхәтәанынӡа зегьы-зегьы дрыԥхьеит. Сара сгәы хыҭхыҭуа, ииҳәарызеишь ҳәа стәаны сыԥшуан. Аҵыхәтәан адкыларҭаҿ итәаз имаӡаныҟәгаҩ ԥҳәыс дналыԥхьан
ҳҭыжьырҭатә план абаҟоу ҳәа данлазҵаа Обком аҿы иҟоуп лҳәеит лара. – Уаҵәы абра иҟалароуп, сыстол иқәлароуп иҳәеит. Сара сгәы шыхыҭ-хыҭыц ихыҭхыҭуан, избанзар сажәеинраалақәа еидызкыло сышәҟәы адунеи абарц азын аусқәа маншәаланы ацара иаҿын. Макьанагь сыстудентын.
Ажәакала, Иван Ҭарба аҭыжьратә план салаиҵеит, редакторс дсырҭеит Шьалуа Ҵәыџьба. Уи, иҵабыргыҵәҟьаны, дпоет бзиан, дпоет дуун, дагьуаҩбзиан. Аԥсҭазаараҿы залымдарыла умажәеиқәаҵәа зхызгахьаз, аха агәкаҳара зламыз, зхаҭара ӷәӷәаз аӡәы иакәын иара. Аха иахьагьы исзеилкаауам, иахьагьы уаҵәгьы сгәы иалоу сышәҟәы ахьӡ ахьиԥсахыз ауа. Сара сышәҟәы «Уа мшыбзиақәа!» ҳәа ахьӡысҵеит, иара аредактор «Ацәқәырԥақәа» ҳәа хьӡыс иеиҭеит. Изасҭазгьы убри ауп, раԥхьаӡа акәны иҭсыжьуаз сышәҟәы ала исҭахын аԥхьаҩцәа рҿаԥхьа сцәырҵырц, ҳаибадырырц «Уа мшыбзиақәа!» ҳәа. Настәи иҟалоз арҿиаратә ԥсҭазаара апроцесс ахаҭа уаҩы инарбон.
Абраҟа слитературатә фырхаҵа сиԥыҩлан игәынамӡара аазырԥшуа иажәақәа, ишәҟәы ахьӡ аҵыхәала, ирыцсҵарц сҭахуп аредактор Шьалуа Ҵәыџьба иахь иадызцәыло схатә хшыҩзцарақәак. Иҟоу уи ауп аԥышәа змаз апоет даҽакала дазхәыцзар ауеит апоет қәыԥш ишәҟәы иеиҭаз ахьӡ «Ацәқәырԥақәа». Ишдыру еиԥш, алитературатә ԥсҭазаара амч ду икыднаҟьо ацәқәырԥақәа реиԥш иҭынчым, еисуеит, игәаҭеиуеит. Иара апоет қәыԥш абри алитературатә ԥсҭазаара ацәқәырԥақәа дахьрылалаз еиҳа ианаалоит ҳәа иԥхьаӡаны ишәҟәы «Ацәқәырԥақәа» ҳәа хьӡыс иаиҭеит. Ари аганахьала уазхәыцуазар, сгәы иаанагоит апоет қәыԥш иаасҭа аԥышәа змаз апоет-аредактор дишоуп ҳәа. Даҽа зҵаароуп, абри аҟара игәы ззыбылуа ишәҟәы ахьӡ «Уа мшыбзиақәа!» усҟан ихьчазҭгьы, еиқәирхазҭгьы. Аха дқәыԥшымыз, зныкыр ишәҟәы ҭыҵхьазма, дыстудентын, насгьы иредактор диеиҳабын, дицәыԥхашьон зҳәаз еиԥш.
«Атеатр аҟны имҩаԥыргон Аԥсны жәлар рартист Минадора Зыхә-ԥҳа лбенефис. Самсон Ҷанба ихьӡ зху Аԥсуа ҳәынҭқарратә театр кәапеишәа иҭәын. Абраҟа ақәгылара сықәдыршәеит. Ари ҳмилаҭ театр ду аҟны поетк иаҳасабала раԥхьатәи сықәгылара акәын. Маҷкгьы сшәон, иага умҳәан, ҳинтеллигенциа иреиӷьыз рӷьырак абраҟа итәан. Аха, насыԥны, иҟаз изларҳәо ала атеатр сыршанхеит, акраамҭа рнапқәа сзеинырҟьон. Сара сзы ари ҳамҭа дун, схы агәра зго сҟанаҵон ажәеинраала исахьаркны аԥхьараҿы…
Збенефис ыҟаз ҳартист ду Минадора Зыхәԥҳа лакәзар, акраамҭа сылгәыдкылан сахьылкыз соулышьҭуамызт. Агәырӷьаратә еилатәара – абенефис ианалага, асцена, ҳалбаанӡа Шамил Лакобеи, Аазиз Агрбеи, Шәарах Ԥачалиеи азал аҟнытә ихалан сгәыдыркылеит, ахәылԥаз зызкыз сара сакәу џьушьап. Аха убас шакәызгьы, сықәгылара ауаа иахьыргәаԥхаз агәахәара снаҭон, сҟазара – исахьаркны аԥхьара – еиҳагьы сацклаԥшуа сҟарҵон».
Платон Бебиа ихәыҷратә, иҵаҩратә истудентратә шықәсқәа раантәи инысмҩа аҟны аԥхьаҩ иубоит заҟа махәҭа-шьахәҭала еиларсу, аамҭагьы маҷымкәа ишаҵанакуа, ауаагьы аӡәырҩы шцәыргоу. Ииашоуп, апоет ибиографиа ауп хадаратәла ахҭысқәа, афактқәа, ажәабжьқәа зегьы зыдҳәалоу – лырас изхагьежьуа Платон Бебиа иҿаратә ԥсҭазаара иаҩыз адаҟьақәа роуп. Урҭ адаҟьақәа аԥхьаҩ иргәылибаауеит икәша-мыкәша игылаз, игылоу аӡәырҩы рыԥсҭазаара, аинтерес зҵо ахҭысқәа, иахьазы иҭоурыххахьоу.
Сара сгәы излаанаго ала, урҭ ахҭысқәа зегьы Платон Бебиа иҿала иҳаҳауа, еиҳагьы рҵакы дууп, уажәгьы ушьҭангьы аԥхьаҩ иарҳәо рацәахоит.
Уажәраанӡа иҳаҳаз, ҳаззыӡырҩыз Платон Бебиа иажәабжьқәа, ус узрызҳәар ауазар, иҿаратә шықәсқәа (ихәыҷра, иҵаҩра, истудентра, алитератураҿы раԥхьатәи ишьаҿақәа ирыҵаркуа апериод ауп иаабо. Ари нахыстәи аҩбатәи апериод ауп здаҟьақәа аатуа.
Уажәшьҭа, ҳаиԥырхагахарым, иажәа иациҵап Платон Бебиа.
«– Аҟәатәи аҳәынҭқарратә арҵаҩратә институт саналгаҵәҟьа (1959 ш.) иаразнак ашәҟәҭыжьырҭаҿы аусура салагеит редакторс аԥсуа редакциа аҟәшаҿы. Иахьеиԥш исгәалашәоит Дырмит Гәлиа дӡышӡа, ԥаимбарк иеиԥш машьынала днеины Шамил Аҟәысбеи сареи дышҳацәажәоз. Гьаргь Гәлиа ҳпатреҭ ҭыхра даҿын. Уи Дырмит Гәлиа изку афильм аҿы иҟан. Еиқәхо сыздыруам уажәтәи аибашьра аан. Иалаӡызар акәхап ақырҭуа нацистцәа иаҳзааргаз, ҳазларыжьыз, аибашьра аҭагашоураҿ…
Агазеҭ «Аԥсны ҟаԥшь» (уажәы «Аԥсны») аредакциаҿ рацәак снымхеит, шықәсыбжак аҟара ауп аус анызуз акультуреи абзазареи рыҟәшаҿы. Нас аус зуан ахәыҷтәы журнал «Амцабз» аредакциаҿы, асахьаркыратә литература рыларҵәаразы абиуро директорс, ашәҟәҭыжьырҭа адиректор ихаҭыԥуаҩыс редактор хадас, нас Аԥснытәи аҳәынҭқарратә шәҟәҭыжьырҭа директорс».
Ибжьаршәны исҳәоит, Платон Бебиа еиқәиԥхьаӡаз арҿиаратә организациақәа зегьы рҿы илагала ыҟоуп, иџьабаа рыдуп литературатә усзуҩык, редакторк, напхгаҩык, еиҿкааҩык иаҳасабала. Уи аԥсуа литература агәеилашыра аханатә далагылан, иахьагьы далагылоуп. Ихатә ҩымҭақәа реиԥш аԥсуа поетцәеи аурыс поетцәеи рҩымҭақәа (еиҳарак асахьаркыратә литература рыларҵәаразы абиуро директорс аус аниуаз) исахьаркны (аиԥыларақәеи, ахәылԥазқәеи рҿы) рыԥхьараҿы иааирԥшхьоу
абаҩхатәрагьы кыр аҳәоит ибиографиазы. Уажәы лыҵшәа бзиала аусурақәа цоит, иара директорс дахьыҟоу Аԥснытәи аҳәынҭқарратә шәҟәҭыжьырҭа. Иаҳхысыз ашәышықәсқәа 60-тәи ашықәсқәа раан иацәыӡыз уи ахьӡ шьақәзыргылазгьы уажәтәи адиректор Платон Бебиа иоуп. Ари ҳкультуратә хәышҭаара ду ҳашәҟәыҩҩреи аҭҵаарадырреи еизҳа-зыӷьаны аҟалара аус хкаҿы иаҵанакуа дырны имч, илша, идырра зегьы аҭаны аус иуеит адиректор ҿыц. Иаҳхаагаз аибашьра хлымӡаах ашьҭахь, макьанагь акыр уадаҩрақәа шыҟоугьы, Платон Бебиа аԥҳәынҭшәҟәҭыжьырҭа ашьақәыргылара даҿуп. Иҟаиҵахьоугьы маҷӡам.
Апоет, апрозаик, апублицист, аиҭагаҩ Платон Бебиа дызхагылаз иарбан усзаалак аҿгьы аханатә аахыс иҟазшьаҷыдоуп ҭакԥхықәрралеи ԥсыцқьалеи аусура. Уи ауп иара кредос имоу. Уи ламысла иусура ишәҟәыҩҩраҿгьы ҟаимаҭла ианыԥшуеит. Ауаҩы иламыс аҿаԥхьа даныцқьо уи еиҳау мал ыҟаӡам, иара иԥсҭазаараҿы еиҳаракгьы ари зыжәлари зыԥсадгьыли рҿаԥхьа аҭакԥхықәра зныруа ауаа роуп. Ҳәарада, уаҟа иаҵанакуеит ажәлар рдоуҳатә мазара зырҿиоу, еихазҳауа абиԥарақәа рзын ԥхьаҟа изго зегьы. Заҟа ииашаны иҳәази ажәытәӡатәи аримтә философ, ақадақьҩы Марк Тулли Цицерон  – ҳәа. Аурыс поет дуӡӡа А.С. Пушкин иакәзар, еиҳагьы ацәҟьара икыднаԥаауа иҳәеит:  – ҳәа.
Изхысҳәаауа, ҳпоет ду Платон Бебиа иԥсҭазаареи ирҿиаратә мҩеи ҳанрныԥшыло, урҭ еизакны ҳхаҿы ианаагауа аамҭазы иккаӡа иҳамбарц залшом, ажәаҿ ишырҳәо еиԥш, ихы аџьыка зқәихыз аус аҿы заҟа ихаҭара ҳараку, инапкымҭа шыцқьоу.
Уажәшьҭа ҳаизыӡырҩып, саԥхьаҩ гәыраз, сфырхаҵа иԥсҭазаареи ирҿиаратә мҩеи рҟынтә еихиршәшәо адаҟьақәа: «Ашәҟәыҩҩцәа Реидгылаҿы сҩымҭақәа еилдыргон. Ауаа рацәаҩны иалахәын. Ажәахә ҟаиҵон апрозаик, адраматург Шоҭа Ҷкадуа. Уи критикатә згәаҭақәак ҟаиҵазаргьы, иааизакны дзыхцәажәоз сҩымҭақәа ахәшьара бзиа рыҭаны иажәахә хиркәшеит. Убри ишьҭахь, азал аҿы итәаз ҳпоетцәа дуқәа руаӡәык дҩагылан, иҭыԥ аҟынтәи сышәҟәы акритика азуа, ацәа ахыхуа иҿааихеит. Ажәеинраалақәа рӷьырак акака рыхҳәаауа, аҟамчыԥҵаҵа рыхҟьаны даналага, уаҳагьы дымтәаӡакәа дындәылҵны дцеит. Азал зегьы ирҳәо рҿамшәо ианааилаха, убасҟан И. Ҭарба дҩагылан абасгьы ҿааиҭит: «Платон Бебиа машәыршәа аԥсуа литература даланамгалеит. Ус шакәу еиҳагьы иарҵабыргуеит аҩбатәи ишәҟәы «Алирика» уажәы абраҟа зеилыргара ҳаҿу. Уи ҳлитератураҿы ианаамҭаз, насгьы иахәҭаҵәҟьаны дцәырҵит. Платон Бебиа поет трибунуп. Алықьса Лашәриа аӡәыр диԥсахуазар, иара диԥсахуеит. Шәара ишәаҳахьоума Платон Бебиа ажәа аниҳәо, ашәа аниҳәо, ажәеинраала данаԥхьо. Шәара ижәбахьоума уи астол анымҩаԥиго? Уи дахьаацәырҵлакгьы узмырԥхашьо аӡәы иакәны дааҳалагылеит.
Сара исаҳауан, изысымҳәарызеи, сыгәгьы ҭнагон сара исызкны Иван Ҭарба ииҳәаз ажәақәа. Уимоу, уаанӡа иара иаԥхьа иқәгылаз апоет иажәақәа рышьҭамҭа ыҟаӡамкәа иаҵанарӡызшәа збеит, арҿиараҿы агәалаҟара бзиагьы сырҭеит. Баша ирымҳәазаап ҳабацәа ажәа ауаҩы дагьашьуеит, дагьахәышәтәуеит ҳәа.
Аҩбатәи сышәҟәы «Алирика» аҟны ирну ажәеинраалақәа гха-ԥхақәак, анапҟазара згыз, цқьа иахьынӡахәҭаз игәылыршәамыз ажәақәа, ацәаҳәақәа, ҳәарада ыҟан, урҭ ашәҟәы анеилдыргозгьы иазгәарҭеит, саргьы исырҽеиратә еиԥш, насгьы ушьҭантәи сырҿиамҭақәа рызгьы агәҽанызаара снаҭартә еиԥш. Ус иҟоу аилыргара дарбан поетзаалакгьы ицхраауеит. Амала, еиҭасҳәоит сгәы снархьит Иван Ҭарба иҟынӡа иқәгылаз, сҩымҭақәа рцәа рхызхыз апоет ихымҩаԥгашьа».
Платон Бебиа поетк, трибунк иаҳасабала ихьӡ-иԥша есааира ишьҭыҵуан, избанзар, иажәеинраалақәа иикьыԥхьуази илитературатә қәгыларақәеи, иаҳаҭыр шьҭырхуан, бзиа дыднарбон аԥхьаҩцәа. Ишдыру еиԥш, аԥхьаҩцәа роуп ашәҟәгьы ашәҟәыҩҩгьы ԥсыс ирхоу, ԥсынҵрысгьы ирымоу. Урҭ еснагь рмаршәа икызар ауп арҿиаҩы исахьарку иажәа иамоу амагиатә мчала.
Аҵарауаа ирҳәоит, аԥшқа иеиԥш абаҩхатәра ааӡалатәуп, насгьы ҵарадыррала еиԥмырҟьаӡакәа еибыҭалатәуп ҳәа. Ари аксиомак иаҩызоуп, изықәныҟәатәу ԥҟароуп. Аха абри ахшыҩҵак иацысҵоит даҽакгьы. Абаҩхатәра змоу ауаҩы ҷыдала иҭахуп анапы разқәагьы, абла хаа, агәцаракра, ахылаԥшра, игәшәа-мшәа аҳәара, – зегьы ауаҩытәыҩса дҳаразкуа, аԥсҭазаараҿы аҭакԥхықәра иманы дҟазҵо абзиабара. Уи ззыгьагьаз ауаҩы ҳ-Дырмит Гәлиа ишиҳәаз еиԥш, насыԥ имоуп.
Абраҟагьы аԥсабара абаҩхатәра ишинаҭаз еиԥш, Платон Бебиа абзиабара анцәахәы изыгьагьан анасыԥ лаша инаҭеит. Ҵабыргуп, уаанӡа днеиаанӡа, иара дахлафшәа ишиҳәо еиԥш, аҿара акыр дыԥнашәахьеит, иоуаз ацәаныррақәа абзиабара ду аҟынӡа изынаӡомызт, ишныҵхахаз иҿыцәаауан, аха аҵыхәан иааит иԥсҭазаараҿы наунагӡа иаԥшәыманы, иарӷьажәҩаны абзиабара иашаҵәҟьа. Уажәшьҭа, аԥхьаҩ гәыраз, ҳаизыӡырҩып Платон Бебиа ихаҭа аҭаацәаратә ԥсҭазааразы ииҳәо:
«– Аҭаацәара салалеит. Уи шыҟалазгьы абас (амала, саҭашәымҵан, сгәы аартны сахьалацәажәо) ауп: 1955 шықәсазы ашьха ҳаицыҟан исынасыԥхараны иҟаз Ада Ҭыжә-ԥҳаи сареи. Лара илхыҵуан 10 шықәса. Сара – 20 шықәса, аинститут сҭан аҩбатәи акурс аҿы стәан. Ашьха Соиԥсара сахьыҟаз ажәеинраалақәа зыҩуан, ашәҟәқәа срыԥхьон. Убасҟан гәырҭәыла илбааздаз аҳауа зҩыда, саназхәыцуа абыржәыгь исныруашәа збоит. Иџьашьатәыми
ашьха аԥсабарагьы аҳауагьы. Лара ахәмарра лҭахын азын, снатәар аҵәы сылалҵон. Ари аԥҳәызба ажәеинраалақәа сызмырҩуаз, ашәҟәы саԥхьар зымуаз хәышықәса рышьҭахь дызбеит, аха ашьха избаз ахәыҷы дабаҟахыз, дҭыԥҳаны дшаҵәы-шаҵәуа дгылоуп. Иара саргьы исызгәамҭаӡакәа, хәыҷы-хәыҷла лара слызхәыцуа салагеит. Агәрагьы сгеит ахәыҷтәы чымазара абҷеиԥш исхыԥсаауаз ацәаныррақәа ишреиуамыз, уаанӡатәиқәа акгьы ишеиԥшымыз. Ус шакәыз инагӡаны агәра анызга ларгьы саргьы ҳаԥсҭазаара еилаҳҵеит 1962 шықәса маи 5 аҽны. Аҭаацәара анышьақәсыргыла, ахшара аныҟала, еиҳа сымч, сылша арҿиара аус схы азысышьҭуа салагеит. Еилкаауп, аусуреи ашәҟәыҩҩреи реилагӡара акыр иуадаҩу акоуп. Лассы-лассы сцо салагеит Москва азааигәара иҟоу Переделкино ашәҟәыҩҩцәа рырҿиаратә ҩны ашҟа. Абраҟа исоуит, исырҳаит аҩызцәа бзиақәа. Ҳаҩны тәарҭас, гыларҭас ишьҭырхит ҳтәыла ду СССР анҭыҵгьы зыхьӡ наҩхьаз ашәҟәыҩҩцәа, иаҳҳәап Владимир Солоухин иеиԥш иҟаз. Уи аурыс уаҩ гәыҭбаа изныкымкәа иҩныҟа снеигахьан, ачеиџьыка хаа еицаҳфахьан, ҳаизааигәан. Аԥсуаа рдоуҳатә культура ҳаҭыр ду изақәын, дрызҿлымҳан.
Апоет Евгени Евтушенко иакәзар, убригь иҩныҟа снеиԥхьахьан, аԥсшәа бзиа ҳзеилан, амала Аԥсны Аџьынџьтәылатә еибашьра ашьҭахь изӡом хәыҷык сгәы ицәыхьшәашәеит, избанзар, Гәылрыԥшь имаз аԥсшьарҭа ҩны адача – ақырҭуа фашистцәа ирблыз ауп игәы иалсыз, арахь Аԥсны зегьы еилаҟәыбаса иахьышьҭарҵаз имбаӡеит. Акгьы ианамҳәеит, уимоу, аԥсуаа ахара рыдиҵаргьы цәгьа имбо дцәажәақәеит. Убри сгәы иҵаххны август 15 1995 шықәазы ажәеинраала зҩит «Евгени Евтушенко уахь» ҳәа хыс измоу, иануп сҩымҭақәа реизга ахԥатәи атом аҟны.
Еицырдыруа аурыс поет, апародист Александр Иванови сареи Аҟәа инаркны акыр қалақьқәа рҿы ҳаицықәгылеит. Иаҳзыӡырҩуаз гәахәарыла ирыдыркылон ҳзыԥхьоз ажәеинраалақәа. Ас еиԥш ақәгыларақәа, ҳәарас иаҭахузеи, исахьаркны, аԥсышәала иуҳәозар, аԥсы ахаҵаны аԥхьараҿы исырҭоз рацәан, сҟазара аздырҳауан.
Сара санмаҷыз инаркны хьаас исыман аԥсуаа залымдарыла Аԥсны иахырцаз, ихдырҵәаз, атәым жәҩан аҵаҟа ԥсадгьылс изоуз рлахьынҵа. Ари азҵаара дарбан аԥсыуоу иамыргәаҭеиуа, аҵәымӷ жьакцеиԥш иахьагьы изламкьакьо, аиҭанаиааирақәеи, аиҿцаарақәеи, ԥыҭҩыкгьы аллаҳ ду иџьшьарала, нхара-нҵыра аара ишаҿугьы. Зегь акоуп макьана аԥсуа жәлар рхьаақәа зегьы иреиҳау коуп. Аԥсуа мҳаџьырқәа ртрагедиа ҳара иҳаҳауан ҳабацәа рҟнытә, урҭ дара рабацәа рҟнытә. Аха сара сабиԥара еиуоу зегьы амҳаџьырра азҵаараҿ ҳгәы амца ацразҵоз, ҳзырҿыхаз аԥсуа шәҟәыҩҩы ду, ҳмилаҭ драматургиа аусхыр шьҭазҵаз Самсон Ҷанба идрама «Амҳаџьыр» ауп. Сара хаҭала уи саԥхьартә алшара ансоу сҩызцәа (сабиԥара иаҵанакуа роуп араҟа зыӡбахә сымоу) зегь реиԥш, ҳашәҟәыҩҩы дандыриаша, иҩымҭақәа анҭыҵ ашьҭахь ауп. Убри инаркны, шьыри, знызаҵәык иадамхаларгьы, ҳашьцәа-амҳаџьыраа рхылҵшьҭрақәа ахьынхо, Ҭырқәтәыла снарылаԥшны рыбзазашьа збандаз аԥсшәа шырҳәо саҳандаз ҳәа агәаҳәара сыман. Урҭ рмилаҭ хаҿра ишырцәымӡыз, рбызшәа еиқәырханы ишрымоу агәра аагартә ҳҟалеит раԥхьаӡа акәны Григолиа, З. Анчабаӡе, Гь. Ӡиӡариа уахь – Ҭырқәтәылаҟа ицаны ианаа ашьҭахь адырраҭарақәа иҟарҵаз. Уи афакт еиҳагьы ишьақәнарӷәӷәеит, зегьы раԥхьаӡа акәны 1975 шықәсазы Ҭырқәтәылантәи аԥсуаа ԥыҭҩык – аҵарауаҩ ду, апоет Омар Беигәаа, дызлаз – рхаҭарнакцәа анааи, ҳанеиԥыла, ҳанеибадыр, ҳаԥсуа қыҭақәа ирылсны ианырба.
Ари аҭоурыхтә хҭыс (ааи ҳмилаҭ ԥхьаҟатәи рлахьынҵазы кырӡа аҵанакуан) ашьҭахь аԥсыуак, шәҟәыҩҩык иаҳасабала еиҳагьы исҭаххеит Ҭырқәтәыла ацара. Изаҳамҳәари, иаҳхысыз ашәышықәса 70-тәи, 80-тәи ашықәсқәа раан ҳажәлар рыбжеиҳарак ахьынхоз, Ҭырқәтәылаҟа ацара аара маҷк аҟара амаа иахьдыркәадаз ыҟазаргьы, зегьы акы акәны, иааизакны уахәаԥшуазар, иуадаҩын, Ҭырқәтәыла социалисттә хәынҭқаррамызт, икылыршәшәааны иахәаԥшуан. Еиҳаракгьы «ҳашьцәа» (ус акәын ишҳашьҭаз рсабрада ахҩаразы) хазынақәа ашьапҿаршәқәа ҟарҵон, ҳцара, ҳаара, дареи ҳареи ҳаиҭанеиааирақәа изларԥырхагаша ала. Уи азы урҭ ҟазацәан Кремль аҟынӡа инаӡон рыбз хәымгақәа. Аха ажьи анацәхыби реиҟәыҭхара уадаҩуп. Ажьрацәара амч дууп.
Сара акыраамҭа сзызхьуаз сыгәҭакы наӡеит октиабр мза 1988 шықәсазы. Асовет Еидгыла рделегациа ҳаланы (Кәымф Ломиа, Нели Ҭарԥҳа, Алықьса Гогәуа) ҳцеит Ҭырқәтәылаҟа. Ари ҳарҭ аԥсуа шәҟәыҩҩцәа ҳаԥшьҩыкгьы ҳгәырӷьара ҳәаак амамызт. Ҭырқәтәыла аҳҭны қалақь Анкара инаркны Сҭампылнӡа ҳаицныҟәеит. Сҭампыл аԥсуаа аиԥылара ҳзеиҿыркааит. Саԥхьеит ажәеинраала «Аԥсны». Ажәеинраалагьы саԥхьашьагьы уамакашәала иргәаԥхеит, еихсыӷьрада рнапқәа сзеинырҟьон. Ашьҭахь Аҭаи Цәышба уажәшьҭа шәиҟәаҵ, дышәмыргәамҵын уи хазы ааԥхьара иманы даагоит иҳәеит. Ус иагьыҟаиҵеит Аҭаи Цәышба. 1998 шықәсазы сыԥшәма Адеи сареи ааԥхьара ҳаиҭеит. Ҭырқәтәыла еиҳа аԥсуаа ахьынхоз жәаҩа қалақь рҿы сықәгылеит. Аԥсны шәара шәыԥсадгьыл ауп, уахь шәыхнымҳәыр ҟалаӡом ҳәа еиԥшқәоу рыдымгалакәа, ирымчны акәымкәа, аԥсшәа маҷны иахьырдыруаз аҟнытә ҳбызшәа агьама, ахаара иаҵаз дсыркуан. Аиашазы, убри акәын сажәеинраалақәеи сареи хықәкыс иҳамаз. Азҵаарақәа сықәрыԥсон, иҵәыуон, адәахьы срышьҭӡомызт. Урҭқәа зегьы сара изҩит «Ҭырқәтәыла жәеинраалала сахысуан» ҳәа хыс измоу сыстатиа агазеҭ «Аԥсны» 1991 шықәсазы иҭыҵыз аномерқәа руак аҿы.
Сара убасҟан Ҭырқәтәыла сыҟазаара, аԥсуаа ахьынхоз рҭаара, сажәеинраалақәа рыла сықәгыларақәа, сара бзанҵы исхашҭуам, сыԥсҭазаараҿы хашҭра зқәым даҟьақәан иагәылалт. Уи зыбзоуроу аԥсуаа ара иҟа, Аԥсны анҭыҵ иҟа, иахьыҟазаалакгьы абзиарақәа рзеиӷьызшьо апатриот ду Аҭаи Цәышба. Уи исиҭеит алшара, ацхыраара ду, Ҭырқәтәыла инхо ҳџьынџьуааи сареи ҳаиқәшәартә, ҳаибабартә еиԥш.
Ус изырҟаҵаз дзыхӡыӡаауа иаԥсуара ауп.
Аибашьра иалагеит. Иҳақәлеит ақырҭуа фашистцәа, Шеварднаӡе, Қьиҭовани, Иоселиани зхадаз. Аԥсуа жәлар, даҽазны еиԥшымкәа ашәарҭара иҭагылеит. Аӷа бааԥс джәылон, ибылуан ақыҭақәа, ирхәашон иааиԥыхьашәоз зегьы. Сҭаацәагьы саргьы аԥсуаа аӡәырҩы реиԥш ҳуадақәа ааныжьны Гәдоуҭаҟа ҳмаар амуит. Аиашазы, схәыҷы аахыс схы-сыԥсы иагырханы еизызгоз, еидыскылоз сбиблиотека аӷа хәымга изныжьны сахьцоз сцәа-сжьы сҭыԥсаауан, аҵәымӷ еиԥш исылакшон. Аха исымчыз. Ашәҟәқәа рҿы ҳаҟазма, ашьа каиршуан иҳақәлаз ақырҭуа фашист.
Сара, ҳәарада, абџьар кны сеибашьуамызт, аха сықәгылон аибашьра ицараны иҟаз аруаа рҿаԥхьа. Акомпозитор Кәасҭа Ченгелиа напхгара ззиуаз, еиҳа ииашаны иуҳәозар, аибашьра ианалага еиҿикааз ансамбль «Аиааира» аибашьцәа рҿаԥхьа ҳақәгылон. Сара сажәеинраала «Аԥсны» саԥхьон, уи иалхыз ашәа рҳәон дара.
Исгәалашәоит, иҟан абри еиԥш ахҭыс. Ақәа кыдҵәан илеиуан. Гәдоуҭа, уаҵәы аибашьра ицараны иҟазар, амашьына дуқәа ирықәтәаны ишааиуаз, еилысӡо ианалага иаагылан Гәдоуҭа Акультура ахан иҩналеит. Арҭ аибашьцәа еилатәан еилысны. Срыԥшаан рҿаԥхьа сықәгыларц сарҳәеит, уаҵәы аибашьра, жәылара ицоит. Сықәгылартә ажәеинраалақәа срыԥхьо, алаф ҳәо, иахьынӡасылшоз ала исахьаркны аибашьцәа рааԥсареи рыхьҭакреи рхасыршҭит. Урҭ уаҵәтәи ржәылара рхашҭит, ҳаргьы иҳамоуп алафҳәаҩцәа ҳәа асценахь аҷкәынцәа харыжьло иалагеит. Ас иҟоу аиԥыларақәа хашҭшьа рымоума!
Ешыра амандарина сҭаауан, Лыхны ажь ҿысхуан, аџьықәреи ҭазгалон, Гәдоуҭа ачашыла зҭаз ааҵәақәа амашьына иақәысхуан. Ажәакала, саргьы исылшоз ала афронт сацхраауан. Ииашоуп, акы заҵәык абџьар скымызт. Сара сабџьар, анцәа ду исаҭәеишьаз сҩыга калам акәын. Уи ала саргьы, сҩызцәа аԥсуа шәҟәыҩҩцәа аӡәырҩы реиԥш, аӷа хәымга сиабашьуан.
Аибашьраҿ дҭахеит сашьеиҵыб Котик Бебиа. Аибашьра анеилгаҵәҟьа, ацәгьоуцәа дырҿагыланы иуалԥшьа шынаигӡоз, ахәра иоуз иахҟьаны иԥсҭазаара далҵит амилициа амаиор, сыԥҳа еиҳабы Амра лхаҵа Хьымца Аргәын. Иҭаацәа, исабицәа реиҳа данырҭахыз аамҭазы.
Урыстәыла амаҵ зуаз сашьа Славик Бебиа ицехқәа ҭины, абџьарқәа хәҳаны дааны деибашьуан Аԥсны ахақәиҭразы иқәԥоз афырхацәа дрывагыланы. Аԥсра абла хынтә дҭаԥшхьан, хынтә акантузиа иоухьан, аха разҟны анцәа деиқәирхеит. Сара уи сашьа Леон иорден занашьоу сахыҽхәоит, аҳ иеиԥш зхы ныҟәызгоз, иаҳҳәап, дмааргьы илшон. Аха иаԥсуара, ипатриотизмра, игәымшәара илдыршомызт иԥсадгьыл амца акны ианыбылуаз иара иҽыҵәахны, ихы ԥхьакны атәара, аҟазаара. Ус ҟазҵазгьы, ҳамагәышьоуп, аха дара рыламыс иамаз…
Ара сашьа Славик дсырҽхәарц акәӡам сызҿу, аха ауаҩы иԥсадгьыли ижәлари ашәарҭа ианҭагылоу аамҭазы ихымҩаԥгашьа аадыруазарц ахәҭоуп.
Сыԥҳа еиҳаб Амра Бебиаԥҳа медицинатә еиҳәшьак лаҳасабала Гәдоуҭа агоспиталь аҿы аус луан. Уи леиҵбы Кама Бебиаԥҳа Аԥсны аиҳабыра рҿы еиҭагаҩыс аус луан. Уи лабхәа Гиви Камыгә-иԥа иԥацәа ҩыџьа иваргыланы, иашьцәа ҩыџьа иваргыланы – хәҩыкны амца шыра иалагылан рыԥсадгьыл Аԥсны рыхьчон. Урҭқәа зегьы аарԥшуп «Иаҳа иахьшәарҭаз Камыгә-иԥа рҳәон» – ҳәа хьӡыс измоу идокументтәу сышәҟәы аҟны. Сгәы иаанагоит абри ашәҟәи, аԥхьаҩи шәеиқәшәахьеит ҳәа.
Еилгеит аибашьра, иага иҳазтәазаргьы аиааира аагеит. Ҳәарас иаҭахузеи, уи ашьҭахьтәи аԥсҭазаарагь хьанҭан, ахацәа еиҵаӷәӷәа иныҟәон, аҳәса ашәеиқәара илаҳәан, агәырҩа анаҟәа еиԥш иахажьын ҳаԥсҭазаара. Убасҟан иагьысыӡбеит актиорк итеатр ззуҳәаша «Алафи ақьафи» ҳәа ахьӡҵаны аиҿкаара. Уи ҳахәаԥшцәа, азыӡырҩцәа гәахәара дула ирыдыркылеит. Ашьҭахь раԥхьатәи сықәгыларақәа ирыгу-ирыбзоу гәаҭаны еиҭа сырҿыцит.
«Ашәҟәыҩҩцәа еиҿахысуеит» ҳәа хьӡысгьы иасҭеит, ус еиҳа ианаалоны исыԥхьаӡеит. Иҵабыргыҵәҟьаны, ахәаԥшцәагьы иргәаԥхеит, сықәгыларақәа раан азал иазымкуа еизон. Иара убас телехәаԥшрала акырынтә Аԥсны иддырбеит.
Убри инаркны ақыҭаҿ сахьнеилак (иара уажәгьы) аԥсраҿы акәзааит, ачараҿы акәзааит, иара ус даҽа еиԥыларақәак аҟны акәзааит алафҳәацәа, аиумор бзиа избо – сҩызцәа саарылԥхьаны «абри џьара акы иуҳәар ҳҭахуп» ҳәа акака насарҳәалоит. Аҳамҭақәеи аорденқәеи меигӡарахда изшо шьоукы-шьоукы ажәлар иразҵааит ирылаҵәан иҟоу, бзиа ирбо ҳәа. Ажәлар зегьы збарҭо саркьоуп иҳәеит араб философгьы».
Ҳфырхаҵа иԥсы аиҭакымҭа иақәыршәаны ажәа бжьагалақәак ҟаҳҵап аԥхьаҩ уареи сареи иаадыруа, иаабахьоу, иҳаҳахьоу, уимоу, ҳазлахәыз афактқәа ҳхы иархәаны.
Платон Бебиа апоет, апародист аибашьра ашьҭахьтәи ашықәсқәа рзы ҳзыӡырҩцәа, ҳахәаԥшцәа зырлахҿыхшаз, агәырҩа хьанҭа иамҽхак иамоу ауаҩгьы, инагӡаны акәымзаргьы, маҷӡак иадамхаргьы, иԥсы еивигартә аҟара игәырҩа иханаршҭыртә еиԥш, еиҿикааит илитературатә қәгыларақәа. Баша иауиҳәах анемец шәҟәыҩҩы Вильгельм Раабе  ҳәа. Сара сгәанала абри апринцип акәын шьаҭас ирымаз аҩада зыӡбахә ҳҳәаз ашықәсқәа раан апоет Платон Бебиа асценатә ҟазара згымыз автортә хәылԥазқәа имҩаԥигазгьы. Урҭ мҩаԥган, мамзаргьы уи ахәаԥшцәа рҿаԥхьа дықәгылон Аҟәа С.И. Ҷанба ихьӡ зху Аԥсуа ҳәынҭқарратә театр асценаҿ, Очамчыра акультура Ахан аҟны, Д.И. Гәлиа ихьӡ зху Тҟәарчал акультура Ахан аҿы. Арҭ ақәгыларақәа зегьы рҿы бзиа иаабо ҳпоет исценатә ҟазара ишацәаҩоу еиԥш, азыӡырҩцәа, ахәаԥшцәа аргачамкыртә, иатәнатәыртә азал инапаҿы иааигон. Ус аҟаҵара ҟазара дууп. Платон Бебиа урысшәалагьы аԥсышәалагьы еиҟараны исахьаркны аԥсы рхаҵаны дрыԥхьоит. Абарҭ ацәаҳәақәа зыҩуа, изааигәо иҩызцәа зегьы реиԥш, Платон Бебиа асценаҿ дықәгыланы иажәеинраалақәеи, мамзаргьы «ашәҟәыҩҩцәа еиҿахысуеит» данрыԥхьо гәҭынчымрак сызҵысуеит, џьара даҿахар ҳәа сшәаны (ауаҩы дуаҩуп ус ихьыргьы иԥсабаратәу акоуп), избанзар, убриаҟара ахырҭәа икылигазшәа ауп иажәақәа, ицәаҳәақәа, икуплетқәа еизызаганы, џьара ҭагәҭасрак рыламкәа, зны иҟәымшәышәӡа, даҽа зных иџьбараны (дзыԥхьо ажәеинраала, мамзаргьы «ашәҟәыҩҩцәа еиҿахысуеит» атекст аҵакы злаҟоу ала) асцена иқәыҩуеит иҵегьы игаландаз ззуҳәаша Платон Бебиа ибжьы хаа, ибжьы ҿаца.
Уи ҳара ҳакәым, апоезиеи аиумори бзиа избо атәымуаагьы, аԥсшьаҩ-цәагьы ргәы иахәон. Убас апоет Аҟәа иқәгыларақәа руак аҿы слымҳа иаҳаз, сыла иабаз фактк атәы сҳәарц сҭахуп. Азал кәапеишәа иҭәуп. Даақәгылеит Платон Бебиа. Асценеи иареи ибзианы ишеибадыруа, ишеизуаау мҩашьо иубоит раԥхьатәи ицәырҵралагьы аԥсышәала. Аԥсуа бызшәа ззымдыруазгьы издыруазгьы рлымҳа кыдҵан изыӡырҩуан. Азал аҿы аӡ ԥыруазар иуаҳауан. Дырмит Гәлиа иажәеинраала «Сыхаара сыԥсадгьыл» уарҵәыуартә аҟынӡа данаԥхьаа ҳамҭак дааҭгылт, даҽакы дшалагаз мҩашьо. Уаҟа итәақәаз аԥсшәа ззымдыруазгьы изыӡырҩуан урысшәалагьы акы даԥхьаз, ибаҩхатәра рбандаз ҳәа сгәы ишаанагоз ибжьы азал иныҩныҩит «Идут белые снеги» ҳәа. Даԥхьеит ишырҳәо еиԥш, амца аркны. Саԥхьа итәаз ҩыџьа аурыс ҳәсақәа  дара-дара ргәахәара аарԥшуа еибырҳәон рыбжьы ныҵакшәа. Сара уи саҟара сыцнаҵон. Аԥсуа поет ибжьы иаҵаз амагиатә мчы аурыс бызшәаҿгьы аарԥшра ахьилшоз.
Сара иахьынӡаздыруа, Платон Бебиа иажәеинраалақәа «Ачара ду аилашымҭаз…», «Уа иҳаднагалаз дызусҭа?!» уҳәа убас егьырҭгьы ирылху ашәақәа ажәлар иртәхахьеит, автор дызусҭоугьы рҳәаӡом, иназыгӡогьы ирыҵоу амелодиа иабзоураны.
Нас ари афакт иамҳәаӡои Платон Бебиа ипоезиа аԥсуа жәлар иры-лаҵәаны ишыҟоу. Абарҭ зегьы ракәхап изыбзоуроу Платон Бебиа 70 шықәса анихыҵуаз Самсо Ҷанба ихьӡ зху Аԥсны аҳәынҭқарратә премиа ианаршьеит абри афактгьы иаҳнарбоит уи аиҭагара аусхкы аҿгьы аҟыбаҩ бзиа шимоу, ишицааиуа, илшахьоугьы кыр шыҟоу. Сара сгәанала, (уи атәы алада иахьахәҭоу аҭыԥ аҟны саннеилак инеиҵыхны сазааҭгылоит) аԥсуа литературатә потенциал, аԥсымчхара шызҩыдоу, иазыҟаҵоу арҿиаҩцәа, аҭҵааҩцәа шамоу ҳзырбо акоуп Платон Бебиа иеиҭеигаз Роберт Биорнс иажәеинраалақәагьы.
Иахьа Платон Хәамԥа-иԥа Бебиа Аԥсны аԥҳәынҭшәҟәҭыжьырҭа деиҳабуп. Абри аԥсуа культуратә хәышҭаара ҳдоуҳатә ԥсҭазаараҿы изыԥсоу иаҵанакуа ибзианы идыруеит. Аибашьра ашьҭахьтәи ҳазҭагылоу аамҭа уадаҩ макьанагь акыр ахы шунардыруагьы, уи иахьынӡазалшо (ҳәарада, аҳәынҭқарра рыцхыраарала) игәцареикуеит, амҩа риҭоит, зыԥсҭазаара иалҵхьоу ҳашәҟәыҩҩцәа рлитературатә ҭынха еизганы рҭыжьра. Уажәнатәгьы иҟаиҵахьоу маҷӡам, иаҳҳәап Иван Папасқьыр иҩымҭақәа хә-томкны, Леонти Лабахәуа иҩымҭақәа, Ҷиҷико Џьонуа... Акьыԥхьра, аҭыжьра иазыхиоуп Қьаазым Агәмаа, Леуарса Кәыҵниа, Шьаликәа Камкьиа, Анатоли Аџьынџьал уҳәа егьырҭгьы.
Платон Бебиа ирҿиаратә, иуаажәларратә усуразы Аԥсны аиҳабыра ахәшьара бзиа арҭахьеит. Уи Аԥсны акультура зҽаԥсазтәыз аусуҩы ҳәа аҳаҭыр хьыӡ ду ихҵоуп, Ахьӡ-аԥша аорден ианашьоуп. Платон Бебиа 75 шықәса дшырҭагылоугьы ааԥсарада аусура даҿуп.
Аԥхьаҩ гәыраз ҳарзыӡырҩып макьана инымҵәац ҳара ҳзы аҵакы змоу Платон Бебиа иажәабжь хҭысқәа, игәалашәарақәа.
«– Ауаҩытәыҩса ибзиоу ак ҟаиҵарц азыҳәан, агәабзиара имазароуп, дызҩыдазароуп. Убри аҟнытә ихы ихьчалароуп, деиҷаҳалароуп. Аха уи изаҟаразаалак иаанагом ацә атәыҩа аҭатәара, аҭыҳәҭеи аҭалара. Сара 70 шықәса рыҩнуҵҟа џьара хьҭакы, сылаланы, гриппк сыхьны ус снышьҭамсызар, хәышәтәырҭак сҭамшәацызт. 70 шықәса сырҭысны сҿанынасха, иара убри сиубилеи иазыԥшызшәа ачымазарагь аҿаанахеит. Иџьоушьаша, чымазарак уманы ахәышәтәырҭа уанҭал, даҽакгьы аманы аҿаанахоит. Аҟәатәи аҩбатәи ахәышәтәырҭаҿы уаҵәы сԥырҟараны иахьеиԥш Аԥсны агәабзиара ахьчара Аминистр Зураб Маршьан дысҭаан аҳақьымцәа икәаӷӷа: «Завтра больница будет на вас работать» – иҳәеит ахәышәтәырҭа аҳақьым хада Виачеслав Абыхәба Фираҭ-иԥа. Сазыҟаҵара иаҿын уаҵәазы. Ус Урыстәылантә иааргаз ахәшәқәа руакы смаабкәа
аԥсра салагеит, аҩнуҵҟа иҩназ аҳәсақәа дәылыргеит, егьырҭ аҟәшақәа рҳақьымцәа ааргеит, адәахьы «ажәабжь» цеит «дыԥсуеит» ҳәа. Иара сара ачымазаҩгьы, акы сҭанагалон ихааӡа саман аҿынанахеит. Убасҟан аԥсра сшаҿызгьы иаасгәалашәеит Борис Пастернак иуахҭа, иҿҳәара ааины ианааидгыла иҟалаз ахҭыс атәы уи иҩны музеи аҿы исарҳәаз. 70 шықәса ирҭагылаз Борис Пастернак аԥсрахьы ихы анирха аҳақьымцәа зегьы еизыҩҩны ихалеит даҿхьышьҭаз. Ацәа хаа ауаҩы данаго еиԥш дызманы ицоз аԥсцәаҳа (аԥсра) димпыҵхуа, даалырхит, иара урҭ днарҿаԥшын абас ҿааиҭит рҳәеит:
Абарҭқәеи егьырҭ аԥхьаҩ ибоит сҩымҭа адокументтә повест «Аӡын ҿымҭи ааԥын ҿыхеи» рҿы.
Сара ихаакәакәараӡа аԥсра саман ицон. Иџьашьатәу убри ауп шаҟа иссирыз аԥсра! Ашьҭахь изласарҳәаз ала, аҳақьымцәагьы, уаҳа ҳалшом рҳәан, инасхыҵны инасҭханы иаагылеит. Убасҟан ашә ааимԥааны дааҩнаххит ӡӷаб хәыҷык абырсааҭк лҽаасхалыжьын, наҟ-ааҟ сыжәҩақәа ааҭарсны «аа, уара уԥсыр ҟалаӡом» – ҳәа саалгәыдылҳәҳәалан саалырхыџхыџит. Аха уигьы шысмыхәо анылба, наҟ-ааҟ аԥҟаца-аԥҟацаҳәа дысҿасуа лҿаалхеит, илҳәац еиҭаҳәо: «уара уԥсыр ҟалаӡом» – ҳәа. Аԥсцәаҳа дшәаны дцазшәа саргьы сыккаӡа саалҵит. Иахьагьы лыԥсы схоуп уи амедицинатә еҳәшьа аџьынџьал-ԥҳа. Саналҵ ус иааҩналеит Аԥсны аиҳабыра, иҟазаарын Аԥсны зҿаԥсазтәыз арҵаҩы Нелли Маан-ԥҳа рхәы ахьыҟалҵаз. Ишахатәаз ишлаҳаз сыздыруам, аԥсра сшаҿыз заҳаз Нелли Ҭарԥҳа, – ҳара ара ҳтәаны ақьафура ҳаҿуп, Платон Бебиа ана ахәышәтәырҭаҿы аԥсра даҿуп, шәара шәгыланы шәихәаԥшуеит ҳәа. Аԥсраҵәҟьа санаҿыз саурбах. Нас Гиви Агрба рхы наиқәыркын: Зегь рыла шәеиқәҳаршәоит, уаҵәы ашьжьымҭан ҳаирпланла Москваҟа амҩа шәықәлароуп, иргәагәатәым, рҳәан индәылҵит. Сара сахьиаз ирҳәоз, ируаз иааиуаз, ицоз зегьы сзеиԥшхазшәа сҟәазгаӡа акәын ишысныруаз. Амедсестра Џьынџьал-ԥҳа иҟалҵаз, сызгоз аԥсцәаҳа аргамаду диақәԥаны сахьимҟәыҵлыкәкәааз акәзар. Зегьы ирылыҳәҳәо избон саныбзиаха ашьҭахьгьы кыраамҭаӡа».
Ҳәарас иаҭахузеи, иаалырҟьаны Платон Бебиа изкылсыз ачымазара аҳақьымцәа иааирц азын Москваҟа дгатәын, ара иҟаз аҳақьымцәа рымч ақәхомызт. Убри азоуп аԥсны аиҳабырагьы ирласӡаны изахаҵгылаз, игареи уаҟа ишьҭаҵареи ирҭахыз аусқәа зегьы рыла иаарласӡаны изеиҿыркааз, издырманшәалаз. Ииашоуп, Платон Бебиа анцәа иҟынтә дҭынхадам, ара Аԥсны акәым, Москвагьы имоуп адырцәа, ақәлацәа, аҭынхацәа, ихаҵгылаша ауаа. Аха зынӡа даҽакуп, Аԥсны аиҳабыра ҳпоет изын иҟарҵаз агәцаракра, ахаҵгылара. Уи иара ачымазаҩ ихаҭагьы ихьаа даиааиртә ақәԥараҿы мчык иланаҵоит аԥсҭазааразы агәалаҟара инаҭоит, ҩнуҵҟалагьы иԥхаӡа гәахәарак изцәырҵуеит. Уи 50 шықәса инареиҳаны аԥсуа сахьаркыратә амаҵ азызухьоу Платон Бебиа изы кырӡа аҵанакуан.
Абас иҟаз ахшыҩзцарақәа ихаҿы иааиуан Платон Бебиа аԥҭа бым-былқәа еиҩырффо Москваҟа зхы рханы инеиуаз аҳаирплан-аџьыртә лаинер дахьҭатәазгьы. Уи дышнеизҵәҟьаз дышьҭарҵоит Москватәи ақалақьтә клиника аурологиатә хәышәтәырҭа №7 аҟны. Араҟа апалатақәа зегьы ачымазцәа рыла иҭәуп. Урҭ аӡәы ҳәа днарыцлеит Платон Бебиагьы. Уажәшьҭа ажәа иаҳҭап иҳаҭа. «Уаҵәы сԥырҟараны иахьеиԥш анастезиолог Иван Сергеи-иԥа дааины даасыдытәалан зегь рыла сҭиҵааит. Сшаԥснытәыз, насгьы сшаԥсуаз анеликаа, дааԥышәырччан ус сеиҳәеит. Сара ес ԥхынра Гагра сыԥсы сшьоит, Хагәышаа срысасуп. Саргьы сгәырӷьаҵәа шьҭарнахыс ҳара аҟәаа ушҳасасхо удыруазааит, сҳәан сааеигәырӷьеит. Аклиника хәышәтәырҭа аҳақьым хада Борисик Владимир Иван-иԥа, аурологиа аганахьала ҳақьым дууп, ҳаҭыр зқәу, ачымазцәа гәцаразкуа аӡәы иоуп. Ус шакәу сара схаҭа избеит убра сышьҭанаҵы. Уи ипалата дыҩналацыԥхьаӡа скаруаҭ днахагыланы дсазҵаауан,  ҳәа. Сара ҭахык дааизшәа гәыӷәӷәараки гәырӷьараки соуан. Сахьахәаԥшуаз аҳақьым ибла разқәа исарҳәон, аҳаҳаи акы уацәымшәан, лассы Аԥсныҟа» уцо уҟаҳҵоит – ҳәа.
Егьи сзыхәышәтәуаз аҳақьым, ататар Сафин Рашьыд иакәзар, ауаҩы хазына, ачымазаҩ ихәышәтәразгьы иҟаиҵара иҟааз! Еснагь сгәы ирӷәӷәон, унализқәа бзиоуп, аԥҟара иаԥырхаго ҳәа акы ыҟам, рацәак уҭахом ахәышәтәырҭа уҳәа убас уаҩы игәы ихазрышҭыша ажәақәа. Аҳақьым иажәа ҟәандақәа, ибла хаақәа ачымазаҩцәа рзы ахәшәқәа ирыхәшәуп. Ус шакәыз сара 70 шықәса анысхыҵ ауп ианыздыр.
Иџьшьатәуп ари апоезиа шыҟоу, наҟ-ааҟ сывараҿы ачымазцәа шышь-ҭазгьы изҩит сара ажәеинраала «Иуа Коӷониа шәышықәса ихыҵит». Еиҭасҳәоит, иџьшьатәуп уаҵәы иԥырҟараны иҟаз ауаҩы, сыԥсуоу, сынхоу сыздыруамызт абри ажәеинраала ахьынтәааз, исзырҩыз. Издыруада, апоет қәрахьымӡа 24 шықәса роуп иниҵыз, сара 70 шықәса схыҵуеит, уеизгьы-уеизгьы, сзалымҵыргьы, акгьы ҟамлеит ҳәа сгәаҿы џьара иаачыхәчыхәзаргьы, ус доуҳа мчык исыҵанаҳәазаргьы ҟалоит. Иссируп, зеилкаара мариам феноменуп апоетцәа жәынгьы-ҿангьы знацәахы иакәзыршо аԥсҭазаарагьы апоезиагьы.
Адырҩаҽны иаакылсын рхылԥақәа шкәакәаӡа асакаса санҵаны рҿынархеит. Ада аӷьаҵәыӷьаҵәра далагеит, акы ухьыр сара ишԥаҟасҵо ҳәа. Аҳаҳаи, акы бацәымшәан, усҟан аԥсуаа рыҷқәынцәа абырсааҭк еизоит, насгьы Онери Бебиагьы ара дыҟами, хьаас акгьы ҟабымҵан ҳәа лгәы сырӷәӷәашәа зуит, аха лара дцәышӡа, шәаӡыӡарак лиааины дгылан
дырзыԥшуан аԥҟарҭа ҭыԥахь сназгоз ахалаҭа шкәакәа зшәыз ауаа. Аха сара сыҩнуҵҟантә дырраҭарақәак соуан, Платон аҳаҳаи, акы уацәымшәан, зегьы бзиахоит, лассы апоезиатә нцәахәы ззылԥхахьоу уҩырҭа стол ахь угьежьуеит ҳәа. Иџьоушьаша, 70 шықәсагьы маҷӡам иудыруаз ҳәа аҩысҭаа бжьушәа еилгамкәа акы сгәы иқәыҩуан, уи иаразнак хшыҩҵак арӡуан ахаҵа дызқәымшәо егьыҟаӡам ҳәа иаацәырҵуаз ажәақәа.
Астол сықәҵан сыԥҟара ианаҿыз аҳақьымцәа еибырҳәоз саҳауан. Уамажә аҵанакуеит ауаҩы иԥсҭазаара аншәарҭо аиқәырхара аҳақьымцәа рзын. Уи, иҵабыргыҵәҟьаны, аԥсра аиааира ауп иаанаго. Сыԥҟара ианалага, исымаз – саџьал зырццакырц зҭахыз – ацәгьа-мыцәгьа ансымырх, снарган ареанимациаҿы сышьҭарҵеит. Ԥшьҩык ҳашьҭан. Исҳәарц исҭаху сара спалата, уанӡа сахьышьҭаз аԥшьбатәи аихагылаҿы акәын, уажәы сахьааргаз абжьбатәи аихагылаҿ ауп.
Аԥҟара бзианы, маҷҟәикрак аԥнамшькәа, ицеит, «все нормально» ҳәа анырҳәа Онери Бебиеи сыԥшәма ԥҳәыс Адеи игәырӷьаҵәа аҩныҟа ицеит.
Сара еиҳа-еиҳа ахьаа самҽханакуан. Сгәы ибылыбылуа амца еиԥш акы ықәлеит, сҿы ҭбоит, сӡышуеит. Ҿыц иԥырҟан ишьҭаз ахәцәа аҳәҳәара иаҿын, «ҳапԥсуеит, шәҳацхраа абааԥсы!» ҳәа. Рааигәара аӡәы днеиуамызт. Ҳнаҩсшәа амедеҳәшьцәа еидтәаланы акаҳуа ажәра иаҿын зынӡаскгьы ҳагәхьаа ркӡамшәа рҽырҭынчӡаны. «Ианулымшоз уҽызԥуҟоз, уара аҭаҳмада ҟармыгәажә» ҳәа, алаф ҳалырхуан.
Сара еиҳа-еиҳа ахьаа самҽханакуан соуразоуроу. Саргьы ес иҟас-ҵалакгьы саиааирц саҿын, избанзар, сҩызцәа рааигәара анҭ аӡәгьы дшымааиуаз збон, насгьы ирарҳәоз ажәақәа сырцәыԥхашьаны, сара стәала иахьынӡасылшоз сҽырхаҵаны ақәԥара саҿын, иныҵакынгьы «ахәра ашәа» сҳәеит, знапаҟынгьы сыԥсуада сара рыцҳа ҳәа. Аха иамуит, нас ауп сыбжьы неиҵыхны сыԥсуеит, абааԥсы ҳәа саныҳәҳәа. Аха аӡәы иҽимырҵысит. Сывараҿ ишьҭаз Анапатәик уаҳа ԥсыхәа анысзыҟамҵаӡа схы наиқәыскит, «уара, у-Анапатәиуп, сара с-Аԥснытәуп, аԥсуа шәҟәыҩҩуп, усыцхраа сыԥсуеит абааԥсы – ҳәа. Иаргьы ишимчыз дыҳәҳәеит «ауаҩы аԥсра даҿуп, шәицхраа, шәуаами абааԥсы» ҳәа. Аӡәгьы иҽимырҵысит. Убри аамҭазы ашә ааимԥааны дааҩнаххит Иван Сергеи-иԥа анастазиолог. Иҟалазеи, иухьзеи ҳәа дсызҿлымҳаны сгәа сагоит сҳәоит. Абри дызбаз зегьы схагьежьуан скырҭа рибамҭо. Сгәы гәарҭеит – ибзиан, икәаԥӡа аус ауеит, сшьақәыӷәӷәара акәзаргьы анормаҿ иҟан. Зегьы бзиоуп иҳәеит илакҭақәа цқьаӡа дысҿаԥшуа. Сара сиҳәеит ҿамҩак аӡыжәра азин сиҭарц. Уи ҟалаӡом – иҳәеит аҳақьым иаахҵәаны. Дҩагылан аҳәсахәыҷқәа ирыдиҵеит ибжьы нарӷәӷәаны – агәыр изыҟашәҵа! – ҳәа.
Санааԥш ишахьан. Сгәалаҟара бзиан. Схьаагьы хыҽхьан, иацы аасҭа исыбаргыз, сыла, сҿы хтны сыҟан. Аха иага ус акәзаргьы, иацы ами аҳәызба саныҵыҵ!..
Ауха аԥҟара бзианы имҩаԥысит ҳәа Адеи Онери гәырӷьаҵәа арес-торанаҿ итәаны сныҳәаҿа шампан ҩыла ажәра иаҿын. Гәыбӷанс ируҭозеи, ирдыруааз сара сыхәра сшаргәаҟыз, аԥсман шыснарҳәаз ахәра ашәа шыснарҳәаз. Все нормально анырҳәа акәыз џьыршьеит. Мамзар Ада душьыр дысԥырҵуазма, уа дысхатәазаарын…»
Платон Бебиа Москвантә дааит иҿыхәышәтәны, аԥсҭазаареи арҿиареи игәы рыҳәо. Ааи, ауаа зегьы ԥсыс ирхоу агәабзиара ами. Уи хәызмаӡам малуп. Ус шакәу ауаҩы еиҳагьы иныруеит игәабзиара уашәшәырахо ианалагалак. Убри аҟнытә еснагь еиҷаҳатәуп, абла ҷыц еиԥш ихьчалатәуп агәабзиара. Аԥсабараҿ имеигӡараху, инымҵәо акгьы ыҟам.
Баша иауиҳәах англыз шәҟәыҩҩ, афилософ Карлеиль  – ҳәа.
Абраҟа снаскьаанӡа иаазгоит ҳмилаҭ литературатә идоуҳатә мазараны иҟалаз Платон Бебиа ишәҟәқәа акьыԥхь збахьоу рхатә паспортқәа (рыхьӡ ианҭыҵыз, иахьҭыҵыз) рынҵаны. Избанзар, авторцәа реиԥш ашәҟәқәагьы абиографиа рымоуп, аԥхьаҩгьы аҭҵааҩгьы ирдыруазарц зыхәҭоу. Абар даргьы:
«Ацәқәырԥақәа», Аҟәа, Аԥснытәи аҳәынҭқарратә шәҟәҭыжьырҭа 1959 (аԥсышәала), «Алирика» Аҟәа, Аԥҳәынҭшәҟәҭыжьырҭа, 1961 (аԥсышәала); «Аеҵәақәа», Аҟәа, ашәҟәҭыжьырҭа «Алашара», 1965 ш. (аԥсышәала), «Ицәоу аӡиас» ажәеинраалақәа, Аҟәа, ашәҟәҭыжьырҭа «Алашара», 1971 (аԥсышәала), «Ахьы уардын» (ажәеинраалақәеи апоемақәеи), Аҟәа, ашәҟәҭыжьырҭа «Алашара», 1973 (аԥсышәала), «Адгьыл амҵәыжәҩақәа» (ажәеинраалақәеи апоемақәеи), Аҟәа, ашәҟәҭыжьырҭа «Алашара», 1975 (аԥсышәала), «Аӷба шкәакәа» (ахәыҷтәы жәеинраалақәа, апоемақәа), Аҟәа – 1977 (аԥсышәала), «Ацәаҟәа», Аҟәа – 1978 (ахәычқәа рзы, аԥсышәала), «Агәҭыха», Аҟәа – 1979 (ажәеинраалақәеи апоемақәеи аԥсышәала), «Ашьацҳәа», Аҟәа – 1981 (ароман, аԥсышәала), «Амш хьамԥш» – Аҟәа – 1983 (ажәеинраалақәеи апоемақәеи аԥсы-шәала), «Аԥсынҵры», Аҟәа – 1985 (ажәеинраалақәеи апоемақәеи, аԥсышәала), «Ацҳаражәҳәаҩ», Аҟәа – 1987 (ановеллақәа, аԥсышәала), «Ақьачақьцәа», Аҟәа – 1989 (ароман, аԥсышәала), «Аҳәымҭа» Аҟәа – 1991 (ажәеинраалақәеи, апоемақәеи, аԥсышәала), «Мықә», Аҟәа – 1992 (Абжьуаа рхәышҭаара ду Мықә аҭоурых, аԥсышәала).
Абарҭ еиқәаҳаԥхьаӡаз ашәҟәқәа имҩашьо иаҳдырбоит Платон Бебиа ибаҩхатәра иалиршахьоу ҳмилаҭ литератураҿы. Асовет аамҭазы
ашәҟәқәа рҭыжьра зынӡа ишымариамызгьы, зегьакоуп – Платон Бебиа ирҿиаратә баҩхатәра иахьынӡазалшоз амҩа арҭон, избан акәзаргьы, аԥхьаҩцәагьы ашәҟәқәа рҭыжьра алахьынҵа знапаҿы иҟаз ауаагьы ирбон уи баҩхатәрала, ламысла имилаҭ литература амаҵ иуан, аԥсуа шәҟәыҩҩцәа еиҳабацәа нахьхьынтә иааргоз атрадициа еихазҳауаз ахаҭарнак иашақәа дыруаӡәкын.
Ус шакәу еиҳагьы ишьақәдырӷәӷәоит алада иаазго афактқәагьы. Амилаҭ литература агәылҭәаара, иазҳа-зыӷьаны аҟазаара аҟны кырӡа аҵанакуеит ашәҟәыҩҩцәа том-томла рҩымҭақәа рҭыжьра. Рацәак инарҵауланы изымхәыцуа аӡәы (ԥхьаҩык) игәы иаанагаргьы ауеит, урҭ атомқәа дара авторцәа зыԥсы ҭоу рзын рҿиаратә ҳасабырбак иаҩызоуп ҳәа. Иҵабыргыҵәҟьаны, ари аганахьалагьы уахәаԥшуазар, излаиашоу, излаудукылашагьы ыҟоуп. Аха, уи иҵегьы инарҭбааны изызхәыцтәу, игәынкылатәу акоуп, даҽакала иуҳәозар, иааизакны амилаҭ литература иамоу алшареи аизҳазыӷьареи роуп иаанаго.
Ишдыру еиԥш, аԥсны Аџьынџьтәылатә еибашьра ашьҭахь ҳаԥсҭазаара асферақәа зегьы ауадаҩрақәа рацәан. Аҳра ауан амамзаара. Адоуҳатә культура атәы ҳҳәозар, уаҟа еиҳагьы акаԥсарақәа, аилашырақәа ыҟан. Аха убас шакәызгьы аԥсуа литература, аҟазара, аҭҵаарадырра рыԥсы ҭан, аҿиара иаҿын. Капеик шрыцрымҵуазгьы ҳҵарауааи ҳашәҟәыҩҩцәеи рырҿиара еиԥхьбамызт, изҿыц иаҿын, аспонсорцәагьы рыԥшаауан, рышәҟәқәа ҭыҵуан. Ари доуҳала рыӷәӷәара акәын иаанагоз.
Апоет, ашәҟәыҩҩы Платон Бебиа итәы ҳҳәозар, ауадаҩрақәа шыҟазгьы, мышкы иадамхаргьы ирҿиаратә усура игәыгәҭажьны иҟамлеит. Изҭыҵуама, изҭымҵуама, акы снаҭоума, – исымоума ҳәа бзанҵык дазымхәыцкәа арҿиара даҿын, ишицәаҩаз еиԥш ихы дымҩахаӡакәа. Уи ҳәарас иаҭахузеи, хыҵхырҭас иаман, иамоуп иахьагьы аԥсабара инаҭаз абаҩхатәреи имилаҭ сахьаркыратә литература абзиабареи. Убарҭ аҩфеноменк роуп «крырҳагас ҳәа акгьы смыҩӡеит» – ҳәа ҿыӷәӷәала дцәажәартә, иҳәартә дҟазҵаз.
Ааи, убарҭ ашықәс хьанҭақәа раан ауп Платон Бебиа иҩымҭақәа еидызкыло атомқәа рҭыҵра ианалага. Уи, ҳәарас иаҭахузеи, хҭыс бзиан ҳлитература зегьы азы. Уажәы хроникала еишьҭаргыланы еиқәаҳаԥхьаӡап апоет итомқәа анҭыҵзи урҭ ирнылаз аҩымҭақәеи. Актәи атом ҭыҵит Аҟәа ашәҟәҭыжьырҭа «Алашара» аҟны 1995 шықәсазы. Уи ианылеит, еиднакылоит иажәеинраалақәеи жәа-поемаки («Уа мшыбзиақәа!», Аҳақ», «Аӡеибафара», «Акәтаӷь былгьоит», «Абгақәа рчара», «Абна алымҳа», «Аҟама зҿыҵаку ала», «Хәаа-заа», «Аибашьра», «Аӷба шкәакәа»). Актәи атом аатуеит Платон Бебиа иаԥхьажәа «Ахьылаба» ҳәа хьӡыс измоу, иаазырԥшуа иԥсҭазаареи ирҿиаратә мҩеи рахьтә аԥхьаҩ еиҳа хшыҩзышьҭра ззиуша даҟьақәак, атом редакторс дамоуп ашәҟәыҩҩы Вл. Басариа.
Платон Бебиа иҩымҭақәа аҩбатәи атом ҭыҵит, адунеи абеит Аҟәа ашәҟәҭыжьырҭа «Алашара» аҟны 1996 шықәсазы. Уи иануп ажәеи-нраалақәеи, апоемақәеи (урҭ ааба ыҟоуп: «Расац Аҵанба», «Абналаҩ», «Ашьаҿа», «Ахәышҭаара», «Аҵыс-хшы», «Аӡыхь», «Ацҳа-кнаҳа», «Аматанеира») аредактор Вл. Басариа.
Ахԥатәи атом акәзар иҭыҵит Аҟәа, ашәҟәҭыжьырҭа «Алашара» 1999 шықәсазы. Ианылеит ажәеинраалақәеи, апоемақәеи, аиҭагақәеи. Ари ашәҟәы аҭыжьра ибзоуроуп Онери Алықьса-иԥа Бебиа. Ари ауаҩ, Платон Бебиа дахьиашьоу анаҩсангьы, аԥсуа литература бзиа избо, ҳкульҭура иазааԥсахьоу дреиуоуп. Ус шакәу арҵабыргуеит Д.И. Гәлиа ихьӡ зху Аԥсны аҳәынҭқарратә премиа алауреатра ахьиаҭәашьахаз. Егьи хаҭала, Платон Бебиа ешьак, поетк иаҳасабала акырӡа гәцаракра изиуит аибашьра еилгаз аахыс. Уи ибзоураны Платон Бебиа изныкымкәа, иҩынтәымкәа ԥсшьара ҳәа Москва азааигәара ашәҟәыҩҩцәа рырҿиаратә ҩны Переделкиноҟа дцартә, иԥсы ишьартә еиԥш алшарақәа ииҭахьеит, материалтәла дицхраахьеит. Данычмазаҩха Москваҟа дымцар амуа ианыҟалазгьы Онери Бебиа дихӡыӡаауа дихагылан акы игмыжьуа. Аишьцәа зегьы ас рзыҟаҵом, изылшогьы имараҳәуа, зхы ухызгауагьы дубап. Платон Бебиа иҳәоны схаҭагьы заҟантә исаҳахьоузеи, «Руслан, Онери убриаҟара абзиарақәа сзиухьеит, сицәыԥхашьо аҟынӡа. Ииашоуп, сашьа иоуп, аха абзиарагь џьара ҳәаак амазар ами. Сибацыԥхьаӡа дсазҵаауеит Платон, кыр уҭахума, усцәыԥхамшьан ҳәа. Сара, иҭабуп, акгьы сҭахӡам сҳәоит.
– Сара сашьа Онери Бебиа сизгәдууп, сиқәгәыӷуеит, – иҳәоит Платон уи иӡбахә угәалауршәар.
Платон Бебиа иҩымҭақәа аԥшьбатәи атом 2002 шықәсазы иҭыҵит ашәҟәҭыжьырҭа «Алашара» аҟны. Уаҟа ианылеит ажәеинраалақәеи, апоемақәеи, анҵамҭақәеи, ашәҟәы редакторс дамоуп Терент Ҷаниа.
Ахәбатәи атом 2005 шықәсазы иҭыҵит. Уи иануп ажәабжьқәеи ароман «Ашьацҳәеи», аредактор Терент Ҷаниа. Афбатәи атом 2007 шықәсазы иҭыҵит, еиднакылоит ановеллақәеи ароман «Ақьачақьцәеи», аредактор Светлана Ладариаԥҳа. Абжьбатәи атом 2008 шықәсазы иҭыҵит, иануп аповестқәа «Ахьымацәаз», «Аҟамачаԥа», «Абацәа ирзымҳәаз ашәа», «Амзаҿа», «Абрагь», «Аӡыхь». Иара убас автор араҟа иатәышьҭраны иааирбит акиргиз шәҟәыҩҩы ду Чингиз Аитматов иҟынтә иеиҭеигаз иповест «Џьамила».
Платон Бебиа аԥхьаҩцәа хәыҷқәа рзы акырӡа аџьабаа ибахьеит. Урҭ ҳамҭак еиԥш ириҭахьеит акымкәа, иҩбамкәа апоезиатә, апрозатә шәҟәқәа. Ашәҟәыҩҩы аабатәи итомгьы дара ахәыҷқәа ирызку ажәабжьқәа аҩымҭақәа рыла ишьақәгылоуп, акьыԥхь абеит Аҟәа 2010 шықәсазы. Ажәабатәи атом еиднакылоит адокументтә повестқәеи, аповест «Анхаҩи», амшынҵа уҳәа убас иҵегьы. Ажәабатәи – апублицистикатә статиақәеи ақәгыларақәеи.
Излазбо ала Платон Бебиа зыгәлаҵа бзиоу жәатомк аԥсуа литература иациҵеит, насгьы зҿыгҳарагьы ыҟоу, идуу ракәны. Ҳәарас иаҭахузеи, Платон Бебиа, 75 шықәса дшырҭысхьоугьы, шәҟәыҩҩык, рҿиаҩык иаҳасабала иӷәӷәамҭеи ишәымҭеи дрыбжьагылоуп. Ус анакәха, макьана аԥхьаҩ ииҭаша, идигалаша рацәаны имоуп, даҽакала иуҳәозар, итомқәа рхыԥхьаӡара иацызҵаша, имҳәар, имур зымуа атемақәа икабинет иҩнагьежьуа иҩноуп. Ари, ҳәарада, арҿиаратә доуҳа иамоу аԥсымчхара ауп изызҳәо.
Платон Бебиа итомқәа рыӡбахә анаҳҳәах, абраҟа исгәаласыршәарц сҭахуп урҭ ирыдҳәалоу фактк.
Ҽнак снеит Платон Бебиа иҿы. Краамҭа ҳтәаны ҳаицәажәон, еиҳарак изыдҳәалаз ҿыц адунеи збаз ихтомк ракәын. Сара, ҳәарада, среигәырӷьон, сҩыза, сашьа аамҭа уадаҩ азы аԥсуа литература иаланагалаз ишәҟәқәа – итомқәа, насгьы урҭ рҭыжьрагь шымариамыз схаҿы иааганы срызхәыцуан, срыхәаԥшуан ҳлитературазы доуҳатә мазараны…
Ишдыру еиԥш, еизааигәоу, еибаҭаху нахьхьинтә еибадыруа аиҩызцәа, насгьы занааҭла еижәҩатәу реиқәшәара, реицәажәара аҩыџьагьы рзы кыр аҵанакуеит, рыԥсҭазаара зырлахҿыхуа, апроблематә зҵаарақәа шьҭызхуа гәалаҟазаарак ннажьуеит.
Платони сареи аҽнытәи ҳаиқәшәара еиҳагьы иарлахҿыхит, ҿыц ҳаибабазшәа аҳәатәы ҳнаҭеит иԥшәма ԥҳәыс Ада лчеиџьыка хаа ҳазхатәаз. Еимакны изжәуаз шҳакәымзгьы ныҳәаҿақәакгьы ктәын. Аԥсуа ичеиџьыка ус иақьабзуп, амаҵ умур ауам…
Сыззааиуа, ҳаиԥырҵны, аҩныҟа санаауаз, Руслан, уадаҩс иусҭозаргьы, абарҭ ахтомк Хәыхәыт Бӷажәба исызиҭ, – иҳәан, еиқәырҷаб ақьаад шкәакәа илаҳәаны асыкәлеи иҭаҵаны иаасиркит.
– Платон, урҭ ргареи Хәыхәыт иҭареи, изаҟаразаалак уадаҩрак рылам, иахьаҵәҟьа инасыгӡоит, снапы иануҵаз, аус, – сҳәан иааимысхит сышҟа ирханы иикыз ашәҟәқәа зҭаз асыкәлеи. – Амала схаҭа инапаҿы исыркыр, издыруеит, еиҳа иаамысҭашәан, аха исзеиԥшымтәит, – нациҵеит Платон исиркыз ашәҟәқәа – шәахьнеиуа ҳакритик ду иҿаԥхьа сышәмырԥхашьан, – иҳәарц иҭахызшәа илаԥш нархигеит.
– Платон, сара ашәҟәқәеи ашәҟәыҩҩцәеи рыбжьара зеиӷьаҭам ԥошьҭамҩангаҩуп, аҳаҳаи, усцәымшәан, сыгәра га ҳәа – слафуа амардуан сынҭалан сҿыласхеит. Иҵабыргыҵәҟьаны, Платон ишиҳәаз еиԥш, убра сандәылҵәҟьа сышиашаз сҿынасхеит Хәыхәытраахь. Сара уахь анеира есымшагьы бзиа избон, иҿцәажәара, изыӡырҩра, исырҭоз рацәан, иҿысҵаауаз кыр ыҟан. Амала, акызаҵәык саанызкылоз, снеицыԥхьаӡа, сара зныкгьы машәыршақә акәзаргьы, исымбеит икабинет аҿы дтәаны аус имуа. Убри аҟнытә сиԥырхагахар, дызҿыз аус дахысгар ҳәа сшәон, сыҽныскылон зны-зынла. Хәыхәыт сышәԥырхагахеит, анысҳәалак, еиҳагьы усыхәеит, сыԥсгьы суршьоит, ҳагьынеицәажәап, – иҳәон, дҩагылон иланарԥшыгеи икалами астол инықәҵаны.
Абыржәгьы убас ҟаиҵеит. – Хәыхәыт, снапы ыркало смааит, аҳамҭа шәзаазгеит, – сҳәан Платон Бебиа ихьӡала исиҭаз ишәҟәқәа дызхатәаз астол инықәысҵеит. Аҳамҭа ҳәа сара баша иаҵшьны исымҳәеит Хәыхәыт изыҳәан ашәҟәқәа иреиҳаз ҳамҭа ыҟаӡамызт. Ус шакәу ихатә библиотекагьы шаҳаҭра амуеи. Уи Аҟәа аума, ма даҽаџьара аума шәҟәыҭирҭак баны давымсыцызт…
– Иҭабуп идуӡӡаны, – ҳәа Платон исызиаҳәа, шәанеиқәшәалак, уажәы ҭелла маҷк иԥшӡам, ҳәарада, ихаҭа данызбалак иасҳәоит иҳамҭа сгәы ишахәаз, насгьы арҭ схала сзы акәымкәа аԥсуа литература зегьы азы иҳамҭа дугьы азгәаҭаны. Нас ацәажәара дааҟәыҵын акраамҭа ахтомкгьы еихыршәшәо дыргәылаԥшуан, агәахәара ширҭоз ихы-иҿы ианыԥшуан. Ус инациҵеит иажәа – Руслан, сара ԥхьаҩык иаҳасабала Платон Бебиа ирҿиамҭақәа (ипоезиатә, ипрозатә) срызҿлымҳауижьҭеи кыр ҵуеит, срыԥхьоит бзиа ибаны. Амала, егьырҭ иҩызцәа ҳпоетцәеи ҳапрозаикцәеи аӡәырҩы реиԥш, иҭҵаам, иӡырганы ирыхцәажәам. Сара иахьынӡаздыруа (сгәанала, иарбан литературазаалак аҿгьы ус иҟоуп) асахьаркыратә ҩымҭа, ахархь ԥхьаҩ ицхраауа, амҩа иаша (аҩымҭа аилкааразы) дықәызҵо ажәа иџьбаразаргьы иаҭахуп. Уи изааӡарызеи, ҳлитература иаггәышьоуп, иҳәо, иу, иҟаҵо шмаҷымгьы.
– Алитература иақьабзуп, иатәышьҭроуп, ашәҟәыҩҩцәа, (иҳалагылоугьы, зыԥсҭазаара иалҵхьоугьы) рҩымҭақәа еизганы томла рҭыжьра. Уи, зегьы раԥхьаӡагьы, зҩымҭақәа ҭыҵуа авторцәа рнаҩсангьы, амилаҭ литература аҿиарамҩаҿы иамоу ақәҿиарақәа аазырԥшуа афактор хадақәа ируакуп, насгьы иҵегьы уазааигәаны, ираԥсышәаны иуҳәозар, алитература иаланагалаз адоуҳатә мазара аҭагалара, аизгара ауп изызҳәо. Атомқәа рҭыжьра даҽа ҵак бзиакгьы амоуп. Уи убри ауп иарбан сахьаркыратә литературазаалакгьы иамоу аҩаӡареи алшареи аанарԥшуеит. Иара убасҵәҟьа урҭ апрактикатә ҵакы рымоуп, рԥыхьашәара, рыԥшаара аԥхьаҩцәеи аҭҵааҩцәеи рзы иманшәалоуп.
– Ҷыдала Платон Бебиа итомқәа ртәы ҳҳәозар, ари ихазгьы ҳли-тературазгьы уаҩ дзеигәырӷьо қәҿиароуп. Хымԥада ирыхцәажәатәуп, ирзааҭгылатәуп, ҳарҿиаратә еизҳа-зыӷьарақәа ирыдҳәаланы, – абас иоуз аҳамҭа агәахәара шинаҭази, ҳлитература ԥхьаҟатәи алахьынҵа дшазхәыцуази мҩашьо ихиркәшеит Хәыхәыт Бӷажәба иажәа.
Платон Бебиа инысымҩа иаҳнарбоит иара иажәақәа рыла: – «Ашәҟәҭыжьырҭа «Алашара» редактор хадас аус анызуаз акәын. Ҽнак сҭыԥаҿ сыштәаз, сыстол иқәгылаз стелефон иагәарԥхаӡаны акакаҳәа абжьы аагеит. Иаашьҭыхны слымҳа инадыскылеит, исзасуа дызусҭои ииҭахуи еилыскаарц. – Борис Адлеиба соуп, Платон, аамҭа умазар, абранӡа уааир сҭахын», – ҳәа слымҳа инҭаҩит Аԥсны обком актәи амаӡаныҟәгаҩ Борис Виктор-иԥа ибжьы. – Ибзиоуп, уажәыҵәҟьа снеиуеит, – сҳәан, струбка нықәҵаны сҩагылт сцарц.
Адкыларҭа саныҩхала уаҟа дтәан Аԥсны ашәҟәыҩҩцәа реиҳабы Алықьса Џьонуа. Саниба – уаргьы дуԥхьама, иҳәеит. – Ааи, – аҭак ҟасҵеит. Ус аҵәҵәа ҟалеит, амаӡаныҟәгаҩ ԥҳәыс – шәнеи, дышәзыԥшуп – лҳәеит. Икабинет лаша, ҭбаа-ҭыцә ҳаныныҩнала астол даахыҵны аԥсшәа ҳаиҳәеит деихаччо, шәусқәа шԥаҟоу, ишԥацо ҳәа арҿиаратә усқәа рахь ирыԥшуа ,дҳазҵаауеит игәы алаҟаны. Ауаҩы ԥшӡа игәалаҟара бзианы данцәажәо, иԥшӡара еиҳагьы иацлоит, агәыкра иҵаны дҟарҵоит. Убас акәын уажәы Борис Виктор-иԥа Адлеиба дшамшамуа дышгылаз.
Алықьса Џьонуа ихы наиқәикын – Платон доуҳашьҭып раԥхьа, – иҳәеит иара. Сара сзиҭахузишь ҳәа схәыцуа сышгылаз, иажәа инациҵеит, – Аҟәа ақалақьтә Комитет аҩбатәи маӡаныҟәгаҩыс саныҟаз, Арҵаҩцәа рыҩнаҿы еиԥылара дук мҩаԥыргеит, убра урысшәала уаԥхьеит жәеинраалак «Руки» (Анапқәа»). Иугәалашәо убра ибзианы ушаԥхьаз. Убасҟан, итәаз зегьы ибзиаӡаны, напеинҟьарыла ирыдыркылеит. – Ааи, исгәалашәоит, ҿырҳәала уажәгьы издыруеит, исхамшҭыц, – сҳәеит, актәи амаӡаныҟзгаҩ иажәақәа инарышьҭарххы. – Ус акәзар, иҟоу убри ауп, Платон, – иажәа инациҵеит, – СССР еиҭаҵуа Абираҟ Ҟаԥшь Аԥсны иарҭараны иҟоуп Москва, ЦК КПСС аҟнытә аиҳабыра аауеит, аполитбиуро ахаҭарнак инапала Еиҭаҵуа Абираҟ Ҟаԥшь ҳарҭараны иҟоуп. Ари ахҭыс дууп, гәырӷьара дууп Аԥсны азы. Зегьы зхысҳәаауа, Платон абраҟа абри агәырӷьаратә еилатәараҿы уқәгылар сҭахуп. Амала, раԥхьа аԥсышәала ажәақәак ҳәа, нас иара ажәеинраала уаԥхьоит. Уи азы усгьы ҳуцәшәом. Абасала ҳаицәажәеит, ҳуқәгәыӷуеит – иҳәан Борис Виктор-иԥа дҩагылан ашә аҟынӡа сааскьеигеит.
Амҩан сахьаауаз сгәы иҭахәхәа иҭан Борис Адлеиба «Амала, раԥхьа аԥсышәала ажәақәак ҳәа» ииҳәаз. Уи иаанагоз убри акәын абри аҩыза (аиԥылара ду аҿы, ауаа хбарақәа, асовет чынуаа ахьыҟалоз апоет ибжьала аԥсшәагьы атеатр асцена иқәирҩыр иҭахын.
Ахымш рыҽны аӷбақәа ааины иӡыхгылан. Аҟәа рыхьчон. Атеатр ар акәшан игылан. Сара хаҭалатәи ааԥхьара зласымаз ала аԥхьала акәымкәа ашьҭахьтәи ашәала сыҩнарыжьлеит. Иалагеит агәырӷьаратә еилатәара. Сара асцена ашьҭахь алеиҩеира саҿын, сыхьӡ анырҳәо анеира сазыхианы, аха изӡом, сгәаҭеиуан, иага умҳәан, иҳаракыз трибунан. Ус сыхьӡ рҳәеит, азал аҿы итәаз еинырҟьеит. Знык асценахь снеины санаақәгыла сшәарагьы иныҵашәкәа аҳарҭа-сырҭа ыҟамкәа ицеит. Борис Виктор-иԥа ишиҳәаз еиԥш, раԥхьа аԥсышәала салагеит, сажәа ахы скит. Иааркьаҿӡаны исҳәеит аԥсышәала анхаҩы иԥсҭазаара аҟнытә штрихқәак. Абыргцәа еидтәаланы ашәшьыраҿ еицәажәон. Дад, азанааҭқәа зегьы иреиӷьузеи иҳәеит аӡәы. Аҳақьым дреиӷьуп, ауаа ԥсыс дырхоуп иҳәеит даҽаӡәы. Азанааҭқәагьы зегьы арҵаҩы дреиӷьуп иҳәеит даҽаӡәгьы избанзар, уи зегьы аҵара ҳирҵоит иҳәеит. Ашәаҳәаҩ дреиӷьуп иҳәеит даҽаӡәгьы. Ашәа ԥсра-ӡра ақәым, ауаҩы иԥсынҵра ароуеит иҳәеит даҽа хаҵакгьы. Мап, – иҳәеит уаанӡа иҿымҭӡакәа итәаз абырг бзиа. Зегьы ишәҳәо саҳауеит, аха зегьы анхаҩы дреиӷьуп иҳәеит. Анхаҩы иусура еиҿкаауп иҳәеит, анхаҩы ичеиџьыка бзиа ыҟоуп иҳәеит. Анхаҩы уаха ҵхыбжьон ҽцәа гәарҭак изҽыжәҵыргьы иашҭа дҭыҵӡом иҳәеит. Анхаҩы адгьыл ԥсыс дахоуп иҳәеит. Анхаҩы иоуп Аԥсны абас изырԥшӡаз иҳәеит. Нас сыбжьы неиҵыхны инасыргеит «Руки мои словно корни самшита…» знык ажәеинраала аҳәарахьы саннеи, исыбаргыз, иаарханы, ишысцәаҩаз еиԥш, саԥхьеит. Зегьы дыдраҵас еинырҟьеит. Анапеинҟьара ауп ақәгылара (ажәа аҳәара, ахәмарра, акәашара, ашәаҳәара…) шәага-загас иамоу!
Азал аҿы итәаз срылаԥшуа сышнеиуаз, иааџьасшьеит, атеатр аҿы иаатәаз зегьы сара исыхәаԥшуан, аӡәы заҵәык Дырмит Алхас-иԥа Бигәаа ида. Уи уаҳа илаԥш ааихмырсыӷьӡакәа Б.В. Адлеиба дихәаԥшуан. Абни Дырмит Бигәаа сышидикылоз Борис Адлеиба сышидикылоз акәын. Ажәеинраала аԥхьара саналага Адлеиба ихаҭа дгыланы инапқәа еиниҟьон гәахәара дула».
Аԥхьаҩ ухаҵкы, апоет, апрозаик, аиҭагаҩ Платон Бебиа инысмҩа иҿала иҳарҳәаз, сгәы иаанагоит, уи иԥсҭазаареи ирҿиаратә биографиеи рыҭҵаараҿы кыр иаԥсоуп ҳәа, избанзар, аҩада ишазгәасҭахьоу еиԥш, фактра зуа документқәоуп урҭ уажәгьы ушьҭангьы.
Иҵегьы ҳалаҿы иааирц, ҳхаҿы иаагарц, насгьы урҭ раԥҵара шымариам, абаҩхатәра ҷыда шаҭаху ҳнырырц, еилаҳкаарц азыҳәан еиқәаҳаԥхьаӡап Платон Бебиа ипоемақәа рхатә «паспортизациа» рынҵаны, даҽакала иуҳәозар, ианиҩыз, заҟа цәаҳәа ыҟоу арбаны. Апоемақәа: «Уа мшыбзиақәа» – 416 цәаҳәа (1959–1964), «Аӡеибафара» – 426 цәаҳәа , «Аҳақ» – 430 цәаҳәа (1960–1965), «Акәтаӷь былгьоит» – 452 цәаҳәа , «Абгақәа рчара» – 415 цәаҳәа , «Абна алымҳа» – 500 цәа-ҳәа  «Аҟама зҿыҵаку ала» – 420 цәаҳәа, «Хәаа-заа» – 420 цәаҳәа , «Аибашьра» – 480 цәаҳәа , «Аӷба шкәакәа» – 440 цәаҳәа , «Расац Аҵанба» – 440 цәаҳәа, «Абналаҩ» – 476 цәаҳәа , «Ашьаҿа» – 420 цәаҳәа (19840, «Ахәышҭаара» – 452 цәаҳәа , «Аҵыс-хшы» – 482 цәаҳәа , «Аӡыхь» – 508 цәаҳәа, «Ацҳа кнаҳа» – 602 цәаҳәа , «Аматанеира» – 420 цәаҳәа , «Аиааира ашьҭахь ақәԥара» – 722 цәаҳәа , «Аԥсны Ҳаным» – 428 цәаҳәа , «Агәынқьыбжьы» – 456 цәаҳәа (1993 – 1944), «Ахьы уардын» – 625 цәаҳәа , «Ашьауардын шыԥыруа иԥсуеит» – 488 цәаҳәа .
Еиҭасҳәоит, Платон Бебиа аԥсуа поезиа аепикатә ҩымҭақәа рыла иширбеиаз лабҿабоуп, насгьы даҽа ԥсуа поетк иахьа уажәраанӡагьы абриаҟара поема инапы иҵымҵыц. Аха уаҩы ихьааигартә иҟоуп урҭ ишрыхәҭоу инҭырҳәыцааны ҳакритикаҿы иахьрыхцәажәам, иахьыҭҵаам. Уажәы араҟа уаҳа ҳалалом, иахьырҭыԥу ҳаннеилак, ҳәарада, ҳарзааҭгылоит дара.
Аԥхьаҩ гәыраз, Платон Бебиа ирҿиарамҩа иадҳәалоу иаадыруазарц зыхәҭоу даҽа ганкгьы ҳалаԥш нахаагап. Абар иаргьы: Ишдыру еиԥш, Платон Бебиа поетк, прозаикк иаҳасабала Аԥсны анҭыҵгьы ибзианы дырдыруеит иҩымҭақәа (ажәеинраалақәа, ажәабжьқәа) хазы шәҟәны акьыԥхь рбахьеит, Қарҭ, Москва ашәҟәҭыжьырҭақәа рҿы. Иара убас апериодикатә кьыԥхь (агазеҭқәеи, ажурналқәеи, аизгақәеи) аҿы.
Платон Бебиа урысшәала иҭыҵхьоу ишәҟәқәа: , Москва, ашәҟәҭыжьырҭа  – 1981,  – Москва «Ахәыҷтәы литература» – 1982,  – Москва, ашәҟәҭыжьырҭа  1989.
Қырҭбызшәала Қарҭ иҭыҵит: ашәҟәҭыжьырҭа  аҟны «Ажәеинраалақәа» 1971 шықәсазы. Ашәҟәҭыжьырҭа  аҟны  («Ицәоуп аӡиас») 1983 шықәсазы. Ашәҟәҭыжьырҭа  аҟны 1986 шықәсазы ироман  (Ашьацҳәа»).
Ацентртә кьыԥхь атәы ҳҳәозаргьы, абар Платон Бебиа иҩымҭақәа знылахьоу аурыс газеҭқәа: , «Жьырныҳәа» 21, 1981, 12 лаҵарамза, 1982 15–21 мшаԥымза, 2009,  18-19 ԥхынҷкәын 1982,  – 1982,  – 1984. Аурыс журналқәа:  – №11, 1966,  33, 1971, 312, 1972,  – №4, 1967,  – №1, 1986 ,  – нанҳәа, 1989.
Абраҟа иаҳарбаз аурыс газеҭқәеи ажурналқәеи рдаҟьақәа рҿы Платон Бебиа иажәеинраалақәа ипатреҭ ргәыларгыланы иркьыԥхьуан, аԥхьаҩцәа иргәаԥхон, аԥхьахәгьы ирҭахьан. Ари афактгьы иаҳәоит Платон Бебиа иҩымҭақәа аурыс ԥхьаҩцәа ишырдыруа. Урҭ иеиҭаргеит иреиӷьыз аурыс поет иеиҭагаҩцәа. Урҭ рыҩнуҵҟа иҟан иара хаҭала иидыруаз апоетцәагьы. Деиҭазгақәаз иреиуоуп: С. Сорин, Н. Котенко, А. Раздольски, М. Тарасова, И. Лакербаи, Д. Костюрин уҳәа иҵегьы.
Ауаԥс журнал  – №10, 1976 шықәсазы иҭыҵыз аномер ианылеит Платон Бебиа илирикатә иажәеинраалақәа еиҭаганы, ипатреҭ рыцҵаны. Аҟабарда журнал  1981 шықәсазтәи аномер иакьыԥхьит Платон Бебиа играждантә-лирикатә жәеинраалақәа.
Ақырҭуа журналқәа ( №1, 1971,  №11, 1987,  №10, 1982,  №2, 1985) ирнылеит Платон Бебиа ипоезиатә, ипрозатә ҩымҭақәа.
Ишаабо еиԥш Платон Бебиа ипоезиа Аԥсны анҭыҵгьы ибзианы ирдыруан, даҽакала иуҳәозар, аԥхьаҩцәа аман, аудиториа ҭбаан. Ҳәарас иаҭахузеи, уи хыҵхырҭас иамаз апоет аԥсабара инаҭаз абаҩхатәра акәын.
Аԥхьаҩ гәыраз, уажәы даҽа ганкгьы ҳалаԥш ахаагап, иазгәаҳҭап. Уи убри ауп: Платон Бебиа ирҿиамҭақәа ирыԥхьо иахырҳәаауа ишрыдыркылауа, еиуеиԥшым аамҭақәа рзы акритикцәеи, аҵарауааи, ашәҟәыҩҩцәеи (иаԥсуаамгьы абрахь иналаҵаны) ирҩыз астатиақәа. Сара урҭ зегьыҵәҟьа ракәымзаргьы, ԥыҭк аԥхьаҩ иугәаласыршәарц сҭахуп, избан акәзар, урҭ иҳарҳәо рацәоуп ҳзыхцәажәо апоет ирҿиамҭақәа рзы.
Абар даргьы: В.С. Занҭариа – «Апоет-ҿа раԥхьатәи ишәҟәы» – агазеҭ «Аԥсны ҟаԥшь», Октиабр 24, 1959, А.К. Џьениа – «Апоет аҩбатәи ишәҟәы» – агазеҭ «Аԥсны Ҟаԥшь» – август, 1961, С.Л. Зыхәба – «Ажәа ҿыц аԥшааразы» – агазеҭ «Аԥсны Ҟаԥшь», декабр 3, 1965, Н.). Бараҭелиа – «Аеҵәақәа», ажурнал «Алашара», №2, 1965, А. ). Аџьынџьал – «Аҭакԥхықәра ду», ажурнал «Алашара», №2, 1966, В.Б. Агрба – «Ицәоу аӡиас» агазеҭ «Аԥсны Ҟаԥшь», октиабр, 1969, С.Х. Ҭаркьыл – «Аӡәгьы имбац ицәоу аӡиас» – агазеҭ «Аԥсны Ҟаԥшь», сентиабр 2, 1969, Р.Хә. Қапба – «Адгьыл амҵәыжәҩақәа» ажурнал «Алашар», №8, 1975, Н.Ҳ. Аӡынба – «Апоет ихәыҷтәы поезиазы» – агазеҭ «Аԥсны Ҟаԥшь», ноиабр 1977, В.Џь. Амаршьан – «Абҩатә ҽыуаҩ аԥсышәала» – Алитературатә газеҭ агәлаҵа, Пушкинтә ныҳәа иазку – 1980,
Г.Д. Гәлиа –  – агазеҭ  26 август, 1981, Р.Х. Қапба «Адггьыл амҵәыжәҩақәа» – аизга «Ажәеи аамҭеи», 1980,  , 1982, В.В. Дарсалиа –  «Алашара», №4, 1982, Р.Хә. Қапба , 1983, Р.Хә. Қапба – «Аамҭеи аҭакԥхықәреи» – агазеҭ «Аԥсны Ҟаԥшь»,  – август 1983,   , агазеҭ «Аԥсны Ҟаԥшь», маи 30, 1984, Ориол В. – , агазеҭ «Аԥсны Ҟаԥшь», ииун 12, 1998, А. Гварамиа –  агазеҭ  декабр 20, 1984, Р.Хә. Қапба – , аизга «Ажәеи аҟазеи», 1984, С.Л. Зыхәба – «Ашьацҳәа уаҿамшәарц», аизга «Ахаҳә еиҩсамхарц», Аҟәа, 1984, агазет «Аԥсны ҟаԥшь», ииун 1985 ш., Ш. Цвижба – , агазеҭ «Аԥсны ҟаԥшь», октиабр 9, 1985, М. Хурцилава –  , агазеҭ «аԥсны ҟаԥшь», ианвар 29, 1986, Қапба Р. «Арҿиаратә хәылԥазы», агазеҭ «Аԥсны ҟаԥшь», март 20, 1986, аред. Статиа – «Аԥсуа роман қырҭбызшәала», агаз. , сентиабр 2, 1986, Максимов А. – «Ашьацҳәа» қырҭбызшәала», агазеҭ «Аԥсны ҟаԥшь», сентиабр 6, 1986, Бераиа Г. – , агазеҭ «Сабҷоҭа Абхазети», ноиабр 22, 1986, Дарсалиа В. – , агазеҭ , сентиабр 29, 1987, Аредакциатә статиа – «Ашәҟәы ҿыцқәа», агазеҭ «Аԥсны ҟаԥшь», ианвар 17, 1990, Аредакциатә статиа – «Платон Бебиа ироман ҿыцқәа», агазеҭ «Акоммунизм алашара» февраль 17 1990, Кәакәасқьыр В. – , маи 1991, Аргун А. – , ноиабр 11, 1991, Ломиа М. – , агазеҭ «Аԥсны» ноиабр 27, 1991, Киут Н. – «Абзиабараз ахәыцра», агазеҭ «Аԥсны» февраль 27, 1992, Солоухин В. – , агазеҭ «Аԥсны» октиабр 6, 1995, Зухба С. – «Аҭәымҭа», агазеҭ «Аԥсны», октиабр 6, 1995, Ҷкадуа Ш. – «Аҩыза изы ажәа», агазеҭ «Аԥсны» октиабр 6, 1995, Қапба Р. – «Абаҩхатәра амч», агазеҭ «Аԥсны», октиабр 6 1995, Ломиа К. –  – «Алафи ақьафи», агазеҭ «Аԥсны» апрель 17, 1997, Смыр Гәында – , Гогәуа Алықьса – «Ла иабо – хы иаԥсоуп», ажурнал «Алашара» «1, 1997, Капба Белла – , Ҳашыг Н. – «Ашықәсҿыцтәи аномер», агазеҭ «Аԥсны» №1, ианар 1, 1999, Б. Ҭыжәба – «Аредакциа аҟнытә», агазеҭ «Аԥсны», №10, март 3, 1999, Аред. Статиа – «Ауасҭа имыругақәеи иусумҭақәеи», ажурнал «Амцабз» №3, 1999, В. Занҭариа – «Арҿиарамҩа – шьхацамҩоуп», агазеҭ «Аԥсны», №51, абҵара 22, 2000, Х.С. Бӷажәба – «Платон Бебиа ипоезиа аҷыдарақәа» агазеҭ «Аԥсны» №4-5, жьырныҳәа 23, 2002, Н.И. Киут – «Аԥсуа поетцәа аибашьраан», агазеҭ «Аԥсны», №28, мшаԥы 14, 2003, Руслан Қапба – «Шамил Бганба» ашәҟәы, 2003, Аҟәа. Адаҟьақәа, 7, 26, 36, 38, 41, 80. Руслан Қапба – «Амҭеикәшара зегьы азылагом», ашәҟәы, Аҟәа, 2004, ад. 238-239. Аредакциатә статиа – «Платон Бебиа. Ажәеинраалақәа, апоемақәа, анҵамҭақәа. Ажурнал «Алашара» №3,
2004, ад. 125. Борис Гәыргәлиа – «Аурыс литература аеҵәақәа». Арҵага шәҟәы, Аҟәа, 2004, ад. 78-79, 280-281. Сергеи Кьышьмариа – «Платон (Бебиа – Р.Қ.) илафк иахҳәааны», агазеҭ «Аԥснытәи ауниверситет», №1, 2005, Аредакциатә статиа – «Платон Бебиа», ажурнал – «Алашара» № 1 2005, ад. 127; Р. Қапба «Згәы ҷкәыноу арҿиаҩы», ажурнал «Ауаажәларра», №5, 2005, Сергеи Зыхәба – «Ухаҵазар – ухьамҵроуп», ажурнал «Алашара» №3, 2005, Агазеҭ «Аԥсны», жьҭаарамза 5, 2005, №76-77, агәлаҵа «Алитературатә газеҭ» №4, иануп. «Акыр иаԥсоу Платон Хәамԥа-иԥа!» – Аԥсны ашәҟәыҩҩцәа Реидгыла иҟарҵаз адныҳәалара; Руслан Қапба – «Ажәа сахьарк аҵаулареи аԥшӡареи», Н. Маан-ԥҳа – «Насыԥ змоу апоет», Н. Ҭарԥҳа – «Платон Бебиа иажәеинраала даԥхьоит», В. Амаршьан – «Уа мшыбзиа!», Н. Кәыҵниа – «Ажәа имоуп Платон Бебиа», И. Тураа – «Агәы иаҩызоу агәыла», З. Цвижба – , Ал. Аргәын – «Ашәҟәыҩҩы алаф иҳәоит», агазеҭ «Аԥсны», жьҭаара 28, №82-83, 2005 «Платон Бебиа ипоезиа аҷыдарақәа» ҳәа хьӡыс изманы академик Х.С. Бӷажәба ииҩыз иусумҭа акәзар ҳәарас иаҭахузеи, ҳзызцәажәо апоет ипоезиатә рҿиамҭақәа ирыԥхьо, иҭызҵаауа ауаҩы ианаҳәо, еиликаауа рацәоуп. Академик Сергеи Зыхәба иажәала иуҳәозар, ари иусумҭа аԥхьаҩ инаҭоит Платон Бебиа ипоезиатә рҿиамҭақәа ирызкны агәаанагара иаша, ицхраауеит урҭ изҩыданы реилкаареи ргәынкылареи рҿы. Агәра ганы сыҟоуп ари ашәҟәы арҵаҩцәа, астудентцәа, аԥсуа поезиа интересс измоу аԥхьаҩцәа зегьы рзы ихәарҭа дуны иҟалап ҳәа».
Аԥхьаҩ ишаабо еиԥш, Платон Бебиа поетк, прозаикк, публицистк иаҳасабала ирҿиамҭақәа аханатә аахысгьы игәцаракны ирыԥхьоит, иазҿлымҳаны иҭырҵаауеит ашәҟәыҩҩцәа, акритикцәа, аҵарауаа. Ус шакәу дырҵабыргуеит еиқәысыԥхьаӡаз астатиақәагьы.
Уажәы уи ирҿиамҭақәа рыхцәажәарахь сиасаанӡа исҭахуп аҩада иҳәоу еизыркәкәаны сылаԥшҳәаа иҵызгарц инысмҩа.
Абаҩхатәра ҟаимаҭ змоу апоет Платон Бебиа, аԥсуа литература даалагылеит аҩежәатәи ашәышықәса, аҩбатәи азыбжазы. Дагьцәырҵит уи ихатә бжьы иханы, ихатә ҟазшьа иманы.
Платон Хәамԥа-иԥа Бебиа диит Очамчыра араион, Кәтол ақыҭан, октиабр 5, 1935 шықәса рзы. Дшысабиз иан диԥхеит. Уи иԥсҭазаара зегьы ӷәӷәалагьы ианыԥшит. Ԥшь-класск дрылгеит Џьгьардатәи аашықәсатәи ашкол аҟны, аа-класск – Кәтол ақыҭан. Жәеиза класск хиркәшеит Дырмит Гәлиа ихьз зху Тамшьтәи абжьаратә школ аҟны. Абарҭ ашколқәа рышҟа иеиҭанеиҭасра мацарагьы иаҳәоит уи иҵарашықәсқәа шаҟа ихьанҭаз. Зқьи жәшәи ҩынҩежәи зежә шықәса рзы Платон Бебиа далгоит Аҟәатәи арҵаҩратә институт. Уи ашьҭахь иара дҭалоит Максим Горки ихьз зху Москватәи алитературатә институт.
Ажәеинраалақәа рыҩра далагеит жәохә шықәса анихыҵуаз инаркны. Зқьи жәшәи ҩынҩежәи зежә шықәса рзы, Платон Бебиа дшыстудентыз, иҭыҵит иажәеинраалақәа реизга раԥхьатәи ашәҟәы «Ацәқәырԥақәа». Акьыԥхь аҟны излазгәарҭаз ала, ашықәсан иҭыҵыз ашәҟәқәа иаарылукаартәы иҟалеит ари иеизга. Абас иеихигеит апоет раԥхьатәи ишьаҿа.
Платон Бебиа инапы рылакуп апоезиагьы, апрозагьы, аиҭагагьы, апублицистикагьы. Ибзиангьы ицааиуеит.
Аԥхьаҩцәа гәахәа дула ирыдыркылеит уи ипоезиатә рҿиамҭақәа еидыркыло ашәҟәқәа: « Ицәоу аӡиас», «Ахьы уардын», «Адгьыл амҵәыжәҩақәа»; иажәабжьқәеи, иновеллақәеи, иповестқәеи реизгақәа: «Амра аҿы аӡәӡәоит», «Ацҳаражәҳәаҩ, «Абацәа ирзымҳәаз ашәа»; ироманқәа: «Ашьацҳәа», «Ақьачақьцәа»; ипублицистикатә ҩымҭақәа: «Мықә», «Аӡын ҿымҭи ааԥын ҿыхеи», «Иаҳа иахьшәарҭаз – Камыгә-иԥа рҳәон...» Бзиа ибаны ирыԥхьоит, ашәагьы ианҵаны ирҳәоит уи иажәеинраалақәа: «Аҭаца», «Ачара ду аилашымҭаз...», «Уа иҳаднагалаз дызусҭа?» «Аԥсны азы ашәа», «Аладареи аҩадареи», «Ажьа шкәакәа», «Адырганҵыхәа» уҳәа убас ирацәаны.
Платон Бебиа бзиа ибаны, иқәҿиангьы аԥсышәала ирцәажәахьеит аклассикатә ԥҵамҭақәа: Роберт Биорнс иажәеинраалақәеи ипоемақәеи, Александр Пушкин ипоема «Абҩатә ҽыуаҩ», Сергеи Михалков – «Сҭеԥан агаргалашь»; Сергеи Есенини, Евгении Евтушенкои, Расул Гамзатови, Ҟаисын Кулиеви ражәеинраалақәа; Ченгиз Аитматов иажәабжьқәеи иповестқәеи уҳәа убас иҵегьгьы.
Платон Бебиа иҩымҭақәа еиҭаргахьеит урысбызшәала, украин бызшәала, ерман бызшәала... Кырынтә дықәгылахьеит ацентр газеҭқәеи ажурналқәеи рҟны: ... 1986 шықәсазы ажурнал  ианыз зҩымҭақәа реиӷьхаз ҳәа апремиа ианаршьеит...
Платон Бебиа имоуп даҽа ҟазшьа бзиакгьы. Уи, аԥсуа поезиа ақәрахьымӡақәа Леонти Лабахәуеи Алықьса Лашәриеи ртрадициақәа еихаҳауа, ибзианы иажәеинраалақәа дрыԥхьоит. Дрыԥхьоит ҿырҳәала ҩба-хԥа сааҭ, аԥхьаҩцәа ыршанханы. Зқьи жәшәи ԥшьынҩежәи жәаба
шықәсазы, Платон Бебиа Ҭырқәтәыла дцаны, реиҳа аԥсуаа ахьынхоз жәаҩа қалақьк рҟны дагьықәгылеит, дара рҳәашьа «жәеиқәыршәала», ҳбызшәа аԥшӡара рызнагауа, агәбылра дыркуа.
Платон Бебиа ацәажәарагьы дазҟазоуп. Ишырҳәо еиԥш, аҿаԥыц бзианы иҿоуп. Мықә, Лыхны, Аҟәа уҳәа аизара дуқәа раан дықәгыланы ажәа бзиа иҳәоит, аҳәатәы иманы, аҳәашьагьы дақәшәо.
Аԥсны Аџьынџьтәылатә еибашьра ашьҭахь, Платон Бебиа, абас уҳәар ауазар «Актиорк итеатр» иҿкааны, Аҟәатәи азалқәа ирзымкуа ахәаԥшцәа еизганы, лафла мацара дықәгылеит; «Ашәҟәыҩҩцәа еиҿахысуеит» ҳәа зеиԥш хьӡыс иаҭаны. Арҭ ақәгыларақәа гәахәа дула ирыдыркылеит ҳара ҳажәлар.
Уаажәларратә усзуҩык иаҳасабала, Платон Бебиа ихы аџьыка ықәхуа амаҵ иухьеит: агазеҭ «Аԥсны ҟаԥшь» аредакциаҟны, ажурнал «Амцабз» аредакциаҟны. Акыраамҭа аус иуан ашәҟәҭыжьырҭа «Алашара» аредакторс, нас адиректор ихаҭыԥуаҩыс, нас – директорс.
Платон Бебиа иусура бзиа азгәаҭо Аԥсны аиҳабыра изныкымкәан уи ахә ҳаракны иршьахьеит: «Аԥсны акультура зҽаԥсазтәыз» инаркны – «Ахьӡ-аԥша» аорден аҟынӡа акры.
Ашотланд поет ду Роберт Биорнс иҩымҭақәа аԥсышәала иахьеиҭеигаз азы, 2008 шықәсазы Платон Бебиа ианаршьеит Дырмит Гәлиа ихьз зху Аԥсны аҳәынҭқарратә премиа.
Лев Толстои дуӡӡагьы ифырхацәа рҿала иҳәахьан:  ҳәа. Наваларҭак змам ҵабыргхаҭоуп ари ахшыҩзцара. Сышәҟәы афырхаҵа итәы ҳҳәозаргь насыԥ змоу, злахьынҵа лашоу уаҩуп. Избанзар уи иҩнаҭа дыҩнагылоуп, иҵегьы уазааигәаны иуҳәозар, зегь рыла дарӷьажәҩаны дивагылоуп атрадициала аԥсуара аҳра ахьауа аҭаацәараҿы ииз, иааӡаз, зчеиџьыка хаау, Ада Ҭыжәԥҳа! Уи Платон Бебиа ихаҭашьатә ҟазшьақәа, иҩнуҵҟатәи иԥсҭазаара (ирҿиаратә процессгьы абрахь иналаҵаны) ибзиаӡаны илдыруеит.
Ус анакәха, аԥхьаҩ гәыраз, апоет иарӷьажәҩа Ада Ҭыжәԥҳа-Бебиа ҳалзыӡырҩыр акәхоит. Апоет лыԥшәма иадрес ала иҳалҳәо ҩажәак ракәзаргьы акыр аҵанакуеит ихаҿсахьа уаҩык иаҳасабала игәылҭәааны аарԥшраҿы.
Ада лаб Уарлма Бада-иԥа Ҭыжәба абжьыуаа рҿы мацара акәымкәа Аԥсны ахы-аҵыхәа ирдыруаз нхаҩы-интеллигентын. Дынхон Очамчыра араион Џьал ақыҭан ауеибаҳәа. Аҭаацәа бзиа аԥиҵеит – хәҩык аԥҳацәеи (Лиуда, Лонда, Џьулетта, Кәанти, Жана, ахаҵарԥыси (Гаррик). Иԥшәма ԥҳәыс лакәзар, зыхьӡ-зыԥша ыҟаз, ауаа рҿы инагаз, зажәа ԥхылдаз Аршба Кита иԥҳа Макбулиа (Ҭыжәаа рҿы даннанага Мери ҳәа ларҳәон) лакәын. Зҟазшьа бзиаз, ауаҩы изы иҳалалыз, зыла-зҿы хтыз, зчеиџьыка ыҟаз аԥсуа ԥҳәысын. Аԥсуара ақьабзқәа рылалааӡон лыхшара. Уарлам ԥасатәи Аџьынџьтәылатә еибашьра дуӡӡа 1941–45 шықәса иалагаанӡа далгахьан Аҟәатәи арҵаҩратә техникум, аусура далагоит Гәыԥтәи ихарҭәаам абжьаратә школ аҿы рҵаҩыс. Ус иҵысит Аџьынџьтәылатә еибашьра дуӡӡа. Аԥсуаа рҵеицәа аӡәырҩы реиԥш, Уарлам Ҭыжәбагьы абџьар икит Ҳаԥсадгьыл ду ахьчаразы. Насыԥны, аиааира ганы зыҩныҟа ахынҳәра злахьынҵахаз аԥсадгьыл асолдатцәа дреиуан Уарлам Ҭыжәбагьы. Уи аибашьра мцаҿы анемец фашистцәа ирҭаз «аҳамҭа» – ахы – иԥсҭазаара аҵыхәтәантәи амш аҟынӡагьы игәи-ижәышәаҟьеи рыбжьара «аҽӡаны» ибжьатәан еснагь ахы инардыруа, арахь алхышьа амамкәа. Дахлафуашәа ианиҳәозгьы ыҟан «уи афашист «иҳамҭа» аҽарҵысӡом, исышьцылазар акәхап» ҳәа. Ҳхаҿы иаагапи уи аҩыза «аҳамҭа» зцәа-зжьы ишҳамха иалоу ипсихологиатә ҭагылазаашьа зеиԥшроу аҳақьымцәа иԥсҭазааразы ишәарҭам рҳәазаргьы.
Уарлам Бада-иԥа Ҭыжәба афронт аҟнытә даныгьежь инаркны еиуеиԥшым аҭакԥхықәра змаз амаҵурақәа ныҟәигеит, раԥхьа акыр шықәса дырҵаҩын, аҿар рыԥсадгьыл аҭоурых дирҵон. Иара убас Гьаргь Чачба ихьӡ зху Мықәтәи абжьаратә школ директорс аус иуан. Мықәтәи аколнхара хантәаҩыс дыҟан. Очамчыратәи араипо хантәаҩысгьы аус иухьан. Мықәтәи ақыҭсовет еиҳабыс. Уи инапы злакыз иарбан усзаалак аҿгьы ҭакԥхықәрала, ламысла дазнеиуан. Ҷыдала дацклаԥшуан аҿар рааӡареи аҵара дырҵареи аус. Избанзар, урҭ роуп уаҵәы аԥсадгьыл ахьӡи, аԥшеи, ахьчареи знапы ианылоу, изуалԥшьоу ҳәа дрыхәаԥшуан.
Абас иҟаз аҭаацәараҿы ауп Ада дахьиз, дахьааӡаз. Уи аԥсҭазаараҿы егьырҭ лаҳәшьцәа реиԥш, лани лаби ирҿылҵаауаз рацәаны лхатә ԥсҭазаараҿы лхы иалырхәаша ыҟан. Дзыҩнанагалаз аҩнаҭагьы ахы инаркны аҵыхәанӡа аԥсуара-цәа хаа зхьыкәкәа иҟаз, иҟоу акы ауп. Платон Бебиа иаб абжьыуаа рҿы еицырдыруаз аԥсуа хаҵан, дҽыбӷаҟазан, знапы ахьы аԥссоит ҳәа ззырҳәоз дреиуан.
Тамшь ашкол санҭаз акәын. Жәаба рҿы стәан. Сабшак азы сцеит Мықәҟа, саб иаҳәшьа Мыҷыҷ лахь. Уи лыԥшәма Ҭемыр Аҩӡба дсазҵааит, аџьықәреи
цәырҳәра ананыраҿ ҳахьтәаз, – Руслан шәыкласс аҿы заҟаҩ шәтәада, насгьы аҷкәынцәа заҟаҩ шәыҟада ҳәа. Сара исҳәеит зегь заҟаҩ ҳаҟаз, нас иалкааны еиқәысыԥхьаӡеит сҩызцәа аҷкәынцәа рыхьӡқәа, рыжәлақәа, уимоу, рабацәагьы налаҵаны. Ҳәарада, Ҭемыр урҭ зыхьӡ сҳәаз сҩызцәа рабацәа Пила Миқаа, Бабахь Агрба, Сандра Гадлиа, уҳәа наԥшыхақәшәа акәзаргьы идыруан, ацәгьареи абзиарақәеи рҿы еиқәшәақәахьан. Тамшьи Кәтоли, Мықәи усгьы рацәак рыбжьам. Изхысҳәаауа Платон иаб Хәамԥа Бебиа ҳәа ихьӡ анысҳәа, – ари ҳара мықәаа ҳамаҳә иакәын, Ԥаҷкәариаԥҳа диман, иҽеилаҳәара, иҽықәтәара, иҽырхәмарра мацарагьы аӡәы даԥсан – ҳәа. Хаҵеи ԥҳәыси еицҿакны ахәшьара ирҭеит сҩыза иаб. Сара уи гәахәара снаҭеит.
Амала рынасыԥ анҵра амоуит, аха зегьы акакәын уи Мықәаа раԥхьатәи иабхәараа ҳаихашҭуамызт, ҳацәгьа-ҳабзиа ихы рылаирхәуан. Иареи сареи аҵыхәтәан ҳагьеимаҳәылацәахеит, – абас иажәа аахиркәшеит Ҭемыр.
Ада Ҭыжәԥҳаи Платон Бебиеи анеилахьынҵаха, рынасыԥ анеиларҵа, лара дқәыԥшӡан, 16 шықәса ракәын илхыҵуаз. Платон Бебиа усҟан абаҩхатәра зманы аԥсуа литература иалагылаз апоетцәа аӡәы ҳәа рыгәҭа далубаауа дҟалахьан, ихьӡ-иԥша поетк иаҳасабала Аԥсны анҭыҵгьы ирдыруан.
Ари афактгьы ҳәарас иаҭахузеи, Ада лзы кыр аҵанакуан, уимоу, аԥсҭазаара зӡрыжәуа ԥышәарак иаҩызан, лҭакԥхықәра ҳаранакуан, насгьы, дышқәыԥшызгьы еилылкаауан, апоет, адоуҳатә мазара зырҿио, изҭынхо дарӷьажәҩаны ивагылара зынӡагьы ишымариам, насгьы уи ишацу ауаа рахь ажәала зеиҭаҳәара амуа, агәалаҟара бзиа узҭо ҩнуҵҟала узхыҽхәаша, узҵаҽырбаша харакырак. Уажәы ҳалзыӡырҩып Ада лхаҭа. Уи санлыҿцәажәоз исалҳәаз ажәак ацымҵакәа, ажәак агмырхакәа – абраҟа иаазгоит: – «Руслан, аԥсуала, насгьы ашәҟәыҩҩы иԥшәмаԥҳәыс зласакәу алагьы, иҟалап маҷк иԥшӡамзар, иареи сареи иҳадҳәалоу, иҳаҵанакуа ҳҭаацәаратә ԥсҭазаара адәахьа ицәырганы алацәажәара. Аха уансазҵаах ажәақәак сҳәар сылшоит. Уи азы, аӡәгьы саҭеиҵарым. Дарбан анызаалакгьы, дарбан абызаалакгьы ирҭахуп рыхшара насыԥла еиқәшәарц, рразҟы бзиахарц. Уи иԥсабаратәу цәыргароуп, узқәыӡбо иреиуам. Сани саби, зегьы реиԥш, саргьы анасыԥ бзиа соурыц рҭаххеит. Уимоу, сара сзыҳәан анаԥш-ааԥшрагьы алаԥшрагьы ирылагеит, саргьы нас ԥҳәызбак леиԥш ԥхьаҟатәи анасыԥ сазхәыцуазар акәхарын. Сызҭахызгьы исҭахызгьы иҟазар акәхарын. Аҿара ус иҟами, схала аусакәху, ус иҟоуп ацәанырра ҟәымшәышәқәа зыхҭынхьаауа зегьы. Платон Бебиа ашьхагьы ҳаибабахьан, дыздыруан саныхбыџыз инаркны, ашьҭахь поетк иаҳасабалагьы иҩымҭақәа срыԥхьон, еиҳарак алирикатә жәеинраалақәа сгәаԥхон. Уигьы, ҳаинасыԥхараҿы рольқәак нанагӡеит ҳәа сгәы иаанагоит. Платон Бебиа иӡбахә иныҵыҩ-ааҵыҩны ҳаҩнаҭаҿы иго иалагеит. Насгьы иан лаҳәшьеи сареи ҳаибадыруан, ҳаԥсҭазаара еилаҳҵар шылҭахыз збон. Сан ари азҵаараҿы еиҳа ддемократын аӡӷаб лгәы иақәшәо, иаҭаху далнахыроуп, араҟа «атәым» хшыҩла аныҟәара, анасыԥ аагара уадаҩуп, насгьы уи феида дук алҵуам ҳәа дахәаԥшуан.
Саб, ҳәарада, сҿаҿы ишимҳәацызгьы даҽаӡәы иакәымкәа, Платон Бебиа димаҳәхар бзиа ибон, дыҷкәына цқьоуп абаҩхатәра змоу поетуп иҳәон аҩны ҳанаатәалак иҩымҭа данаԥхьалак, ма иқәгыларак, еиҳарак радиола (усҟан Аԥсуа телехәаԥшра ҟамлацызт, иаҳмоуцызт) даназыӡырҩлак ашьҭахь. Ани акәу ари акәу изыбзоуроу уажәы исцәыуадаҩуп аҳәара, аха иареи сареи ҳаԥсҭазаара еилаҳҵарц иаҳлахьынҵан, ҳаинасыԥхеит. Уи сангьы сабгьы аргәырӷьеит. Саргьы убас ауп, ҳәарада аҭаацәара бзиабарала алалара разҟы дууп, аԥсынҵра зроууа акоуп.
Еилкаауап, 16 шықәса ирҭагылоу аԥҳәызба лзы лаб иҩны ддәылҵны илзымдыруа, дахьашьцылам тәым ҩнаҭак ахь ацара, лыԥсҭазаара знапы ианылҵаз ауаҩы иага лыԥсы аҩҭкаареиԥш бзиа дылбозаргьы гәҭынчмрак зҵо цәаныррак лызцәырымҵыр ауам, даҽакала иуҳәозар лгәаҿы имҿыхар ауам абас еиԥш иҟоу азҵаарақәа: сышԥаднакылои аҩнаҭа ҿыц сзыҩнало, ишԥасзыҟаларышь, сышԥарбаришь, зыҟны снеиуа ауаҩы иан, иаб, иашьцәа, иаҳәшьцәа, насгьы схаҭагьы аԥсуа ҭаца қьабзла ишылцәаҩоу еиԥш, досу ишсыхәҭоу ҳаҭыр сызрықәҵарыма, рымаҵ сзурыма, бзиа сырбартә схы сзымҩаԥгарыма ҳәа.
Насыԥны, данхәоума дабхәоума, диеиҳәшьоума , диашьоума Платон иҵанакуаз зегьы рхаҟара ҳаҭыр сықәҵаны срыдыркылт аханатә сырдыруазшәа. Ари сара сзы акыр иаԥсан, сҭаацәаратә ԥсҭазаара ииашаны аиҿкаараҿ исыцхраауан, сынасыԥ арлашон.
Абри аган – сызланалагалази сареи ҳаизыҟазаашьа азгәамҭакәа Платон Бебиа изы сгәаанагарақәа рҳәара саламлеит, избанзар усҟан ишьақәзырӷәӷәо рымамкәа ҵаҵӷәыда иаанхон сажәақәа.
– Сара, иҵабыргыҵәҟьаны, аҭаацәаратә ԥсҭазаара иага ҟыба-ӡыбарақәа ацзаргьы, зны-зынла уара ишуҭахыҵәҟьо зегьы маншәаланы имцозаргьы, еиҳаракгьы ҳанеиднагала раԥхьатәи амзақәа (ашықәсқәа уҳәар ауеит) раангьы зегь акоуп сара зыҩнаҭа сыҩнанагалаз дшышәҟәыҩҩыз здыруан. Убри аҟнытә исылшоз ала игәы дамыргакәа, сицхраарц, сивагыларц хықәкыс ишьҭысхит, аханатә уал-ԥшьас исыԥхьаӡеит. Аиашазы, абри сыгәҭакы цқьа иаргьы ирласны еиликааит, инырит, уимоу, мыч ҿыцк иланаҵазшәа, арҿиараҿы агәалаҟара бзиа инаҭозшәа збеит. Ҳәарада, ус шакәыз саргьы исныԥшит, иоуаз ақәҿиарақәа сдыргәырӷьон, уимоу,
схаҭагьы салахәны схы сыԥхьаӡон. Ари, изысымҳәарызеи, инасыԥын сара сзын.
Сара, иареи сареи ҳаԥсҭазаара анеилаҳҵа нахыс, иҟазшьа ҷыданы раԥхьаӡа избеит, уи иуадаҿы истол дахатәаны даныҩуаз, ма данаԥхьоз, иара ус акы даназхәыцуаз аамҭазы, дарбанызаалак аӡәы ишҟа днеир шиҭахымыз. Ари аҟазшьа иахьагьы икамыршәкәа даауеит. Амала, имч зқәымхоз, шәмааин, шәысԥырхагамхан ҳәа заҳәара илымшоз имаҭацәа ракәын. Урҭ ибажәгәаламуа иуада рҽанааҩнарԥсалак, икалам иҩыга астол инықәыршәны, бабаду дшәыкәыхшоуп ҳәа ашырҳәа дҩагылон. Имаҭацәа рҿаԥхьа дҭаслымхон. Ҳара ҳакәзар, даҽаӡәызар иԥышынҵара иқәижьломызт. Араҟа имаҭацәа «ииааиуан». Урҭ иԥҳаиҳаб Амра лыхшара еиҳау аҵараеиурҭа ауниверситет иалгахьеит, амаҵ руеит, ҳаԥҳа аиҳаб Кама лԥа дҭоуп ажәларқәа Реиҩызара Урыстәылатәи аинститут. Урҭ уажәы ианхәыҷқәаз еиԥш рабду аус аниуа, даныҩуа, данаԥхьо иуадахь џьеи иҩналап, уимоу, даҽаӡәгьы ҳнеир руам «Бабаду аус иуеит, шәиԥырхагамхан» – ҳәа. Усҟан ихәыҷқәамыз… Аха дыҟоуп ҳмаҭацәа даҽаӡәы бабаду ииааиуа. Уи ҳаԥҳа еиҵбы Кама лыԥҳа, Саид Агрба иаҳәшьа Елана, иара Ҟәашә ҳәа хьыӡ ҷыдан изыхьӡиҵаз. Уи аҩны данааилак, бабаду дтәаны аус ахьиуа икабинет ахь деихоит. Сара уаҟа еиҳа еиӷьны сыԥсы сшьоит, сыхәмаруеит ҳәа. Бабадугьы, егьырҭ анхәыҷқәаз ишыҟаиҵалоз еиԥш, ашырҳәа дҩагылоит бабаду дбыкәыхшоуп, ҳәа даашьҭыхны дгәыдикылоит, нас аицыхәмарра иалагоит. Урзыӡырҩуазар, арҭ еиҟароуп қәралагьы хшыҩлагьы ада акгьы узҳәом.
Уажәшьҭа, Елана уажәы хәышықәса лхыҵуеит, еиҳа еилылкаауа далагеит лабду аус аниуа, ишиԥырхагатәым. Зны-зынла иԥҳацәагьы ихәмаруа, изгәдууа, аха аиашарагьы аҵаны ианиаҽԥнырҳәо ыҟоуп: ҳаб умаҭацәа рҿы иҟауҵо агәцаракра, иумоу агәыбылра ҳара ҳанхәыҷқәаз иузаарԥшӡомызт, ҳаха умаӡамызт аус ууан, уажәы иага уеилахазаргьы, умаҭацәа анубалак уусқәа зегьы кажьны, урҭ рахәмарра уалагоит ҳәа.
Раб иԥҳацәа ирҭоз аҽыԥныҳәақәа ақәҿымҭӡакәа ҳамҭак даагылоит, аха нас инациҵоит андуи абдуи ргәыбылра закәу, мчыс иамоу, ԥшӡала, уаҟа шәаннеилак, шәанҭагылалак ауп ианеилышәкаауа ҳәа.
Уажәы ҳаҩнаҭаҿы ҳмаҭа хәыҷ Елана лаҟара зҳәоу акыр алнадо, амчра змоу аӡәгьы дыҟаӡам. Избан акәзар, амаҭацәа ргәыбылра ажәра аҿара-цәа ахазҵо акоуп.
Иҟазшьам аҭаацәараҿы абри ҳамам, иҳахӡым, иҳагуп ҳәа ашшра, ҳазлаҟоугьы анцәа иџьшьоуп ҳәа далаӡоит. Иажәа есымша иалоуп: ҳӷәы бзиаз убри зегьы ирыцкуп ҳәа. Сара дсымбеит амал иԥсы азыцәгьан. Уи иԥсҭазаараҿы ихадараны иԥхьаӡоит акы, адгьыл ламысла ақәзаара, ҩбагьы, ҭакԥхықәрала абаҩхатәра амаҵ аура.
Ҳхала ҳаныҟазгьы, ахшара анҳаугьы ирҿиаратә усура акы агирхо сымбеит. Уи зегьы ҳаԥхьа иргылон. Ус шакәу арҵабыргуеит иԥсшьара аамҭа анааилак Москва азааигәара иҟоу ашәҟәыҩҩцәа рырҿиаратә ҩны ашҟа ицара, ԥсшьара акәымкәа усура. Уи еилыскаауан, аха исзеилымкаауаз аҽакы: саргьы қәрала смаҷын, арахь ҩыџьа ахәыҷқәа сранны, сыгәра ганы, анапы сыцәрыгхар, машәыр сыцәрыхьыр ҳәа дымшәакәа, аԥҳәыс наӡа леиԥш сааныжьны дахьцоз. Амала, ус сгәы ишаанагоз зныкгьы иасымҳәацызт арҿиаратә ҩны ашҟа дахьцоз даԥсаҟьар ҳәа сшәаны. Аха ганкахьалагьы сгәы иахәон абас дахьсықәгәыӷуаз, сыгәра ахьигоз, схы шаҵасмырхоз ахьидыруаз. Ҵабыргуп, сангьы, санхәагьы рхылаԥшра сыгӡамызт. Амала, изызӡарызеи, зны-зынлагьы хыбаарак аасызцәырҵуан, игәра злоугарызеи ахаҵа, нас ихала адгьыл харак ахь ишьҭра ҳәа. Аха иаразнак схаҿы иааиуан ашәҟәыҩҩы иҩнаҭа сшыҩнагылоу. Уи уахь дцозар, ус иаҭахуп, ара инагӡаны дзмеиӡо ирҿиаратә усқәа уаҟа ихаирҭәаауеит ҳәа. Ус иагьыҟан иара. Уи акәын сара сганахьала Переделкиноҟа имҩа зыԥкымызгьы. – Игәра бгацәоит, ахақәиҭра ибҭацәоит – ҳәа илафшәа акәзаргьы исазҳәақәозгьы аҳәсақәа ыҟан, аха сара уи схахьы иаазгаӡомызт ишҟа исымаз агәрагареи абзиабареи ирыбзоураны.
Ҳәарас иаҭахузеи, сара гәык-ԥсыкала ихы даламырԥшыкәа имаҵ зуеит, ифатә, ижәтә иагсыжьуам, дыԥхаӡа, дыцқьаӡа дныҟәызгоит. Иара ицәаҩам имаҭәаз иҩыҭәаз абни сҭахуп, абри сҭахуп исзаахә ҳәа аҳәара. Сара исыхәҭоуп издырырц, 45 шықәса раахыс зыҩны сыҩнагылоу ауаҩы ииҭаху ифатәума, ирыжәтәума, имаҭәоума. Уахь дҭынчуп, ҟаҵатәы, аахәатәы имам. Амала, иҭахым аҩны сыҟамкәа данааиуа. Аус анызуазгьы иҟамыз. Уажәышьҭа, инакьаҭа ыҟоуп, аҩны сыҟоуп данааиуа.
Сара слитераторым, сырҵаҩым, сзанааҭ даҽакуп, аха ииҩуа, еиҳарак ажәеинраалақәа, апоемақәа, апрозатә ҩымҭақәа рҟнытә хәҭақәак дсызрыԥхьоит, сгәаанагарақәакгьы анидикылоугьы ыҟоуп. Уи сара сгәы иахәоит.
Уаҩытәыҩсак, абык, абдук иаҳасабала, аӡәы изы шьыцрак илам, дуаҩ иашоуп, аха иаҳҳәап, ихарамкәа дургәаар, еикәымк изыҟауҵар, уаанӡатәи иҟазшьақәа зегьы аҵанарӡыртә аҟынӡа дыџьбарахоит, – абри мшәан Платон иакәӡами уҳәартә еиԥш. Аха убри иаԥуп, даҽа ҟазшьакгьы: иага дгәааргьы, игәы ԥижәаргьы, ирласны ихыԥсаауеит, ахара шимамгьы дрыхьхәуеит ииҳәаз иажәа џьбарақәа. Ус иҟазҵо, сгәанала, ауаҩы ишҟа имоу абзиабара, ҩнуҵҟала илоу ақьиара ауп.
Сажәа ауцәамхазар, иазгәасҭарц сҭахуп Татеи имоу даҽа ҟазшьакгьы. Уи дахьыҟазаалакгьы (аусурантә даама, даҽаџьарантә даама, аҩны данааилак, иҽааԥсахны, иҩнымаҭәақәа наишәҵаны дшаатәалак иахьа дахьыҟаз, дахьаныз, иҟаиҵаз, ииуз, ииҳәаз зегь ахы инаркны аҵыхәанӡа исеиҳәоит, аҳасабрба сиҭоушәа. Урҭ рахьтә, ҳәарада, иҟоуп зинтерес кны уззыӡырҩыша… Иҟоуп зыгәхьаа умкышагьы. Нас акраафан, маҷк ишыҟаиҵалац еиԥш, истол ахь иҿынаихоит. Нас дааԥсаанӡа, ма амла дакаанӡа уаҟа дтәаны аус иуеит. Аҩналара аӡәгьы азин ҳамам, ҳмаҭа хәыҷы Елана-Ҟәашә лыда. Уи лҿаԥхьа «дҭаслымхоит». «Ианаамҭаз бааит, сыԥсгьы сбыршьоит, Ҟәашә» ҳәа, – дҩагыланы даашьҭихуеит, дцаанӡагьы уаҳа астол ахь днеиӡом, еицыхәмаруеит рҽеиҟаратәны.
Аиашазы, Платон ианхәеи иабхәеи маҳәык еиԥш акәымкәа рхатә ҷкәынак иеиԥш бзиа дырбон, ҳаҭыр ду иқәырҵон. Иара амаҳә ихаҭагьы аныки абыки реиԥш дырзыҟан, иҭахын. Иабхәа ихьӡ зынӡагьы иҳәомызт, ианхәа, «мама» ҳәа леиҳәон. Саб ныҳәак еиԥш ишьон Платон инеира, ихалагьы акәӡамызт, иҩызцәа ицны днеир бзиа ибон. Иареи сареи ҳхала ҳаннеилак аӡәгьы дшәыцымкәа ҩызада шәышԥааи ҳәа саб гәыбӷан ҳаиҭон иҳазныҟәымгар ҳәа шәшәозма ҳәагьы нацҵаны.
Саб иахьысҳәо иҟалап маҷк иԥшӡамзар, асас изы згәы ҭбааз, зчеиџьыка ыҟаз, знеи ааи агмыз аԥсуа хаҵан. Ҳаҩнаҭа инанагахьаз рацәаҩын. Татеигьы саб иҭаауаз асасцәа рхыԥхьаӡара иациҵеит. Ицны инеиуан, иҩызцәа, иқәлацәа, ашәҟәыҩҩцәа, аҵарауаа. Урҭ рхыԥхьаӡараҿ иҟан Москватәи, Ленинградтәи аурыс шәҟәыҩҩцәа, иаҳҳәап В. Солоухьин, Е. Евтушенко, И. Фониаков уҳәа иҵегьы.
Арҭ Аԥсны анҭыҵтәи иҭаауаз асасцәа – аурыс ашәҟәыҩҩцәа гәахәа-рыла иахьрыдыркылоз аҩнаҭа ачеиџьыка хаан, агәыразреи, анхара-анҵыреи иаакәыршаны иҟоу аԥшӡареи, аԥсуа қьабз ссирқәеи ргәы иҭымҵәо, ирхамышҭуа, инеиҭаҳәо ицон рыԥсадгьыл ахь. Ус заҟантә. Саб изы ари аԥсуаран, иуаҩран, ичеиџьыкан. Насгьы, дазгәдуун имаҳә Платон Бебиа ауаа бзиақәа, атәыла иадыруа, зҩымҭақәа рылаҵәахьоу иахьиҩызцәаз, ицны дахьнеиуаз…
Исымҳәар сгәы иауам, Татеи ианхәыԥҳацәеи иареи реизыҟазаашьа. Уи иаҳәшьцәа реиԥш ибон, даргьы – еишьак иеиԥш. Илымкаа ҿаҵак рымфац. Ихәы ааргон. Иаргьы илшоз ала рхы-рыхшара, рхацәа дкәалкәало дрышьҭан, дрышьҭоуп иахьагьы. Сашьа Гарик иакәзар, ара Аҟәа аԥсуа школ далгеит, нас – аинститут. Ҳаҩны акәын дахьыҟаз, усҟан нхарҭа ҭыԥла ҳаҭшәан, аха зегьы акоуп џьаргьы дмышьҭыкәа аҩны дҳаман. Иара иганахь, сара сганахь аҵара зҵоз, аус зуаз ҳараҳҿы иаауан, ҳара ҳҿы иаанҿасуан (усҟан Аҟәа аанҿасырҭақәа маҷын, еиҳарак аԥсуаа ҳзы). Зныкгьы аӡәы диқәгәамҵуа, ҳанхарҭа ҳшыҭшәо рымбаӡои ҳәа имҳәеит, сара иԥшәмаԥҳәыс сыҿгьы. Убри азы мацарагьы имаҵ зумурызеи? Абри аганахьалагьы насыԥ змоу уаҩны схы сыԥхьаӡоит. Татеи икабинет аҿы игылоу истол дахатәаны аус аниуа, даныҩуа, данаԥхьо, мамзаргьы ибиблиотека данагәылаԥшуа даҽа аамҭанык еиԥшымкәа игәалаҟара шыбзиоу. Ус акәымкәа, изыхҟьазаалак аҩны аус анизыму истол данзахамтәа, дымгәамҵуазаргьы игәалаҟара бжьысуеит, иахьатәи амш акгьы снамҭеит, исзацрымҟьеит ҳәа гәыбӷан аиҭо аҟынӡа. Зны заҵәыкгьы иҳамам, иҳахӡым ҳәа сидтәаланы смашшыц, гәынамӡара аасмырԥшыц, избанзар, аԥсуа шәҟәыҩҩы иаагарҭа амҽхак заҟа иҭбаау здыруеит. Егьирахь анцәа имҭаны, млаки хьҭаки ҳакыртә ҳаҟам, иҳауа ҳара иҳазхоит, агәабзиара ҳамазааит уаҳа акгьы.
Исҭахуп иазгәасҭарц имоу даҽа ҟазшьакгьы. Уи ирҿиаратә усура иадҳәалоуп. Иҟалап ари ашәҟәыҩҩцәа ирзеиԥшу цәаҩазар. Сыззааиуа, иҿыцу иҩымҭак, мамзаргьы ишәҟәы ашәҟәҭыжьырҭахь ахы анарха, иҭыҵны инапы иакаанӡа игәы ҭынчым, еснагь дахӡыӡаауеит, анаџьалбеит, аԥхьаҩ ишԥаидикылари, иахиҳәаарызеишь ҳәа. Аԥхьаҩ игәаанагара еснагь дазҿлымҳауп. Насгьы акорректуратә гхақәа дрыцәшәоит, иажәа иалоуп «папанҵҟәырк» ҟамландаз ҳәа. Еиҳарак, апоезиатә рҿиамҭақәа рҿы, уа, Татеи ишиҳәо еиԥш, нбанк иалшоит ажәа акәым цәаҳәак, строфак иаарҳәны ашьапы иқәнаргылар, ахшыҩзцара аԥсахыр.
Аҭыжьырҭахь амҩа иқәиҵаанӡа заҟа аус адиуло атәы аҳәарагьы уадаҩуп. (Уи ирҿиаратә «лабораториа» ибзианы издыруеит азоуп изысҳәо). Зны напыла иҩуеит, нас ирҽеиуеит, ҩаԥхьа напыла ихиҩаалоит, нас ауп амашьынка (макьана акомпиутор изаамхәац) даҿатәаны икьыԥхьуеит. Убраҟагьы ианикьыԥхьуа апроцесс аан ирҽеиуа рацәахоит, ирыцқьоит.
Ҽнак имашьынка даҿатәаны ииҩыз, ириашаз, зцәа иҭихыз аматериал шикьыԥхьуаз икабинет сныҩналеит, афҩы лаҳа-лаҳауа акаҳуа исыршыз истол акьыԥшь инықәсыргылеит, сахьыҩналазгьы рацәак игәамԥхазаргьы, акаҳуа цаҳә-цаҳә иназгаз «дааннакылазар» акәхап, ҿимҭит, уимоу, игәгьы ишахәаз ихы-иҿы ианыԥшит. Убасҟан игәалаиршәеит Иван Папасқьыр иҳәон ҳәа ирҳәоз иажәақәа: – афы амысааит, иссируп ари атекст, амашьынкала ианукьыԥхьлак, аҩраан иуцәцаз агхақәа убоит, насгьы ишырҽеитәугьы унарбоит ҳәа. Убри еиԥш, саргьы искьыԥхьцыԥхьаӡа ариашатәқәа ааԥшуеит, ицәырҵуеит. Арҽеитә убоны, ариашара улшоны узлавсрызеи! – абас иҳәан имашьынка аҷак-аҷак ҳәа аусура иналаиргеит.
Ари инымҵәаӡо усуп ҳәа сгәы иаанагауа, снаиԥырҵит шьыжьы аахыс ихы дымҩахаӡакәа аус зуаз ауаҩы. Иџьабааӡоуп ашәҟәыҩҩы иԥсҭазаара. Дызҿызаалакгьы дахьыҟазаалакгьы ицзар акәхап ифырхацәа ицрымшәо иԥсы идыршьом, ддыргәаҭеиуеит аԥсҭазаара иалибааз ахаҿсахьақәа. Ацқьара бзиа ибоит. Икабинет аҿы деиҿкааны дтәоуп. Бабыцк џьара иқәыршәызаргьы иԥырхагоуп, аус инаруам аҩны аилыргара (еиҳарак икабинет ианаамҭо сахьымӡар, сагхар, ҩажәак ауп ииҳәо: «Кәаҭи иҟалеи?»
уи иаанаго здыргәышьоит, ҳаҩны зеилыргами ҳәа ауп. Аҭаҭын акәзар, аллаҳ диныҳәаны дыҟоуп, зныкгьы иҿыҵакны дсымбац. (Уи зыбзоуроу аԥхьаҩ иудыруеит, ибиографиаҿы ихаҭа иҳәахьеит – Р.Қ.) Уи аиашазы, уаҩ дзеигәырӷьаша, иҭабуп ҳәа зызиауҳәаша иреиуоуп. Аҽеилаҳәара бзиа ибоит ишәу инаалозар иҭахуп, аха ихала (ихазгьы ҳара ҳзгьы) акгьы изаахәом, ахә дуушәа ибар, зынӡа даԥырҵны дцоит. Москва игәы бзиамкәа даныҟаз, палта-кьаҿк сгәаԥханы изаасхәарац иақәыскит, аха ахә дууп, иабасҭаху иҳәан имуит. Усгьы иушәҵеи уцәа иақәшәозар, иунаалозар аабап сҳәан ишиҭахымыз ишәҵаны ибеит – исзыбзиахоит, аха ахә ҳамч ақәхом иҳәеит, аҭиҩы наҟ иналыркуа. Саргьы уаҳа алаҿысымҭит.
Аҩны ҳааит. Игәы бзиоуп анцәа иҟынтә ихы дахашшаауа дыҟам. Ҩымшҟа анҵы, иуадаҿ дахьтәаз исыманы сныҩналеит ани иҳааимырхәаз апалта-кьаҿ. Уамашәа ибеит, иабаабгеи ари ҳәа иџьшьауа дсазҵааит. – Ари Москва исааумырхәаз ауп, умап ашьҭахь иумырбакәа иаасхәеит – сҳәеит изҵаара аҭакс. – Ҳахбырҵәеит Қәаҭи, – иҳәеит, аха ишигәаԥхаз мҩашьо ихаҿы иаҳәон.
Абраҟа иаазгоит аҩны маҳәра данынарышьҭызтәи хҭыск. Ҵоуп, уи иара зныкымкәа, иҩынтәымкәа илафтә қәгыларақәа рҿы иҳәахьазаргьы абраҟагьы исгәаласыршәарц сҭахуп имыцхәым ҳәа сгәы иаанагауа. Раԥхьаӡа акәны аҩны ҳанынарышьҭ ауп. Усҟан абжьуаа рҿы уахынла акәын (аҭаца дааргоума, амаҳә днарышьҭуама) ачара аныруаз. Амаҳә ицын Борис Гәыргәлиа, Алықьса Гогәуа, Гьаргь Жанаа, Рушьни Џьопуа, Арда Лакоба… Аиашазы, аԥсуараҿы ишаԥу еиԥш, ауха амаҳәра иуит. Имфеит, имжәит, дышгылаз иршеит. Уаҟа акгьы узивбом, ишахәҭаз ихы мҩаԥигеит, амла дакызаргьы, аӡба дакызаргьы.
Иҩызцәа ифо, ижәуа итәан. Идыршеит. Амрагьы аҽышьҭыхны ахалара иаҿуп. Ҩаԥхьа агәарԥ ныҳәа ҟарҵеит, ашҭаҿ астол дырхиеит. Уахь ирацәаҩны иаднагалеит. Ачараҿ ишыҟало еиԥш, иахырҟьаны ижәны иҟоу дубап, зқьаф ыҟоу дубап, иҵегьы зжәыр зҭаху дубап. Зегьы абри астол иакәшаны игылт, амаҳә дыргәылакны. Ус саб иашьа Гәаӡиа Ҭыжәба хәаҵәцак раҟара зкуаз аԥаҭхь имаз аҩы ҭарцәны, – дад, иахеижьҭеи, иумфац, иумжәыц, умаҳәуп, аԥсуара ишахәҭоу иныҟәугеит, абри аԥаҭхь аанкыл – иҳәан инаииркит. Амаҳәгьы мап изымкит, рацәак мҳәакәа илҭаркәкәа ижәит. Иаха ицәамыз акыр зымфацыз дԥырԥыруа дааҟалеит. Иҩызцәагьы рқьаф иахыҳәҳәо икәаӷӷа игылан аҳаҳаи акы уацәымшәан ара ҳаҟоуп ҳәа. Алықьса Гогәуа иаха аҩы ахьыржәуаз ҷкәынцәақәак исорочка машәыршәа аҩы рцәақәҭәан азыбжак иҟаԥшьхәаҵәараӡа иааҟанаҵеит. Аԥшәма аӡӷабцәа иҿыцӡа иҟаз сорочкак ишәырҵеит. Иара уамашәа ибаны дахәаԥшуан ари сара ссорочка еиԥшӡаме иабаанагеи ҳәа, дахәаԥшуан. Аҩыжәцәа адибагало иалагеит, асасцәа иҵегь ддыржәырц, аха сан даакылсын лымаҳә Платон илымҳа дынҭахәыҭхәыҭны иалҳәеит, – абыржәыҵәҟьа ашҭа шәҭыҵроуп, мамзар, шәусқәа еицәартәуеит ҳәа. Ишылҳәазҵәҟьа акәымзаргьы, даҽа ныҳәаҿа ҿыцқәак кны (ижәны) ишҭоԥыз асасцәа (амаҳә иҩызцәеи иареи) ашҭа инҭыҵит. Урҭ наскьаргарц инарышьҭалеит жәларык. Сан агәашә дҭылгеит. Иижәыз дԥырԥыруа дҟанаҵахьан. Аҽны шоуран. Амра лбааӡаны иԥхон. Ус Мықә аӡиас ҳаахықәгылеит. Игәазырԥхаз уара идыр, (иижәызи ашоуреи ракәхап ҵаҟатәи имаҭәа ада зегьы ишәихын аӡыжь иҽналаижьит. Днаскьазгоз зегьы иаразнак рышьҭахьҟа игьежьит. Амаҳә дыӡсо аӡыжь дхуп. – Ҳаушьит, – сҳәеит акыр иахәозшәа сыбжьы рдуны, арахь иҟалаша ҟалахьан. Рушьни Џьопуа иакәзар, – иахеижьҭеи иаҳзыруз, ҳаҭыр иҳақәырҵаз зегьы абри узҭалаз Мықә иауҭеит, – иҳәеит дыхгәаа-ҿгәааны. Аиашазы, иаргьы абри еиԥш агаӡара (аҩы ҟадыџь амыцхә ужәыр иунамырҟаҵо иҟоузеи?!) Ишԥаҟасҵеи ҳәа акраамҭа ихьааигон, аха нас алаф ахь ииаганы иҳәон, уи ала ихиҽит ахҭыс иахылҵыз ахьаа. Ус ҟаимҵар акәын, насгьы иҩызцәагьы аӡы уҭамлан, жәларык ушьҭагылан иааиуеит ҳәа, акгьы иарымҳәаӡеит. Саб иакәзар, – шәызишьҭалеи, нас уеизгьы-уеизгьы иҟалеи, ԥхынроуп иҽикәабазар, ихала иакәӡам ахәыҷқәагьы ишьҭалеит ҳәа дидгыланы дцәажәеит. Сангьы саб ииҳәаз дадгылеит. Амаҳә иабхәарааҿы иҟаиҵаз ахҭыс – аӡыжь иҽалажьны иҽахьикәабаз – аҭыӡшәа аҵыхәа уаҟа иԥырҵәеит. Сара аҩны ҳанааигьы акраамҭа исхашҭуамызт, ҳурԥхашьеит ҳәа иқьышә инықәыскуан. Иара ҿиҭӡомызт, дышиашамыз ибозар акәхарын. Нас хырқьиагак аҳасабла ари асиужет иҩымҭак аҿы ихы иаирхәеит.
Даҽа хҭыскгьы атәы сҳәар сҭахуп. Вианор Ԥачлиа ҳара дҳауа бзиан. Ԥҳәыс данааигоз акәын. Вианори Платони ҳаҭыр еиқәырҵон, еиҩызцәа бзиақәан. Изхысҳәаауа, ичараҿы Платонгьы днаԥхьан. Уи адагьы сабгьы иаргьы еибадыруан. Ишыҟалаз сыздыруам, Платон икастиум аҳәынҵәра ҿшәеит, аҿаҵара сара исықәшәеит. Абри ачараҿ сан лаҳәшьа ԥҳа дылбар лҭаххеит, аҳәынҵәра ҿаҳҵонаҵы. Усҟан иареи сареи ҳнеихәаԥш-ааихәаԥшуан, ацәажәара ҳәа акгьы ҳабжьамлацызт. Сан аминуҭк араҟа шәгылаз аӡәы дышәсырбарц сҭахуп, – лҳәан лҿыналхеит насҭхашәа игылаз лаҳәшьа ԥҳа лышҟа. Ари иқьаф бзианы иҟан, анс арс ҳәа акәымкәа, иааҭырҟьаны иҳәеит: уи дызша дисасуп, сара абри лоуп исҭаху иҳәеит инапы насықәикит. Саргьы исҳәо сҿамшәо саашанхеит, аха уамашәа иубаша, иуҳәаз сақәшаҳаҭуп аҳәозшәа цәаныррак шаҳәшаҳәуа сааимнадеит. Убасҟан сгәы аҳаҷаҳәа инҭашәеит абри зҳәынҵәра ҿасҵаз, зқьаф ыҟан игылаз арԥыс, апоет синасыԥхар ҟалап ҳәа.
Ацәалашәара цқьа ауаҩы еижьаӡом. Ус иагьыҟалеит. Анасыԥ уҳәеит ҳәа.
– Платон Бебиа, аҩадагьы ишысҳәахьоу еиԥш, иаԥсуаам ашәҟәыҩҩцәа, апоетцәа аӡәырҩы иареи еиҩызцәан, еизааигәан, аиҭанеиааира рыбжьан.
Урҭ дара рыҟны Москва, Ленинград – ҳнеихьан, ҳара ҳаҟны иааихьан. Урҭ еиҳарак еибазырдыруаз, еизааигәазтәуаз иаԥырҵоз асахьаркыратә ҩымҭақәа ракәын. Дара рҩымҭақәа аԥсшәахь иеиҭеигон. Дара убас иара итәқәагьы. Урҭ иаҳҭаахьаз, ҳазҭаахьаз зегьы реиқәыԥхьаӡар араҟа салагом, даазгоит ҿырԥштәыс аӡәы заҵәык. Аурыс поет, аиҭагаҩ Илиа Фониаков. Уи Платони еибазырдырыз апоет Иван Ҭарба иоуп. Ашьҭахь Платон Бебиа иажәеинраалақәа иеиҭаганы ажурнал «Наш Современник» ианиҵеит.
Саргьы аурыс поетцәа – иҩызцәа иаҳҭаауаз ишсылшоз ала сгәы аартны аԥсуа ԥҳәыск лчеиџьыка ишақьабзу еиԥш исыдыскылон, ҳаҭыр рықәысҵон, агәаларшәага ҳамҭақәасгьы анеимаадоз ыҟан. Сыԥшәма дсырԥхашьар сҭахымызт.
Убас ҽнак ԥхын мшык азы аҩны иаҳҭааит Илиа Фониаков иԥшәма ԥҳәыси иареи. Урҭ ирыцын Иван Ҭарбеи Кәымф Ломиеи. Саргьы ишсылшоз ала сацԥыҳәаны астол сырхиеит, ашәҭқәакгьы игәылпыж-гәылпыжӡа инықәсыргылт. Иван Ҭарба, – Ада, арҭ бышәҭқәа наҟ ҳастол инықәганы, даҽаџьара ҳала иахьабо инықәыргыланы, аусҵәҟьа ахьыҟоу ахь ҳнаг, – иҳәеит дыхәмаруа, аха аиаша аҵабырг иацәыхарамкәа. Илиа Фониаковгьы Кәымф Ломиагьы Иван Ҭарба ииҳәаз инацдырӷызит. Ԥыҭрак ашьҭахь зегьы астол инахатәеит. Иахьагьы, иацы акәушәа, исгәалашәоит заҟа ахаара аҵаз, алаф, асамарҟәыл ацыз ашәҟәыҩҩцәа усҟантәи реидтәалара. Анекдоттә ҟазшьа змаз Кәымф илафқәа, ашәҟәыҩҩцәа ирызкыз, амацарагьы заҟа иарлахҿыхуааз астол изхатәаз. Араҟа ирылацәажәон аурыс, аԥсуа литература иазкыз азҵаарақәа, ашәҟәы ҿыцқәа, аиҭагақәа, аха аныҳәаҿақәагьы рхадыршҭуамызт. Ус иҟаз агәырӷьара иазкыз ачеиџьыка аԥыжәара ахьамаз аиԥыларақәа, ашәҟәыҩҩцәа рзыӡырҩра сара, иага рымаҵ зургьы, сааԥсаӡомызт, агәахәара сырҭон. Аԥсуа ичеиџьыка аханатә аахыс иамоу амагиатә мчы, иқьабзны аԥсҭазаара алаӷьара уи сара саб иҩны иҩнызгаз акы ауп. Сара сзыҳәан ҿыц аартрамызт. Убри атрадициатә ҟазшьа змоу ачеиџьыка абраҟагьы сналагылт. Исылшо ала, саб иҩнаҭаҿ ишызбаз еиԥш, ҳаҩны, ҷыдала Татеи иҩызцәа ашәҟәыҩҩцәа, аҵарауаа, иаҳҭааз иҿы мырҵысыкәа, фарџьанк мкыкәа дцар сҭахым. Иҵабыргуп, ҳажәлар ирхыргаз аибашьра, аполитикатә блокада, амамзаара ауадаҩрақәа рацәаӡаны ҳҭадыргылт, аха аԥсуареи аԥсуа чеиџьыкеи, еснагь аԥсы ҭан, иҭоуп иахьагьы.
– Руслан, иҟалап амыцхә самхаҳәазар, Татеи дсамхарҽхәацәазаргьы, аха анцәа ибоит, дызлаҟам акы ацҵаны исымҳәеит, егьирахь уара унапы иакуп, ишуҭаху иҟаҵа, иацҵа, иагырха, уи азы гәынамӡарак соуам, – абас лажәа ааҿахылҵәеит ҳпоет ду иарӷьажәҩа Ада. Аха лажәа дшалгазгьы ԥыҭрак ҿымҭӡакәа, апоет ибиографиа иаҩызаз адаҟьақәа лара исзеиҭалҳәоз дрызхәыцуа даатәеит. Сара сахьлыхәаԥшуаз избон уи лгәалаҟара шыбзиаз, лыԥсҭазаара знапы ианылҵаз, иахьа Аԥсны анҭыҵгьы зыхьӡ адыруа ашәҟәыҩҩы, лара лыԥшәма Платон Бебиа заҟа дизгәдууа, ихьӡ-иԥша заҟа деиҷаҳауа, насгьы иара идҳәалоу зегьы лара лхатә ԥсҭазаара иаҟәырҷахан дшахәаԥшуа.
Ааи, ас апсихологиатә ҭагылазаашьа Ада илызҭо Татеи ишҟа 16 шықәса анылхыҵуаз ҿыцәаара ақәымкәа имцаԥшьха лгәаҿы иакыз, лыԥсы иалалаз абзиабара ауп. Уи ацәанырра ԥшьа уи аҿы мацара имаагылакәа, ҳпоет ду илирикатә, интимтә жәеинраалақәа жәпакы хыҵхырҭасгьы ироуит. Нас лгәалаҟара зыбзиамхари апоет иԥҳәыс, иарӷьажәҩа!
Ҳанеиԥырҵуаз, аҵыхәтәан Ада илысҭеит алаф ахьгьы маҷк ихьаԥшуа, аха ареалрагь ацәымӡкәа зҵаарак.
«– Аҳәсақәа зегьы ирыцәтәымым ахыбааразы бзеиԥшраз, баргәам-ҵхьазма, мамзаргьы уи аганахь бгәы каршәны быҟазма» – ҳәа.
Ҳамҭак даанхеит ҿымҭкәа, илҳәараз лзымдыруа дамаԥхашьан. Нас лыбжьы аармаҷшәа ҳнаҩс итәаз лхаҵа Татеи иаҳарцгьы лҭахымшәа ҿаалҭит, – Ииашоуп! Санқәыԥшыз ахыбаарагь еиҳарак, Москва азааигәара иҟоу ашәҟәыҩҩцәа рырҿиаратә ҩны Переделкиноҟа данцоз, аха уи рацәак нҵра амоуит, избанзар, сара ибзианы еилыскаауан уи уахь ицара арҿиаратә ус ишазкыз, насгьы ишҟа исымаз, исымоу абзиабареи агәрагареи зны-зынла ашәалҟьамреиԥш иаацәырҵуаз ахыбаара ашьҭа-мҭа ыҟаӡамкәа ирыҵадырӡуан.
Ааи, диашоуп Ада. Аҭаацәаратә ԥсҭазаара аԥсҟы зку абзиабареи агәреибагареи роуп. Баша иауиҳәах америкатәи афилософ Џьорџь Сантанана  – ҳәа.
Аԥхьаҩ уажәшьҭа ҳаиасып Платон Бебиа ҳәа дзырҳәаз ауаа деицырдыруа дҟазҵаз исахьаркыратә ҩымҭақәа рыхцәажәарахь. Урҭ рҿы ауп апоет, апрозаик, аиҭагаҩ, апублицист Платон Бебиа дахьыҟоу. Уи инагӡа-аагӡаны сыҭҵаараҿы иахәҭаны исыԥхьаӡоит иҩымҭақәа (ипоезиаз, ипрозаз, ипублицистиказ) хронологиатәла еишьҭаргыланы рыхәаԥшра, рызнеира, насгьы зеиԥшлашәа акәзаргьы дара асахьаркыратә ҩымҭақәа злиааз, изыхшаз аамҭагьы агәылаԥшра, аԥсуа литература аҿиара аҭоурыхгьы ахаҿы аагара, ҳзыхцәажәо обиект шьаҭас иаҭаны.
Абри анаҩсангьы Платон Бебиа ирҿиамҭақәа рыҭҵаараҿы ахархәара рысҭарц, сыргәылаԥшырц сҭахуп иара изку акритикатә литература, насгьы иҩымҭақәа ирыхцәажәахьоу акритикцәа, ашәҟәыҩҩцәа, аҵарауаа
ргәаанагарақәа сзықәшаҳаҭу, сзықәшаҳаҭым уҳәа иреиԥшқәоу азҵаарақәа срывымсыкәа. Избан акәзар урҭгьы ихадырҭәаауеит ашәҟәыҩҩы Платон Бебиа ихаҿсахьа. Даҽакгьы. Сара аԥсуа шәҟәыҩҩцәа ирзыскхьоу смонографиақәа (урҭ зынӡагьы имаҷӡам, насгьы усҵәҟьагьы иҟәнушьо иҟаӡам, 20-ҟа иреиҳауп) рҿы ишыҟасҵаз еиԥш абраҟа иаазгоит, схы иасырхәоит, Платон Бебиа иҩызцәа ашәҟәыҩҩцәа, аҵарауаа нацәақәкыла иара изы идсырҩыз, ргәаанагарақәа, ргәалашәарақәа. Ус еиԥш ҷыдала иҩу аматериал кыр аҵанакуеит сызҿу ашәҟәы аинтерес аҵаны, аԥхьаҩ игәаԥхо аҟалараҿы.
Ҳәарас иаҭахузеи, ашәҟәыҩҩы (дҵарауаҩызаргьы, ма даҽаӡәызаргьы – убас) дызхаану, иаамҭанытәу, аамҭак ицану ашәҟәыҩҩы изы ииҩуа, ишьҭеиҵоу инижьуа аматериал кыр аҵанакуеит конкретла изызку идагьы, иара дызхаҭарнаку алитература аҿиара апроцесс, аҭоурых аҭҵаара аусхкы аҿгьы.
Платон Бебиеи иара иабиԥара иаҵанакуа аԥсуа шәҟәыҩҩцәеи ҳмилаҭ литератураҿы раԥхьатәи ршьаҿақәа анеихыргоз аамҭазы, макьана Сталин иԥсы ҭан, ихаҭара акульт атәыла зегьы ирхыџхыџуа аҳра ауан. Аԥсуаа ртәы ҳҳәозар, милаҭк аҳасабала, рҭагылазаашьа акыр иуадаҩын, уимоу, рыҟамзаареи рыҟазаареи рҳәаақәа еиҳа-еиҳа аидыӷәӷәалара иаҿын хаҭала Сталини Бериеи аԥсуа жәлар рышҟа имҩаԥыргоз агеноцидтә ҟазшьа змаз, амилаҭ хаҿра зырӡуаз аполитика хәымга. Даҽакала ҳәашьас иауҭарызеи, Аԥсны Асовет Социалисттә республика ҳәа иамаз астатус амхны автономтә республиканы Қырҭтәыла иаларҵозар! Рмилаҭ алфавит (аурыс граифка шьаҭас измаз) рыԥсахзар, ақырҭуа алфавит ашьаҭала иҟарҵазар! Аԥсуа школқәа аркны иқырҭуашәтәызар! Адунеи ршаз аахыс, аҵарауаа адгьыл абызшәа (уи аԥсадгьыл абызшәоуп иаанаго) изышьҭоу атопонимика, аԥсышәала иуҳәозар, агеографиатә ҭыԥ хьӡқәа рхыхны «хеивани», «ганахлеба» «вардисубами» ҳәа рхырҵазар! Аԥуса кадрқәа (Аԥсны аҵакырадгьылаҿ) маҵурада инрыжьуазҭгьы. Уигьы азмырхакәа, нахьхьи иахьынхоз «папанҵҟәыр» халазшәа, аӡы рыҵалазшәа ихырҵәаны, иааганы аԥсуа қыҭақәеи ақалақьқәеи ирыландырхон ақырҭцәа, агырцәа, ашәанцәа аԥсуа жәлар ҳазҳаҵарӡуазар, иаҳзыӡҩозар ҳәа. Ари геноцидын – аԥсуа жәлар рықәхра акәын изызкыз.
Аԥсны акыр шықәса зымҩаԥгара иаҿыз аполитика хәымга архитекторс иамаз «абласаркьа» Бериа ихала ауиакәху. Уи дахадан «ажәлар раб» ҳәа изышьҭаз, аԥсуаа «ԥаҵақьала» ҳәа хьыӡҷыдас иззырҳәоз Сталин. Уи иакәымзар, зынӡа ҳахыргон ҳәа зҳәақәоугьы аԥсацәақәакгьы ҳԥылоит. Аха уи аҩыза агәаанагара сара сгәанала, изаҟаразаалак ҵаҵӷәык амам. Сталин аԥсуаа дҳацәнымхо дыҟазҭгьы иара ихаан ҳмилаҭ абӷа ԥызҵәашаз абри аҟара рыцҳара ҳақәшәомызт. Аԥсуаа рахгара азҵааразы А.М. Ҷоҷуа игәанаагара аҭоурых ҵабырг иазааигәоуп.
Ҳмилаҭ аҭоурыхтә ԥсҭазаара (СССР ӷәӷәаӡа ишыҟазгьы) ашәарҭа ишҭагылазгьы, ҳсахьаркыратә литература аԥсы шҭаз, аҿиара ишаҿыз узырбо фактын уи иаҵагылоз ашьаҟьар. Ҵабыргуп, урҭ рацәаҩымызт, аха иҟан. Ишәиу 37-тәи ашықәсқәеи, гитлертә фашизм иарҵысыз аибашьреи, уи ашьҭахьтәи аамҭа уадаҩи ирызхымҽит ҳмилаҭ рдоуҳатә ԥсымчхара. Самсон Ҷанба, Леонти Лабахәуа, В. Агрба, Мҭы Ақаҩба, А. Касланӡиа реиԥш абаҩхатәра змаз ашәҟәыҩҩцәа ҳлитература иаԥхазаргьы, 30-тәи ашықәсқәа рынҵәамҭазы ицәырҵыз, раԥхьаӡа акәны зшьапы еихызгаз агәырҵҟәыл змаз аҩцәа ҿарацәа (В. Ҷиҷериа, С. Қәычбериа, П. Ануа, К. Хәырцлаа, В. Қапба, С. Ҵабриа, Ш. Ҭориа...) аибашьрахьтә изыхнымҳәит. Абригь ҳаҿиара апроцесс ианымԥшыр ауамызт. Аха ҳсахьаркыратә литература аҿиарамҩа ианын, уи абираҟ иаҵагылан амаҵ зуаз зегьы, аԥықәсыларақәа шахҭынхьаауазгьы.
Убас ҳлитература ауадаҩрақәа ианырҭагылаз аамҭазы ауп ианцәырҵ, ашьҭахь изҩыдаз махәҭаны иазыҟалаз Алықьса Лашәриеи, Кәымф Ломиеи. Уи афакт иаҳәон аԥсуа литература аҿиарамҩа ишаныз, иԥызкуаз мчы шыҟамыз. Ааи, исахьаркшәа иуҳәозар, ҳ-Дырмит ду иҵихыз аӡыхь бзанҵы ҭабара шақәмыз. Ари ахшыҩзцара еиҳагьы иарҵабыргит А. Лашәриеи Кә. Ломиеи инарышьҭарххны ицәырҵыз аԥсуа шәҟәыҩҩцәа рабиԥараҿа. Убарҭ иреиуоуп Гь. Гәыблиа, Шь. Аџьынџьал, А. Аџьынџьал, М. Миқаиа, Н. Ҭарԥҳа, В. Анқәаб, Б. Гәыргәлиа, А. Возба, М. Лашәриа, Џь. Аҳәба, Н. Кәыҵниа, Р. Џьопуа, В. Амаршьан уҳәа иҵегьы. Арҭ ауаа, Аԥсны анҭыҵгьы иадыруа аԥсуа литература иахьа иҵәатәы шьаҟаны иаҵагылоу роуп. Урҭ зегьы рырҿиаратә ӡыхь ахы ыҵнахит Аԥсны ақырҭуа нацистцәа рхатәымчра аҳра анауаз аамҭазы.
Сыззааиуа, ҳажәлар милаҭ ҳасабала рзинқәа анылаҟәыз, рыҟазаара аншәарҭаз ргәы камыжькәа рлитература амаҵ рурц арҿиарамҩа ианылт, аплеада ҿыц. Убарҭ дырхаҭарнак иашоуп сышәҟәы афырхаҵа хада Платон Хәамԥа-иԥа Бебиагьы.
Аԥсуа литератураҿы Платон Бебиа данцәырҵ асоциалтә ргылара пафос ҳаракыла ианазышәаҳәоз, Сталин ихаҭара акульт литературатә хаҿсахьаны апоезиаҿгьы, апрозаҿгьы, адраматургиаҿгьы аԥыжәара анамаз аамҭа акәын. Усҟан уи зтематикаҿы иуԥымлоз асовет литература зегьы аҿы шамахамзар дубомызт. Ус иҟан ахаҭара культ иарҿиаз, амчра знаҭаз
аепоха џьбара аҟазшьа. Аха убас шакәызгьы, Платон Бебиа (иара иҵанакуа абиԥарагьы налаҵаны ипоезиатә, ипрозатә рҿиамҭақәа рҿы аҩада зыхьӡ сҳәаз аамҭа иркьыкьны азышәаҳәара, уаанӡа еиԥш акәымкәа, еихсыӷьхьан иудырыртә еиԥш. Иҟалап, Сталин епоха аҿҳәара шааскьахьаз ҩнуҵҟала ирныруазҭгьы ҿыц аиҵагылара иаҿыз ашәҟәыҩҩцәа ҿарацәа.
Аха уи изаҟаразаалакгьы иаанагомызт асовет поетцәа, ашәҟәыҩҩцәа асовет ԥсҭазаара аҵабыргхаҭа иазышәаҳәомызт, иацәхьаҵны игылан ҳәа. Мап, уи – СССР аԥсы ҩыҭшәаанӡа уи аԥсҭазаара асовет шәҟәыҩҩцәа ртематика хадақәа ируакын. Амала, 30-тәи, 40-тәи, 50-тәи ашықәсқәа раан еиԥш иркьыкьны, иԥсабаратәымыз апафос аҵаҵаны азышәаҳәара иаҟәыҵхьан, авульгартә социалогизм иахылҵуаз ауарқь ахыԥсаахьан. Иара абраҟагьы, ҳәарада, ирныԥшуан апоетцәа, ашәҟәыҩҩцәа рырҿиаратә риндивидтә цәаҩа, рстиль рформа иамаз аҷыдарақәа асовет ԥсҭазаара аҵабыргхаҭа исахьаркны рааԥшраҿы. Насгьы аамҭа ԥхьаҟа ицацыԥхьаӡа, мамзаргьы Асовет Еидгыла еиларыжьаанӡа, зымчхара ӷәӷәаз акоммунисттә идеологиа аканонқәа еиҳа иԥсыҽхо, уаҩы инапаҿы «иааиуа» иалагеит, еиҭарсшәа иуҳәозар, ԥасатәи ашықәсқәа раасҭа акыр «алеишәа» бзиахеит, изнышәақәаз рацәахеит. Усҟанҵәҟьа аӡәгьы дыршьа имамызт, ашьҭахь иааԥшит, адунеи зырхыџхыџуаз атәыла – СССР аџьал ааны аҟәаҟәа ишкыдгылахьаз.
Еилкаауп, арҭқәа зегьы, амжәадац еиԥш еилаԥаны иҟаз атәыла ду аҩнуҵҟатәи (адәныҟатәи ҳаҟәыҵып) аԥсҭазаара иахҭынхьаауаз ҿыц аҩра иалагаз аҵаҩы ҷкәын Платон Бебиа ишизымдыруаз, аилкаа нагӡаны ишимамыз. Уи насыԥны аԥсабара инаҭаз абаҩхатәра икәша-мыкәшатәи аԥсҭазаара обиектс иҟанаҵеит, ихәыцрақәеи ицәалашәарақәеи дырҿыхартә еиԥш. Ихадараз апоезиатә нцәахәы ашәахәақәа иқәнарԥхеит. «Апоезиа иарҿыхоит, иҳаранакуеит, иагьарҟәымшәышәуеит, иагьарџьбароит ауаҩытәыҩса зда дхәарҭам ицәанырра ԥшьақәа. Убри аҟнытә иаахҵәаны исҳәарц сылшоит асахьаркыратә литератураҿы апоет зегь раԥхьа игылоу, ирыцку аӡә иоуп ҳәа. Избан акәзар, апоезиа ҳара иҳадаҳкылоит афилософиатә хшыҩзцара иаҵоу, излеибарку анаҩсангьы, ҳдоуҳатә ԥсҭазаара аҵкарқәа зегьы ирылаҳәаны», – ҳәа иҩуеит академик Д.Е. Лихачов.
Абас ажәа сахьарк асфераҿы зегьы ирыцкуп ҳәа иԥхьаӡоу апоезиа ахьыҵәцарахь Платон Бебиа раԥхьаӡатәи ишьаҿа анеихигаз зынӡа дқәыԥшӡан. Абар уи азы ихаҭа ииҩуа: «Жәохә шықәса схыҵуан сара апоезиаҟны сымч-сылша анԥысшәоз. Ааԥын шьыжьы ссирк азы, ҳашҭа агәҭа иҭагылоу, Кәрыжәаа ирықәлоу ҳраҵла ду самҵатәаны, уи ақәцә иалатәаны, мрагыларахь аҿы рханы зымҵәыжәҩа ԥшӡақәа, еинҟьо ашәа еихызҳәаалоз аԥсаа рацәа сахьырзыӡырҩуаз иит сара раԥхьаӡатәи сажәеинраала хәыҷы «Ааԥын» – ҳәа.
Иҵабыргыҵәҟьаны ҩ-куплетк иҟоу абри ажәеинраала хәыҷы ала ауп Платон Бебиа апоезиаҿ ишьаҿа злеихигаз. Уи, ишырҳәо еиԥш, мышьҭа бзиала апоет қәыԥш ипоезиа ашҭа иҭалеит. Уи ашьҭахь адунеи рбеит уҳәар алшоит игәылҭәаа-гәылҭәааны иҟоу ԥшь-томк апоезиатә рҿиамҭақәа – ҳлитература аҭоурых аҿы ихҭыс дуны иҟалаз! Уаанӡагьы ҳәарада, цәаныррақәак изцәырҵзаргьы, цәаҳәақәак иҩызаргьы ҟалоит, аха уи ҳара иҳаздыруам, илабҿабатә фактны иаабаз ажәеинраала «Ааԥын» ауп. Абраҟа ахы ыҵнахит ипоезиатә ӡыхь:
Аиқәԥараҟны иаҵахан,
Аӡын хьагәгәа ицеит.
Ааԥынгьы фырхаҵахан,
Анап зегьы ирыхьӡеит.
Унхьаԥшны уааԥшаанӡа,
Ашәҭ иахылҵт афҩы
Иахьак зынӡа шаанӡа,
Дгылеит анхаҩы. (ад. 30).
Араҟа апоет қәыԥш рсахьа ҭихт аӡын хьагәгәеи ацареи ааԥын фырхаҵа аиааира агареи зынӡа имарианы, аха иҟалаз аԥсабара ацәырҵра ухаҿы инхартә еиԥш, насгьы ажәеинраала еиҳагьы иарӷәгәоит абри аамҭаеиҭасраҿы анхаҩы добиект хаданы дахьцәырго. Ҳәарас иаҭахузеи, ԥышәа змамыз, автор изын имариамызт ҩ-куплетк иҭагӡаны еилыхха иҟоу ахшыҩзцарақәа аӡыни ааԥыни реилыҵреи, ааԥын аиааира агареи, анхаҩы шаанӡа игылареи, поезиатә хаҿсахьақәан раарԥшра.
Платон Бебиа апоезиаҿ раԥхьаӡа ишьаҿа анеихига инаркны иаразнак иаагәоуҭартә еиԥш иубоит, атема ҟәазқәа ракәымкәа (уи нас), зынӡа изааигәаз, икәша-мыкәша иҟаз, дызлагылаз, ибла зыхьӡоз, ицәа-ижьы ианыруаз ракәын иажәеинраалақәа хыҵхырҭас ирымаз, иуҳәозар хәыҷы-хәыҷла идунеихәаԥшреи идырреи ирышьаршәалан ԥсҭазаарала ирҵабыргу апоезиа ду ахь амҩа дшанылаз. Ари жәаҳәарада, ишқәыԥшызгьы абаҩхатәра иаша ишазҳәаз ҩашьомызт.
Аҩада исҳәаз ахшыҩҵак азы ҿырԥштәыс иҟауҵар ауеит ажәеинраала «Араҟәыбара». Уигьы ҩ-куплетк роуп иҟоу:
Инхьыдхәауа ара-махәқәа,
Убас ақьра иаҿуп...
Араҵлагь уаҳа аламкәа,
Анхаҩы изыԥшуп.
Ус, ирыԥхьгьы лалеиҟьоит,
Акакан ҿыҩры ицоит.
Ақәарашаҩ еиԥш илалапҟоит,
Ахьеиԥш икаԥсоит. (ад. 26)
Ари аҩымҭа хәыҷ «Ҳашҭа агәҭа иҭагылоу, Кәрыжәаа ирықәлоу ҳраҵла ду» ҳәа, апоет дызҿу анырҟәыбоз иазкызар ауеит, мамзар даҽа раҵлак. Уи акәым, араҟа ихадароу, уи зынӡа даҽакуп. Апоет аконкреттә тема иалихит азеиԥштәра зуа, игәылыршәаны иҟаҵоу ажәеинраала, иаҳзырбо араҟәыбара апроцесс исахьаркны. Уи араҵла ззымдыруа араҟәыбара зымбац изҭыхуам, изыҟаҵом абарҭ реиԥш иҟоу аметафоратә сахьақәа: «инхьыдхәауа ара-махәқәа... ақьра иаҿу «Акакан ҿыҩры ицоит» «Ақәаршаҩы еиԥш иаалапҟоит», «ахьеиԥш икаԥсоит».
Ақыҭаҿ ииз, иааӡаз, апоет иоуп ас еиԥш иҟоу асахьақәа збо, рҭыхрагьы зылшо.
Платон Бебиа аҩада сзыхцәажәаз иажәеинраалақәа аҩбагьы аԥиҵеит 1951 шықәсазы, иара ишиҳәаз еиԥш, жәохә шықәса анихыҵуаз аамҭазы. Усҟан иԥхашьа-ԥхаҵо ицәырҵыз ибаҩхатәра шқәыԥшызгьы идунеихәаԥшра иабон, еиликаауан, ицәа ианыруан апоезиатә хаҿсахьақәа аԥсҭазаара аҵабыргхаҭа иауаршәаны. Ҵабыргуп, ԥшь-томк апоезиатә ҩымҭақәа зырҿиаз абаҩхатәра инаӡа-ааӡан агәылҭәаара аҟынӡа кыр бжьан. Уи иаҭахын анапҟазара, аԥышәа, аамҭа, аҵарадырра, анаԥш-ааԥшра, аҟазацәа дуқәа ртрадициа адырра уҳәа иреиԥшқәаз жәпакы.
Аха урҭқәа – апоет инапҟазара ҳәаақәызҵо «амаӡақәа» Платон Бебиа рацәак дышрыдымхалоз, амарҵеира ақәра лассы дышҭысыз имҩашьо ибоит уи ипоезиатә рҿиамҭақәа (арахь ирхуԥхьаӡалар ауеит ипрозатә ҩымҭақәагьы) хроникатәла еишьҭаргылан ирыԥхьаз, зылаԥш иҵызгаз ауаҩы. Аԥхьаҩ гәыраз, аҩада исҳәаз ахшыҩзцара арҵабыргразы, аушәақә иҳәоу жәеизадамхарц азын уааи, уаргьы саргьы ҳалаԥш иҵаҳгап Платон Бебиа ипоезиатә рҿиамҭақәа период-периодла еихшаны, даҽакала иуҳәозар, поет ҟазак иаҳасабала, еизҳа-зыӷьара лабҿаба еицаабартә еиԥш, фактла, ҿырԥштәыла ирҵабыргны.
Абраҟа иацсыҵоит даҽакгьы. Аҩадагь џьара иазгәасҭахьеит, Платон Бебиа итомқәа иргәылоу аҩымҭақәа (ипоезиаз, ипрозаз, ипублицистиказ, иеиҭеигақәаз) дара уажәы изну атомқәа рҿы иаанӡа досу анҭыҵыз, изнылаз ашәҟәқәа рыҟнытә арахь ишцәалаз атомқәа рахь иауаах. Урҭ акыр ирҽеит, анапы иҵигеит, ажәакала, шьардаӡа еиӷьитәит рхаҭабзиара. Саргьы абарҭ аҩымҭақәа рҿоуп ҭҵааҩык, критикк иаҳасабала аус ахьсымоу. Уаанӡатәиқәа – ирҽеиаанӡа ишыҟаз срылалом, уи, акы, уи салагар хара сагоит, ҩбагьы, ҭҵааҩык иаҳасабала, ус еиԥш иҟоу арҽеирақәа рацәак срықәшаҳаҭым, избанзар, апоет, мамзаргьы апрозаик, еизҳа-зыӷьара амҩа арӡуеит, иаҳҳәап, данқәыԥшыз иаԥиҵаз аҩымҭа иагу ыҟазаргьы, ус иааныжьзар еиҳа еиӷьуп, иаҳа аиаша аҵабырг иазааигәоуп. Уи данҭәы, данҟаза духа, ҳәарас иаҭахузеи, ихәыцшьа аҽарҭбаауеит, идунеихәаԥшышьа даҽа философиатә хшыҩзцарақәак аанахәоит. Ихԥахаз, данқәыԥшызтәи игхақәа, илаԥшҳәаа изыҵамӡаз, апоезиатә хәыцрақәа, апоезиатә хаҿсахьақәа хаирҭәаар илшоит иҷкәынратә, иԥышәаратә шықәсқәа раан иаԥиҵаз иҩымҭақәа, рыриашарала акәымкәа усҟан иҭәымҭаз иаԥиҵо аҩымҭа ҿыцқәа рыла.
Еиҭасҳәоит, усҟан ауп ари апоет (апрозаикгьы иакәзааит) ирҿиаратә еизҳа-зыӷьара аԥхьаҩ дацәымҩашьо ианибо.
Ари аҩада исҳәаз ахшыҩҵак схы иауҭысҳәаах, алитератураҭҵаараҿы идыруижьҭеи кырӡа ҵуеит...
Иага ус акәзаргьы, аҩымҭақәа реиҭаҭыжьраан иррыхҭынхьаауа ҿыц рҽеирақәа зынӡаҵәҟьа мап ацәызкуа среиуам, уи ишаҭаху здыруеит еиҳарак абызшәа ацқьара аганахь ала. Араҟа, ҳәарада, еснагь еиларшәшәалатәуп, аха уаанӡа аԥхьаҩ иидыруа асиужет иаԥырхагамхо. Ааи, аԥҵамҭа асиужет иаԥырхагамхо ицалароуп арҽеиратә процесс.
Аԥхьаҩ гәыраз, ҳаԥхьа ишьҭоуп иҭҵаатәны Платон Бебиа заатәи ипоезиатә рҿиамҭақәа. Урҭ ҷыдала ирзааҭгылатәуп, избанзар, акы, ҳпо-ет заатәи ипоезиатә ԥҵамҭақәа анализ рзымукәа, иргәыло агәаӷь бзиа ҳагәылаԥшны имбакәа иҳанмыркәа, инагӡан ҳхаҿы иаҳзаагом, уи аҟазара ақәцәахь дхазгалаз ипоезиатә рҿиамҭақәа злеибарку рдоуҳатә ԥсымчхара. Урҭ Платон Бебиа иаԥиҵеит иҵаҩратә, истудентратә шықәсқәа раан. Ҩбагьы, аҩада зыӡбахә сҳәаз ашықәсқәа раан ииҩыз, иикьыԥхьыз ипоезиатә рҿиамҭақәа рҿы длабҿабаны дааԥшит ихатәроу, змилаҭ литературазы кыр иаԥсаны иҩагылаз, насгьы аԥхьаҩ иаразнак зҿлымҳара ззиуз, ма зҩымҭақәа ирхылҵуаз аԥхара згәы аҟны инеиз апоет. Ари афакт кыр аҵанакуеит апоет қәыԥш асахьаркыратә ажәа адунеи ссир аҿы ихы дақәгәыӷуа даԥшәыманы аҟалараҿы. Ихԥахаз, иагьхадароу Платон Бебиа поетк иаҳасабала, иҩышьа цәаҩа заатәи ипоезиаҿы ишьақәгылеит набыцрак амамкәа. Уи апоетикатә напҟазара иатәышьҭроу, аритм, арифм, атема алхра, ажәеинраала асиужет аҟаҵара, аиҿырԥшрақәа, аепитетқәа
рхархәара, зегьы ирыцку апоезиатә хаҿсахьақәа рагәыласара уҳәа иреиԥшқәоу рҿы, шамахаӡак акәымзар, ишәхьоу, иҭышәынтәалахьоу поетны даақәгылеит, аԥхьаҩцәа деицгәарҭартә еиԥш.
Еилкаауп, Платон Бебиа заатәи ипоезиаҿы ишьҭикааз ацәаҩа, аформа, астиль иҭәымҭа ахь днеиуа даналага нахыс еиҳагьы поетк, ҟазак иаҳасабала, днаӡа-ааӡахоит, дхатәрахеит.
Аҩада исҳәаз ахшыҩзцарақәа дырҵабыргразы, уажәы акритикатә лаԥшҳәаа иҵаагап зыӡбахә ҳамоу ҳашәҟәы афырхаҵа хада заатәи ипоезиа. Усҟан иаабоит Платон Бебиа заатәи, мамзаргьы иҵаратә шықәсқәа раангьы иаԥиҵаз иажәеинраалақәагьы заҟа рыҩаӡара ҳаракыз, насгьы урҭ шракәу изыбзоуроу анаҩстәи аԥсуа поезиаҿы ишедевруп ҳәа ззуҳәаша аҩымҭақәа рцәырҵра, ажәакала, поет хатәраны, поет ҟазаны иҟалара, ишьақәгылара.
Платон Бебиа заатәи ипоезиа аамҭас иаҵанакуеит 1951 шықәса инаркны 1961 шықәсанӡа, даҽакала иуҳәозар, жәашықәса қәрас иамоуп. Иара убригь, аматериал маҷзаргьы, ҩ-периодкны иушар алшоит. Актәи апериод 1951 шықәса инаркны (аҩра даналага, еиҳа ииашаны иуҳәозар, иажәеинраалақәа акьыԥхь анырба) 1953 шықәса Сталини Бериеи рдунеи иананыӡаа аҟынӡа. Ииашоуп, актәи апериод (1951–1953) иаҵанакуа ажәеинраалақәа (аҩада сзыхцәажәахьоугьы убрахь инарылаҵаны) хыԥ-хьаӡарала имаҷуп, аха фактк аҳасабала, ухаҿы иааумгар ауам. Аҩбатәи апериод атәы ҳҳәозар, уи ҳәарада, аматериалқәа (ажәеинраалақәа) рыла ибеиоуп, иҟоуп уаҩы дзыхцәажәаша, иаҳзырбо апоет заатәи илирика иахҭынхьааз, изнысыз амҩа, ахаҿра.
Апоет қәыԥш, макьанагь абжьаратәи школ иалымгац, зынаԥш-ааԥш амҽхак ҭбаам, насгьы зхатәы бызшәала аҵара иаҟәыху, аха амилаҭ иамоу ахьаақәа инагӡаны изныруа, лабҿаба избо ихәыцрақәа ирыдиҳәалоит ашәҟәқәа. Урҭ рыда ауаҩы ԥхьаҟа дышзымцо, дырра шимоуа инырхьеит ргәыблрагьы икхьеит апоет қәыԥш. Ашәҟәқәа ачех хәыцҩы, апедагогика ашьаҭаркҩы Иан Амос Коменски  – ҳәа, ззиҳәоз уи ддырҿыхахьеит, ддыртҟәахьеит, амҩа иаша дықәызҵо дара шракәу агәра инагӡаны игахьеит азоуп абас зиҩуа:
Мҩаныфала убас сеибырҭоит,
Сгәы ҟаҵо убас ихыхәхәа.
Шаҟа сырҭеи, ҩаԥхьа исырҭоит,
Сзызгәыку ашәҟәқәа.
Апоет иажәақәа ираӡаны, еилацаланы иҟаҵоуп. Ииашоуп, араҟа философиа дук ыҟаӡам, аха ауаҩы идоуҳатә ԥсҭазаараҿы ашәҟәы заҟа аҵанакуа заманала иаарԥшуп, насгьы иаԥхьо зегьы иаҳзеиԥшны, ҳара ҳзы иҳәоушәаҵәҟьа иаҳныруеит.
Аҷкәынреи, агәашьамхи, ԥхьаҟатәи агәыӷрақәеи ртәоуп иаҳәо ҩ-куплетк иҟоу алирикатә жәеинраала хәыҷ «Жәаа шықәса сырҭагылоуп». Жәаа шықәса ирҭагылоу апоет қәыԥш, мамзаргьы алирикатә фырхаҵа еиликаауеит аԥсҭазаараҿы илшаша иҵоуроу аусқәа шырацәоу, насгьы ихаҭагьы дышрызхиоу, игәрагарагьы амоуп хаҳара злоу уск шааникыло. Аҷкәынра иацуп ԥхьаҟатәи агәыӷрақәа. Ишдыру еиԥш, аԥсҭазаараҿ агәыӷрақәа феноменуп.
Апоет «аамҭа хьҩежь сагәылагылоуп, сыгәгьы ҭыԥраауеит» ҳәа – баша метафорла иҳәом. Уи иныруеит дызну асовет аамҭа иамоу абзиарақәа, насгьы ԥхьаҟа илшарақәа шазнарҳауагьы агәра игоит. Ус иагьыҟалеит иара. Асовет мчра ами иҩызцәа зегьы реиԥш, еиҳау аҵареиурҭа далзыргаз, Москва алитературатә институт аҿы аҵара иҵартә еиԥш алшара изҭаз, ишәҟәқәа уаҟа иҭыҵыртә иҟазҵаз. Амала, шьоукы-шьоукы апоетцәа, еиҳарак абиԥара еиҳабацәа иреиуоу реиԥш иаҩцаны, ҵәҩанҵәы ихагалан дазышәаҳәом, аҽынкыларыла иман. Иара убас СССР анеилдырбгагьы, «адемократиа» агәы иахәоит ҳәа аҵәы ахьшьны дахцәажәом. Ус ҟазҵақәогьы ауҟахым.
Апоет қәыԥш заатәи илирикаҿы ашәа ззиҳәо, зсахьа ҭихуа, иблала иибо, гәыла ԥсыла иныруа ауп. Академик Хәыхәыт Бӷажәба зынӡа ииашаны ишазгәеиҭо еиԥш, Платон Бебиа «имоуп бзиа иибо адгьыл ҿацә, ихәыҷреи иқәыԥшреи знибаало асахьақәа, изгәакьоу апеизаж уи иагәылҵуа ашьҭыбжьқәагьы».
Апоетцәа зегьы реиԥш, Платон Бебиагьы изгәакьоу идгьыл – дахьиз, дахьааӡаз Кәтол зегьы раԥхьаӡагьы ипоезиа ахыҵхырҭа акәны иубоит, нас, ҳәарас иаҭахузеи, иԥсадгьыл Аԥсны ҟьаҟьа дуӡӡа агәеисыбжь ҵкар рацәала иамҽханакуеит арҿиаратә пафос аҵаны.
Апоет ҿа иҭахуп бла ҵарыла икәша-мыкәшатәи аԥсҭазаара зҽеиҭазкуа, ԥхьаҟа ицо игәаҵа иҭыҵуа ашәақәа иибо азикларц, аха ишәа, иза, иԥхоу цәаныррала, ирҟәымшәышәны, апоезиатә хаҿсахьақәа агәылубаартә, уархәыцыртә еиԥш. Ас еиԥш иҟоу агәҭакы ҿыц аҩра иалагаз дарбанызаалак изгьы имариам. Уи иаҭахуп арҿиаратә аԥышәеи поезиатә хаҿсахьала ахәыцреи Платон Бебиа 1953 шықәсазы иаԥиҵаз ажәеинраала «Ацәқәырԥақәа» уанаԥхьалак имҩашьо иааԥшуеит апоет қәыԥш инапҟазара жәеинраала ҿыцк иҩыцыԥхьаӡа, аизҳа-зыӷьара ишаҿыз. Ари, сара стәала, Платон Бебиа ибаҩхатәра ахаҭашьатә ҟазшьақәа ируакуп.
Автор иҩымҭа «Ацәқәырԥақәа» рҿы ииҳәарц ииҭаху еилкаауп еиҭасыз аамҭа (иаахтны ахьӡ имҳәазаргьы Асовет мчра ауп араҟа зыӡбахә имоу) иабзоураны, уаанӡа Асовет мчра шьақәгылаанӡа, ишырҳәо еиԥш, хымҳа-џьымшьа ицоз, уимоу, зны-зынлагьы аԥхасҭа ҟазҵоз арҩаш, рҳәынҷеит ауаа рынхамҩаҿы, рыбзиабараҿы рхы иадырхәо иҟарҵеит. Автор иҩымҭа абар ишыхиркәшо:
Ҳа ҳҽы иалшозеи аӷәра ҿами,
Иалаз алызх аамҭа ҿами,
Ҳажәлар фырхацәа рмахәҿами,
Иԥышәоу зегь рзы.
Ажәеинраала темала аҵакгьы бзиоуп, ҳажәлар асовет аамҭазтәи рырҿиаратә (рыбзазара иаҵанакуа) усура аанарԥшуеит. Уи шхадароугьы аԥхьаҩ ибоит ажәеинраалаҿ аметафоратә хаҿсахьақәа автор заҟа ҟазарыла ихы иаирхәо. Урҭ аиҿырԥшрақәа аԥсы рхарҵоит, исахьадыркуеит. Абар акык-ҩбак: «Ахра иалҟьан иаанымҿасуа, хагәха атыша наҟ инҭасуа», «Ахаҳәқәа ирхыҽҽа, ибылгьа-былгьо, аҵла иагәыдло, иҵх ирбылгьо», уҳәа убас иҵегьы.
Арҭ асахьақәа ацәқәырԥақәа рыԥсабаратә ҟазшьақәа, рлеишәа-цәгьарақәа ҳдырбоит, иҭырхуеит, аха убас шакәугьы ауаҩы инапаҿы иҭаслымхоит, имаҵ руа иҟаиҵоит.
Аҩымҭа «Ацәқәырԥақәа» апоезиатә цәа аҟәнышьшьы иҟарҵоит автор иазылихыз аформагьы. Уи куплет-цыԥхьаӡа хԥа-хԥа цәаҳәа ррифмақәа еиҿырхасырҭоуп, еизааигәаӡаны акаҩ бжьы рхылҵуеит, иаҳҳәап, «ибылгьа-былгьо», «иҵх ирбылгьо», «агыг-цәа ргыла», «уи митәыла», ҿырххыла» зҳәаз еиԥш.
Акуплет хзыркәшо аԥшьбатәи ацәаҳәа акәзар, уигь ҩажәак, ма хажәак рыла ишьақәгылоит, даҽакала иуҳәозар егьырҭ раасҭа ацәаҳәақәа кьаҿуп. Иаагап ҿырԥштәқәак: «Ҽышәала иарбгон», «ақыҭақәа еимнадон», «дыҟан ҳара ҳҿы», «хәарҭоуп ҳара ҳзы» уҳәа убас иҵегьы. Ажәеинраала иамоу арифма цҳафырқәа, каҩқәа рнаҩсангьы, иара апоезиа аҵазҵо, амелодиа зырхаауа афактқәа, ируакуп аритм – ажәақәа ацәаҳәақәа рҿы рыртәара, еиҟара-еизшәа рышьақәыргылара заҟа апоезиатә канонқәа ирықәшәо иҟаиҵаз. Иара убри ацәаҩа ауп ажәеинраала жәеинраалазтәуа.
Ҳәарас иаҭахузеи Платон Бебиа ипоезиатә рҿиамҭақәа, нас урҭ ирымоу рхатә ҷыдарақәа аԥхьаҟа – иахьаҭыԥу саннеилак – иҵегьы инарҭбааны сырзааҭгылоит, аха араҟа сналсшәа исзырҳәаз убри ауп: апоет қәыԥш аԥышәа шимамызгьы (еиҭасҳәоит, усҟан абжьаратә школгьы далымгацызт ҵарадырралагьы инагӡаны имҵацызт ажәеинраала аиҿартәышьа апринципқәа), ибаҩхатәра аԥсабара инаҭаз ииашаны иҵанаҳәоит (даҽакала уаҳа ҳәашьа амам) ажәеинраала шыҩтәыз, ишаԥҵатәыз. Ус шакәу ҳнарбоит хыхь сзыхцәажәаз «Ацәқәырԥақәа» рыдагьы, уи заатәи илирикаҿтәи иажәеинраалақәа рҿы. Сара ԥхьаҩык, ҭҵааҩык иаҳасабала, Платон Бебиа ипоезиатә рҿиамҭақәа рформа, реиҿартәышьа, рстиль, ирифмақәа рылахҿыхра, ркаҩра, иритм аҭышәынтәалара, ицәаҳәақәа рҟны ацырақәа реиҟарара уҳәа иреиԥшқәоу апоезиатә канонқәа рҿы заатәи илирикатә ԥҵамҭақәа рҿы дҭышәынҭәалахьан уҳәартә иҟоуп.
Машәыршақә акәымзаргь ҟаларын, уи ашкол аҿы аҵара ицызҵоз иҩызцәа Борис Гәыргәлиа дназлаз ихлафуа акәзаргьы ҳара ҳ-Пушкин ҳәа изишьҭаз – Пушкини Бебиеи заҟа рыбжьаз шырдыруазгьы. Уи зыхҟьоз афакт ыҟан. Платон Бебиа Тамшьтәи ашкол аҿы ҳанҭаз иажәеинраалақәа данаҳзаԥхьалак, мыцхәы иаҳгәаԥхон, еихышәшәа ицон. Схаҭагьы иахьагьы исгәалашәоит ҽнак уи дзыԥхьаз абзиабабара иазкыз ажәеинраала (поемазаргь ҟаларын) аҟнытә абарҭ ацәаҳәақәа: «Зҩымҭа саԥхьо ахыԥша, иҭнажьуеит аҩбатәи аҟәша», «Ҳаҩуеит, ҳаҩуеит ашҭа ҳҭоуп, зны исаԥысуеит, зны ҳаиҭоуп» ҳәа, убас заҟа ыҟоузеи исгәалашәо.
Абри азы акәын усҟан ҳҩыза Платон Бебиа, «ҳ-Пушкин» ҳәа зизаҳҳәоз.
Аԥхьаҩ гәыраз, аҩада исҳәаз Платон Бебиа ипоезиа аформазы, иажәеинраала аиҿартәышьа апринцип азы изаҟаразаалак категориатә формала иаанагом уи заатәи ипоезиатә рҿиамҭақәа рҿы ишьҭикааз ацәаҩа уаҳа дынхымшәаӡакәа раԥхьаӡа илихыз аҵыруа инҭаршәны дцоит ҳәа. Мап. Сара сызҿу ажәеинраала еиҿартәышьа аформа мацара ауп. Араҟа уи иҵоит апоезиа амаӡақәа, урҭ рхархәашьа, еиуеиԥшым астиль, ацәаҩа рыла азнеишьа. Егьирахь, еилкаауп 50 шықәса инареиҳаны аԥсуа поезиатә мхурсҭа иҭахандеиуа апоет иҩымҭақәа рҿы ирыҵаиҵо афилософиатә идеиақәа заҟа хкы рыла рҽеиҭаркуа, рыҽдырҭбаауа, итематика ҵкар рацәала ишеилалоу, ишеилыҵуа, асиужетқәа, амотивқәа заҟа дрыцклаԥшуа, еиҳарак еипикатә ҩымҭақәа рҿы, насгьы зегьы раҵкысгьы ихадароу аԥсуа литература ҳазнутәи аамҭазы иалаларц иаҭаху, ажәлар рҭоурыхтә лахьынҵа атәы зҳәоу.
Абарҭ реиԥш иҟоу азҵаарақәа рҿы, жәаҳәарада, Платон Бебиа ирҿиаратә напҟазара есааирагьы иазирҳауеит, ҳаракырак аҟнытә даҽа ҳаракырак ахь дхалоит. Ари ашәҟәыҩҩцәа ҟазацәа зегьы қьабзс ирымоу акоуп. Платон Бебиагьы ус еиԥш иҟоу арҿиаратә цәаҩа ауицәтәымху.
Платон Бебиа заатәи ипоезиаҿы, аҩада ишазгәасҭахьоу еиԥш, иубоит асиужет змоу, аконкрет темақәа ирызку ажәеинраалақәа, насгьы урҭ уахьымгәыӷӡо аганахьала ихзыркәшо ахшыҩзцарақәа зҵо. Убас иҟоу
жәеинраалақәоуп, «Акәара рӷьычит», «Ажьҭаара аҿы», «Дӷамшь», «Аԥсуа шәақь», «Аӷба Абхазиа», «Мышәқьар», «Ала», «Ерцахә», «Тҟәарчалтәи ашьхақәа», «Аҟәа абаа аԥҽыхақәа».
«Акәара рӷьычит» акәзар, асовет епоха иаскьаҳәымҭаны ианыҟаз ишаԥыз еиԥш, асахьаркыратә ҩымҭақәа рҿы ирныԥшлар акәын еиуеиԥшым аформақәа, (аметодқәа ҳәа рзуҳәаргьы алшоит) рыла асоциалисттә уаажәларра аргылараҿы ицо аиҭакрақәа, асовет уаа ирымоу аихьӡарақәа. Ииашоуп, уажәы ҳзыхцәажәо ажәеинраалаҿы ус еиԥш иҟоу , имҩаԥысуа апроцесс ажәеизадала ани ас иҟоуп, егьи ас иҟалеит ҳәа авторцәақәак иаахтны, насгьы инамыцхәӡаны ишырыҩуа, ишаадырԥшуа еиԥш акәымкәа, аԥхьаҩ аинтерес икыртә, даднаԥхьалартә иҟаиҵоит акәара зӷьычыз еилкаара. Раԥхьа избаз акәу-кәуҳәа ибжьы геит: «Шәанаџьалбеит, амитә ҳахьит, ҳкәара рӷьычит, ҳкәара ргеит?!» ҳәа.. Нас ақыҭа зегьы дәықәлеит еибарҳәага ркәара зықәшәаз арыцҳара еилыркаарц. Аԥсыӡқәагьы шәарҭахеит, ргәышҵа ажәҩан иадырбон, аҟәара ҿажәкит, аԥаҩқәа шабеит. Аха апоет иҩымҭа злахиркәшаз акуплет ала илшеит иҟалаҵәҟьаз аарԥшра:
Нахьхьи рыцхыраара иаҳәозшәа,
Насгьы инеиҵых уи абжьы:
«Уа-а, ара иҟоуп!» – аҳәозшәа,
Инапҟьон аџьықәреи абӷьы.
Аџьықәреи аӡы аҵарҵарц (аарҩара ыҟазар акәхарын) акәзаарын акәара уахынла изырӷьычыз. Ажәеинраала еиқәызҳәало ахшыҩзцара иалшеит аԥхьаҩ дархәыцыртә аҟаҵара, насгьы иунарбоит (аусура апроцесс атәы зынӡа ицәырымгаӡакәа) анхацәа шыхандеиуа, аҽаҩра беиа аарыхразы ишықәԥо, уимоу, дара рымч зықәхо атехника рхы ишадырхәо уҳәа убас иҵегьы.
Дубап ԥхьаҩыкгьы игәаланаршәар баакк рыбганы баак зыргылоз ҳәа ажәлар ирҳәо ажәаԥҟа. Убри аҟнытә дазҵаар ауеит избан аџьықәреи аӡы аҵарҵарц, адгьыл дырԥсаҳәарц азын акәара мҩахыргеит, даҽа царҭак арҭеит, аха акәара ахаҭа иамаз аԥсҭазаара аҽаԥсахит, аԥсыӡқәа ҿажәкуеит, акәара шабоит ҳәа. Ари азҵаарагьы ганкахьалагьы уахәаԥшуазар ахатә логика амоуп, зынӡа иҵаҵӷәыдаӡам. Уи, сгәанала, авторгьы дазымхәыцыр ауамызт. Аха апоет аҩада зыӡбахә ҳҳәаз аԥхьаҩ иаасҭа иаҳа инахараны дхәыцит. Акы, уи иаҳирбо асахьақәа: амра агылара, иаҟьо араӡын, ахьы, арбаӷьгьы акиҳәа аҿыҭра, арахә адәахьы, ацәа иалҵны рцара, акәара аҭабара – аӷьычра, аԥсыӡқәа рҿажәкра, аҟәараш ашабара, аԥаҩ цәышқәа реиҟәыжәжәара, ауаа аџьџьаҳәа реилалара, акәара аҟамзаара аџьшьара уҳәа убас абарҭқәа зегьы ипоезиатә хаҿсахьақәан иҟаҵоуп. Урҭ рыда ажәеинраала зыҟаломызт. Ҩбагьы, аԥхьаҩ игәынкыланы данаԥхьалак џьабаада еиликаауеит, ари – акәара аӷьычра шаамҭалатәу, аџьықәреи аӡы аҵаҵаны иаанрыжьуам, адгьыл аныԥсаалак, дырҩегьых аҭыԥ ахь идырхынҳәуеит. Арҭқәа зегьы ажәеинраалаҿ апоет изҳәомызт, иара шыҟаҵоу ишеиҿартәу ала ус закәу имҩашьо иубоит. Уи ауп асахьаркыратә ҩымҭагьы цәаҩас иамоу.
Аԥсны ашьхақәа раҳ Ерцахә ԥагьа дарбан аԥсыуа поету уи ашәа азызымҳәац! Уи аԥсуа поезиа атематика агәҭа иалоуп. Иаҳгәалаҳаршәап аӡәык-ҩыџьак рпоезиатә цәаҳәа ссирқәа: «Ашьхақәа ран Ерцахә шкәакәа насыԥ бзиа амоуп, инаԥшуеит, аҭынчра ырӡны, имыцәаӡакәа алымҳа кыдҵаны иӡырҩуеит» – апоема «Шьаризан», «Шьардак мырҵы инахыԥшт иубауа Ерцахә ахра акаҵәара икәалыкәаџьо, ишеишеиуа ашарԥиаҵә алашара» – апоема «Даур» – Леуарса Кәыҵниа. «Ерцахә» ашла зны иҽырбошәа аԥацәа рзыҳәа агәы былуа, ашьал шкәакәа ахарԥошәа, акьатрацә нарылга игылоуп уа» ажәеинраала «Аԥснытәи ашьхақәа» – Қьаазым Агәмаа. «Абан, саԥхьа ҟәаԥа-ҿаԥа, тлаз иаҵәала ихиоуп. Ерцахә заҵәык, тәыҩа-еимҿаԥа, ԥҭала аҿы ҭаҳәҳәоуп» ажәеинраала «Амҩан» – Баграт Шьынқәба. Убас заҟа цәаҳәа ссирқәа ҳпоетцәа иаԥырҵаз уԥылоузеи! Иара убас ҳашьхақәа раҳ, реибаркырақәа зегьы ирылыҳәҳәо, Ерцахә «акульт» ҳпоезиаҿы мацара акәӡам, ҳапрозаҿгьы иҟоуп.
Ҳәарас иаҭахузеи, Платон Бебиа заатәи ипоезиаҿгьы ианымԥшыр залшомызт зкульт ыҟоу ҳашьхақәа раҳ Ерцахә ахаҿсахьа, конкретлагьы зеԥшлагьы, амала Аԥсны аԥсабара иаласаны. Ииашоуп, аԥсуа поетцәа Ерцахә асахьа ҭырхуеит еиуеиԥшым аганқәеи, еиуеиԥшым атемақәеи ирыдҳәаланы, иара убасҵәҟьа зхала иҟоу поезиатә хаҿсахьангьы Платон Бебиа иажәеинраала 1955 шықәсазы ииҩыз «Ерцахә» атәы ҳҳәозар, акырӡа аоригиналра аҵаны, ианаало ахатә сиужет аҭаны иҟаиҵоит, насгьы ажәлар рҳәамҭагьы ихы иархәаны (ианду изеиҭалҳәо ажәабжь ала). Ари аелемент аҩымҭа аҵакы арҵаулоит, иарԥшӡоит. Уи 24 цәаҳәа иреиҳам ажәеинраала х-ҵакык, х-хырхарҭак аманы ишьақәгылоуп. Акы, Ерцахә ахаҭа асахьа аарԥшра:
Шәышықәсала, иқәсны иҭала,
Арҩашқәа зҿаҽҽо цәқәырԥала,
Ерцахә иҭаҳәҳәоу ԥҭа ҟәашла
Ерцахә, адгьыл иақәлоу ашла,
Аԥснытәи ашьхақәа ирабу,
Аԥхьарца иԥымҵәо зашәа ану!..
Ари еиӷьны метафола асахьа ҭыхра мариам апоет қәыԥш иакәым акыр дышәхьазаргьы. Аҩбатәи ианду лажәабжь ажәлар рҳәамҭа аҟнытә иаауа, иаагап, уаҟа ақәцәаҿ аӷба аԥҽыха шықәу, амра шагымхац, аха асы шымӡыҭуа, ажә дхалар дшыҷкәынхо зҳәаз еиԥш. Ари адетальгьы – ажәлар рҳәамҭа аҟнытә иаагоу – автор ҟазарыла ихы иаирхәоит, иҩымҭа иалаисоит, апоет қәыԥш, аԥышәа змам изы ишуадаҩызгьы, иааиаҭәоумшьартә аҟынӡа. Абар уи асахьагьы автор ишҭихуа:
Згәы меицак абраҟа ихалаз,
Даҩызахоит зынӡа аԥшалас,
Дажәызар – ҽнакала дҿахоит,
Дҿазар – дышҿоу ус даанхоит!
Ахԥатәи ажәеинраала ахәҭа ауп уи аҵакы гәылҭәааны (иҭыху асахьақәа рнаҩс) иҟазҵо. Иҟалаз уи ауп, апоет ианду Ерцахә иазкны илҳәаз иашахаҭахеит:
Ижәбома иахьа илабҿабахеит,
Ихалт аҿатә уаа згәы џьбароу,
Адгьыл иақәлахогьы урҭ роуп!
Апоет қәыԥш илшон иажәеинраалаҿ Ерцахә асахьа иҭихызи ианду лажәабжь аҿы даагыларгьы. Усҟангьы ажәеинраала ҟаимаҭ, иҟәнумшьартә еиԥш иҟоу алҵуан. Аха, асовет аамҭазы ииз, иааӡаз, аҵара знарҵаз апоет уи абзарӡык имҳәар игәнааламкәа ибон. Ааи, аҿатә уаа згәы џьбароу дызҿугьы асовет уаа роуп. Урҭ рымч, рылша дазгәдууеит, иажәа, иашәа иалоуп. Амала, усҟан истудентыз Платон Бебиа иалидыраагәышьоз зыгәра ганы, адгьыл иақәлахоит ҳәа дызхәаԥшуаз (ҳарҭ зегьы – убас) асовет аамҭа амчрагьы иаргьы ниааӡа ишцоз.
– ҳәа, В.Г. Белински дызҿыз абзиабара Платон Бебиагьы дышқәыԥшӡаз иҭааит, дыԥнашәеит, даршәшәеит, дарқацеит, ихадароу амч ҿыц иланаҵеит, цәанырра ҟәымшәышәла дарбеиеит, дааӡеит, дахьчеит, аԥсҭазаараҿы иҭакԥхықәра ҳаранакит. Ус шакәу, зегьы раԥхьаӡагьы, аԥхьаҩ иубоит иара апоет ихатә биографиа даҽакала иуҳәозар, инысмҩа иазкны иҿаратә шықәсқәа ирыдҳәаланы ииҳәаз аҭыԥқәа рҿы, нас, ҳәарас иаҭахузеи акырӡа инарҵауланы исахьаркыратә ҩымҭақәа рҿы, лымкаала ипоезиатә рҿиамҭақәа рҿы.
Сара иахьынӡаздыруа иҩызцәа аӡәык-ҩыџьак, еиҳарак алитература бзиа избоз дызларзаԥхьоз ала, Платон Бебиа абзиабара иазкны ажәеинраалақәа (уимоу, апоемақәагьы) абжьаратә школ далгаанӡагьы рыҩра далагахьан, аха урҭ арахь иҳаимырбеит, игәы рызҭамзар акәхарын, иҟалап ихатә архив аҿы иҟазар. Сыззааиуа акьыԥхь ахь ицәыригоз 1955 шықәсазы иҩыз «Лхы-лҿы гәыкуп, лыбла ҭшашоуп» ҳәа. Ари алирикатә шедевр хәыҷы инашьҭагыланы рҿынархеит абзиабара иаша иахылҵыз егьырҭ ажәеинраалақәагьы. Сара убарҭ ҷыдала иалыскаауеит, рыхә ҳаракынгьы исшьоит апоет қәыԥш иаԥиҵаз абзиабаратә жәеинраала ссирқәа. Сгәанала, урҭ хыҵхырҭас ирымоуп апоет ибаҩхатәреи  – ҳәа, – аурыс шәҟәыҩҩы М. Пришвин дызҿу абзиабареи. Еиҭасҳәоит, апоет изцәырҵит иуаҩытәыҩсатәу ацәанырра ҵаула, насгьы мцра злам, иҵабыргхаҭоу. Ус иҟоу ауп изхылҵыз, Баграт дуӡӡагьы игәаԥхаз, ҩ-куплетк иҟоу иажәеинраала. Иаагап иаргьы еихымҵәакәа:
Лхы-лҿы гәыкуп, лыбла ҭшашоуп,
Дҳәыҳәуп, дгәилуп, деикәаԥхоит.
Лӡара еихатыр, лыжәҩа ԥҽаҽоуп,
Мра ҳасаблагь уа дкаԥхоит.
Уи зегь лылоуп са дызбазар,
Еснагь дгәыкуп, хаа-хаа дыччоит.
Адунеиаҿ дыҟам лҩыза, избанзар...
Избанзар бзиа са дызбоит!
Жәаҳәарада ажәеинраала ишыԥсҭазааратәу фактуп насгьы конкретла адрес шамоу, аӡәы ишлызку аҳәоит иахагылоу аинициал «М.К.» Аԥхьаҩ, апоет игәаԥхаз «М.К.» ҳәа зыхьӡиҵаз леилкаара (дыздыруазгьы ыҟазар ауеит) уиаҟара усс имам, дашьҭам, иара изы агәаҵанӡа инеиуа абзиабаратә жәеинраала ахьгәылшәаз, иахьыҟалаз ауп. Араҟа имыцхәу ҳәа изаҟаразаалак ажәак ыҟам, зегьы ишәоуп, изоуп, бзиабаратә кәылӡыла иҭаҳәҳәоуп, ԥырхага амоуртә. Ииашоуп, уи ԥхьаҟатәи алахьынҵа автор ишимҳәо еиԥш, аԥхьаҩгьы дазхәыцӡом, избанзар, имҩашьо ибеит абзиабара цқьа иахылҵыз асахьаркыратә ҩымҭа хьыршәыгә хәыҷы.
Ас исахьаркны еиҿартәу, цәанырра цқьала иҩу абзиабаратә жәеинраала аԥҵара апоет ҿа изын насыԥуп. Ари машәыршақә автор импыҵҟьаз (ус еиԥш аныҟалақәогьы ыҟоуп алитературатә ԥсҭазаараҿы) ишреиуам ҳдырбоит уи ашьҭахь инақәырццакны ииҩыз бзиабарала ишаҳәшаҳәуа, аинтимтә ҟазшьа змоу ажәеинраалақәа. Убарҭ иреуоуп:
«Уи иара иунарҳәоит». Араҟа абзиабара иатҟәаз зҿахәы ззеиҭамҳәаз ҷкәынак иҩыза (апоет иакәзаргьы ауеит) днадгылан игәаӷьит дзықәшәаз «арцыҳара» – абзиабара дшабылуа – леиҳәарц. Уи иҭак:
Снаихәаԥшит – амца икын,
Абасгьы сҳәауеит:
– Иҟоу убама, умыццакын,
Ԥхыӡшәа ицар ауеит.
Аха бзиабаразар, зынӡа
Уԥах уҿанаҳәоит.
Саргьы смыцхәхоит, ихаҵа,
Уи иара иунарҳәоит.
Ааи апоет диашоуп, абзиабара иашаҵәҟьа иунамырҳәара иҟоузеи?!
Платон Бебиа илирикатә фырхацәа, ихаҭа иеиԥш, аҿара ԥсҭазаара-цәа хаа рхьыкәкәа, иԥшӡаӡа, игәыкӡа абзиабара иаргәаҭеиуа, иамыртәоу, иамыргылоу роуп. Ҵабыргуп, досу рхаҭашьатә ҟазшьақәа, рҷыдарақәа шыҟоу еиԥш ауп рыбзиабара шырхҭынхьаауа, насгьы рыбзиабара макьаназ насыԥк рнаҭауа, қьафк алыруаауа иубом – мацара уи ашоура ишыԥнашәоу ауп апоет иаҳирбо. Араҟа иара ихаҭагьы илирикатә фырхацәа дреиԥшуп, хьаак еицрыцрыхоит. Аха апоет абзиабара иазку иажәеинраалақәа рҿы иаабо асахьақәа, абзиабаратә хҭысқәа илирикатә фырхацәеи иареи рымацара ракәӡам. Урҭ рхаҿсахьақәа аԥхьаҩцәагьы (дара рықәра иаҵанакуа) ирзааигәоуп, рыԥсҭазаара иахьақәшәо, иахьаанарԥшуа ыҟоуп, избанзар, урҭ абзиабарала иатәу хаҿсахьақәоуп.
Апоет иҭахуп иҵауроу ацәанырра ҟәымшәышә иреиӷьу ажәа лыԥшаахқәа азикырц, насгьы уи ишыҵаулоу ааирԥшырц. Убри азоуп уи абзиабареи амшыни зеидикыло. Абар арԥызбеи аԥҳәызбеи зыԥсы еиланы, анышь иҭатәаны амшын цәқәырԥақәа еиҩырффо инеиуа рсахьа шҭихуа апоет:
Аԥҳәызба лыблақәа ҭырхахан,
Лқьышә хәыҷқәагь ҵыс-ҵысуан.
Лыхцәы ашьыҵәра зымҩа днахан,
Арԥыс иоуԥшәыл дигәыӡуан.
Анышь цон уа ахала ихылан,
Ацәқәырԥа иагон иахьаҭахыз.
Избода, амшын еиҳа иҵаулан,
Абзиабара урҭ рыбла ихыз.
Апоет мамзаргьы илирикатә фырхаҵа амгәырӷьа ихы иҭоуп, избанзар уаха чароуп, иашьеиҳаб ԥҳәыс дааигоит, нас – иара иакәхоит. Абар ари асахьагьы автор ишҭихуа имариаӡаны, аха ирԥсҭазааратәны:
Уаха чароуп, гәырӷьароуп,
Иччоит зегьы ҳлакҭа.
Шәас уара, еинышәҟьароуп,
Улаша ҳаҩнаҭа!...
Ԥҳәыс дааигоит сашьеиҳаб,
Сԥыруеит са сласӡоуп,
Сзеигәырӷьо зегь реиҳа –
Уи ишьҭахь са соуп!
Платон Бебиа абзиабара иазку иажәеинраалақәа рҿы аԥсуара ақьабзқәа дрыцклаԥшуеит, бзиа еибабоит, аха рҽаартӡны ицәажәом, рхы мҩаԥыргом ифырхацәа, анасыԥ алалараҿы еиҳабы-еиҵбыла аибарԥшра, ҳаҭыр еиқәҵара ыҟан. Аԥҳәызба леиҳабы дшыҟаз аиҵбы хаҵа дцомызт, уи аԥсуарам ҳәа иԥхьаӡан. Аҷқәын иҿгьы – убас акәын ишыҟаз. Апоет ифырхаҵагьы, баша дгәырӷьомызт! Ииашоуп аӡәы лынасыԥ (ма инасыԥ) даҽаӡәы игом рҳәоит, аха аибарԥшра аамысҭашәароуп, ҳаҭыруп. Иҟалап ижәытәӡатәиу ари ақьабз егьырҭ амилаҭқәа рҿы (дала, шьала иаҳзааигәо нхыҵаа ҳашьцәа рыда) џьаргьы иуԥымлозар, насгьы уажәы ҳаазқәылаз, иара ҳара ҳҿгьы ақьабз амч маҷхо иалагеит. Аԥсҭазаара уҳәеит ҳәа!
Абзиабара ишаҳәшаҳәуа згәаҵа иҭаԥхо лирикатә арԥыскгьы абар ииҳәо:
Ба сбызхәыцуеит сылашара,
Бҭымҵәо сгәаҵа бҭоуп.
Иалызбаауа ацәалашәара,
Уи асахьа ба бтәоуп.
Ааи, арԥыс насыԥ имоуп, избанзар, уи «уахгьы-ҽынгьы са сзызхәыцуа, сара сзын бымроуп. Быбзиара сгәаҵа иахьҭыҵуа наӡаӡа ааԥынроуп», ҳәа дахәаԥшуеит.
Игәаумҭарц залшом Платон Бебиа абзиабара иазку иажәеинраалақәа рҿы иаабо ифырхацәа (доуҳалеи, аамысҭашәалеи ихаҭа акыр изааигәо) рцәаныррақәа еиуеиԥшым аспектқәа рыла иааирԥшуеит, зны амшын ихуп, зны ԥхыӡ хаак иалоуп, даҽа знык итәаны, мамзаргьы игәырҩоит, еиҳа ииашаны иуҳәозар, рыбзиабара рҽарҭан ихаакәакәараӡа ихәыцуеит, џьанаҭ иҟоушәа иԥхьаӡо.
Ажәеинраала «Аԥхыӡ» аҿы иаабо арԥыс ԥхыӡла Нарҭ Сасрыҟәа ирашь Бзоу дақәтәаны архақәа, ахрақәа дырхысуа, адәқәа дрыхҟьауа, ашьап иаршәуа ахаҳәқәа хысуа, афақь-мца аҿҟьауа днеиуеит, абзиабара дханагалан. Ус:
Ишнеиуаз башҭа иҭаххызар,
Быччо баасҿаԥшит.
Саӷәра нкылогь сҽыжәыбхызар,
Сгәырӷьацәан сааԥшит.
Абзиабара аҟара измада «ахатә ԥҟарақәа», «ахатә хаҿрақәа» даҽакала иуҳәозар, дарбанызаалакгьы ихатә ԥсҭазаара, ихатә ԥсихологиа иауаршәаны ауп ишихҭынхьаауа, «дшаркәашо», дышцәырнаго. Жәынгьы-ҿангьы абзиабара иаҵан амаӡа, идырҳауҳауамызт, ауаа рылаԥш иацәыхьчазар, иҵәахызар рҭахын, «илаԥшкырҳәа» ишәозар, акәхарын. Иҟалап аҿар арԥызбеи аԥҳәызбеи бзиа еибабо рынасыԥ еиларҵаанӡа еснагь алаԥш-цәгьа иацәыхьчалатәызар! Арҭ реиԥш иҟоу амотивқәа Платон Бебиа уажәы ҳзыхцәажәо заатәи илирикаҿы иаабом, аха иҭәымҭахь данықәлалак ашьҭахь иаԥиҵаз иҩымҭақәа рҿы уаҟа абзиабара мацара акәымкәа уи ауразоуроу еидызкыло афилософиатә зҵаарақәагьы аццәырҵуеит, ихаҭәааны иааԥшуеит ауаҩы бзиабарада дышхәарҭам, дышзымыҿиоу уҳәа иреиԥшқәоу.
Ажәеинраала «Аҩынаҳа» аҟны апоет исахьа (ихаҭа иакәзаргьы ҟалоит асиужет злаҟоу ала) ҭихуеит арԥыс заманак ачараҿ аҭамада «иԥҟарақәа назыгӡо». Аха, иҟалаз убри ауп, аҩынаҳа дигәаԥхеит, имӡакәагь иҳәоит: «О, са исылсит, изӡатәузеи бара быбла аԥхарақәа» ҳәа. Иҟалап араҟа арԥыс иижәызгьы маҷк аҟарагьы ицхраазаргьы, аха иага ус акәзаргьы, аҿара иахылҵыз абзиабара шыҟоу аабоит.
Даҽаӡәгьы абзиабара «иаркараз» ажәеинраала «Аҵх, акаҭ еиԥш, ацәа иагәылоуп» аҟны иаабо арԥыс иҭахуп бзиа иибо, дызмырцәо аԥҳәызба уажәы: «О, ишԥабзиаз, сымш-лашара, бсызхәыцуазар уажә баргьы!» Уи иара изыжәҩангәашәԥхьаран! Ибзиабара зырӷәӷәоз, ишьаҭазыркуаз акы акәны иԥхьаӡон.
Платон Бебиа заатәи илирикаҿы абзиабаратә мотивқәа иаабо аԥхьаҟа, аҩада ишазгәасҭаз еиԥш, изҩыдоуп, иҵоуроуп, еиҳагьы амҽхак арҭбаауеит, иҭәӷәырԥссоит, даҽакала иуҳәозар, абзиабара зыҟны имҩахыҵыцз арԥызбеи аԥҳәызбеи (рықәрахь, рҭәымҭахь инеихьазаргь ауеит) рыҩнуҵҟатәи ицәаныррақәа еиҳа инарҵауланы, аԥсҭазаара асферақәа зегьы рҿы иалахәны иубоит. Аха, урҭ руасхыр ахьышьҭаҵахаз апоет заатәи илирикаҿы ауп, иуҳәар ауазар, уаҟа, «арепетициа» иахысит.
Ҳәарас иаҭахузеи, абзиабара аҿар рзы ахаара шаҵоугьы, агәырҩагьы агӡам. Уи абзиабара адунеи иаҵанакуа рацәоуп. Абзиабара зҭаауа зегьы рынасыԥқәа еиқәшәом, агәаԥхеибашьара ҳәа иҟоу «анеибамкапануа» ыҟоуп. Зны иара ихаран, даҽазнгьы лара илхаран. Платон Бебиа илирикатә фырхацәа абзиабара зҭааз, зегьы рынасыԥқәа ауеиқәшәахуа рыԥсҭазаара рзеилаҵом, аԥырхагақәа цәырҵуеит, иаҳҳәап, ма лара бзиа дылбом, ма иара, насгьы ганкы мацарала ишьақәгылаз, иҟалаз абзиабара анасыԥ азыҟаҵом аҭаацәара аԥнаҵартә еиԥш. Аха, анцәа иубома, уи Платон Бебиа илирика иахарам, аԥсҭазаараҿ ус иҟоуп.
Аиқәымшәара (абзиабара наҟ-ааҟгьы ишыҟоугьы) амотивқәа ртәоуп иаабо «Уаха бара хаҵа бцоит» аҿгьы. Ари ахҭыс хьанҭахеит арԥыс изгьы аԥҳәызба лызгьы. Уи ибзиабара игәаланаршәо рацәоуп: «Ҳахьеиниалоз ҳаԥшьа ҭыԥқәа, рыблақәа ҭаа ҳашҟа иԥшуеит. Ани аҵла ԥшӡа ҳзымҵагылоз, уажә амахәқәа неикәаԥсоит. Ҳӡамҩақәа ырчыхә-чыхәуа иаҳԥылоз абыӷьқәа лабжышшәа икаԥсоит» уҳәа ирацәоуп арԥыс игәалаиршәо агәырԥшаагақәа аԥхьаҩгьы игәаҵаҟынӡа иааӡо. Иҟалаҵәҟьаз (аҩыџьагьы шеибаҭахыз ишеиҿгәыҳәаауаз) издыруам:
Адгьыл скызи, аха ани амба
Днахеит Анцәа ианигәаԥха.
Сара – астудент азхарамфа,
Иара – ауаҩдыр, – аҭәы-аԥха.
Апоет акыр дугәалазыршәо, изааигәо илирикатә фырхаҵа иразҟы ицымныҟәазаргьы дуаҩы разуп, инасыԥ инапы абар, абар иаиркырц дшаҿыз импыҵышшаны ицазаргьы, ҳарамрак илам, дылзыразуп, дшиҭахыц диҭахуп азоуп изиҳәо:
Бызцом уа алабжыш камҭәакәа,
Избагәышьоит, уаҳа акгьы...
Рыцҳа, ибоуааит насыԥ шкәакәа,
Бара ибыццоит са сразҟы...
Излаабо ала ларгьы дылҭахын, ԥыҭкгьы еицныҟәахьан, аха иҟалаз уи ауп дламхалылхит «ауаҩдыр, аҭәы-аԥха». Гәыбӷанкгьы узлыҭом, аԥсҭазаара иамоуп ахатә закәанқәа. Убри азоуп аҩымҭа хәыҷ аԥхьаҩ
изиныруа. Даҽакгьы, аҩымҭа ахаҭабзиара ҳаразкуа илыԥшааху ажәала иахьеиҿартәу анаҩсангьы, уи аконкреттә тема шьаҭас иахьазыҟоу ауп, даҽакала иуҳәозар, иԥсҭазааратәу фактуп. Ус шакәу аҳәоит аҩымҭа «Уаха бара хаҵа бцоит» иаҵагыло аинициал «М.К.»
Апоет қәыԥш аԥсҭазаараҿ иалибаауа ифырхацәа рлахьынҵақәа еснагь дрызҿлымҳауп, ихаҭа иеиԥш, аразҟы бзиа роурц иҭахуп, избанзар, уи ижәлар рыҿиара, хыԥхьаӡарала рызҳара ишадҳәалоу идыруеит. Абзиабара зегь раԥхьаӡагьы ахықәкы хадақәа иара ируакуп. Мшәан уи акәӡами иаанаго В.Г. Белински ари ифилософиатә хшыҩзцарагьы: .
Сыззааиуа, Платон Бебиа иажәеинраала «Изхарада?» аҟынгьы аҩада иаагоу азҵаара –  – ҳәа аурыс критик ду В.Г. Белински зыӡбахә имоу амотивқәа, ахшыҩҵакқәа аԥхьаҩ ибоит, ацәаҳәақәа рыбжьараҿ акәзаргьы. Апоет зсахьа ҭихуа аԥҳәызба лыԥшра, лсахьа, лгәаҭа зҳәаз еиԥш акгьы лыгӡам, аха дшылаԥшуаз (автор исахьаркны ишиҳәоу еиԥш Нарџьхьоу дышишьҭаз) лҿара дахыԥеит, ахәажәцәа лхалеит, дынхоит.
Алаԥшра мыжда абар дахькылнагаз:
Бқәыԥшын, ҳахьыҟам бымԥшуази,
Быда дыҟас бымԥхьаӡеит.
Бхы баӷамхеи, бымлаԥшуази,
Убасҟан бынасыԥгьы цеит.
Ажәеинраала еиқәызҳәало ацәаҳәақәа, «бгәынқьгәышьозар иныҵак ԥшьала, изхарада, шьҭа ихьшәахеит?!» ҳәарас иаҭахузеи, авторгьы, аԥхьаҩгьы лара аԥҳәызба лхаҭа леиԥш, агәалаҟара изҭо акы акәым, аха узвымсуа иҵабыргхаҭоу фактуп.
Платон Бебиа заатәи ипоезиаҿгьы абзиабара дахьазышәаҳәо, уи иамоу аԥсымчхара исахьарку, насгьы ацәанырра ҵаулала иахьааирԥшуа инаваргыланы, иуҳәар ауазар, ипроблеманы инаваиргылоит, мамзаргьы иацны ицәыригоит абзиабареи аҿиареи рхы-рҵыхәа шеиларсу, иаку акы акәны ишыҟоу. Убри аҟнытә арԥызба иоума, аԥҳәызба лоума досу абзиабара зҭааз анасыԥ далалароуп, алаԥшцәара, даҽакала иуҳәозар, зегьы уара уреиӷьушәа абара, ахәаԥшра харҳага шалам. Аҭаацәаратә ԥсҭазаара, аҭаацәаратә насыԥ ауп ажәларгьы аҳәынҭқаррагьы хыҵхырҭас ирымоу ҳәа акырынтә иазгәарҭахьеит аҵарауаа.
Абри азҵаара аганахьалагьы ҳзыхцәажәо ажәеинраала апрактикатә аҵакгьы амоуп, ҳҿар ирабжьнаго ыҟоуп. Ус анакәха, ари алирикатә жәеинраала ҟаимаҭ адемографиатә зҵаарақәа ирхьысуеит, иарцыхцыхуеит иамоу ауаажәларратә ҵакала ухаҿы иааганы уахәаԥшуазар, иааугозар.
Уа мшыбзиа, сара сықәла,
Сеиҳабы, сеиҵбы!
Иахьоуп са сышәҟәы амҩа ианықәла,
Ишәсыркуеит снапы!
Абас апоет ҿа длах-ҿыхӡа, еибадыргак аҳасабала, аԥхьаҩ инапы ааимхны инаиркуеит уи раԥхьатәи ишәҟәы, агәрагьы наирганы наҟ-наҟ еиӷьу шилиршо ала.
Платон Бебиа иқәыԥшу поетуп, ашкол ҟәардәқәа данырхатәаз аахыс ажәеинраалақәа рыҩра иҽадцаланы даҿуп, аха уи акьыԥхь аҿы дцәырҵуа даналага аакьыскьа ауп. Акыр ԥхарра акыр цәалашәара бзиа инаҭоит апоет аԥсабара. Итемақәа еиҳарак цәырҵуеит аԥсабареи адгьыли ирылҵны. Абзиабареи аиҩызареи ракәыз, ауаажәларратә мотивқәа ракәыз – зегьы ааирԥшуеит уи аԥсабара иаларҵәаны.
Имаҷымкәа уи иажәеинраалақәа, еиҳараӡак «Ацәқәырԥақәа» рцикл аҟынтәи аԥхьаҩ ирнибаалоит аԥсабаратә сахьақәа рыла апоет ишилшо акырзҵазкуа ацәалашәарақәеи ахәыцрақәеи раарԥшра.
«Жәаа шықәса сырҭагылоуп» ахьӡуп уи иажәеинраалақәа руак. Жәаа шықәса ирҭагылоу, аԥсҭазаара ҿыц насыԥла згәы арҭәыз, зылшара азнарҳаз арԥыс имч зегьы азикуеит иуаажәлар рымаҵ аура.
Жәаа шықәса сырҭагылоуп,
Сылшара азҳауеит.
Аамҭа хьҩежь сагәылагылоуп,
Са сгәы ҭыԥраауеит.
Аԥсуа поезиаҿы дыҟаӡам поеткгьы Аԥснытәи ашьхақәа рыԥшӡареи рыԥсабаратә беиарақәеи зажәеинраала азызымкыц. Ари атема иазикит иажәеинраалақәа акры. Урҭ иреиуоуп «Ашьхақәа» ҳәа хазы циклны иуԥхьаӡартә еиԥш иҟоу ажәеинраалақәа: «Ашьхақәа рыҟны», «Ашьхара аҟазшьа», «Ерцахә», «Амҩан». Арҭ аԥсуа шьхаақәа рсахьа бзианы, улаԥш иҵашәо иҭыхуп, иагьырныԥшуеит Платон Бебиа имоу аҟазара, иара убас ибызшәа ахаҭабзиарагьы.
Иара убас изамананы асахьа ҭихуеит ашьха рҩаш:
Џьара ижәыло, џьара еивасуа,
Џьара иахьҭаҽҽо адаул иасуа,
Абжьы рыцәгьа, агыгцәа ргыло,
Наҟ ишьҭыхны иршәуа иаԥгыло,
Мшы-цәгьала ӷәӷәала игәрымуа,
Ицоит ацыԥхьқәа цымцымуа…
П. Бебиа иажәеинраалақәа «Ашықәсқәа», «Ааԥыни сареи», «Тҟәарчалтәи ашьхақәа», «Сгәы» уҳәа егьырҭгьы уанрыԥхьо уреигәырӷьоит, избан акәар, урҭ иргәылоу алирикатә фырхаҵа дыцқьоуп, деизадоуп, аҟәышра ихаҿы иқәыҳәҳәо дыҟоуп, аԥсҭазаара бзиа ибаны дгәырӷьаҵәа далоуп. Амала дҟәиҭцәоуп, знызынлагьы деиқәышьшьуп. Имҽхаки илшареи иҵегьгьы еиҳазар акәын. Ус анакәха, апоет ҿа ҩныҵҟалагьы иԥшӡоу алирикатә фырхаҵа ицәыргара, насгьы иааирԥшыроуп уи иуаажәларратә ҟазшьақәа, џьара ганкгьы ашәшьыра иҵамырхакәа.
Ажәеинраала «Снапқәа» апоет иқәҿиаз акоуп. Ари хшыҩҵакыла иӷәӷәоуп, сахьаркыралагьы ишьахәуп. Араҟа апоет иааирԥшуеит ауаҩы инапқәа рымч, урҭ идырҿио аус дуқәа.
Аизгаҿы абзиабаратә жәеинраалақәагьы ыҟоуп. Альбомтә жәеинраа-лақәоуп урҭ, аха ауаҩы дрыԥхьоит игәы иахәаны, избанзар урҭ лахҿыхуп, агәаԥхара рыҵоуп. Амала, еиҳарак иажәеинраалақәа рҟны ашәа азиҳәоит имарианы ауаҩы илаԥш иҵашәо аԥшӡара, ауаҩы иемоциақәеи, игәеибафарақәеи, ихәыцрақәеи ааныжьны.
Асатиратә жәеинраалақәа «Аколнхара акассир», «Кабаҩдан», «Агра бааԥс», «Баша цәажәа», «Ианбанӡа?» – рҿы иаарԥшуп зымгәада хәыцырҭа змам амалакрыфацәеи, ҵакы змам ауаа гәаҩа барбарцәеи:
Баша ныҟәа, баша цәажәа,
Зҩызцәа рлымҳақәа згахьоу,
Аусураҿы – аԥсы хьшәашәа,
Абри иҩыза дыжәбахьоу?
– ҳәа дырхыччоит апоет абаҩдан аашьацәа.
П. Бебиа ипоезиаҿы иалукаартә иҟоуп ажәамаана кьаҿқәа. Урҭ еиҿартәуп ҟазарыла, рыхшыҩҵак бзиоуп, иагьырҟәышгоуп, избанзар, еиҳарак злыху ажәлар рҳәамҭақәеи ражәаԥҟақәеи роуп аеҵәа ссақәагьы ажәҩан шдырԥшӡо еиԥш, ашәҟәы ҵакыла идырԥшӡоит. Урҭ иреиуоуп:
Ашьхыц мтәаӡакәа аус уны,
Ауаа рзы ацха ҟанаҵоит.
Аха иургәаар – ицҳаны
Ашҳам улаҵан ицоит.
«Сҩызцәа хәыҷқәа шәзы» ахьӡуп ашәҟәы аҟәшақәа руакы, иаҵанакуеит аԥхьаҩцәа хәыҷқәа рзы апоет ииҩыз ажәеинраалақәа: «Ҳамӡырха», «Аԥсаа гәырӷьоит, еилаҭыруеит», «Ҭагалан», «Аӡынра аауеит», «Апрель шьыжьымҭан». Арҭ кьаҿуп, иласуп, рыԥхьара мариоуп, аԥсабара исахьаркны иаарԥшны аԥхьаҩцәа хәыҷқәа иддырбоит.
Абарҭ ахәыҷқәа ирызку ажәеинраалақәа ирылоуп «Ахәыҷы ҟазшьа» ҳәа жәеинраалак. «Ахәыҷы ҟазшьа џьшьатәыҵәҟьоуп, ааи!» – ҳәа дналагоит апоет. Изакәызеи иџьоушьаратәеиԥш ҟазшьас имоу ахәҷы!» – ҳәа зҵаарала дыхҭеикызаап! Иабаҭаху абри уҟазшьоуп ҳәа ахәыҷы иоуҳәар, хәарҭасгьы илоуи?
П. Бебиа поет қәыԥшуп, аха иҳәоу наӡоуп, еиҿкаауп, иажәа, исахьақәа ԥшӡоуп, ахшыҩ рыҵоуп, амала имаҷым игхақәагьы. Убарҭ рыҟнытә иаҳа ихадароуп ҳәа иазгәаҭатәуп апоет итематика. Изӡатәузеи, ара апоет ихы дақәиҭым, дхьыԥшуп. Насгьы ишәҟәы аҿы уажәраанӡа акырынтә егьырҭ апоетцәа рышәҟәқәа рҿы аԥхьаҩ дзыԥхьахьоу ажәеинраалақәа ирзааигәоу рацәоуп.
Дара ажәеинраалақәа рыхьӡқәаҵәҟьа иудырбоит ас шакәу. Еиҿҳарԥшып абри ашәҟәы зыхьӡ амоу ажәеинраала «Ацәқәырԥақәеи» А. Џьонуа иажәеинраала «Арҩаши» (уигьы хьӡыс ишәҟәы иамоуп). Арҭ аҩ-жәеинраалак ҵакыла еиԥшуп, иаадырԥшуагьы ирҳәогьы акоуп: арҩашгьы ацәқәырԥақәагьы цон абахәқәеи ацаҟьақәеи шԥыла иргәыдланы, рыҽрынҟьо, хәарҭарак ҳәа рыламкәа. Аха асовет уаа рнапаҿы иааргоит урҭ. Уажәы ҩнаҭала зегьы ырлашо, ргәы ҟаҵо, рус уа ақыҭақәа ирылоуп:
Мраҵас уа уахынла игылоуп,
Ацыԥхьқәа каҷҷо!..
Ахьурӡы аршуеит иаразнак,
Зынӡа лҩак мышьҭӡо.
Уиала илуанҭоит Мзиа,
Амаҭәа мҟьашьӡо.
Уиала ажә рхьоит ибзиан,
Иҟалом ахш аӡо…
Иԥырны илагоит ҳаӡлагара,
Ҳара иҳагым алашара…
Ишаҳҭаху ажәқәа ҳхьозар,
Иҳаршуазар ахьурӡы…
Шықәсык ала аԥхьа иҭыҵыз А. Џьонуа иажәеинраала «Арҩаш» арс-ҟак ҵакыла иеиԥшны даҽа жәеинраалак аҩра феидас иалазиз. Иара убас ҵакыла иеизааигәоуп ажәеинраала «Саҳәшьа бахьи» А. Лашәриа иҩымҭа «Саҳәшьа лахьи». Ара апоет аргама иаҳәатәуп абаҩхатәра иаша шышьҭрақәымло, аӡәгьы ишихьымԥшуа, уи ахьцәырҵуа ҿыц, уажәраанӡа уаҩы игәеимҭац, зыӡбахә имҳәац атемақәа раарԥшраҿы шакәу.
Иҵаулаӡа иҟоу ахшыҩҵак, иԥшӡоу, иҿацоу ацәалашәарақәа злааир-ԥшыша, еилыххаӡа иҟоу, зеилкаара мариоу ажәақәа изымԥшааит апоет ажәеинраала «Аԥхыӡ» аҿы. Ари иԥсадоу ажәеинраалоуп, убри аҟнытә аизгаҿы аҭыԥ амоур акәын.
Ҳаԥхьоит ари ашәҟәаҿы даҽа жәеинраала ԥсыҽкгьы, уи иахьӡуп «Аудиториа 16». Ара астудентцәа ҩымҭак еилдыргоит еиҿыхо, еимакуа, насгьы убри аҟара еидшылоит аҵх ашарахь ишнеихьаз рызгәамҭеит. «Еиҿыхоз – иҳәоит апоет, – аиаша ааԥшуеит!» Аха изыршатәуи, ҳәа дҵаауеит ари ажәеинраала аԥхьаҩ.
Ажәеинраалақәа «Аинститут», «Абраҟа» логикала убри аҟара еизааигәоуп зышьҭыбжь хаззалоу ажәа рацәақәа аалхызар, жәеинраалак акәны ирылҵуаз.
Иара убас хыхь зыӡбахә ҳҳәаз ажәеинраала «Ацәқәырԥақәа» ахьӡ аахыхны ажәеинраала «Арҩаш» иалаӡҩазар, жәеинраалак акәын ирылҵуаз.
П. Бебиа иажәеинраалақәа руак аҿы иҳәоит:
Ииз сажәеинраала халан,
Ажәлар ирылсуа ицаларц,
Са саныҟамгьы иҟаларц,
Уи ала сыҟан сырбаларц!
Абас иҭахуп, апоет ҿа иҟаларц инапылаҟаҵаран баҟаны ирҿиамҭақәа. Ус анакәха, иазгәаҭатәуп апоет ирҿиаратә усура иаҳа ишырӷәӷәатәу, еилфаҷаӡа абаҩхатәра имоуп, аусура абзиабареи, илшареи рзикроуп аԥхьаҩ инырыртә еиԥш иҟоу асахьақәа раԥҵара, адәахьтәи аԥшӡареи, абжьы хаақәа рҳәареи акәымкәа. Апоет, иара иҳәан еиԥш, иажәеинраалақәа иара иҭахызар излеиҿартәу асахьақәа ишьақәдырӷәӷәозароуп аидеиа, иаадырԥшуазароуп ауаҩы иҵару ицәалашәарақәеи аҟазшьақәеи, аԥхьаҩ иҿы инаргароуп апоет идеалқәа, уи дпоетны дҟаларц игәазырԥхаз игәҭакқәа, џьара изаҟаразаалак шьҭрақәлареи хьыԥшреи ҟамҵакәа. Насгьы апоет тематикала иҽирҭбаароуп, имилаҭ ҳәаагьы дынҭыҵроуп.
Исҭаххеит иазгәасҭарц апоет ҿа ирҿиаратә ҟазшьақәа, иформа истиль насгьы ихы ишаирхәо асахьаркыратә маҭәахәқәа егьырҭ ҳпоетцәа ҿарацәа днарҿыԥшны, аха урҭ убри аҟара еиԥшхеит аӡәи-аӡәи еилазмырҩашьо акы аԥшаара уадаҩны.
Амузыка аҟны еиԥш апоезиаҿгьы раԥхьаӡа иҭурҟьо абжьы цқьазароуп, мамзар ишнеиуа ихәанчахар ҟалоит. Ҳгәы иаанагоит П. Бебиа аринахыстәи ирҿиаратә усурақәеи иԥшаарақәеи ирхылҵып ҳәа хәанчара злам апоет ибжьы цқьа.
Ишаабо еиԥш, Вианор Занҭариа иҵаҩы, апоет ҿа Платон Бебиа изикыз астатиа гәыкала иҩуп, насгьы ԥхьаҟа уи ирҿиараҿы ихәаша акымкәа-иҩбамкәа акритикатә згәаҭақәа ҟаиҵоит. Астатиа автор апоет ҿа игха-ԥхақәа дрывымсит, иаҳҳәап, ашьҭрақәлареи ахьыԥшреи, атема ссареи реиԥш иҟаз инапы рықәкны иирбоит аҿырԥштәқәа рыла аринахыстәи ирҿиаратә усураҿы хшыҩзышьҭра азиурц, игәникыларц. Ас ажәа иаша аҳәара апоет ҿа иаҟара изҭахыда. Вианор Занҭариа зҩымҭақәа дрыхцәажәоз апоет ҿа ибаҩхатәра агәра игон, хара ишцоз ибон. Убри аҟнытә ауп уи ипоезиатә рҿиамҭақәа дрыцклаԥшны дзрыхцәажәаз, изеилиргаз.
Акритик иҵаҩы, ашьҭахь Аԥсны анҭыҵгьы поетны еицырдыруа иҟалаз Платон Бебиа ирҿиамҭақәа дышрызҿлымҳаз, рыхә ҳаракны ишишьоз ҳара иаабоит Платон Бебиа ипоезиатә рҿиамҭақәа х-томкны иҟоу иазкыз астатиа «Арҿиарамҩа – ашьхацамҩоуп» захьӡу аҟны. Уи кьыԥхьуп агазеҭ «Аԥсны» (№5, абҵара 22, 2000) адаҟьақәа рҿы.
Зышәагаа маҷу агазеҭ статиаҿы Вианор Занҭариа ҳпоет Платон Бебиа ипоезиатә рҿиамҭақәа ирыҵоу рдоуҳатә ԥсымчхара аԥхьаҩ ҩаԥхьа инырыртә, ирҿиаратә мҩа еизыркәкәаны ихаҿы иааигартә еиԥш аҟаҵара илшеит. Избанзар, зымҽхак ҭбаау апоет ирҿиаратә бла ҵарыла анԥшылара, цәанырра ҵаулала ихы-игәаҿы аагара, поезиатә хаҿсахьаны рыԥсы ахьҭоу ргәылаԥшра, асахьаркыратә мазара ҩнуҵҟала адкылара, иамоу аҳаракырақәа ралкаара, џьарак-ҩыџьара иуԥыло, «аҭыԥ уашәшәырақәагьы» рхамышҭра уҳәа убарҭ иреиԥшқәо акритикатә хшыҩзцарақәа астатиа автор ҟазарыла илшеит аарԥшра.
Аҩада зыӡбахә сҳәаз астатиа «Арҿиарамҩа – ашьахацамҩоуп» акьыԥхь анаба ашьҭахь рацәак мҵыцкәа, Вианор Занҭариеи сареи ҳаиқәшәеит Аҟәа иҷкәын Борис иҩны. Акраамҭагьы ҳаицәажәон, иара изкны акы зҩырц шысҭахызгьы игәы инықәысшьит, аха усҟан уи азҵаара ҳаламцәажәеит, даҽазны ашҟа иахаагеит. Иахьа еиԥш слымҳа иҭаҩуеит дрызхәыцны ииҳәоз иажәақәа: «Аԥсуа сахьаркыратә литература ҳмилаҭ адоуҳатә мазарақәа иреиҳақәо ируакуп. Уи ҳара ҳҟны мацара акәӡам алитература змоу амилаҭқәа зегьы рҿы ус ауп ишыҟоу аханатә аахысгьы. Сара ҳаԥсуа шәҟәыҩҩцәа (Дырмит Гәлиеи Самсон Ҷанбеи инадыркны) санрызхәыцлак, аиаша ами уаҩы ииҳәаша, амилаҭ гәадура исызцәырҵуа анаҩсангьы, схаҿы иаразнак иааиуеит ирылдыршахьоу заҟа амҽхак ҭбаау, насгьы иџьоушьаша еилашәа-еилыҵуаз аамҭа акыр уадаҩрақәа ишҭагылазгьы (еиҳарак ақырҭуа нацистцәа имҩаԥыргоз ҳмилаҭ хаҿра арҩашьара иазкыз аполитика хәымга аҳра анауаз аамҭазы), идырҿион, идырбеион рдоуҳатә ԥсҭазаара атәы зҳәоз, измырӡуа асахьаркыратә ҩымҭақәа. Иахьагьы убри иԥшьоу аус иаҿуп. Иаҳхаагаз аибашьра аахыс ишырҳәо еиԥш, капеи кылҵәак рмоуа арҿиаратә усуроуп ԥсҭазаарас ирымоу. Ари афакт иаҳәо рацәоуп. Ҵабыргуп, аамҭеикәшара, Асовет мчы ахыбгара, адоуҳатә культура аилышшара амилаҭқәа зегьы рыҟны еиԥш, аԥсуа жәларгьы зегьы рыла ӷәӷәала ирныԥшит, еиҳарак адоуҳатә культура, асферақәа зегьы рҿы. Аха сара агәра згоит, урҭ зегьы шаамҭалатәқәоу, аҽеибанамҭар ауӡом. Ажәлар рдоуҳа ӷәӷәоуп, хара иԥшуеит. Иугәаланаршәоит ажәытәӡатәи Римтәи афилософ Цицерон иажәақәа:  – ҳәа.
Сара араҟа ҳахьеидтәало, ҳахьеицәажәо угәы иахәарц (ауаҩы игәы иахәо, игәалаҟара шьҭызхуа ахәара, аҟаҵара акыр шаҵанакуагьы) исҳәом, аха ҷыдала сшәызгәдууеит Тамшь аҵара зсырҵоз сҵаҩцәа Платон Бебиа, Борис Гәыргәлиа, Рушьни Џьопуа, Терент Ҷаниа, Руслан Қапба, Ҷыҷыкәа Коӷониа, Иван Саӡба ҳажәлар ркультуратә-ҵаралашаратә ԥсҭазаараҿы шәхы активла иахьалашәырхәуа уи сара саргәырӷьоит, митәык сышәмыхәозаргьы, ҳашкол аҿы аҵара шәҵон, сҵаҩцәа шәакәын. Арҵаҩы иааӡамҭа даныбзиахалак еиҳау гәырӷьареи ҳамҭеи ыҟаӡам.
Сыззааиуа апоет Платон Бебиа ипоезиатә томқәа роуп. Саргьы среи-гәырӷьаны статиакгьы зҩит. Аха уи маҷуп. Х-томк поезиала иҭәу – аԥсуа литературазы мал дууп. Ари афакт иаҳәоит: акы, ҳлитератруа – иага ауадаҩрақәа ахнагазаргьы, аизҳа-зыӷьара амҩа иануп. Ҩбагьы: апоет Платон Бебиа ибаҩхатәра анарҳа амҽхак ҭбаамызҭгьы мамзар, ас зхашәара-ҵашәара ыҟоу ашәҟәқәа поезиатә рҿиамҭала изгәылырҭәаауамызт Платон Бебиа. Абри ҳлитература лымкаала ҳпоезиа аҭоурых аҿы икультуратә хҭысуп иҵабыргхаҭаны. Уи, ҳәарада, агазеҭ статиа иалагӡаны итомқәа рхаҭабзиареи ирыҵаркуеи узаарԥшуам, исахьаркшәа иуҳәозар, ахы сыҵкәеит аҟароуп иаанаго. Амала агәра згоит инарҭбааны иахцәажәаша, иҭызҵааша шцәырҵуа аҟара. Сара сыстатиа, еиҭасҳәоит, гәырӷьаҿҳәашак иаҩызоуп абри иԥшьоу аус аҿы, еиҳа ииашаны иуҳәозар, ҳакритикеи ҳлитератураҭҵаареи рҿы.
Дцәажәон агәалаҟара бзиа апафос иманы. Сара ҳанеиԥырҵгьы акраа-мҭа сыбла ихгылан ихымҵуа бзиа избоз здоуҳатә культура зыԥсаз здыруаз, уи амаҵ зуа ауаагьы, ҳаҭырла рыхцәажәара, рӡыргара зылшоз сырҵаҩ ду акритик Вианор Смел-иԥа Занҭариа ихаҿсахьа лаша. Абраҟа иазгәасҭоит акритик Вианор Занҭариа дзыхцәажәо ашәҟәы «Ацәқәырԥақәа» ирну ажәеинраалақәак (аҩада рыӡбахә ҳәоуп) рҿы иҟаиҵо акритика қәымшаҳаҭшьа амаӡам, инагӡаҵәҟьаны акәымзаргьы рӷьырак, еиҳарак ажәеинраалақәа реигәыцхәра атәы ахьиҳәо, ус аушәақә акәымкәа аҿырԥштәқәа аагауа, ихшыҩзцара ырҵабыргуа. Урҭ акритикатә згәаҭақәа авторгьы дышрықәшаҳаҭу дырҵабыргуеит Аҟәа 2010 шықәсазы иҭыҵыз апоет иҩымҭақәа актәи атом иагәылалаз ажәеинраалақәа ирыхҭынхьааз арҽеирақәеи, нас зынӡа иагәыламҵакәа аганахь иаанхази.
Ари азҵаара уаҳа уажәазы сазааҭгылом, уи хымԥада сазыхынҳәуеит апоет ипоезиатә рҿиамҭақәа рыҭҵаара анхсыркәшо аҵыхәахьшәа. Макьана заатәи ипоезиазы иҵегьы ыҟоуп аҳәатәы уажәы уи ҳазыхынҳәып аԥхьаҩ гәыраз.
Платон Бебиа раԥхьатәи ипоезиатә шәҟәы «Ацәқәырԥақәа» иахцәажәаз Вианор Занҭариа ишазгәеиҭаз еиԥш, апоет заатәи илирикаҿгьы ҳаԥсҭазаара еснагь иацу ҳагхақәа, ҳаԥсыҽрақәа, ашьцыларақәа бааԥсқәа ҿаԥызҽуа ажәеинраала ҟаимаҭқәа – асатиреи аиумори зныԥшуа, – насгьы изықәку ацәҟьара иақәшәауа маҷымгьы иҟоуп, иҵегьы уазааигәаны иуҳәозар, ирҿиаратә тематикака аҽаланарсит наҟ-наҟ еиҳагьы ҳаԥсҭазаара иаԥышькласуа анегативтә цәырҵрақәа ирҿагыланы аӷьараҳәа ажәаџьбарла иқәԥартә еиԥш.
Убас иҟоу жәеинраалақәоуп: «Абаҩдан», «Аԥшалаԥсы», «Амц шьап кьаҿ», «Ачабаба», «Ҳара ҳамаӡақәа», «Баша цәажәа», «Ҳаи иараби, иараби!», «Агәынамӡа».
Асовет аамҭазы асовет литератураҿ зҿлымҳара азун ауаажәларратә ԥсҭазаараҿы рацәак хахәара зламыз, уимоу, иԥырхагаз, анырра бааԥсы ҟазҵоз аелементқәа злаз ахаҭарақәа ҿаԥызҽуаз, рбыҩражәрақәа арахь
ицәырызгоз ахаҿсахьақәа раԥҵара. Уи иагьиашан, иаҭахыз акы акәын ауаажәларратә ԥсҭазаара мҵапатарц азыҳәан.
Ҳәарас иаҭахузеи абри азеиԥш тенденциа ҳсовет литератураҿы аҭыԥ змаз, апоет-ҿа ибаҩхатәра (инагӡаны ишымшәыцызгьы)абла ҵары ҳаԥстазаараҿ иҟаз, иныз, ицоз, иҿиоз, изыдгылатәыз, изҿагылатәыз, насгьы урҭ рахьтә еиҳа иалкаатәыз гәанаҭеит. Ус шакәу уажәы еиҳагьы иахьатәи аԥхьаҩ ибарҭоуп урҭ еихыршәшәо дрыԥхьо иҿааихар.
Сыззааиуа, хыхь еиқәысыԥхьаӡаз ажәеинраалақәа рҿы иубоит еиуеи-ԥшым аҟазшьа бааԥсқәа змоу, хәарҭара злам, аха арахь акы ҳагуп ҳәа зхы змыԥхьаӡо (урҭ рҩызцәа ауаа еснагь ишәарҭоуп, уимоу, азежәтәи ашәышықәсазтәи аклассикцәа «ауаа мыцхәқәа» ҳәа изҿыз акырџьара иахьугәаладыршәоугьы ыҟоуп), узмырцәажәо аԥсҭазаара ахаҭа иаҵаҽырбо роуп.
Платон Бебиа заатәи ипоезиаҿы, еиҭасҳәоит, асатиратә, аиумортә (зны-зынлагьы аирониа рыцны) цәаҩа рыман иҿаԥиҽуеит, мамзаргьы дрықәыӡбоит абаҩданцәа, аашьаҩцәа (иаҳхысыз аҩежәатәи ашәышықәса 30-тәи ашықәсқәа раан ҳпоетцәа гәлымҵәахқәа Леонти Лабахәуа, Қьаазым Агәмаа, Леуарса Кәыҵниа рсатиратә клам ҵары зқәыркыз!), абаҩданцәа, аашьацәа, амалакрыфацәа, ашәшьыра уаа, ацәалаԥсцәа, амцҳәаҩцәа, ауаа ԥсымҭәқәа, ауаа барбарқәа, зажәа ада зус ыҟам, ауаҩыҳарам, аӡәы ибзырӡы аҳәара злымшо, еснагь аԥсҭазаара гәкаҳарыла иахәаԥшуа, аҵарҭышагаҩцәа уҳәа убас иҵегьы.
Апоет ҿа иџьушьаша иреиуоуп аҩада зыӡбахә сҳәаз ацәаҩа бааԥсқәа – ашьцыларақәа змоу, иалаҟоу ауаа досу дара-дара злеиԥшым рхатә ҟазшьа ҷыдақәа убла ихзыргыло, насгьы ҳуаажәларратә ԥсҭазаараҿы ишымыцхәу узырбо «ахҵарақәа» рыҩнуҵҟала рхаҿсахьақәа ҭихуеит апоезиатә-цәахаа (иҵоуроу шракәымгьы) рҟәынҵаны. Абар ажәеинраала «Абаҩдан» аҟнытә аҿырԥштәқәа: «Уа акаҵкәыр ахьбыдыбҳәало, зны амаҟа ԥҵәалап. Гәаҟрыла ачеибӷь еидыбгало, ҭыҩрны икаԥсалап». Автор зыӡбахә имоу ачаихыхҩы абаҩдан лакәгәышьоуп. Аҩымҭа «Ацәалаԥсы» аҟны акәзаргьы аа дзеиԥшроу:
Акгьы икымкәа дгагалеиуа,
Уа дҿарҳасуа ахәхәа,
Агәашә дынҭыҵт игәы азымнеиуа
Ицраҳәоушәа ауахәа.
Ацәалаԥсы заҟа дшьылаҳау автор исахьаркны аҵыхәтәантәи ицәаҳәа «ицраҳәоушәа ауахәа» иаирҳәеит иҷыгәӡа инхартә еиԥш. Ажәеинраала «Амц шьап кьаҿ» аҟынгьы даабоит аҭыԥҳа ԥшӡа замана – лыџьымшьқәа кахәхәа, лыблақәа ҭыԥхо, ачамгәыраҿ ашәаҳәарагьы лдыруеит, аха изхәарҭоузеи, зегь ҽырбагоуп, еижьагоуп аусураҿ лыбӷа ԥҵәоуп, даашьаҩуп, насгьы даҽа ҟазшьа бааԥсыкгьы лымоуп – дымцҳәаҩуп. Уи усгьы ашьапы кьаҿуп, ирласны иуқәԥымҽыр ауам. Убри ауп «зыџьымшьқәа кахәхәа иҟаз, зыблақәа ҭыԥхоз апоет «ифырԥҳәызба» илыхьыз.
Аҩымҭа «Ачабаба» аҟны абар автор зсахьа ҭихуа ачаӡҩы дзеиԥшроу, дышхәыцуа: «Аӡы асыржәуазар ачабаба, Амаҟәыҭ аҟьоит азоуп, баба!» ҳәа дышбақьуаз аа изыҟалаз:
Аха ажәлар рычҳара анмаҷха,
Усҟан акәзаап иаамҭа анкьаҿха.
Раԥхьа илырхырц иара аӡы,
Дыкны дыргазаап жәацы!..
Ажәеинраала «Ианбанӡа?» аҿы апоет ицәыригаз «ифырхаҵагь» (урҭ усҟан акәым иара иахьагьы иауаҳԥымдахуа?!) хыхь ҳзыхцәажәо аперсонажқәа дырхаҭарнак иашоуп, аха имоуп дызлареиԥшым ҟазшьакгьы: «ибла еиҵых игәы ачча ҭалом, ажәҩан ахь дыԥшуеит». Апоет ҿа ус еиԥш иҟоу ауаа иҭахым, избанзар, ҳаԥсҭазаараҿы имыцхәуп, хаҳарак рылан ибом:
Икны идәықәу зыбӷаӡара,
Иусдоу кыр даԥсоу?
Данбанӡацои абас мацара,
Ма дыжтәу дшыбзоу?!
Ииашоуп, апоет маҷк ихцәажәаны («Ма дыжтәу дшыбзоу?!») иҳәазаргьы, иҟаиҵо алкаа иашоуп.
Аҩымҭа «Агәынамӡараҿ» иаабо аперсонаж, ҳәарада, автор иҵоурам ифырхацәа дырзааигәоуп «шьҭрала», рдунеихәаԥшышьа дацәыхарам, еиқәҿырҭуеит. Амала, имоуп урҭи иареи еиҟәызҭхо, излеиԥшым ацәаҩа бааԥсы, уи еиҳагьы еицәоуп – уи адунеи, дуӡӡа амаа иуркыргьы игәы наӡом, зегьы аҵәы рхьишьуеит, насгьы уамашәа иубаша, иара ида уаҳа аӡәгьы ԥсы ихам. Убри аҟнытә ауп апоет изизиҳәа нацәақәкыла дзаҳирбо!
Уи дуаҩы насыԥдоуп,
Дшыҟоу шәизыԥшы!
Ишәырдыр дышҭыԥдоу,
Иахьа ҳара ҳҿы!
Апоет арҭ ацәаҳәақәа иҩит иаҳхысыз ашәышықәса 60-тәи ашықәсқәа раан, даҽакала иуҳәозар, Асовет Еидгыла иаркы-ирцә ҳәа ианыҟаз
аамҭазы. Аиаша ами уаҩы ииҳәаша, усҟан арҭ рҩызцәа ауаа гәрымыҩцәа, «башоуп ҳара ҳтәы» ҳәа адәы иқәыз ауаажәларратә ԥсҭазаараҿы аҭыԥ рымамызт, ирҿагылан иқәԥон аҳәынҭқарра азакәан. Уи акәын арҭ ауаа ҿаԥызҽуаз аҩымҭақәа зцәырҵуаз: апоезиаҿгьы, апрозаҿгьы, иара убас егьырҭгьы алитературатә жанрқәа рҿгьы.
Уамашәа иубартә иҟоуп ажәеинраала «Агәынамӡа» анаԥҵаз аамҭа кыр шықәсала ҳшацәыхарахахьоугьы, автор иҭихыз, дызқәыӡбаз аперсонаж иҩызцәа иахьагьы имаҷымкәа иаҳпылоит, иахьагьы рхы дырдыртәуп. Абри аганахь ала уахәаԥшуазаргьы аҩымҭа мажәӡеит, иахьагьы иқәԥартә амчи азини амоуп.
Ауаҩы ихьааигартә иҟоуп аамҭацыԥхьаӡа, даҽакала иуҳәозар, ауаажә-ларратә шьақәгылашьақәа зегьы (…аҳратәра аныҟаз акапиталистцәа раан, акоммунистцәа рхаан, иахьа адемократцәа амчра анрымоу) рҿы ауаа ԥаршеиқәа, ауаа хәымгақәа ҳаԥсҭазаара иахьамымҵәо, ибылдаҳәыбалдачо иахьалоу. Араҟа хәшәыс иҟоуп: акы, аҳәынҭқарра азакәан ала ӷәӷәала рахьырхәра, ҩбагьы ажәа сахьарк ала рҿаԥҽра, рықәыӡбара, рхы дырдырра. Абарҭ аҩкатегориак роуп еиҵапатаз, ихәашьыз ауаажәларра зрыцқьо. Машәыршақә акәӡам апоет ҿа аҩада зыӡбахә ҳәоу ауаа ԥаршеиқәа, ауаа ҟырлышқәа – зхи-зыԥси рзы мацараз адәы иқәу инацәа нарықәкны иҳарбо изиҩуа иажәеинраала «Хара ҳамцаӡакәа» аҟны абас иаахтны:
Урҭ рзыҳәа ҳмеимдаӡакәа,
Игылазар ҳагәҭа.
Избан, хара ҳамцаӡакәа,
Изақәҳмыршәо рыхәҭа?
Ааи, диашоуп апоет-ҿа. Урҭ ирыхәҭоу иақәыршәалатәуп есымша. Избанзар, ҳагхақәеи, ҳаԥсыҽрақәеи, ҳаԥсымҭәреи зегьы шәагаси, загаси, хәшәыси ирымоу азакәан аамышьҭахь ажәа сахьаркырак амч иҟанаҵо анырра ауп.
Апоетцәа зегьы реиԥш Платон Бебиагьы, ҳәарас иаҭахузеи, инапы иҵыҵуа, аԥсы рхаҵаны еиқәиршәо иажәеинраалақәа анҵыра рымазарц, аԥхьаҩ игәаҿы инеирц, даныҟамгьы (ԥшӡала иҟалаша!) дара ыҟазарц, ҳдоуҳатә культура иамазаран иалазарц иҭахуп. Аҭакԥхықәра зцу ари азҵаара уи аҩра даналага нахысгьы гәыҵхас иман, иахьагьы дызмырҭынчуа рҿиаратә хьаауп. Еилкаауп ажәеинраала аԥҵара дарбан поетзаалак изгьы ишымариам, ишыуадаҩу. Чмазарак еиԥш ишихҭынхьаауа. Ари апроцесс – ажәеинраала аира заҟа иуадаҩу апоетцәа ҟаза дуқәагьы иазгәарҭахьан. Уи адунеи анабалак ашьҭахьгьы апоет игәы ҭынчны дызтәаӡом, еиҳагьы агәыҵха иоуеит – амшқәеи аҵыхқәеи зқәиҵо иҩымҭа алахьынҵагьы дазымхәыцырц ауам. Ус иҟоуп арҿиаҩы жәынгьы-ҿангьы ипсихологиатә ҭагылазаашьа. Уи аԥсабара инаҭаз ԥсҭазааратә лахьынҵоуп.
Платон Бебиа заатәи илирикаҿы апоезиа игәы ишҭыхо, дшамыртәо, дшамыргыло, дшаргәаҭеиуа ҳара иаабоит «Сара сымҩа» захьӡу ажәеинраалаҿгьы. Ҵабыргуп, араҟа иҵегь ыҟоуп апоет игәы иҭыхо, иккаӡа ибоит дызнысхьоу амҩагьы, дахьынӡааихьоугьы шмаҷым, насгьы автобиографиатә елементқәагь шихаимыршҭуа. Аха урҭ зегьы ипоезиа алаԥшҳәаа рхызар иҭахуп. «Уаҳа егьсымам са мҩасы. «Мариа уҽсумҭан абааԥсы!» ҳәа баша иҳәом. Апоет ҿа имариоу, иааинырслан иҟаҵоу ажәеинраала аҽинаҭар иҭахым, уи агәеибафареи, ақәԥареи иалигар иҭахуп инапы иҵыҵуа аҩымҭа. Усҟан ажәеинраалагь ӡыржәхоит, ԥсҭазаарала ирҵабыргу апоезиа-цәа хаа ахалоит азоуп абас зиҩуагьы. «Апоезиа, уара усгәеисроуп... уара умҩа ашьхаҟа инагоуп. Мҩас исымоу саргь убриакоуп» ҳәа зиҳәо.
Апоет ибаҩхатәра агәра шигогьы, дшақәгәыӷуагьы, иажәеинраалақәа рлахьынҵа дшрыхӡыӡаауа ҳара иаабоит заатәи илирикаҿы ашьха рҩаш иаҿырԥшны ииҩыз даҽа жәеинраалак аҿгьы:
Ашьха рцәажәауа ахьхьа-хьхьаҳәа,
Ацԥхь ргыло, иҟамҵо еихсыӷь.
Ахаҳә ссақәа еилыхуа, иԥхьаҳәҳәа,
Еихәлаччо илеиуеит аӡыхь.
Жәлары ирзыҟоуп мыцхәы ирнаала,
Ргәаҵа иҭалоит ирԥсаҳәо.
Уҟаларц абас, о, сажәеинраала,
Абриакоуп саргьы сызҳәо.
«Дарбан поетзаалак имоуп бзиа иибо адгьыл ҿацә, ихәыҷреи иқәыԥшреи знибаало асахьақәа, изгәакьоу апеизаж, уи иагәылҵуа ашьҭыбжьқәа.
«Иудыруазар, сара сызпоету?» азҵаара ықәиргылон Сергеи Есенин, аҭакгьы ҟаиҵон. «Сара исымоуп аԥсадгьыл. Сара уи саныҵит, насгьы сшыҟалалак, иара уахь схынҳәуеит» Аҟәыш ажәа уаҳарц уҭахызар? Иԥшаа аԥсадгьыл!
Платон Бебиа абас изгәакьоу дгьыл-ҿацәуп Кәтол дахьиз, ихәыҷра ахьымҩаԥысыз ақыҭа апоет иԥсы изалымхуа игәы азыбылуеит, ипоезиа
ахыҵхырҭа уаҟа ибоит» ҳәа иҩуеит академик Хәыхәыт Бӷажәба. Акритик ихшыҩзцара ирҵабыргуеит апоет иқыҭа гәакьа иадҳәалоу, уи аԥсабара асахьа ҭызхуа, уаҟатәи аԥсҭазаара аазырԥшуа ажәеинраала ҿырԥштәыс иаагап Хәыхәыт Бӷажәба ишазгәеиҭаз еиԥш урҭ ажәеинраалақәа («Дӷамшь», «Сышкол», «Арҩаш», «Ашьхақәа рҟазшьа», «Ашьхамҩа» «Дӷамшьии Қьаҭуани») рҿы апоет ашәа рзиҳәоит даныхәыҷыз аахыс икәша-мыкәша иибоз, дызлагылаз адунеи ԥшӡа: абнақәа, аӡиасқәа, амхқәа, абаҳчақәа, инахараны дызҿаԥшуаз ишьхақәа. Урҭ зегьы еилаланы иреалтәу аԥсабара ахаҿсахьа ҟарҵоит, насгьы урҭ асахьақәа аԥсабара «иақәҭыху», иузааигәазтәуа рхатә цәаҩа рымоуп. Убри апоет иаҵибааз ацәаҩа ҷыда ауп ажәеинраала аԥхьаҩ игәаԥхартә игәникылартә еиԥш аҭагылазаашьа ҟазҵаз.
Апоет изгәакьоу асахьақәа абар изеиԥшроу:
Аԥшаҳәақәа шәҭы-какаҷуп,
Џьа аҽаҩра зазоит.
Шьамхахь џьара аԥасал кажьуп,
Уа арахә ҳәырц еизоит.
Мамзаргьы:
О, ахаа-цәа зыхьныҳәҳәалоу,
Есымша сгәы уҭаҳәҳәоуп.
Схәыҷрагьы ашықәсқәа зыдҳәалоу
Сӡиас, Дӷамшь, уа уоуп.
Абар даҽа сахьакгьы ажәеинраала «Арҩаш» аҟнытә.
Џьара ижәыло, џьара иавсуа,
Џьара иахьҭаҽҽо адаул иасуа,
Абжьы ырцәгьа агыгцәа ргыло,
Наҟ ишьҭыхны иршәуа иаԥгыло,
Мыш-цәгьала ӷәӷәала игәрымуа,
Ицоит ацыԥхьқәа цымцымуа.
«Ашьхақәа рҟазшьа» акәзаргьы аа ишаарԥшу:
Иаҭахушәа иаразнак,
Ахьҭа уанаркырц,
Уа ажәҩан неимазак,
Илеиуеит акырцх.
Уаҟа аԥша иууа,
Ирҩынтуа анышә,
Ахра иахьазиҩуа,
Иасуеит атрышә.
Апоет дышқәыԥшызгьы изгәакьоу аԥсабара иазикыз иажәеинраалақәа рыԥсы ҭоуп, исахьаркуп, автор еиԥш аԥхьаҩгьы изгәакьоуп, иныруеит, иԥсадгьыл гәакьа аԥшӡареи абеиареи дрызгәдууа дҟарҵоит.
Хыхьгьы џьарак-ҩыџьарак раҟара сналс-ҩалсны иазгәасҭеит, Платон Бебиа заатәи илирикаҿы аконкреттә темақәа, еиҳарак асиужет змоу, ирылху ажәеинраала шьахәқәа рыҩра ишиқәманшәалахо, ишицааиуа. Абригь уи ипоезиа аҷыдарақәа иамоу ируакуп. Аконкреттә жәеинраалақәа рҿы апоет илаԥш ҵары лассы-лассы иҵашәо, ихәыҷратә шықәсқәа раахыс ихаҭа ибзианы иидыруа, дзышьцылоу, иахьеи-уахеи иибо, уимоу, зны-зынлагьы ихҭынхьаауа роуп. Убри азоуп урҭ асахьаркыратә ҩымҭақәа ицәа-ижьы изаныруа, иаргьы мотивқәак, детальқәак ихаҭа изааигәаны изибо. Аконкреттә темақәа – абзазараҿы иҟоу, апоетгьы аԥхьаҩгьы рыбла ихгылоу, ирбо ажәеинраалақәа рылхра зынӡагьы имариаӡам, еиԥшхацәар ауеит. Уаҟа иаҭахуп алаԥш ҵары, насгьы досу дара-дара злеиԥшым, аҳәаа рыбжьаҵо аҷыдарақәа. 50-тәи ашықәсқәа раан – акоммунисттә идеологиа арежим аныӷәӷәаз, аҳра анауаз аамҭазы асовет поезиаҿы «анаходкақәа», даҽакала иуҳәозар, аԥыхьашәарақәа – ажәеинраала ахыркәшараҿы аҵак бзиа аҭараҿы иацхраауаз акы акәны иҟан. Ииашоуп, иахьа ҳпоезиаҿы (аԥсуа мацара акәымкәа анҭыҵгьы аҵанакуеит) урҭ «анаходкақәа» уиаҟара ирылаҵәам, рҵакы ԥсыҽхеит, избанзар «находкада» ажәеинраала бзиақәа рыҩра шалшоз ааԥшит ааскьатәи абиԥарақәа ирыҵаркуа апоетцәа рҩымҭақәа рҿы. Аха иага убас акәзаргьы, сара сахьахәаԥшуала, ажәеинраала асахьаркреи аидеиатә ҵакы арӷәӷәареи рҿы, иажәит, уи адагьы апоезиатә рҿиамҭақәа (ажәеинраалақәа) аԥҵара алшоит ҳәа иатәарымбо «анаходкақәа аҭахызар ҟалап. Иага умҳәан, аҩымҭақәа аинтерес рыҵаны иҟарҵоит, даҽакала иуҳәозар, уаҟа узлақәымгәыӷӡо аганахьала ахшыҩзцара хыркәшахоит.
Изхысҳәаауа Платон Бебиа заатәи илирикаҿы иаҳԥыло аконкреттә тема иалху ажәеинраалақәа роуп. Араҟа иаабоит 50 шықәса уажәы аԥхьа ииҩыз аконкреттә жәеинраалақәа (ҵоуп, урҭ аиҭаҭыжьрақәа раан ирҽеиқәаз ыҟоуп, аха урҭгьы (детальқәак роуп) иахьагьы рҿахәы рҳәоит, апоет рыԥсы анҭеиҵаз еиԥшу еицамкуа иҟоуп.
Уажәы хыхь исҳәаз ахшыҩзцара арҵабыргразы иаагап урҭ ажәеин-раалақәа рахьтә акык-ҩбак аҿырԥштәқәа: «Аԥсуа шәақь», «Аҟәа абаа аԥҽыхақәа», «Алым», «Ашыц», «Мышәқьар», «Ала», «Ажә» уҳәа иҵегьы.
Апоет Аԥсны аҭоурых дазҿлымҳауп, уи иаҟәырҷахоу, иарбанзаалак аамҭа цахьазаргьы гәадурас имоуп, ипоезиа алаԥшҳәаа иҵиршәом, аԥсы ахаҵаны хаҿсахьаны ицәыригоит зегьы ирбартә еиԥш. Убас иҟоу акоуп аҩымҭа «Аԥсуа шәақьгьы». Уи анкьа аԥсуа икын бџьар хаданы – иԥсадгьыл алаихьчон, уи ала дыбназон, хьыӡрацара дцон. Аха аамҭеикәшара иахҟьаны аа иҟалаз:
Ашәышықәсақәа ухуган укнаҳауп ушанаха,
Уда иандәылымҵуаз аамҭа мцеи.
Ашьахәа ухьшьуа удрыцқьом, усԥылом шамаха,
Уҭоурыхны уазынхеит Аԥснытәи музеи.
Аԥсуа шәақь, аԥсуа иҭоурых иасимволуп ҳәа ауп апоет иааирԥшуа. Ус иагьыҟоуп иара.
«Сыжәлар фырхаҵа уажә бназара иныҟәаӡом, ашәарах еибарԥо ахрақәа ирҿоуп. Аԥслаҳәқәеи, абӷаџьмақәеи қьафлагь иҟаӡоуп, иҟаз, аԥсабара рҩычарц ишоуп» ҳәа, ишиҩуаҵәҟьа ҳаԥсҭазаараҿ иҟазҭгьы заҟа ибзиаз! Ирыцҳарахаз ҳаԥсабара зҩычо, изырԥшӡо, изҩыдазтәуа реиҷаҳараҿ, реиқәырхараҿ иааҳарԥшуа агәлымыҩрақәа рацәахеит. Ҳабна хаҳшьаауеит, ашәарах ҳреигӡом, автоматла ҳреихсуеит, аԥсыӡқәа зҭоу ҳӡиасқәа ахәшә рҭаҳаԥсауеит, ажәакала, ҳаекологиа ҳаԥырхагоуп. Аха уи апоет ихарагәышьоузеи, ус иҟазарц иҭахуп азоуп изиҩуа. Ажәеинраала «Аҟәа абаа ԥҽыхақәагь» конкреттә темоуп излыху, ҳҭоурых ду аӡыблара иалсны иааз иацырҟьо даҟьақәоуп. Урҭ изхаану рацәоуп: ирдыруеит уи аҿаԥхьа ахақәиҭреи ахьыԥшымреи рзы ицоз ақәԥара, мшынгәыла изхыҵуаз аԥсымҭәқәа, ақәылаҩцәа, аимҵәаҩцәа. Ус заҟа. Урҭ зегьы автор иацы иҟалазшәа, ухаҿы иаанхартә рсахьа ҭихуеит. Апоет иҩымҭа злахиркәшо акуплет иаҳәоит зегьы:
Ахымцақәеи аԥсақәеи гәышԥыла уа инкылан,
Ашәышықәсақәа шәрылымси аума чҳауа.
Ҳарҭ хымԥада шәыхьчара ҳуалуп ҳаидгылан,
Шәарҭ иахьа ҳ-Аԥсадгьыл аҭоурых зыхьчауа.
Ас еиԥш иҟоу апатриоттә жәеинраала апоет қәыԥш 1956 шықәсазы иаԥиҵаз усҟангьы иахьагьы ааӡаратә ҵакы амоуп, изызҳауа аҿар рыҩнуҵҟа, избанзар, рыԥсадгьыли рыжәлари рҭоурых днарҵоит, ҭоурыхтәла иархәыцуеит.
Ашыц иазкны аԥсуа поезиаҿы имаҷымкәа иаԥҵоуп ажәеинраала шьахәқәа, убарҭ иреиӷьқәоу ируакуп мҽхакыла рацәак идум Платон Бебиа иажәеинраала «Ашыц». Апоет исахьаркны излеиҳәо ала, ашыц аԥсуа иԥсҭазаараҿы асимволтә ҵакы амоуп, иаҳҳәап, аҿар зааӡо агара иара иалхуп, агәабан иҭарҵоит уи абӷьы, аԥсынҵры ацуп азы. Ашыц мҳаҵәи ашыц хмаҷыри ракәзаргьы заҟа рҳәозеи аԥсуа ибзиабараҿ. Ацәажәараангьы ақәԥараангьы ашыц иалху алабашьа аҵак ҷыда амоуп – аԥсуа иарӷьажәҩаны ивагылоуп, аламысгьы иашьаноуп.
Апоет иҩуеит:
Абџьар ҳәа уара ассир улҵит,
Хаха улеит иҳақәлар ҿыц.
Ҳадгьыл-ԥшьа уааӡарц уахылҵит…
Аԥсны-ԥшӡа уазшоума ашыц?!
Амала заҟа ибзиааз ажәеинраала «Ашыц» аҟны иҳәазҭгьы абри «зыжәла дуу» аҵла ампыҵахалаҩцәа Аԥсны иақәлоз еимҵәаны ишыргоз аӷба дуқәа ирҭажьны, ркультуратә-доуҳатә баҟақәа ладырԥшӡаларц, иаҳҳәап, Анцәа иан илызку Парижтәи аныхабааш еиԥш иҟоу. Аха уи азы апоет қәыԥш гәыбӷан узиҭом, уи заманала асахьа ҭихит, иаҳирбеит аԥсуеи ашыци «реизыҟазаашьа» поезиатә хаҿсахьаны. Уи азхоуп алирикатә жәеинраалаҿы.
Апоет игәы азнарҳауеит, илшарақәа ирыцнаҵоит, ирҿиаратә гәазы-ҳәарақәа дырҿыхоит, идыргәытәуеит иԥсадгьыл гәакьа Аԥсны ашҟа имоу ҿыцәаара бзанҵы изқәым абзиабара цаҳәцаҳәа. «Унасыԥоуп ҳарҭ ҳзыргәырӷьо сшьам дгьыл, Аԥсынтәыла!» – иҳәоит апоет иԥсадгьыл ԥшӡа дазгәдууа 1956 шықәсазы ииҩыз иажәеинраала «Аԥсынтәыла» аҟны. Ари атема уи ԥхьаҟатәи ирҿиарамҩаҿы ҷыдала иналукааша аҭыԥ ааннакылоит, насгьы цәанырра ҵаулалеи патриотизм пафос ҳаракылеи иаԥҵоу ҩымҭа хьыршәыгәқәа алаигалт ҳмилаҭ сахьаркыратә поезиаҿы. Урҭ алада ҷыдала инарҭбааны (иахьырҭыԥу ҳаннеилак) ирзааҭгылахоит.
Платон Бебиа ибаҩхатәра ианқәыԥшыз инаркны иҟазшьа ҷыдоуп аҟыба-ӡыба згым, аимак-аиҿак зцу, инарҵауланы аԥсҭазаара аазырԥшуа, мамзаргьы иргәылаԥшуа афилософиатә ҵакы змоу ажәеинраалақәа хшыҩ-зцарақәа ахьырзиуа анаҩсангьы, иара ус зынӡа изааигәаны иҟоу, иибо, иныруа абзазараҿы иалибаауа амаҭәарқәа, поезиатә бызшәала обиектс иганы рсахьа ҭыхра, излаҟоу рыла ирԥсҭазааратәны раарԥшра. Убри азоуп аԥхьаҩ мыцхәы изааигәаны изидкылоу, изиныруа хатәык, ибзианы иидыруа, ихҭынхьаахьоу акы аиԥш иԥхьаӡаны. Убас иҟоу жәеинраалақәоуп: «Алым» (ала иахьӡуп), «Мышәқьар», «Ала», «Ажә», «Аура» уҳәа убас иҵегьы. Арҭ ажәеинраалақәа аԥхьаҩ лымкаала изигәаԥхо, зҿы мцәажәо аԥстәқәа,
аха ауаҩы изааигәа, зда дхәарҭам роуп, насгьы рыԥсҭазаара аарԥшуа угәаҿы инеиртә, ирыцҳаушьартә. Ари азҵаараҿы (арыцҳашьараҿы) аԥхьаҩ акырӡа ицхраауеит автор ихаҭа зсахьа ҭихуаз аԥстәқәа дшырзыҟаз, ишидыруаз. «Алым» акәзар, ала аамҭа бааԥсы иҟаз аибашьра ду азхымгеит, имлаго иҟазар аҵкыс иҳәан аԥшәма идиршьит. Ари ала атрагедиа ажәлар ирхыргаз, изҭагылаз агәаҟра, амамзаара, амлакра аанарԥшуеит. Згәаҿы имнеиуада абарҭ ацәаҳәақәа:
«Абаақәа сшәымшьын цәгьарыла
Сымч-сылша каԥсаӡаз џьшьа,
Сгәырмаҷгахазаргь зегь рыла,
Сара исылоуп шәара шәшьа» –
Уа иҟоу-ҵәыуа абас шаҳәозгьы,
Иршьит агәы ҵыблааны.
Сылабжыш сӡамҩа иахьыхәхәозгьы
Еиқәҳәалауан илбааны.
Сара сгәанала, ажәеинраала аԥсы ахазҵаз иара автор ихаҭа (зны сласбаны иаб иааигаз, ашьҭахь алым иаҩызахаз, хьӡысгьы изауз) дшазыҟаз, ишеизааигәахаз, настәи алахьынҵагьы иарӷәӷәеит ауаҩытәыҩсатә емоциа, – арыцҳашьара илоу. Уимоу, ганкахьала апоет иҭахым дзадгылом амамзаара иахҟьаны агәнаҳа цәгьахеит ҳәа аԥшәма иҟаиҵо Алым азы алкаа – иагәыдҵан иахьыршьыз. Цәгьашәа ирыцҳаишьоит, ииашам ҳәагьы иԥхьаӡоит. Аха даҽа ганкахьалагьы уаҳа ԥсыхәа шамам ибоит:
Алым ус уаҩ иишьуаз ламызт,
Уи зыхҟьаз зегьы иаабон.
Нахьхьи, ала ашьаҵәҟьа зламыз,
Ҳаӷа игәыргәырбжь гон…
Ажәеинраала «Мышәқьар» аҟынгьы агәыбылра ду аҵаҵаны иаарԥшуп алеи ауаҩи реизыҟазаашьа, уи аҿы зцәажәом акәымзар, иаҳәон ауаҩы заҟа изыразу, даҭаху. Апоет ила акәзар, Аҟәантә аҩныҟа даннеиуа ишиԥыло, дшаднакыло, иҟанаҵо, заҟа еигәырӷьо уҳәа арҭқәа зегьы фантазиаӡам, аԥхьаҩ зыгәра иго фактуп. Ус ауп ала ишыҟанаҵо, аԥшәма акраамҭа дыҟамкәа данабалак ишиеигәырӷьо. Арҭ ацәаҳәақәагьы иԥсабаратәуп, ала иаҟазшьоуп:
Икамыршәуа уа схаҵкы,
Раԥхьа исыкәшоит уа иццакы,
Нас ирҩахан анапқәа,
Иаасыкәыршо, исызгәыкуа,
Исгәыднашьылауеит ахы.
Платон Бебиа иажәеинраала «Ала» (заатәи ипоезиа иаҵанакуа) аҟны ауаҩы иԥсҭазаараҿы, инхашәа-инҵышәа ахьчараҿы ала инанагӡо ароль асахьаркыра агымкәа иааирпшуеит. Аха ара иҟоуп изаацәаны иҳәоу ахшыҩзцара: «Ҳара ҳацәмаҭәа, ҳкәаҭана… Зда ҳхәарҭамыз зназы, раамҭа шцаз еиԥш убама, уаамҭа цозаап лассы… О, изурызеи, сгәы уалоуп, агәҿыӷь уагаштаз цәгьала» зҳәаз еиԥш. Ииашоуп, апоет ус изырҳәо асовет аамҭазы ҳажәлар гәата-бӷата иахьынхоз аӷьычцәа амаҷхара иахьаҿыз агыгшәыггьы адамра хыла иахьасыз ауп. Аха ареалтә ԥсҭазаараҿ ҳзыхьчо алақәа агәҿыӷь иагартә, имыцхәхартә макьана иҟам. Анцәа иҳәааит акәтаӷь былгьо иҟалартә еиԥш. Амала, апоет иажәеинраалаҿ иҟаиҵо азаԥхьагәаҭара хымԥада, ҳаԥсҭазаараҿы иҟалар зылшо акоуп, аха убасҟангьы ауаҩы ишьа злоу ҳәа изышьҭоу аԥстәы хазына ала имыцхәны, аҭоурых мацара иатәны иҟалап ҳәа сгәы иаанагом.
Апоет ипоезиаҿы аԥстәқәа (ала, аҽы, ажә…) ирызку ажәеинраала ҟаимаҭқәа акымкәа-ҩбамкәа иҩит. Уи машәырны иҟамлаӡеит, избанзар асахьаркыратә литератураҿы аԥстәқәа (агыгшәыгқәагьы ашәарахқәагьы убрахь иналаҵаны) ртематика аханатә аахысгьы игәцаракуп. Ҷыдала аԥсуа литература атәы ҳҳәозаргьы, аԥстәқәа ирызку ажәеинраалақәа, ажәабжьқәа маҷӡамкәа акьыԥхь рбахьеит, иуҳәар ауеит традициак иаҩызан иҟалахьеит ҳәа.
Поема хәыҷуп ззуҳәаша жәеинраалоуп «Ажә». Иҵабыргыҵәҟьаны, уи аԥхьаҩ даараӡа дзырхәыцуа, игәаҵанӡа инеиуа иҟаҵоуп. Араҟа ажәа сахьарк мацара акәӡам амч зманы иҟоу (ҳәарада, уигь иалшаз аумаҷху апоезиатә ԥҵамҭан аҟалараҿы). Араҟа, сара сгәанала, аԥыжәара згаз, аԥхьаҩ дызтәызтәыз иара афакт ахаҭа ауп, даҽакала иуҳәозар, ажә «аҭоурых» ауп, насгьы апоет (алирикатә фырхаҵа уҳәаргьы ауеит) ихаҭа ибзианы иидыруаз, аамҭа уадаҩ аан ҭаацәак зааӡоз акәын иара. Уи есуаха ибақьаӡа иҳәны, ачыргә агәыҵамӡо игәарлон, аԥшәмагьы схәыҷқәа ран ҳәа дашьҭан. Аха аӡәы хара мхәыцҩык – ажәхьа ҭаацәарак рыԥсы зкыз, изааӡоз алтәыжәҩа ылаԥиҵәеит, амхы иахьҭалаз азын. «Иареи уареи реиҳа иҟәышда, уԥсында, уԥсы…» ҳәа автор иҟаиҵо аҽыԥныҳәа иашоуп. Аҳаиуан аҟынӡа ухы наумгароуп ҳәа ауп уи иаанаго. Убла ихымҵуа сахьақәоуп: актәи: Анду лышәира:
– О, сукәыхшоуп зегьы здыруа
Ҳара ҳаб Анцәа,
Ҳажә ашәа уи ԥшь-шьапык иҭа,
Дыргәаҟ, дырҳәацәа!...
Аҩбатәи:
«Шәара шәзыҳәа схы сеигӡомызт,
Шәа ишәызкын сылша,
Иҟалозар сеиқәшәырха абаа
Шәҳаҵа-ҳаҵа, шәеикәша!»
– абас аҳәозшәа ирыхәаԥшуан ажә. Аха ирымшьыр амуит иԥсуан. Аҩымҭа еиқәызҳәалоу аԥшьцәаҳәакгьы еиҳагьы ихьааугартә иҟоуп:
Аҳәыс уа ишахагылазгьы
Агәашәахь иԥшуан.
Амҩа иаԥшуан сан анбаауеи ҳәа
Иԥшын, иҟаауан.
Ажәеинраала «Аура» аҟынгьы апоет иаҳирбоит ауаҩы аҽы шибжьо, дшазыҟоу. Абригь конкреттә фактуп. Аб иҽы иԥа ибжьар иҭахуп, иара иеиԥш дҽыбӷаҟазахарц иҭахуп, аха уи зынӡагьы имариам, (ишымариам ажәеинраалаҿ ибзианы асахьа ҭыхуп), насгьы зегьыҵәҟьа рымч зықәхо акы акәым. Иага ус акәзаргьы, абар аԥа ииҳәо:
Сара исҭахуп исызҳарц,
Сыӡбахә исзыԥшу ираҳарц.
Аҳы, усцәымшәан иоужьи да,
Скаҳар – сгылауеит еиҭа…
Иҳәа нас, зныкыр дубахьоу
Ҽа мбаӡакәа, ҽа зышьхоу?!
Ари ажәеинраала, сгәанала, иаартны иҳәам, иҵәаху даҽа хшыҩзцаракгьы амоуп. Уи убри ауп: аура абжьара шакәугьы амотив хада, ауаҩы (иара аҽы зыбжьо) изырханы иуҳәар алшоит аԥсҭазаара дыԥнашәарц шаҭаху, дымшәа, дмырҳа ихатәымҩа ылихырц дшаҿу, уи азын агәымшәара шаарԥштәу уҳәа иҵегьы.
Арҭ ажәеинраалақәа аԥстәқәа (ала, ажә, аҽы) ирызку апоет иқәҿиаз иреиуоуп, насгьы данқәыԥшызгьы ибзианы ихаҿы иааигахьан ауаҩы иԥсҭазаараҿы зҿы мцәажәо аԥстәқәа акыр шрыҵаркуа рыда дышхәарҭам. Убри аҟнытә урҭ зҿы мцәажәо аԥстәқәа рҿаԥхьа академик Д.И. Лихачиов зынӡа ииашаны ишиҳәаз еиԥш, аҭакԥхықәрагьы идзароуп, иныруазароуп. Абри ахшыҩзцара сара избоит аҩада сыззааҭгылаз аԥстәқәа ирызку Платон Бебиа иажәеинраалақәа рҿы.
Дыҟамзар ҟалап алитератураҿы ан илызкны ҩымҭак аԥызымҵац поетк, избанзар, аурыс критик ду В.Г. Белински ишиҳәаз еиԥш:
Абарҭ ажәақәа ирыцаҳҵар ҳалшоит Н.А. Некрасов ипоезиатә цәаҳәақәагьы:
Сыззааиуа, Платон Бебиа ипоезиатә рҿиамҭақәа рхы аныҵырх инаркны иааԥшит ан лзышәаҳәара атема ахатә индивидтә (автобиографиахь иԥшуа) ҟазшьа, аԥсихологиатә ҭагылазаашьа аманы. Избан акәзар, уи дшысабиӡаз иан диԥхеит. Ари агәырҩа наунагӡа иԥсҭазаара иалаӷьаны иаанхеит ирҿиамҭақәа ирнымԥшыр амуа. Платон Бебиа заатәи илирикаҿы иаабоит иан илзикыз акәиц еиԥш иуцрало ажәеинраалақәак: «Сан», «Ԥхыӡла». Аԥсуа жәаԥҟа иаҳәоит зԥа дмыԥсыц, уԥа диумырҵәыуан ҳәа. Ари ажәаԥҟа еиҭарсны ухы иаупхәар ҟалоит: зан дмыԥсыц, издыруам ан дзыԥсоу ҳәа.
Изхысҳәаауа, абарҭ ажәеинраалақәа («Сан», «Аԥхыӡ») раԥхьаӡа санрыԥхьа (урҭ автор иҩит данстудентыз – 1958 шықәсазы) сгәаҵанӡа инеит, исылсит, иаасгәаланаршәеит схаҭагьы аныда, абыда ишсызҳаз, ус заҟаҩы ыҟада аеҭымрацәа рхьыкәкәа азҳара злахьынҵахаз. Аԥсҭазаара уҳәеит ҳәа!..
Ҳәарас иаҭахузеи, иԥсҭазааратә ҩ-факт: апоет аныда иахьизҳази, иан лаџьал зынӡа иахьааигәахази аԥхьаҩ дархәыцыртә, ихьааигартә, игәырҩаигартә еиԥш аҩымҭақәа ҟарҵеит. Актәи ажәеинраала «Сан» аҿы ҳаԥхьоит:
Сара жәохә шықәса аарла исхыҵуан,
Саналагаз раԥхьа аҩра.
Иара убасҟангьы сан сбызхәыцуан,
Исмоуз зыбла аҭаԥшра.
Апоет иан дышиԥхахьоугьы лыбла-хаақәа дрыхьчоит, ицуп, уимоу, дызҿу арҿиаратә аус аҿы ицхраауеит, аҟазара ақәцәахь ихоит. Иқәрахьымӡахаз
иан лыҟамзаара аеҭымра хьанҭа изаанагоит, дыгәхьааигоит, длызхәыцуеит, иԥсы ҭанаҵы дшихамышҭуа иҳәоит. Ииашоуп, диааӡеит икәа дҭаршәны иаб, аха ан лтәы зынӡа хазуп, уи даҽакы иузадкылом. «Сан, издыруеит ба быҟазар, сыгәҭак заҟа инагӡахоз. Бара была сгәаҵа рԥхазар, ажәлар рҿгьы сшаԥсахоз» ҳәа, иҳәартә аҟынӡа иан лыҟамзаара хьааигоит, иҵааршәха игәы иҭоуп. Арҭ ацәаҳәақәа Платон Бебиа ианиҩуаз, ҿыц аҩра иалагаз поетк иаҳасабала акәын дшырдыруаз аԥхьаҩцәа. Насыԥны, дшаныдазгьы, аԥсабара инаҭаз абаҩхатәреи, иаби, анра изуны дзааӡаз ианыԥсеи ирыбзоураны ажәлар рҿы даԥсахартә дҟалеит. Иахьа, уи Аԥсны мацара акәым анҭыҵгьы ибзианы ирдыруа, ҳмилаҭ литература зырԥшӡо шәҟәыҩҩуп.
Ҳзыхцәажәо ажәеинраала «Сан» хзыркәшо акуплетгьы абар иаҳәо:
Быҟам, ҩаԥхьа уи сгәы иҭыхоит,
Аха агәыбылра ыҟам иҭашәарц.
Уи есааира ԥхьаҟа исыхоит,
Ан ҳақ уаҩы изымшәо сшәарц!
Ан лҳақ ашәара уадаҩӡоуп. Аха Платон Бебиа иахьа дахьынӡахалахьоу (арҿиара аганахьала) ҳахәаԥшуазар, ишәахьеит, жәаҳәарада.
Аҩбатәи ажәеинраала «Ԥхыӡла» акәзаргьы имҩашьо иаабоит апоет иан еснагь дахьыҟазаалакгьы дышлызхәыцуа, лыхаара ишиныруа, амч шиланаҵо, акы дацәымшәо дшыҟанаҵо:
Аказы сшәом, абахә сажәлар –
Уи снапаҵаҟа ирхахоит.
Сара ирыԥсоу ҵеихарц ҳажәлар.
Ааԥсарак ҟамҵа сынхоит.
Апоет қәыԥш илирикаҿы аганахь инижьуам икәа дҭаршә дзааӡаз иаб ихаҿсахьагьы. Уи изкны иҩит алирикатә жәеинраала шьахәқәа: «Саби сареи», «Саб уахь». «Саби сареи» аҟны иаҳирбоит (ари аҩымҭа аԥсҭазаара ҵаҵӷәыс измоу фактуп излыху) аб ихаҭашьатә ҟазшьақәа, илоу аҟазара, ауасҭара. Инапкымҭа, иҟаҵамҭа зго изырҳәоит: «Дад, унапы хьуп, ихьы!» ҳәа. Арҭ аԥшьжәак аб ауасҭа ҟаза дзакәу аадырԥшуеит, деиҭарҳәоит. Аԥагьы абзиара аганахьала диҿыԥшны ауп изиҳәо: «Еҳ, ишԥабзиаз, афаст, сумҭа цқьазар саргьы абас!» ҳәа.
Егьи ажәеинраала «Саб уахь» аҟынгьы Платон Бебиа аԥсҭазаараҿы ишьақәгылара аҟны иаб ироль иалаиҵаз ихәҭаа акыр иаԥсаны ишизыҟалаз, насгьы дшимырԥхашьо атәоуп иаҳәо:
Саб, уара Аҟәа уахымсыцзаргь,
Умч-улша азкы,
Аԥсҭазаара ашҟа схы урхеит,
Сацәымшәауа акы.
Сҽагьазысшәоит сара исуалԥшьоу
Иагьалысхуеит акыр.
Избанда абаҩ-ҷыда снаҭоит,
Саб, уара ужәҩахыр.
Платон Бебиа дзыхшаз иани иаби, дзааӡаз ианԥсеи ирызку апоезиатә, апрозатә аҩымҭақәа иҭәымҭахь даннеи иаԥиҵаз иҵегь ҳԥылоит, ҳагьырзааҭгылоит ҳаԥхьаҟа. Уажәы аранӡа иаҳҳәаз – заатәи ипоезиаҿы иаҵанакуа – азҳархап.
Ажәеинраала «Санду» иҩуп ԥасатәи Аџьынџьтәылатә еибашьра атемала, ауаҩытәыҩсатә цәаныррала ирыԥханы. Угәы ырԥшаауа уаԥхьа даагылоит шықәса ҩажәа зԥа изыԥшу ан! Уи ллымҳа иҭаҩуеит: «Аҳаҳаи, бымшәан, ак сыхьуам, аибашьра еилгоит, ҳаибабоит!» ҳәа данцоз ииҳәаз ажәақәа. Апоет ианду илымоуп ачҳареи агәыӷреи. Уи ауп даазго. Абри иаҵшьны иазгәаҭоуп аҩымҭаҿы, насгьы иахьынӡалшо лгәы ишаҭоит, иҟоуҵәҟьа изҳәом, ашәындыҟәра иҭылго асалам шәҟәы дылзаԥхьоит иацы иаазшәа:
Дахәаԥшуеит ибжьы лаҳазшәа,
Ҿыцбарах ашәҟәы баны.
Дахәаԥшуеит аԥхьара лҵазшәа,
Дыҟоуп рыцҳа агәра ганы…
Апоет иажәеинраала нацәақәкыла ианду (иан лан) ишлызкугьы гәырҩалеи гәыӷрала иҭәу, уи лыԥсҭазаара уадаҩ шаанарԥшуагьы иаҳ-нарбоит еизыркәкәо, атипра злоу аӡәырҩы анацәа, андуцәа, рхаҿсахьа. Аибашьра иаҳнаҭаз ахәрақәа усҟан 16-ҟа шықәса шахыҵуазгьы имӷьацызт, ихьааны, игәырҩаны ҳажәлар еидараны рҟәаҟәа иқәын. Иага аамҭа царгьы ԥсыҭбарала ауаҩы иоуа ацәыӡ бзанҵы ӷьашьа амаӡам, еснагь ихьаан агәаҵӷаҿы икнаҳауп.
Ажәеинраала «Ан дыԥшуеит» аҿгьы даабоит Аџьынџьтәылатәи аибашьра (1941–45) дуӡӡахь ицаз аԥа ихынҳәра иазыԥшу ан:
Ан дгәыӷуеит, лгәыӷра шьҭамхарц.
Лылшара хәыҷы еилашуеит.
Уа аҩны дахуп иқьаԥҭамхарц.
Уажәы-уажәы агәашә даԥшуеит.
«1941 шықәса ииун 22» ҳәа хыс измоу ажәеинраала акәзар, апоет имырдуцәакәа ԥшь-куплетк ирҭагӡаны иаҳгәалаиршәоит ари амш иаҳзаанагаз арыцҳара ду ҳажәлар заҟа ирызтәаз: «Иааҿахҵәеит агәырӷьара ашәа, агәыҭшьаагабжь иннакылт ажәа, ҳашә иаалагылт аԥсра хьшәашәа. Абри амш аҽны». Аха фырхаҵарала асовет жәлар аиааираз иқәԥон хыцәнмырха:
Уи ԥшьышықәса иауз мшымзи,
Аха маи жәбагь џьара иԥшымзи,
Ашьа каҭәо ақәԥара иаҿымзи,
Абри амш иаԥшны!..
Аибашьра аҭәагашоура иахааныз, иалагылаз апоетцәа, ашәҟәыҩҩцәа реиԥш, нас урҭ ирыҵагылоз абиԥараҿагьы аибашьра атематика рыр-ҿиамҭақәа рҿы ианымԥшыр, зҿлымҳара азырмур ауамызт, избанзар, жәынгьы-ҿангьы аԥсадгьыл ахақәиҭреи ахьчареи ирызку азҵаарақәа иарбан литературазаалак аҿгьы, еснагь узрывымсуа актуалра рылоуп. Убри ауп, Платон Бебиа иҩызцәа аԥсуа шәҟәыҩҩцәа аӡәырҩы реиԥш, иаргьы ари иԥшьоу, имажәуа атема дзазхьаԥшыз заатәи ипоезиаҿгьы. Аҩада ҳзыхцәажәаз, зыӡбахә ҳамоу ажәеинраалақәа автор ианаԥиҵази Аџьынџьтәылатәи аибашьра дуӡӡеи жәабаҟа шықәса рацәак еиҳам аамҭа акәын ибжьалахьаз. Аибашьраҿ иакыз амца макьана иҿымцәаац лҩаҵәуп ԥшьаала иҩахылҵуа алаӷырӡқәа еиқәтәазаргь, ахьаа, агәырҩа аҵыхәа ԥҵәам. Урҭ роуп асахьаркыратә хаҿсахьақәа ҟаумҵар, иаԥумҵар зымуа.
Апоет аԥсҭазаараҿы зегьы ишрыцку идыруеит нбандула иҩтәу Ауаҩра. Ари афилософиатә категориа заҟаҩы азышәаҳәахьада ҳаԥхьаҟагьы заҟаҩгьы азышәаҳәараны иҟада. Миха Лакрба иаԥсуа новеллақәа ҩажәеижәаба бызшәа рыла ицәажәаз рыхшыҩзцарала Ауаҩра ԥсыс иахоу, еибаркны изку аламыс ауп. М. Горки афоризмк еиԥш иаанхаз иҳәамҭа «даара иҟаимаҭу маҵуроуп уаҩытәыҩсаны адгьыл аҿы аҟазаара» ҳәа дызҿугьы убри ауп философиатәла уазхәыцуазар иаанаго.
Сыззааиуа, Платон Бебиа иқәыԥшра шықәсқәа раан ииҩыз  ҩ-куплетк иреиҳам ажәеинраалаҿ иқәиргылоит абас еиԥш иҟоу апроблема:
Са сыԥсы қымқымуа амал ҳәа
Сызмыцәо, схәыцуам аҵх ршо.
Ус ак сзааиргь, схәыцра иналҳәа,
Хланҵы иҭасҵоит ирхәаша.
Сара исҭахуп: сҩызцәа еидгыла,
Ианырҳәо ижәабжьыз, имаӡаз,
Абан даауеит ҳәа наҟ инкыла,
Исцәысымҵәахларц…
Убри саԥсаз!
Апоет ҿа ихы надкыланы ииҳәаз, дзаԥсахарц ииҭаху, ихазы мацара акәымкәа зегьы рзы хәызмаӡам акоуп. Избанзар, ари иуаароу адунеиаҿ ауаҩреи ацқьареи, даҽакала иуҳәозар, ламысла аҟазаара еиҳау даҽакы ыҟамзар ҟалап, избанзар, урҭ аҩбагьы роуп ауаҩы дуаҩны дҟазҵо.
Изхысҳәаауа, Платон Бебиа заатәи ипоезиаҿгьы имҩашьо ицәырҵхьан аԥсҭазаара еибаркны измоу афилософиатә зҵаарақәагьы, нас иҭәымҭахь даннеи идеиатә ҵакылагьы, сахьаркылагьы аҽырҵаулан аҽарҭбааит.
Бзазаратә «философиоуп» ажәеинраала «Доусы ихатәы» аҿгьы иаабо. Аԥҳәыс бырг дхәажжаӡа, дыԥхаӡа ауадаҿы аҟазаара аасҭа еиӷьылшьоит дзааӡаз, лыԥсҭазаара абжеиҳарак ахьылхылгаз аԥацхаҿы еиқәу амца дыҽҳәатәазарц, – «абра бдәылымҵын, нахьхьи аԥацха ахьҭа ҩноуп, алҩа ҩначуеит» ҳәа лыԥҳа дшылҿугьы, уи лусахь данцалак, лара уда схәарҭам, ҳәа ашә аартны днеиуеит лԥацхахь, уаҟа «еиқәылҵоит амца, алҩа еилахынҳәуа илхатәоуп. Днахыкәласуа, ахәышҭаара амца, лгәы раҳаҭӡа дыҽҳәатәоуп».
Абраҟа апоет зсахьа ҭихуа аԥҳәыс бырг, аԥсҭазаараҿы иҟоу аӡәы лоуп, дхыҭҳәаам, насгьы лара дызлаҟаз, лхатә ԥсҭазаара дшахәаԥшуаз ала автор лаарԥшра илшеит азоуп дпоезиатә хаҿсахьаны дыгәнаҳкылартә дзыҟалаз. Апоет уи аԥацха лгәы шазыбылуа аарԥшраҿы мыцхәыкгьы имҳәаӡеит, иҽалаимхалаӡеит, детальқәак рыла ирҵабыргит иаагап, «анаатә иасуа», «ишаҳәшаҳәуа ауада» аԥҳа лажәа уҳәа ирылымшеит лаанкылара, избанзар, аԥацха уи лара лыԥсҭазаара ахьымҩаԥысуаз акәын.
Платон Бебиа есымшатәи аԥсҭазаара иагәылибаауеит еиуеиԥшым иреалтәу – аԥхьаҩгьы иаргьы еицырзеиԥшны ирныруа – ахаҿсахьақәа. Урҭ ус уеиқәыхьшәашәа цәаныррада урыхәаԥшуазар, акгьы уарҳәаӡом. Аха уаҩҵас урыԥхьаны, ухаҿы иааганы урызхәыцыр, иубоит урҭ апоет ҿа ибла ҵары иҵашәаны зсахьа ҭихуа заҟа иԥсҭазааратәу, насгьы ҳара ҳхаҭақәагьы ҳгәалаҟазарақәеи ҳгәазыҳәарақәеи ишырзааигәо. Ус шакәу арҵабыргразы хара сымцакәа иаазгоит шәагаала имаҷу ҩ-жәеинраалак: «Ажьҭаара», «Ӷбала аныҟәара».
Ҳаԥхьап актәи ишеибгоу:
Аҵла хыбуп жьеиқәаҵәала.
Мшыншәа ақәаҵара цәқәырԥоит.
Уи иналас-аалас напы рацәала,
Аҭаацәа ықәуп, рыбжьқәа гоит.
Уаҳа налымшо амҵәышә леиуеит,
Иқьуаз амахәгьы аԥсы ашьоит.
Ак ҿыц иҭәуеит, аҽак ҩеиуеит,
Мыцхә амҩа иқәхар иԥхашьоит.
Иаҵеибаҵан клаҭ рацәала,
Ауардынқәа аус руеит.
Аха аҵла ихҩоу жьеиқәаҵәала,
Макьана амахәқәа таруеит.
Ажьҭаара иадҳәалоу автор иҭихуа асахьақәа заҟа иаҳзааигәоузеи, заҟагьы исахьаркԥсараха иҟаҵоузеи жьеиқәаҵәала ихыбу ақәаҵеи ажьҭаара апроцесси!
Хыхь ажәеинраала шеибгоу ишаазгазгьы иара сахьазыркуа ажәақәак алызҩаарц сҭахуп: «Аҵла хыбуп жьеиқәаҵәала». Ус акәымкәа, аҵла ажь рацәаны иҿоуп иҳәар, араҟа ацәаҳәа хцәышааӡа сахьаркра аҵаӡамкәа иҟалоит. «Ихыбуп» ажәа ацәаҳәа сахьанаркит, зегьы аҳәеит. «Мшыншәа ақәаҵара цәқәырԥоит» акәзар, ақәаҵара барақьаҭ ахаҿра аанарԥшуеит. «Уаҳа налымшо амҵәышә леиуеит». Абраҟагьы амҵәышә ҭәны илеиуеит иҳәар апоезиатә цәаҳәа зыҟалаӡомызт, усҟан баша еизадаз ҳәоухон, аха «уаҳа налымшо» иҳәаақәнаҵеит ацәаҳәа «алахьынҵа». Анаҩстәи «иқьуаз амахәгьы аԥсы ашьоит» аҟынгьы исахьаркны иҳәоуп, ажь ахьҿырхыз амахәқәа (аӡахәа амахәқәа убрахь иналаҵаны иҳәазар еиҳагьы еиӷьхон) рҭагылазаашьахаз. Апоет имҳәеит ажьҭааҩцәа рымҵәышәқәа лассы-лассы иҭәны илбаарышьҭуеит ҳәа, уи иаабац цәажәаратә ҳәоуны, аха аҟаза ишицәаҩоу еиԥш, аҵла иалкәрааны инеиуа асахьа ҭихит абас: «Мыцхәы амҩа иқәхар иԥхашьоит». Абри ауп апоезиатә хаҿсахьагьы захьӡу.
Апоет иажәеинраала хиркәшоит ажьҭаара апроцесс макьана иалымгац егьи ҳәа зеиԥш ажәала акәымкәа метафортә ҟазшьала: «Аха аҵла ихҩоу жьеиқәаҵәала, макьана амахәқәа таруеит» ҳәа. Ус анакәха, макьана ажьҭаатәы ыҟоуп, анхацәа рус иалымгац.
Егьи аҩбатәи ажәеинраала «Ӷбала аныҟәара» акәзаргьы, ҩажәак-ҩажәак рыла ишьақәгылоу цәаҳәа кьаҿла апоет илшеит ӷбала иныҟәо ауаҩы иааикәыршаны иҟоу амшын ипсихологиа ианыруа асахьақәа рыҟаҵара. Абри ажәеинраалагьы, ишеибгоу иаазгарц сҭахуп. Амала, убранӡа уи адунеи абара иадҳәалоу хҭыск сҳәарц сҭахуп, маҷк аҭоурых ахь ихьаԥшуа.
1957 шықәсазы екскурсиа ҳасабла, ҳкурс аҿтәи (усҟан А.М. Горки ихьӡ зху Аҟәатәи аҳәынҭқарратә рҵаҩратә институт афилологиатә факультет аԥсуа сектор III акурс аҿы ҳтәан) астудентцәа рыбжеиҳараҩык ҳаинициативала ҳцеит ӷбала Баҭымҟа. Ари аныҟәара ҳара ҳзы гәырӷьаратә хҭысын, избан акәзар, акы, араҟа аҵара ҳацырҵон Баҭымтәи аԥсуа ӡӷабцәа Нази Шамԥҳа, Хьеди Алхорба. Урҭ ракәын ԥызара ҳзызуаз, даҽакала иуҳәозар, екскурсиамҩаԥгаҩцәас иҳамаз. Даргьы, аиаша ами, уаҩы ииҳәаша, ргәы иахәон ҳрыцны ҳахьцоз. Ҩбагьы, Баҭым (қалақьк аҳасабала «иит» 1878 шықәсазы, аурыси аҭырқәеи реибашьра ашьҭахь) Аҷаратәи автономтә социалисттә республика аҳҭны қалақь акәын аҟнытә аҭоурыхтә ҭыԥқәа аабар ҳҭахын. Убарҭ рхыԥхьаӡараҿы иҟан Баҭымтәи аботаникатә баҳча, адгьылҵак 120 гектар рҟынӡа инаӡо. Ари ԥасатәи СССР аҟны иреиҳау аботаникатә баҳчақәа ирхыԥхьаӡалоуп. Уи раԥхьаӡа акәны еиҿикааит аҵарауаҩ аурыс ботаник ду А.Н. Краснов 1912 шықәсазы. Араҟа акрааҵуеит иҭырҵаауеижьҭеи еиуеиԥшым (хәнызқь хкы рҟынӡа инаӡо) аҵиаахкқәа, асубтропикатә культурақәа ацитрус, ачаи уҳәа убас ирацәаны. Ихԥахаз, араҟа амҳаџьырратә цәқәырԥа иӡыхнагаз аахыс инхоит аԥсуаа – ҳџьынџьуаа. Урҭ рбара агәахәара ҳнаҭон, уахь иҳахон. Сара схаҭа сакәзар, Баҭым инхон жьра-цәарала зынӡа исзааигәаз ауаа: Назифа Қапба, лыԥшәма Чиркба Хәаршьыҭ рԥа Алиас, лыԥҳа Таниа, Ҳасан Ацамба, иԥшәмаԥҳәыс Аксениа, Кәасиа саб иаҳәшьа Маташьа длыԥҳан, ажәакала, издыруан сырбар ишсеигәырӷьоз, сызҭахыз ауаа шыҟаз. Ари ауаҩытәыҩсатә факторгьы иаҳәоз маҷмызт мшынла ҳазқәыз амҩаҿы.
Ҳарҭ астудентцәа ныҟәара, наԥш-ааԥшра ҳәа Баҭымҟа ицоз ҳзеи-гәырӷьоз даҽа факт бзиакгьы ыҟан: зегь реиҳа агәалаҟара, амилаҭ агәадура ҳазҭоз иреиуан мшынла Баҭымҟа ҳазгоз аӷба  акәын. Уи амшын ацәқәырԥа еиҩырссо, апассаџьырцәа мҩаԥго, Амшынеиқәаҿтәи баӷәазацыԥхьаӡа «Уа мшыбзиақәа!» ҳәа инкыдгыло аԥсҭазаара мҩаԥ-нагон. Ари аӷба ҳәарада, милаҭ гәадурак иаҩызан аԥсуаа ҳшыҟоу еиҭаз-ҳәоз афактқәа ируакын, избант акәзар, ҳаԥсадгьыл ахьӡ зхыз аӷба апас-саџьырцәа мҩаԥго амшын ихын.
Агба  аӡбахә анысҳәах, абраҟа исгәаласыршәарц сҭахуп Михаил Ҭемыр-иԥа Бӷажәба уи аҵыхәала ихаҭа иҿала иҳәоны иаҳаз.
Аурыс литература аклассик М.Е. Салтыков-Шьчедрин иҩымҭа ду «Қалақьк аҭоурых» (иҭыҵит 1980 шықәсазы) М. ). Бӷажәба иеиҭеигаз
редакторс саман. Саԥхьан саналга, ҳаиқәшәеит аҩны, еилкаатәыс исымаз азҵаарақәакгьы ҳаӡбеит. Абраҟа избеит уи аурысшәагьы аԥсшәагьы еиҟараны ишидыруаз, ирҿиараҿгьы заманала ихы ишаирхәоз. Аха уи акәым араҟа зыӡбахә сымоу, уи даҽа зҵаароуп, ирҿиамҭақәеи иеиҭагамҭақәеи ирыдҳәаланы хазы изыхцәажәатәу акоуп, ара иаҳзалагалом.
Изхысҳәаауа, «Қалақьк аҭоурых» аиҭага иаҵанакуаз азҵаарақәа ҳанрылга, ааскьа сзыԥхьаны, иԥхьасымкыцкәа сыстол иқәын ашәҟәы «Накануне». Уи авторс дамоуп авице-адмирал, Асовет Еидгыла афырхаҵа, 1939–1946 шықәсқәа рзы СССР Арратә мшынтә флот аминистр Николаи Георги-иԥа Кузнецов. Абри амемуартә шәҟәы аибашьра атәы зҳәоз, Михаил Ҭемыр-иԥа абӷьыцқәа еихыршәшәо ҳамҭак дахәаԥшуан, нас наҟ инықәиҵеит, ҿымҭкәа акы дазхәыцуа дтәан. Иҟалап аибашьра ашықәсқәа раан ихигаз аԥсҭазаара – аԥсреи абзареи ирыбжьагылаз – акәзаргьы. Иашьа агәыбжьанытә Ушьангь аибашьра мцабз иалаӡыз дигәалашәазар. Аха урҭқәа ракәымкәа абар ииҳәаз:
– Аԥснытәи обком актәи маӡаныҟәгаҩыс саныҟаз акәын. Аиашазы, анҭ ҳашьцәа хазынақәа реиҳабыра зынӡа ирҭахӡамызт Аԥснытәи обком актәи амаӡаныҟәгаҩыс аԥсуа, сара сакәым дызусҭзаалакгьы иҟаҵара. Иага политикатә ҳәаақәа дырҭацаланы дыҟазаргьы, Аԥснытәи обком актәи маӡаныҟәгаҩ инапаҿы иҟаз амчра зынӡагьы имаҷмызт, ишырҭахымызгьы, далагаҵәҟьар, ихы-иԥсы дырцәымшәакәа, ирцәыҟаиҵақәоз кыр ыҟан, – абас даҿын Михаил Ҭемыр-иԥа ацәажәара. Сара сизыӡырҩуан кыр збахьаз, кыр зхызгахьаз, кыргьы здыруаз ауаҩы ииҳәоз срызҿлымҳаны.
– Убас хаала, мчыла, зны-зынлагьы, насгьы 25 шықәса инарықәгәыӷуа Урыстәыла аҭыԥ ҳаракқәа рҿы аус изуз иабзоураны, исырҳаз аҩызцәа, ақәлацәа – амаҵура дуқәа рҿы аус зуаз рыцхыраарала иҟасҵақәаз ыҟоуп Аԥсни аԥсуа жәлари рзы, – абас инациҵеит уи дызҿыз иажәа – убарҭ иреиуоуп ҳмилаҭ театр Самсон Ҷанба ихьӡ ахҵара. Қарҭ ЦК аҿы ирыӡбеит ақырҭуа поет, ауаажәларратә усзуҩы Илиа Ҷавҷаваӡе диижьҭеи 100 шықәса аҵра иадҳәаланы ихьӡ ахырҵарц. Аиашазы абри сгәы иасит, изакәандаран исыԥхьаӡеит В.П. Мжаванаӡе сизасит, сшақәшаҳаҭым ала, насгьы ҳмилаҭ театр зыхьӡ ахаҳҵаша аԥсуа литература аклассик, ҳадраматургиа ашьаҭаркҩы, харада-барада 37-тәи ашықәсқәа раан иҭадырхаз Самсон Ҷанба ахаҳҵарц ҳгәы ишҭоу иасҳәеит. Ишигәамԥхазгьы, дзаҿамԥеит, «хорошо» иҳәеит аарла.
Ареспубликатә хәышәтәырҭа ахыбра ҿыц иҳаргылаз азгьы исзашшит, Аԥсны азы идуцәоуп, иаҭахымызт, уи аҩыза макьана Қарҭгьы иҳамам ҳәа. Атроллеибустә нхамҩа аргылара напы аналаҳк, убригь ҳахырбааит Қарҭтәи аиҳабыра. Аха абраҟа дсыцхрааит усҟан СССР иреиҳаӡоу Асовет апрезидиум хантәаҩыс иҟаз Анастас Иван-иԥа Миқоиан, Пицунда иԥсы анишьоз схы иархәаны.
Ишдыру еиԥш, аӷба  аибашьраан ауалԥшьа шынанагӡоз иҭахеит, ҳаӷацәа рбомбақәа иақәрыжьыз иҵаанарҟәылт. Абри ахьӡ ашьақәыргылара сҽазыскит, ишымариаӡамызгьы. Исҭахын ҳбаӷәаза иадгылоз аӷбақәа  реиԥш,  ҳәа ахьӡ ҿаҿаӡа ҳбаӷәазаҿ иадырбалауа иаадгыларц. Уигьы ҭоурыхын ҳреспубликазы. Абраҟагьы абри устол иқәу ашәҟәы «Накануне» автор Николаи Георги-иԥа Кузнецови нас даҽа аӡәык-ҩыџьак асовет чынуаа рыбзоурала  ахыхны  ахьӡырҵеит. Усҟан ари аҩыза аҟаҵара мариамызт Кремль итәаз аду (Н.С. Хрушьчов иоуп дызҿу) ибыз аламызҭгьы, иҳәан иажәа ааҿахиҵәеит.
Абас Аԥсны аҭоурых иадҳәалаз, иузадымхуаз азҵаарақәа иҵегьы дрылацәажәеит уи ауха, акыр аамҭагьы ҳаидтәалан. Аҵыхәтәан азҵаара исҭеит: – Михаил Ҭемыр-иԥа, КПСС Ацентртә Комитет амаӡаныҟәгаҩ хада, адунеи зырхыџхыџуаз шәизааигәан, аԥсуа иҩнаҭаҿы днаганы ичеиџьыка иҿашәҵахьан, шәицныҟәахьан, шәицгылахьан Аԥсны Қырҭтәыла иадхны Урыстәыла адҵараҿ акгьы иашәымҳәаӡеи, насгьы иашәҳәаргьы дышԥахәаԥшрыз, дадгыларызма? – ҳәа.
– Руслан, ари исуҭаз азҵаара аԥсуаа зегьы иаҳхьаауп, қәнамгарыла 1931 шықәсазы, Аԥсны аҵеи ду Нестор Лакоба иажәа аиҳабыра рҿы акыр шыԥхылнадозгьы, Қырҭтәыла ҳлаган ҳаларҵеит, ҿырҵысырҭа ҳамамкәа. Сара издыруеит убри адҵа азҵаара исылшоны иҟасымҵазшәа ажәа ҟьалақәа сзызҳәо, изыԥхьаӡо. Аха аҭагылазаашьа зынӡа даҽакала иҟоуп. Акы, сгәы излаанаго ала, Хрушьчов ихалаҵәҟьа изыӡбомызт Аԥсны Қырҭтәыла адхра, ԥасатәи астатус – Ареспублика еидгыла ашьақәыргылара. Абиуро аҿы Қарҭаа ирыдгылоз, ҳара ҳмаҷызшьоз рацәан. Ҩбагьы, уажәы-ушьҭан моментк соуны ҳаиқәшәар (усгьы Пицунда бзиа ибон, ԥсшьара даауан) иасҳәоит ҳәа саҿын, адокументқәагьы рырхиара салагахьан, аха сахьымӡеит, иҵегьы ҳанеизааигәаха, дамырхит ишудыруа еиԥш. Нас, иара саргьы, Қарҭаа сгәаӷ рымамыз, Н.С. Хрушьчов сахьизааигәаз азы, Аԥсны дцо даауа дахьыҟаз азын, спара анырба исеигӡозма самырхит, арзаҳал схала иҩны сцартә аҭагылазаашьа ҟарҵеит. Сара амаҵура ду аҿы сымиит, уи хьааган сыԥсуам. Амала, агәра ганы сыҟоуп уи ауаҩ иҵегь даанхар ԥыҭ-чыҭк исырҟаҵон Аԥсны азы, аха дысцәылбааргеит, Аԥсуаа гра бааԥсык ҳамоуп ҳәа зыҟәным рацәак ихаҵгылом». Уи уажәы избоит лабҿаба сара сыԥсҭазааратә ԥышәа ала…
Михаил Ҭемыр-иԥа Бӷажәба дуаҩ дун, дҵарауаҩын, дышәҟәыҩҩын, ҳәынҭқарратә усзуҩын, ихадараз, ижәлар гәакьа рхьаа ихьаан, ргәырӷьара
игәырӷьаран, илшоз акаҿы ихы деигӡомызт… (Сгәанала, ус еиԥш иҟоу ауаа ргәаларшәара, рхамышҭра иаԥсоуп ҭоурыхтәла ҳхәыцуазар.
Абри аҟара зхысҳәааз (маҷк алирикатә хьаҵра ҟасҵазаргьы аԥхьаҩ саҭоумҵан) Платон Бебиа «Ӷбала аныҟәара» ҳәа ииҩыз ажәеинраала ауп. Уажәы иаагап ажәеинраала ахаҭа аԥхьаҩ уаргьы саргьы ҳаицаԥхьарц:
Анахь сыԥшын,
Арахь сыԥшын,
Зегьы еиԥшын.
Анахь амшын,
Арахь амшын.
Аисра иаҿын.
Хыхь амшын
Ҵаҟа амшын.
Иаҳзыԥшын.
Амш амшын,
Аҵх амшын.
Урҭ еиԥшын.
Амза ԥшын,
Амҩа ԥшын,
Ҳхын амшын.
Апоет ибла иабоз аԥсабареи, амшыни, ӷбала ҳныҟәареи илыԥшааху ажәеинраала ҩба-ҩба ажәа иреиҳам, хцәаҳәакла ишьақәгылоу зритма ртәоу, зрифма хырҷоу акуплетқәа рыла рсахьа ҭихит апоезиатә цәа-хаа рыҟәнышьшьы. Ари иҩит амҩан ӷбала амшын ҳхыланы ҳанцоз.
Иахьеиԥш исгәалашәоит аӷба адаур (апалубаҿ) аҟны данысзаԥхьоз (ҿырҳәала). Ишысгәаԥхаз иасҳәеит, уанбахьӡеи ҳәагьы нацҵаны.
– Иаабо аԥсабара ссир иснаҭеит, сара, агәра га, џьабаак сымбаӡеит, – иҳәеит Платон маҷк алаф ахь инарԥшуа, аха иаалырҟьаны ииҩыз ажәеинраала агәалаҟара шинаҭаз ихы-иҿы иаанызбаауан.
Ааи, апоезиа цәалашәароуп, уи ажәеинраала «ахшар» алшоит амшын аҟны аума, аҳауа аҟны аума агәаҳәара ахьааилак. Уи арҵабыргуеит Платон Бебиа иҩымҭа «Ӷбала аныҟәарагьы».
«Аӷба  ҳәа хыс измоу Платон Бебиа 1959 шықәсазы ииҩыз ажәеинраала «жьра-цәарала» (ҩышьа формала акәымкәа) иақәҿнаҭуеит хыхь зыӡбахә ҳамаз аҩымҭа. Апоет араҟа игәаланаршәоит раԥхьатәи «Аӷба Абхазия еиҩырффа амшын ихыз», аха аибашьра ду аан иҭахаз. Иҭахазаргь аӡымца агәаҿы, аҵан ҵәахышьа ҳәа амоуит, абар уи ацкы шәазыԥшы!
Уааиуеит амшын ухыхәхәала,
Иҭынчӡа иузыԥшуп асқьала.
Иҩычоуп уа умҩа шәахәала,
Ацәқәырԥақәа еиҩыхуа ицҟьала.
Анаҩстәи ажәеинраала хзыркәшо акуплет абар изеиԥшроу:
Уааиуеит агәырӷьара ухалан,
Угәы-ҭбаа, угәы ҳалал разны.
Ухьӡ-ԥша шьҭыҵааит ихалан,
Ахьӡ-ԥша шамоуеиԥш Аԥсны!
Апоет аибашьраан иҭахаз аӷба «Абхазия» аҭоурых ҳәаны ацкы ицәырҵыз деигәырӷьаны, иаԥиҵеит ажәеинраала ҟаимаҭ. Иныбжьаршәшәа исҳәарц сҭахуп уаҩы ихьааигаша акы шакәу автор дыззышәаҳәаз аӷба «Абхазия» ахаҭагьы ахьыҟам. Уажәшьҭа уи ааскьа имариамзар акәхап ҳаԥсадгьыл Аԥсны ԥшӡа ахьӡ зхыз аокеантә ӷба амшын ахҵара! Убригь, издыруада, анцәа иаҳирбар, егьырҭ иаабақәаз ахақәиҭреи, аиааиреи, азхаҵареи реиԥш! Усҟан Платон Бебиа иажәеинраалаҿ ҳзыԥхьо абарҭ ацәаҳәақәа:
Иааиуеит агәырӷьара аҿықәлан,
Иааиуеит снаӡандаз хәа Аԥсны.
Иааиуеит ишиашоу уи ықәлан.
Иааиуеит ишзахәо иласны.
Усҟан аҵак ҿыц роуан, ҩынтә ииуан.
Иркьаҿны аҩра, мамзаргьы ахәыҷала аду аҳәара, аарԥшра еснагь имариам, аха икьаҿу ажәамаана аҩра уи еиҳагьы иуадаҩуп. Абри иуадаҩу ажанр апоет ҿа заатәи ипоезиаҿы ицәырҵит аԥсыԥха аланы, наҟ-наҟ иҵегь имарымажахартә еиԥш. 1958-1960 шықәсқәа рзы апоет иаԥиҵаз ажәамаана кьаҿқәа ирыҵоуп иҵаулоу ахшыҩзцара, еиҭарсны иаадырԥшуеит аԥсҭазаараҿы лассы-лассы иуԥыло ахҭысқәа уаҩы дзырхәыцуа, игхо, иԥхо, иԥсыҽрақәа уҳәа жәпакы. Урҭ ажәамаана кьаҿқәа рахьтә иҟоуп ажәлар рҳәамҭа амотивқәа рыла иҟаҵоугьы, аҿыццәа
рхаҵаны, мамзаргьы ахшыҩзцара ҿыцқәа ргәылаҵаны, еиҳарак уи аабоит ажәаԥҟақәа рҿы.
Уажәы аҩада иаҳҳәаз ахшыҩзцарақәа рырҵабыргразы иаагап ҿырԥштәқәак: «Амца еиқәылаз иӷәӷәаӡа алҩа ахылҵуеит ихәхәаӡа», («Алҩа»), «Ауардын ианазаамга амҿы, ахаҭа рблит уа иԥыҽҽы» («Ауардын»), «Ахаҳә иагьа иуршәыргь аҩада, адгьыл аҟны иаауеит еиҭа» («Ахаҳә»), «Ацгәы уа ахәарҭа ианызҭамла, «Ашә баауп!» – аҳәон ишакуазгьы амла» («Ацгәы»), «Ан лыԥҳа ахшыҩ ллырҵон, аԥҳа – амҵқәа лыԥхьаӡон» («Ани аԥҳаи»), «Иҵаулоуп, илеиуеит еиқәышьшьы, ихәыҷуп иахылҵуагьы абжьы» («Аӡиас»), «Амҵәышә аҵыхәа амца ахьакыз, аӷәарӷәал хыччаран изҿыз» («Амҵәышәи аӷәарӷәали»), «Ахьаԥарч зхылҵыз џьшьаны, акьатеиах ԥҵәон иччаны» («Ахьаԥарч»), «Иагьа идузаргь аҵла ииашам, ашәшьырагь иашан иубашам» («Аҵла хәахәа»).
Уажәы иаагоит ԥшьба-ԥшьба цәаҳәа иҟоу ажәамаана кьаҿқәа: «Каамеҭ ҟалоит ҳәа анаҳа: «Сыԥсҭазаара салҵит, аҳа!» Абла ҭнахт, аҽҭанархеит. Адунеи шыҟаз иаанхеит» («Ахәац»), «Аҽада алымҳа ду нкылан, ахҵәара иаҿын. – Закәызеи? – ҳәа, иара гылан иҟарҵо иазыԥшын» («Аҽада»), «Ацәқәа, имариоуп ҳәа аладара, иазцеит гәаҩак имитәыз. Аха издыруада уа ирықәу аидара, дара ишрықәшәоз ҭгатәыс?!» («Ацәқәеи аидареи»), «Ахан игылоу цырцыруа, аԥшӡара убла хнаркуеит, еиӷьу ыҟамзаргь ижәдыруаз, ашьап адгьыл аҿы иакуеит («Ахан»), «Хымԥада сҟармаҵысхароуп! – аҳәеит ауарбажә, аха иӡырҩыз рлымҳа ҵнахит, нас крырхароу иахьрыдрымкылаз шәаҳәаҩыс?!» («Ауарбажә»), «Еҳ, аӡынра цаны избандаз, ҩнык ҳәа сыргылап!» аҳәеит. Аха знык ианца, хыс измадаз, шоуран, ашәшьыраҿ иаахнагеит». («Ала»).
«– Уабацои ахыз, сыхаара? – ҿааиҭит аӡәы дҵаауа. – Хымҳа-џьымшьа мгьалрхаара сцоит! – аҳәеит уи уа» («Ахаз») уҳәа убас иҵегьы.
Еиҭасҳәоит, арҭ ажәамаана кьаҿқәа иҵоуроу ахшыҩзцара ргәылоуп, иаазырԥшуа урҭ равтор ибаҩхатәра, насгьы урҭ рҿы ажәаԥҟа қәа, афразеологиатә жәеицааирақәа ибзианы рҿиаратәла ихы ишаирхәо.
Амала, заҟа ибзиаз, абас апоет иқәманшәалахаз ажәамаана кьаҿқәа уи ипоезиаҿы иҵегьы ирацәаны иаабозҭгьы. Ҵабыргуп, абри аформа, астиль иазааигәоуп ааба-ааба цәаҳәа иҟоу афилософиатә ҵакы змоу, заатәи ипоезиа ашьҭахь иаԥиҵаз иажәеинраалақәа. Урҭ аабоит 1965 шықәсазы иҭижьыз ажәеинраалақәа реизга «Аеҵәақәа» рҿы. Абар ааба-ааба цәаҳәала ишьақәгылоу ажәеинраалақәа рзы академик Хәыхәыт Бӷажәба ииҩуа: «Платон Бебиа раԥхьатәи ишәҟәқәа рҿы илаԥш иҵашәо, игәы зыцԥыҳәо, ма еихьызшьуа, хәыцырҭақәас имоу ҳанрыхцәажәо, игәоумҭарц залшом аа-цәаҳәак рыла иҩу иажәеинраалақәа реизга «Аеҵәақәа» , Ас еихшәа-еизшәа иҟоу ажәеинраалатә цәаҳәала аҩра ауадаҩрақәа амоуп, избан акәзар, угәҭакы инарҭбааны аҽеиҵыхырҭа унаҭом, уи уажәа еилацаланы игәылнаршәозароуп. Убри аҟнытә ари ажәеинраалатә аминиатиуратә форма афоризмтә ҟазшьагьы амоуп, ишаадыруа, ааба-ааба цәаҳәала иҩуп Шьалуа Ҵәыџьба ишәҟәы – «Маҿа-маҿа» . Ҳзызхәыцша – ари афор-ма раԥхьа иаԥшьызгаз иакәым, аус злоу – уи аҩыџьагь иманшәаланы, алҵшәа аманы шаҟа рхы иадырхәаз ауп.
Арҭ ажәеинраала кьаҿқәа ирҳәоит ауаҩԥсы ихы шымҩаԥигаша, дзықәныҟәаша жәпакы. Раԥхьа иргылоит ауаҩра, ажәлар рус аҽацә-ԥхьамкра, абзиеибабара, дарбанзаалак иԥсҭазаара ззикыз, заанаҭхәыс ишьҭихыз азҿлымҳара, азыҳаҵаҳаҵара. Угәы ацәкамыжьқәа узҿу аус угәы анацәкамҳа, уанацрымҵ акаҿы укылнагоит, угәыхәтәы уахьнагӡоит».
Академик Хәыхәыт Бӷажәба аҩада иаазгаз ихшыҩзцара аа-цәаҳәак рыла иҩу ажәеинраалақәа реилыргарахь саннеилак – изырҵабыргуа аҿырԥштәқәа аазгоит акритик акык-ҩбак ихы иаирхәаз аҿырԥштәқәагьы убрахь инарылаҵаны.
Ҳзыхцәажәо ажәеинраалақәа апоет ҿа ианиҩыз асовет аамҭазы ауп. Усҟан ишдыру еиԥш, акоммунисттә идеологиа аҳра ауан, ҳаԥсҭазаара зегьы (ҳдоуҳатә ҳаекономикатә, ҳанхамҩатә, ҳполитикатә сферақәа уҳәа иҵегьы) ҳәаақәнаҵон, ҷыдала ҳауаажәларраҿы анырра ӷәӷәа змаз асахьаркыратә литература иацклаԥшуан, иара иацәтәымыз, иацзмырӷызуаз ҩымҭак џьара иалалар ҳәа ишәаны. Урҭ рҩызцәагьы ыҟамыз абга зҭам аҳаԥы ала ҭашуам ҳәа шырҳәо еиԥш! Иҳамҳәар иҳақым, убри акоммунисттә идеологиа џьбара асовет шәҟәыҩҩы алаԥш ихын, дыгәцаранакуан, абаҩхатәра иаша имҩақәызҵашаз ацхыраара анаҭон, ашәҟәыҩҩы илахьынҵа, ибзазара иазҿлымҳан. Иаци иахьеи ҳамиит, ҳхаҭа иаабоз, ҳазлагылаз ауп. Уажәы уи асовет аамҭа цеит, аҽаԥсахит ҳәа иара иамаз, иацыз, қьаф ҳзыруаз абзиарақәа (иаҳҳәап, хәыда-ԥсада аԥсшьара аҽыхәышәтәра, ашәҟәы аҭыжьраз агонорар уҳәа иреиԥшқәоу) ыҟаӡамкәа зегьы аҵәы рыхьшьра ҳалагар даараӡа ҳланарҟәуеит, Асовет Еидгыла ихаанмыз, уи ашьҭахь аиҵагылара иаҿу абиԥара рзы капеи-кылҵәа ҳаԥсамкәа, баша адәы ҳақәызшәа, ҭоурых ҳамаӡамкәа, мамзаргьы иҳамаз ҵакыда иҭыԥшша иаанхоит.
Арҭқәа сзырҳәо баша схы иҭысымҳәааит, ҳкьыԥхь аҿы (уажәы зыӡбахә сымоу ԥасатәи СССР дуӡӡа ауп) ицәырҵуа, ҳтелехәаԥшрақәа рыла иаабо, иҳаҳауа аматериалқәа роуп. Ажәытәӡатәи бырзен философк
иҳәахьан иацтәи ахҭыс иахьазы иҭоурыхуп ҳәа. Изхысҳәаауа, ҳсовет ҵабыргхаҭа иарҿиаз асовет литература, ҳәарас иаҭахузеи, ҳажәларқәа (ԥасатәи ҳаԥсадгьыл ду СССР иқәынхо, иахьа адемократиатә ҵысрақәа ирыхҟьаны наҟтәи реимабзиарақәа акырӡа иҵшәаахеит, ақәыԥшылара зынӡа аҽакхеит, уимоу, бџьармацала еиҿагылазгьы, еибашьызгьы ҟалеит, (Карабах, Азербаиџьан, Қырҭтәыла, Аԥсны, Молдавиа, Приднестровие…) ирхыргаз, ирыхҭынхьааз аԥсҭазаара ауп иаанарԥшуа, уи злеибарку асахьаркыратә ҩымҭақәа, аҭоурыхтә ҩымҭақәа аалхны, иаламҵакәа. Нас уи мап ацәкышьас иамоузеи!
Сыззааиуа, Платон Бебиа аԥсуа шәҟәыҩҩцәа зегьы реиԥш (дыш-қәыԥшызгьы инагӡаны дшымшәыцызгьы), иман аилкаа иаша асовет литература (зегьы азы закәанеиушәарак иаҩызаз) азеиԥштә ҿиараҿы иамаз ахырхарҭа хадақәа. Ииашоуп, уи асоциалисттә реализм ҳәа изышьҭаз (алитератураҭҵааҩцәа изларҳәо ала Сталини Горкии раԥшьгарала иаԥ-ҵахаз), насгьы дрышьклаԥшуан, даҽакала иуҳәозар, алитература ду (асовет литература) агәеисшьа, аҿиашьа апроцесс хшыҩзцара азиуан, иҩтәыз, ишьҭыхтәыз атематика иҵанаҳәон, дӡаанарԥшылон, имилаҭ литература аԥсы злаҭаз аганахьала дхәыцыртә, ирҿиартә еиԥш. Ҳәарас иаҭахузеи, еизакны иуҳәозар, асовет шәҟәыҩҩцәа зегьы реиԥш, асовет литература атематика хада асоциалисттә уаажәларра аргылара азышәара акәын. Уи аӡәгьы (асвоет ԥсҭазаара аҵабыргхаҭа ашҭа иҭамӡоз, иацәымараҳәуаз, ӡибнаҟа иԥшуаз, мраҭашәара «ахаара-бзаарақәа» (ус кыр ыҟаҵәҟьазар) иреиԥхыӡуаз рыда, мап ацәимкыцызт. Амала аҳра зуаз аидеологиа дахьымԥшыр, уи иҳәаақәнаҵоз азыԥхьагәаҭарақәа инықәырԥшшәа акәзаргьы, иҩымҭақәа ирнымԥшыр ауамызт иркьыкьны дазымшәаҳәазаргьы асовет ԥсҭазаара аҵабыргхаҭа аӷба амазгәыҭ еиԥш иагәылыҳәҳәозар акәын амилаҭ литературақәа рыҿгьы. Изхысҳәаауа, абас еиԥш иҟаз ахырхарҭа Платон Бебиагьы, поетк иаҳасабала, еилкааны иман дацәымҩашьо аханатә идырит извыстәыз, еиҳа игәцарактәыз, ишьҭыхтәыз апроблемақәа. Араҟа уи, ҳәарас иаҭахузеи, апоет қәыԥш иҩызцәа ҳашәҟәыҩҩцәа зегь реиԥш, ишәҟәыҩҩратә дунеиқәыԥшылара иибоз, иаҳауаз, – ианыруаз хыҵхырҭас иамаз амилаҭ ԥсҭазаара акәын. Абри аханатә рҿиаратә кредос ишьҭихит, дагьарманшәалеит, еиҭарсшәа иуҳәозар, ирҿиаратә «ҽаҩра» марымажаны иҟанаҵеит.
Аурыс критик ду В.Г. Белински ишиҳәаз еиԥш, аԥсҭазаараҿы апоет егьырҭ ауаа ирымбо ибозароуп, абара мацара акәымкәа, ҩнуҵҟалагь цәаныррала иныруазароуп, поезиатә бызшәала, ихаҿсахьаны аҟаҵара илшартә еиԥш. Иҵабыргхаҭаны, Платон Бебиа заатәи илирикаҿгьы иумбарц, улаԥш иҵамшәарц залшом, избанзар, уи лаԥшы ҵарыла дахәаԥшуеит иааикәыршаны иҟоу аԥсҭазаара, уи иахылҿиаауа, ицәырнаго аҟаларақәа, ахҭысқәа, уаҟа ҭыԥс ирымоу, иааныркыло ахаарақәа, ауаҩы игәы иахәо, изырхьуа, дызқәыӡбо уҳәа убас жәпакы… Арҭ, ҳәарада, алитературазы зеиԥш темақәоуп. Аха апоет, абраҟагьы азеиԥш темаҿы имҩашьо еиликаауеит дарбанзаалакгьы ихатә знеишьа, ихатә ҷыдара имазарц шихәҭоу, ахәҭара мацара акәымкәа ишхымԥадатәиу идыруеит. Платон Бебиа заатәи ипоезиаҿы ахатә, хаҿра амазаара акыр шаҵанакуа, ԥхьаҟагьы арҿиараҿы игәыхәтәы дахьызыгӡо акы шакәу усҟан иаԥиҵаз иҩымҭақәа (иажәеинраалақәеи иажәамаана кьаҿқәеи) рҿы иааирԥшыз аԥхьаҩ агәра инаргеит иҵегьы абри аганахьала – ақәҿиарақәа шааирԥшуа. Ус иагьыҟалеит.
Платон Бебиа заатәи илирикаҿы, есымшаҵәҟьа акәымзаргьы, азеиԥш тема иаҳҳәап, бзанҵы имажәуа: аԥсра, абзара, аира, абзиабара уҳәа ирышьашәалақәоу, иреиԥшқәоу ирылхны ажәеинраала иҩуазаргьы хымԥада, иара ирҿиаратә хыҭҳәаа, ифантазиа иатәу, инаҭаз ҷыдарак анумбааларц залшом. Араҟа маӡас иҟоу рҿиаратә цәаҩоуп, ԥшаароуп. Иаагап ҿырԥштәқәак.
Аԥсны аҵеи ду изку Дырмит Гәлиа иԥсра аҟны апоет иааирԥшуеит аԥсуа жәлар ӷәӷәала рхы-ргәы дшалсыз, рҭоурых ԥсҭазаараҿы ицәыӡ дуны ишыҟоу уи иԥсра.
Аԥсабарагьы рыцџьабоит:
Амшын хәмаруам, агәы ҭыҵуеит,
Иаҵоуп аԥша ӷәӷәа.
Ҳашьхақәа ракәзар, шәрыхәаԥши,
Игылоуп еиҵаӷәӷәа.
Уаҟа даагылом апоет ааԥынрагьы гәыбӷан аиҭоит:
О, ааԥын, иахьа умҩахыҵит.
Ухьшәашәан ҳа ҳзы.
Ҳазыхурҟьозеи, иҟалазеи
Иууеи, абааԥсы?!
Аха апоет идыруеит Дырмит Гәлиа аԥсуа жәлар рзы бзанҵык ԥсра шиқәым, уи ҳдоуҳатә культураз иҟаиҵаз аус шнаӡаӡо, еицакра шақәым. Уи ауп абарҭ ацәаҳәақәагьы ирҳәо:
Уара, аԥсуаа ҳ-Прометеи ду,
Иахьа аҵыхәтәанӡа,
Унаскьаагоит, уагьцоит Аԥсны
Аҿаԥхьа ууал нагӡа.
Ҳагәҭа утәоушәа, уара уӡышӡа,
Ушаабац мшаҽны,
Ҳагьулаҽхәо, уа уныҳәаҿа,
Наҳкылоит ес-ҽны.
Ажәеинраала «Аҭаҳмада иԥсра» аҿгьы апоет илшеит зыԥсҭазаара иалҵуа ауаҩ ипсихологиатә ҭагылазаашьа аарԥшра уи ижәаҩа хшара ивагьежьуеит, аҵыс хшы иҭаххар игрыжьуам, деиқәдырхарц иаҿуп, аха иуахҭа ааины идгылоуп, иаргьы ибоит, аха уи акәым гәалас имоу абырг дахьыԥсуа, идгьыл гәакьа иалаз иҵегь ахьизалымхыз ауп. Ус иҟоуп ауаҩы иԥсабара. Уи адагьы аԥсҭазаарагьы аинтерес аҵаны, аманы изыҟаломызт. «Дпатон, дгәаҟуан, аҭӡы дкыдхон… аҵх хьанҭа еигәон. Арха, алапҟьа иҿӷьырны инижьыз аӡаӡа аҿыкәкәон…»
Ауаҩы иԥсҭазаараҿы изыҟамҵо, дызхьымӡо ауп иуахҭа ааины ианааидгыло ихьааиго, илаԥш иааины иааҵагылоу. Абри афилософиахь ауп ҳахьхьанарԥшуа «Аҭаҳмада иԥсрагьы».
Асахьаркыратә литератураҿы аханатә идыруп еицырдыруа ауаа, еиҳарак иҳаԥхахьоу ирызкны ахьыӡныҩларақәа, агәалашәарақәа. Урҭ иаадырԥшуеит ажәеинраалақәа зызку ахаҭарақәа зусҭцәоу, дара рзы ажәа сахьарк аҳәара, мамзаргьы уи ала иаадырԥшыртә иҟарҵаз. Ари атрадициа аԥсуа литератураҿы ишьақәдыргылахьан абиԥара аиҳабацәа рхаҭарнакцәагьы. Урҭ ирыҵагылазгьы қьабзк еиԥш ишьҭыркааит.
Ҳәарас иаҭахузеи, Платон Бебиа заатәи илирикаҿгьы заманала иа-ныԥшит абри ақьабз, атрадициа – ауаа нагақәа (зыԥсы ҭоугьы иҭамгьы ирзеиԥшны) ирызкны ажәеинраалақәа рыҩра. Араҟа уи амилаҭ ҳәаақәагьы ирҭыҵуеит, уи еиҳагьы аҵакы анаҭоит.
Аԥсуа ԥхьаҩы (убас егьырҭгьы) акыр изҭо, дзырхәыцуа, жәеинраа-лақәоуп «Леонти Лабахәуа», «Збаҟа гылам афырхаҵа» (Михаил Гочуа изку) «Сергеи Есенин», «Муса Џьалиль», «Жана Ачба», «Кәасҭа Хетагуров», «Ан» (Минадора Зыхә-ԥҳа илыхьӡынҩылоуп), «Апоети ашьхақәеи» (Акаки Ҵереҭели изкны).
Арҭ аҩада еиқәысыԥхьаӡаз ажәеинраалақәа рҿы досу дара рыԥсҭа-зааратә лахьынҵақәа ирымҩаԥысшьахаз, насгьы урҭ зызку ахаҭарақәа рмилаҭ ԥсҭазаараҿы иааныркыло аҭыԥи, иара апоет ҿа ихаҭагьы урҭ шиныруа, дшырзыҟоу иауаршәаны рхаҿсахьақәа аарԥшуп аԥхьаҩ изааигәаны инырыртә еиԥш, иреалтәу аепизодтә хҭысқәа агәыласаны, рхаҭашьатә ҟазшьақәагьы рыцәмырӡкәа. Ари, ҳәарада, апоет ҿа изын рҽиаратә қәҿиаран, аетап ҿыц ахь амҩа данызҵоз факторын. Ус шакәу, алада ҳзыхцәажәараны иҟоу ипоезиатә рҿиамҭақәа илабҿабартәуеит.
Ишаабо еиԥш, Платон Бебиа раԥхьатәи ишәҟәы «Ацәқәырԥақәа», 1959 шықәсазы иҭыҵыз, еиднакылоит, шамахаӡак акәымзар, 1951 шықәса инаркны 1959 шықәса нҵәаанӡа иаԥиҵаз ажәеинраалақәа, даҽакала иуҳәозар, заатәи илирика алыҵшәа. Ари ашәҟәы шаҳаҭра ауит, иарҵабыргит Платон Бебиа поетк иаҳасабала, абаҩхатәра иманы аԥсуа поезиаҿы дыш-цәырҵуаз. Ус шакәу аҳәоит «Апоет ҿа раԥхьатәи ишәҟәы» ҳәа хыс иаманы агазеҭ «Аԥсны ҟаԥшь», октиабр 24, 1959 шықәсазы икьыԥхьыз, аҩада зыӡбахә сҳәахьоу акритик Вианор Занҭариа истатиагьы. Абри ашьҭахьгьы акыр анҵы академик Хәыхәыт Бӷажәба иусумҭа «Платон Бебиа ипоезиа аҷыдарақәак» рҿы иаҵшьны иазгәеиҭоит уи, заатәи илирикаҿгьы ишааԥшхаз ибаҩхатәра иаша.
Сара араҟа сҽазыскуам раԥхьатәи Платон Бебиа ишәҟәы еидызкыло алирикатә жәеинраалақәа акык-ҩбак ирыгу-ирыбзоу рыхцәажәара, избанзар, акы, уи иахцәажәахьоу акритикцәа Хәыхәыт Бӷажәбеи Вианор Занҭариеи иазгәарҭахьеит, ирҳәахьеит, ашьҭрақәлара иаԥсаны избом. Ҩбагьы, аԥхьаҩ иудыруазарц сҭахуп акритикцәа зыхцәажәаз ажәеинраалақәа ирыгыз, ирыбзаз ҳәа автор ихаҿы иааигап ҳәа иԥхьаӡаны ииҳәаз, апоет иҩымҭақәа реизга актәи атом аҿы ианылеит, ирҽеины, ириашаны, иара иахәҭоуп ҳәа ишиԥхьаӡоз ала дазнеины.
Егьирахь, ҳәарас иаҭахузеи, сара схатә критикатә лаԥшҳәаала санрыхәаԥшуа, еиҳарак ипоезиатә рҿиамҭақәа рзеиԥш згәаҭаҿы хшыҩзцара ззуша, аҭыԥқәа ыҟоуп, урҭ ирзааҭгылатәхоит, аха уи аԥхьаҟа. Аха, иага убас акәзаргьы, абраҟагьы иазгәасҭоит акык-ҩбак игхоуп ҳәа иуԥхьаӡаша Платон Бебиа заатәи илирикаҿы, аҭәымҭахь амҩа дшықәызгьы, иуԥылоит ақәыԥшра зныԥшуа ажәеинраалақәа, ииашамкәа ахархәара змоу ацәаҳәақәа, ажәақәа, џьарак-ҩыџьарагь атәым интонациа зҵоу, атәым бжьы зхоу ажәеинраалақәагьы убоит, даҽакала иуҳәозар, иахьеиқәҿырҭуа ыҟоуп. Аха насыԥны, урҭ агха-ԥхақәа апоет лассы иҽырцәихьчоит, иҭәымҭахь даннеи нахыс икаиԥсоит, ахьаԥш-кәаԥшра даҟәыҵуеит, иқәиргылоу атемагьы, иаҵаиҵо ахшыҩзцарагьы асахьаркырагьы иҭеибаго, ихибарҭәаауа иҟаиҵоит. Платон Бебиа заатәи ипоезиатә рҿиамҭақәа (еиҭасҳәоит урҭ еиднакылоит ашәҟәы «Ацәқәырԥақәа») рыла ҳмилаҭ сахьаркыратә литература дыӷәӷәаӡа насгьы агәрахаҵара иманы дналагылт.
Ҳара курск аҿы еидтәалаз аҵара еицызҵоз ҷыдала ҳаргәырӷьон Нели Ҭарԥҳаи Платон Бебиеи аинститут иалгаанӡа рпоезиатә еизгақәа адунеи
ахьырбаз Анатоли Возба иповест «Кьахьба Ҳаџьараҭ» ажурнал «Алашараҿ» иахьикьыԥхьыз. Агәрагьы аагон урҭ иԥшьоу арҿиара ус хкы аҿы хара ицоз амҩа ишанылаз.
Аԥхьаҩ гәыраз, аранӡа Платон Бебиа заатәи илирика зегьыҵәҟьа ракәымзаргьы ҳалаԥшҳәаа иҵаагеит, имҩашьогьы иааԥшит уи аԥсымчхара аҩаӡара ахьынӡаҟаз, насгьы ихадароу иҵегьы исахьаркыраха игәылҭәааратә, ҵакылагьы иҵаулахартә, амилаҭцәа ахалартә аԥсҭазаара аҵабыргхаҭа иагәылыԥшыртә еиԥш алшара шамаз, арҿиаратә мҩа хара ишгаз, аразҟы бзиа шазыԥшыз зҳәаз еиԥш иҟоу.
Хыхь ишысҳәахьоу еиԥш, Платон Бебиа аҩада сзыхцәажәаз иажәеин-раалақәа, акык-ҩбак рыда данҵаҩызи данстудентызи ашықәсқәа раан ииҩыз роуп. Усҟан, изаҳамҳәарызеи, апоет ҿа инаԥш-ааԥшгьы, ма-ҷын, џьаргьы дымцацызт. Географиатә дгьылҵакырала уахәаԥшуазар, ҳәарада, идунеиқәыԥшылара аҳәаақәа макьаназ иҭшәан, шәҟәыла-быӷьшәыла акәымзар, Аԥсны ахашәара-аҵашәара иахымсыцызт. Нас иҵарақәа данрылга, дмаҵурауаҩны даныҟала ашьҭахь ауп Аԥсны акәым ԥасатәи ҳаԥсадгьыл ду Асовет Еидгыла анҭыҵгьы дныҟәартә атәылақәеи ажәларқәеи рыԥсҭазаара иҵартә, днаԥшааԥшыртә алшара аниоу. Изхыс-ҳәаауа, аныҟәара, анаԥш-ааԥшра аҭыԥ ҿыцқәа рҭаара, уаҟатәи аԥсҭазаара агәылаԥшра дарбанзаалак изгьы хаҳара алоуп, аха арҿиаҩи аҵарауаҩи, асахьаҭыхҩи рзы ҷыдала акырӡа аҵанакуеит, даҽакала иуҳәозар, аҩтәи аҭҵаатәи , аҭыхтәи, аҳәатәи инаҭоит еиуеиԥшым атемақәа изцәырыргоит, ихәыцрақәа дырҵаулоит.
Абри апсихологиатә ҭагылазаашьа, зегьы иҿаҿаӡа иубартә аҭыԥ амоуп ирҿиамҭақәа рҿы, ҷыдала ипоезиаҿы анырра шыҟарҵаз, ишаныԥшыз убоит. Ус шакәу алада аҿырԥштәқәа рыла ҳазааҭгылоит.
Ҳәарас иаҭахузеи, Платон Бебиа заатәи ипоезиаҿы ибзианы ианыԥшит, даҽакала иуҳәозаргьы ашьапы акит амилаҭцәа зхоу, Аԥсадгьыл ажәытә-аҿатә зҿлымҳара азызуа атематика. Хыхь ишысҳәахьоу еиԥш, урҭ апоет заатәи ипоезиа иагәылыҷҷаауеит, аԥхьаҩгьы амилаҭ агәадура издырҵысуеит, изцәырыргоит. Убас иҟоу жәеинраалақәоуп «Аԥсынтәыла», «Аҟәа», «Аӷба «Абхазия», «Аԥсуа шәақь», «Аҟәа абаа аԥҽыхақәа», «Сышкол», «Ашыц» уҳәа иҵегьы.
Аха абри атематика апоет иқәыԥшратә аамҭа данҭыс еиҳагьы изҵаара хаданы ирҿиаратә «лабораториаҿ» аҭыԥ аанахәеит. Уацәымҩашьо иуҳәар алшоит аԥсадгьыли, ажәлари, абызшәеи, амилаҭ ахьыԥшымреи, ахақәиҭреи (урҭ зегь ишдыру еиԥш апатриотизм атематика ауп изҵазкуа) ирызкны уи иаԥиҵаз ипоезиатә рҿиамҭақәа иреиӷьу ируакуп ҳәа. Избанзар, арҭ ажәеинраалақәа еиуеиԥшым аамҭақәа раан иҩын, иаазырԥшуа ҳажәлар рыԥсҭазаара, ирыхҭынхьаауаз ауадаҩрақәеи азалымдарақәеи шьҭнакаартә, ҳмилаҭ хдырра арҿыхартә, иарцыхцыхыртә еиԥш. Амилаҭ хдырра кырӡа аҵанакуеит амилаҭ аҭоурых ԥсҭазаараҿы. Уи азҵаара алитературатә, акритикатә, афилософиатә ҩымҭақәа рҿы акырынтә, насгьы аԥхьаҩцәа ргәаҿы инеиртә, иарҿыхартә иалацәажәахьан аурыс револиуционер-демократцәа дуқәа. Урҭ амилаҭ адоуҳатә ԥсҭазаараҿы амилаҭ ҟазара философиатә-естетикатә хшыҩзцарала иҳәаақәҵоу арҿиара ишьарданы ирыԥхьаӡон. Уимоу, имилаҭдоу ажәлар, амилаҭ хаҿра змам адоуҳатә культура (алитература, аҟазара, аҭҵаарадырра) адунеитә цивилизациа иахәҭакны иҟалартә еиԥш, изыҿиом ҳәа иахәаԥшуан. Ҳара ҳазҵаарызеи, абар В. Г. Белински ииҩуаз:  ҳәа.
Адунеиаҿ милаҭк ыҟанаҵы акритик ду абри бзанҵы имажәуа ихшыҩзцара иақәҿнаҭуеит егьи аурыс философ, акритик Н.Г. Чернышевски иажәақәагьы:
Угәы иахәаша акоуп Платон Бебиа абри азҵаараҿы ирҿиаратә мҩаҿы иаиоуз агәцаракра, иааирԥшыз абаҩхатәра, иҵегьы ухаҿы иааганы иуҳәозар, амилаҭ ԥсҭазаара ԥсыс изхам, амилаҭ литература бзанҵы ишзыҟамло идырит, ицәа-ижьы ианырит. Ҵабыргуп, усҟан иааизакны асовет аамҭа аҳәаақәа ирҭагӡатәыз ыҟан, уи иавганы амилаҭ мацараҿы аргылара аналамӡозгьы ыҟан. Ҳәарада, уи азеиԥш кредо ухаҿы иааумгаргьы ауамызт. Уигьы, аԥсуа поетцәа, ашәҟәыҩҩцәа зегь реиԥш Платон Бебиагьы дазхәыцуан. Ус шакәу аабоит иҩымҭақәа еиҳарак ипоезиатә рҿиамҭақәа рҿы.
Уажәы аԥхьаҩ гәыраз, лирикатә хьаҵрак аҳасабала абри сышәҟәы аҿы иагәылазгаларц сҭахуп, егьырҭ аԥсуа шәҟәыҩҩцәа аӡәырҩы
рыԥсҭазаареи рырҿиамҭеи ахьҭысҵаауаз ишыҟасҵалац еиԥш, Платон Бебиа ихаҭареи ирҿиамҭақәеи ирызкны иҩызцәа ашәҟәыҩҩцәа, аҵарауаа ирҳәаз, иркьыԥхьыз, иара убас схаҭа иҟасҵаз аҳәарала исзырҩыз агәалашәарақәеи, астатиақәеи ахархәара рысҭарц, иалсыргарц. Сгәы иаанагоит урҭ зегьы Платон Бебиа ихаҭареи ирҿиамҭақәеи рыҭҵаараҿы акы, исыхәоит, сҳәаақәырҵоит, ҩбагьы, сара собиект хада афырхаҵа изы исзымҳәаз, исцәыбжьахаз хадырҭәаауеит.
Уажәы абраҟа иаазгоит абаҩхатәра змаз апоет, апублицист Кәымф Ломиа истаиа, Платон Бебиа диижьҭеи 50 шықәса аҵра иазкны ииҩыз. Ԥсахрак ҟамҵакәа автор ишиҩыз иаазгоит, насгьы излаҩу абызшәала. Иахьӡуп . Абар ахаҭагьы:
Дарбан поетзаалакгьы (дпразаикгьы убасҵәҟьа) ирҿиаратә мҩаҿы аамҭаеиҭасра иадҳәаламзаргьы (ианадҳәалоугьы ыҟоуп, ҳәарада) иуԥылоит «иҩнуҵҟатәиу» – илабораториа мацара иатәу еихшарақәак, етап ҿыцқәак (иаазырԥшуа, еизҳа-зыӷьараҿ имоу алшарақәа, ажәакала, иаԥиҵахьоу уаанӡатәиқәа раасҭа инапҟазара акыр ишшәыз, ишгәылҭәааз узырбо. Убасҟан ахы цәырыргоит ҩымҭак, жәеинраалак, уи нахыстәи ирҿиамҭақәа зегьы рзы программак иаҩызаны иаақәгыло. Амала, арҿиараҿы иара уарлашәарлоуп.
Платон Бебиа итәы ҳҳәозар, убас еиԥш иҟоуп ажәеинраала «Аладареи аҩадареи», 1961 шықәсазы ииҩыз. Иҵабыргыҵәҟьаны, ари аҩымҭа ҩ-ҵакык рыла ахәаԥшра ауеит. Акы, имҩашьо иубоит уи апоет заатәи ипоезиеи уи нахыстәи излаго иҭәымҭахьтәи ирҿиаратә мҩеи «иҳәааны» ишрыбжьагылаз, адаҽакала иуҳәозар, Платон Бебиа заатәи ипоезиа иамаз аамҭа нҵәеит, уажәшьҭа аҭәымҭахь амҩа данылт ҳәа ауп иаанаго. Ҩбагьы ари ажәеинраала ирҿиаратә усураҿы ипрограмманы ауп апоетгьы аԥхьаҩгьы шахәаԥшуа, насгьы уи баша-маша программамкәа арҿиара аус аҿы аҭакԥхықәра змоу акы акәны ибаҩхатәра иқәнаргылоит. «Уи сышәҟәқәа зегьы (иимҩыцгьы – Р.Қ.) аԥхьажәас ирыцысҵар сҭахын, избанзар, уи сара сыԥсҭазаара иамҩоуп» – ҳәа иҩуеит апоет ихаҭагьы.
«Аладареи аҩадареи» ашәҟәыҩҩы изы кырӡа ишьардоу афилософиатә хшыҩзцара аҵоуп. Идыруп, наџьнатә аахысгьы арҿиаҩы – ажәа сахьарк анцәахәы дыззылԥхаз – апоет (апрозаикгьы убрахь дналаҵаны) изы арҿиара ус шымариам, иага абаҩхатәра еицамк имазаргьы, иуадаҩуп иԥынгылақәо, аԥсҭазааратә ҟыба-ӡыбақәа иахылҵуа. Иара ус еиуеиԥшым аҭагылазаашьақәагьы узырблаҟьо убап. Иара аҩымҭа ҿыц аԥҵара иаҭаху, иақәырӡу аџьабааи аԥсеибафареи ртәы ҳҳәозар иабанӡаизтәоу апоет!
Ажәеинраала ахы – ҩажәак рыла ишьақәгылоу – «Аладареи аҩадареи» амацарагь заҟа аҳәоузеи, уаҩҵас уазхәыцыр, иаҵоу афилософиа ухаҿы иааугар. Аладара – ишдыру еиԥш имариоу усуп, иуԥгыло ауадаҩрақәа урҿамгылакәа анапы аҩахара, уҭаслымны аԥылара ауп иаанаго. Аха ихадароу аԥсҭазаараҿы иуԥыло амыҟәмабарақәа, ауадаҩрақәа – автор исахьаркны ишиҳәо еиԥш, «аладара – хлаӷьароуп, тышақәоуп, гәаҩақәоуп, ҭаҟәа-ҭаҿақәоуп, ҭыжаақәоуп» – зегьы уриааины, уҟәаҟәа иқәҳәаны ҩадаҟа еиҭарсны иуҳәозар, абзиарахь ахалароуп. Платон Бебиа иажәеинраала аидеиа метафорала ауп ишыхиркәшо:
Аҩадара –
бӷацамкыроуп,
шьанҵароуп…
Ианақәук,
Ухаҵазар,
Ухьамҵроуп!
Сара сыхәҭаа ала Платон Бебиа ипоезиаз программак иаҩызоу ари ажәеинраала иаҵызбаауеит даҽа хшыҩзцаракгьы. Уи, еиҭасҳәоит, раԥхьа ицәырнаго арҿиара аус хкы шымариам, апоет апрозаик ихы аџьык ықәихыроуп аҩымҭа гәылшәаны авторгьы аԥхьаҩгьы аргәырӷьауа иҟаларц азын. Аха уи ахшыҩзцара хада анаҩсангьы, ажәеинраалаҿ аԥхьаҩ ибоит еилашәо-еилыҵуа аҩымҭа зхаанутәи аамҭа ахаҿсахьеи апоет дызхаану «ауаа гәнаҳақәа» ҳәа дзышьҭоу рыԥсыҽрақәа иаҳҳәап: аӡәы ибзиа, иоуз ақәҿиара иамыргәырӷьо, иаҵашьыцуа, мамзаргьы аҵәы алызхуа, атәамбарахь ихьаԥшуа ахыччара. Урҭ зегьы абзазараҿы ихәарҭам анырра ҟарҵоит, аха арҿиара усхкы аҟны зегьы реиҳа иԥырхагоуп. Убри азоуп апоет иажәеинраалаҿ абри «анотагь» алаҵаны дзақәыӡбо.
Платон Бебиа иажәеинраала «Аладареи аҩадареи» академик Хәыхәыт Бӷажәба зынӡа ииашаны ишазгәеиҭаз еиԥш, апоет иҭахуп аҩада ихы шхоу дцаларц, ишиҳәо еиԥш, амыҟәмабарақәа имҩа иаԥгылоит, аха днеиуеит дхьамҵӡакәа. Ас еиԥш ахәыцра – арҿиарамҩа ауп изызҳәоу, угәыхәтәгьы уахьызыкӡо.
Егьирахь, даҽа цәаҩакгьы ахызбаауеит иаҳгәарԥханы ҳзыхцәажәаз ажәеинраала. Уи убриауп: «Аладареи аҩадареи» инаркны иалагоит Платон Бебиа ипоезиатә дунеиқәыԥшылара аетап ҿыц. Уи агәылҭәаара амҩоуп, аҭәымҭа амҩоуп. Ас еиԥш иҟоу арҿиаратә мҩа анылара зегь раԥхьаӡагьы иаҭахуп иҵаулоу апоезиатә дунеихәаԥшра, аԥсҭазаара философиатә азхәыцра, ареалтә конкреттә темақәа, мамзаргьы амаҭәарқәа ралкаара, арҿиаратә гәаҳәареи аԥышәеи амазаара, ихадароу ажәа исахьаркны ахархәара уҳәа иреиԥшқәоу. Еилкаауп, Платон Бебиа, сырҿиараҿы аетап ҿыц санылеит шимҳәауа. Ус зҳәахьоу дарбан поету? Аха ус шакәугьы аԥхьаҩгьы, аҭҵааҩгьы, жәаҳәарада, ирбоит. Уи иара еиҳагьы сҭакԥхықәра ҳаранакуеит, игәалаҟара шьҭнахуеит, еилашуа арҿиаратә процесс ахь ихоит.
Аурыс шәҟәыҩҩы ҟаимаҭ М. Пришвин  – ҳәа иҩуан. Иҵабыргыҵәҟьаны, апоезиа дарбанзаалакгьы иԥсҭазаараҿы аҭыԥ амоуп, агәахәара узҭо аԥхаррагьы ахылҵуеит. Аха уи изназго апоет ибаҩхатәра ауп.
Абри аганахьала уахәаԥшуазар, Платон Бебиа поетк иаҳасабала дшәыцыԥхьаӡа, инапҟазара иазҳацыԥхьаӡа, аԥсҭазаара иҽагәылахаланы ицацыԥхьаӡа, иоуаз арҿиаратә ԥышәа ихы иархәаны зҿлымҳара изиуан, иаԥхьаҩ, избанзар, иара иҟнытә иҿыцу, ишаблоным, апоезиатә хаҿсахьақәа ибалар иҭахуп, ус еиԥш иҟоу «амиссиа» зынӡа ишымариам шидыруагьы. Иаагап ажәеинраала «Асолдаҭ изы абаллада» апоет А.Н. Џьонуа ихьӡынҩылоу. Араҟа иаабоит Алықьса Џьонуа Аџьынџьтәылатә еибашьраантәи иԥсҭазаара – ипартизанра атәы зҳәо даҟьақәак, иара ихаҭа зыӡбахә аҳәара иҭахым, ихӡырымгараны иԥхьаӡон. Аџьынџьтәылатәи аибашьра дуӡӡа аан аԥсуа шәҟәыҩҩцәа аӡәырҩы фырхаҵарыла еибашьуан. Убарҭ рахьтә ҳаԥсадгьыл ду зхы ақәызҵазгьы аумаҷху. Адгьыл аума зегь ахҭысуеит, адгьыл аумажә ахнагоит. «Адгьыл цәажәоит, амца аҿыҵуеит, адгьыл ӡыӡоит, адгьыл бгоит» – ҳәа апоет зсахьа ҭихуа аибашьраҿы Алықьса Џьонуа деибашьуан ихы-иԥсы дамеигӡа. Уаҟа ихигаз (аибашьра, атҟәара, апартизанра) аҟнытә епизодқәак апоет убла иаахиргылоит хара ицахьоу, аха бзанҵык хашҭра зқәым асахьақәа асолдаҭ ихәыҷратә шықәсқәа ирыласаны. Ажәа азҟаза иоуп ас еиԥш иҟоу апоезиатә цәаҳәақәа аԥҵара зылшо, иаазырԥшуа аҭагылазаашьа:
Алаҳәеиԥш адәыӷба неиуеит,
Иаҿыҵак атҟәацәа ржьы.
Аҵых ақәа кыдҵәа илеиуеит,
Иҵармақьахеит ашәшьы.
Абар атҟәа даныбналазтәи асахьа, зеиԥшроу:
Имч еизигеит, дҩаха-ҩахан…
Нас уи акәхеит, дыццакит.
Ари збаз анапқәа рхахан,
Адгьыл имҵасын дакит.
Аҩымҭа аҵыхәтәантәи акуплет исахьаркха игәылнаршәоит, уи иаҵоу ахшыҩҵак:
Асолдаҭ – ақәԥаҩ ихҭыс лакәзаргь,
Иныҟәигоит игәы иҭаҳәҳәа.
Иҟалап уи иҿымҭра акәзаргь
Сара абраҟа абри сзырҳәа!
Егьи афилософиатә ҵакы змоу ажәеинраала «Аӡлагара» аҟны апоет иазгәеиҭоит ауаҩы (дарбанзаалакгьы, дахьгылазаалакгьы, инапы злакызаалакгьы) хаҳара иланы, дхәарҭаны дыҟазарц. Уи ауп абарҭ апоезиатә цәаҳәақәагьы иҳарҳәо:
Уи амш цәгьеи амш бзиеи амаӡам.
Уи иаҵнахын аԥсҭазаарагьы амаӡа,
Уахгьы-ҽынгьы абжьы аҳауа иалууаа.
Илагоит, иаԥхьаӡоит иара иауалынгьы.
Ицоит, Ицоит ауаа арантә иеидараха.
Мап, хымԥада,
Сара сыӡлагарахоит!
Апоет иҭахуп аӡлагара ауаа рымаҵ шауа еиԥш, иаргьы ижәлар рымаҵ иуларц, урҭ рзы дааԥсаларц, ҳдоуҳамч еибаркны измоу исахьарку ажәала.
Ишаабо еиԥш, Платон Бебиа Аԥсны дыҟа, анҭыҵгьы дыҟа, аԥсҭазаара аҵабыргхаҭа бла ҵарыла дахәаԥшуеит, насгьы иҭахуп иааикәыршаны иҟоу, еилашуа уаажәларратә ԥсҭазаара иалибаарц апоезиатә хаҿсахьақәа. Убри инаваргыланы, академик Хәыхәыт Бӷажәба иажәала иуҳәозар: «Аԥсабараҿы иҟало-иныло, уи иарҿио аҽеиҭакрақәа апоет ицәа-ижьы ианыруеит, игәы дырцыхцыхуеит, ддырхәыцуеит, драцәажәоит, аԥсы рхоушәа рсахьа ҭихуеит».
Аҩада иҳәоу ахшыҩзцара иазааигәоу сышәҟәы афырхаҵа идҳәалоу литературатә фактк аӡбахә сҳәарц сҭахуп абраҟа имыцхәым ҳәа сгәы иаанагауа. Сара аханатә бзиа избоит ашәҟәыҩҩы иҿцәажәара, еиҳарак аханатә аахыс даныздыруа, данысзааигәоу. Аха еиҳарак ас еиԥш иҟоу агәаҳәара сара иансоуа, аԥсы анҭало уи иҩымҭа ҿыц анҭыҵлак санаԥхьалак ауп, насгьы џьара акы ахысҳәаарц анысҭаху аамҭазы.
Сыззааиуа, Платон Бебиа ишәҟә ҿыц «Адгьыл амҵәыжәҩақәа» 1975 шықәсазы Аҟәа, ашәҟәҭыжьырҭа «Алашара» аҟны иҭыҵыз, автограф ақәҵаны исиҭаз. Санаԥхьа ашьҭахь, агәаҳәара снаҭеит ишаанагара иҟоу журнал статиак азыскырц. Абри азҵаара сазхәыцуа ҳагаҿа ԥшӡа савалт, сышнеиуаз, абар Платон Бебиа ихаҭа сгәысҽанӡамкәа даасыдгылеит, игәалаҟара бзианы, дҿаԥха-ҿаччо. Сара акрааҵуан игәасҭахьеижьҭеи сҩыза гәакьа агәалаҟара иманы дҿаԥха-ҿаччо дануԥылоз аԥшӡареи агәыкреи ихы-иҿы шәахәацны ишахьысуаз, ишалнадоз, насгьы иблеиқәара ԥшӡақәа иҵаулаз ҟәыӷарак шрыҵубаауаз. Ари аҿынгьы ус дыҟан.
– Зыӡбахә умоу (мамзаргьы зыцәгьа уҳәо) ушә дылагылоуп – ҳәа ирҳәо заҟа аиаша иазааигәоузеи! – сҳәеит аԥсшәа еибыҳәаны ҳнапқәа анеимаҳх ашьҭахь.
– Ухала амҩа ду уанны, сыӡбахә ҳәашьас иоуҭоузеи, насгьы иарбан шәу сызлагылоу амҩаду санны сааиуеит убоит, Руслан, – ҳәа даарыхлафааит аҩада исҳәаз сажәақәа.
– Гәаныла сузхәыцуа сааиуан, – аҭак ныҟасҵеит сҽаҵамырхакәа.
– Уи аҽазҵаароуп, – иҳәеит иааркьаҿны.
– Платон – абна иҭацәыз ҟәардәк ахь снапы насырххан, џьара ҳнатәап, ҳаицәажәап, ара ҳанеиқәшәа, аамҭа умазар, аусурахь умцозар, – сҳәан снаиҿаԥшит сажәа дақәшаҳаҭу, дақәшаҳаҭму еилыскаарц.
Уаҳа ажәакгьы мҳәакәа, смахәар ааникылан, уаанӡа снапы ақәкны исырбаз аҟәардә ахь ҳҿынаҳхеит…
Уаҟа акраамҭагьы ҳтәан. Нахьхьи Синоп аган зегь амҽхак аганаҿ иаваршәны иеиҵәаӡа иааԥшуаз аԥсабара ссир ҳгәы ҟанаҵон, гәахәарак – амилаҭ гәадура иазҳәаз – ҳнаҭон, иҳазцәырнагон аҭоурых хҭысқәа жәпакы. Убарҭ иреиуоуп Кьалашәыр аԥшаҳәаҿы (уажәы адәыӷба станциа ахьыҟоу акәша-мыкәша) ХХ ашәышықәсазы аҩбатәи азыбжа алагамҭазы Қьалышь Чачба иԥеиҳаб Гасанбеи Аԥсны зегь раԥхьаӡа акәны адунеижәларбжьаратәи аџьармыкьа шеиҿикааз, ашьҭахь Урыстәыла угәрагам ҳәа Сибраҟа ахгара шиқәшәаз цәгьара рыламкәа игәыбзыӷза зыцәқәырԥақәа ахьарч ҳәа, уажәы-уажәы аҟәара инықәххуаз амшын Медеиа дымҵазырсыз Иазон инаркны ақәылаҩцәа ӡыхнагахьаз, амҳаџьырра уҳәа заҟа ҳгәалашәазеи ҳахьтәаз. Нас ииасхьоу аамҭақәа идырҿиаз аҭоурых ҳналҵын, ҳгьежьит сҩыза агәалаҟара изҭаз ишәҟәы «Адгьыл амҵәыжәҩақәа» рахь. Уи сшаԥхьаз ажәақәак ахысҳәаарц шысҭахыз иасҳәеит. Сахьаԥхьаз игәаԥхеит, ажәақәа узахҳәаауазаргь ицәгьам иҳәеит. Иҵабыргыҵәҟьаны, астатиа («Адгьыл амҵәыжәҩақәа» иазкыз) зҩит раԥхьа искьыԥхьит ажурнал «Алашара» (№8 1975) адаҟьақәа рҿы.
Сыззааиуа, абри аҟара алада сылбааны хьаҵрак еиԥш исзырҳәаз убасҟан уи исҭаз азҵаарақәеи иара иҟаиҵази рҭаки роуп.
– Пилта, (зны-зынлагьы ҳхала ҳанеицу, сыхәмаруа хьыӡҷыдас иасҳәалоит. Уи «хыҵхырҭас» иамоу ҳашәҟәыҩҩ бзиахә, ҳҩыза ду, заа зыԥсҭазаара иалҵыз Шоҭа Ҷкадуа Платон Бебиа дизгәдууа Пила ҳәа иаиҳәоз ауп. Саргьы убри инахаршалашәа «исыԥшааит» иҿыцу хьыӡ ҷыдак Пилта ҳәа. Сгәы иаанагоит абырзен филофос ду ихьӡ Шоҭеи сареи маҷк ирхәанчаны иахьаҳҳәо аԥсуа Платонгьы (ахьи араӡыни рыбжьаԥсоуп, абырзен Платонгьы ҳаҭарҵарым ҳәа!) ушәҟә ҿыц иҭыҵыз, аԥхьаҩ иоуз аабатәи ушәҟәы «Адгьыл амҵәыжәҩақәа» ушԥазыҟоу, ишԥауныруеи,
Иуҵанаҳәозеи? – ҳәа.
– Руслан, ашәҟәы акәым, сара иахьынӡаздыруа, жәеинраалак, ма икьаҿу ажәабжьк аҭыҵра акьыԥхь абара дарбан шәҟәыҩҩзаалакгьы агәалаҟара инаҭоит, аҩра аус аҿы агәаҳәара, изцәырнагоит. Аха шәҟәык (ихәҷы иду) адунеи абара автор изы ихҭысуп, иныҳәоуп. Араҟа иҿыцу аартра ҟасҵом, еилкаауп, аха убри инаваргыланы, еиҭасҳәоит, дарбан шәҟәыҩҩзаалакгьы дҿаз, дышәхьаз, ихьӡ-иԥша цахьаз, зегьы акоуп ишәҟәы анҭыҵлак
ҳашәҟәыҩҩы ду Алықьса Гогәуа ишиҳәаз еиԥш, иара ихаҵкы аԥхьаҩ ишԥаидикыларишь, иахиҳәааришь ҳәа, иага дақәгәыӷуазаргьы, ԥышәарак иаҩызоу гәҭынчымрак имоурц залшом.
Саргьы уи аганахь ала ус ауп сшыҟоу, сҩызцәа ашәҟәыҩҩцәа рцәаҩа салыхәдам, даҽа ҷыдарак салаҟам, – сышәҟәы ҭыҵцыԥхьаӡа агәахәара шыснаҭо еиԥшҵәҟьа агәҭынчымрагьы сызнарҵысуеит, аԥхьаҩ иҿаԥхьа лахьынҵас иаиоуа хьаагауа, – иҳәан, иажәа ааҿахиҵәеит, Руслан узҵаара аҭак ҟасҵеит ҳәа аанагауа.
– Еилыскааит, Платон иуҳәаз, автори, ашәҟәи, аԥхьаҩи еизааигәазтәуа, еибаҭахны иҟазҵо абаҩхатәра ауп. Уи «алыра» ауп урҭ жәынгьы-ҿангьы «изхагьежьуа», «еикәзыршо», – сҳәан, даҽа зҵааракгьы иаԥхьа инықәсыргылт аҭак ҟаиҵар сҭахны:
– Хәыҷык ашаблонцәа ахазаргьы, мамзаргьы кәрыжәаа ирықәлазаргьы уара уҟнытә абри аҩыза азҵаара аҭак саҳар сҭахуп. Даҽакы саҿым ажәеинраала аҩразы иуцхраауа, мамзаргьы ицәырызго иарбан фактор хадақәоу, насгьы иара уи аидеиа абаауеи?
– Сара аҩра снапы аналаск инаркны исцәаҩаны ишьҭысхит сҩырҭа стол сахатәаанӡа атема исзааиз акраамҭа сазхәыцуеит, иуҳәар ауазар, ҩнуҵҟала «ислагоит», сгәы иҭашуеит, насгьы избоит ажәеинраала еиҿызкаауа ацәаҳәақәа ишшәыр-шшәырӡа рифмалеи ритмлеи еиқәхаԥс насгьы алагарҭеи алгарҭеи еилазмырҩашьо аҳәаа. Убасҟан ауп ақьаад ахь аиагара, анҵара саналагауа. Ас ахьыҟасҵо еиҳарак ажәеинраалақәа анаԥысҵо ауп. Егьыс, аепикатә ҩымҭақәеи апрозатә рҿиамҭақәеи рҿы ари аҩыза арҿиаратә «метод» ухы иузархәом, уиҵәҟьа, алаӡом арҿиаратә процесс. Аха абраҟагьы, ҟәыҵәа-ҟәыҵәала, мамзаргьы аҩымҭа сызҿу хыцыԥхьаӡа ахархәара рысҭоит аҩада зыӡбахә сҳәаз схатә «аметод».
Егьирахь В.Г. Белински ишиҳәаз еиԥш, апоезиа иссиру, амч ду змоу ауаҩы деилазыршуа цәалашәароуп, хәыцра ҵаулоуп, гәеибафароуп. Уи анцәырҵуа аамҭагьы уздырӡом, амҩа уқәзаргьы ауеит, уск уаҿызаргьы ауеит, уимоу, уҭахәхәа ушыцәо ацәа уалнахыргьы алшоит, ушымгәыӷӡо аԥшатлакә еиԥш уама амҽхак иаацәырҟьоит. Даҽаӡәы итәы сыздыруам, сареи споезиеи ҳшеизыҟоу атәоуп исҳәо. Насгьы споезиа зырҿыхо, исыхҭынхьаауа ацәалашәарақәеи ахәыцырҭақәеи аханатә хыҵхырҭас ирымоуп анаԥш-ааԥшра, аныҟәара, аԥсабара азааигәахара, сыԥсҭазаараҿы ҿыцбарах избо зегьы, иаҳҳәап, ақалақьқәа, атәылақәа, ахаҭарақәа уҳәа иреиԥшқәо. Урҭ зегьы, сара сыхәҭаахь ала исҳәар сылшоит, апоезиатә хаҿсахьақәа, сҩымҭақәа рзы иӡыхьхтарҭоуп ҳәа. Ус шакәу сырҿиамҭақәа ирызҿлымҳау имбарц залшом, урҭ ирыҵагылоу ашықәсқәеи иахьызҩыз аҭыԥқәеи, аха уи зегьы уажәы араҟа сырҿиаратә «лабораториа» ачқьамаџьа уҭамԥшыкәа аилкаара уадаҩуп, – иҳәан, иажәа аахиркәшеит. Ҳамҭак ҳтәан ҳҩыџьагь ҿымҭӡакәа амшын гәы ҳхыԥшыло.
Нас ҳҩагылан ҳҿынаҳхеит. Сара агәра згон убасҟангьы ҳаицны ҳаш-неиуазгьы сҩыза ду Платон Бебиа апоезиатә цәаҳәа ссирқәа дышреиҩаӡоз иҩырҭа стол азын иширмазеиуаз…
Платон Бебиа ишиҳәаз еиԥш, анаԥш-ааԥшра, аныҟәара, аҭыԥқәа, ақалақьқәа, ахаҭарақәа ирылаԥшны абара, аиҿцаара, аҭҵаара еиуеиԥшым атема ҿыцқәа апоет инаҭоит асахьаркыратә ҩымҭақәа аԥиҵартә еиԥш алшара… Абри аганахьала уахәаԥшуазар, уи ихаҭагьы акыр дныҟәахьеит, ибахьеит, иаҳахьеит. «Бзиа избоит сара еснагь ауаа рыжәпара» ҳәа баша иҳәом апоет иажәеинраала «Анацәкьарақәа» рҿы.
20-тәи ашәышықәсқәа 60-тәи, 70-тәи ашықәсқәа раан Платон Бебиа иаԥиҵеит алирикатә, аграждантә жәеинраала шьахәқәа Москвеи Ленингради (уажәы Петербург) даныҟаз аамҭазы.
«Анацәкьарақәа» рҿы иаабоит апоет Москва далоуп, деимдоит, игәазхара избом. Аха ихәыцрақәа Москва дшыҟоугьы ихәыҷрахь ихоит, игәалашәоит аџьмақәа данрыцыз, ашуқьаҭ блуза анишәыз, аблуза ГУМ иаазырхәаз аԥҳәызба ссир ибла дхыҵуам, иԥсабаратәу цәанырра ԥхак изцәырҵит. Абар ииҳәо:
Уи аблуз иахьагьы исшәуп са сгьамала.
Иахьсшәу избоит:
Аԥҳәызба лнацәкьарақәа сыхәда иахоушәа,
Срышьҭан лыбла цәҟьарақәагь.
Третиаковтәи агалереиа апоет алакәԥхыӡ еиԥш дхәыҷаахыс зыӡбахә иаҳауаз лабҿаба ианиба ишинырыз атәы ацәанырра ҵаула ааирԥшит ажәеинраала «Третиаковтәи агалереиа» аҟны. Аџьашьахәқәа – аҟаза дуқәа иаԥырҵаз – иибаз ддыргәырӷьоит, ихәыцрақәа аҭӡамц икыдлеит, дрымоуп дытҟәаны.
Аарла инсыжьит Шишкин, Врубель
Еҳ, инсыжьит, аха ишԥа?!
Сеиҭарҳәынҷеит Тициан, Рубенс,
Ари лакәуп лабҿаба.
Апоет аџьшьахәқәа иибо доурышьҭуам, дҳәынҷаны дыркуп:
Сзымцо сгылоуп, сгәы хыҭҳыҭуеит,
Дара сацәажәоит, избоит.
Дара цәажәоит са схәыҭхәыҭуеит.
Ашәышықәсақәа уа ицәқәырԥоит.
Апоет метафорак еиԥшу ацәаҳәа «ашәышықәсақәа уа иҽырбоит» – иаанарԥшуеит аҭыӡқәа еиқәрыбӷаа иркыдубало ашедевртә ҭыхымҭақәа ауаҩы ирҭо ахәыцра ҵаулақәеи ацәанырра ԥхақәеи, «аҟазара ажәлар иртәуп» ҳәа В.И. Ленин иҳәахьа угәалазыршәо.
Платон Бебиа Москва длеи-ҩеиуа дахьалоу, аҭоурых ҭыԥқәеи аԥсшьараҭа ҭыԥқәеи дахьырҭаауагьы, зегь ҿыцбарах ишибоугьы, ибла ихгылоуп Иԥсадгьыл «хәыҷы» – иқыҭа гәакьа, дахьиз, дахьааӡаз абзиабара еснагь ашьанеиԥш ишицу. «Акарусель» данақәтәогьы игәалашәоит ибла ихгылоит, ихашҭуам абна абардра дызлаз Тур ихәы рреит ҳәа дызцыз аџьма. Апоет иҭахуп ихәыҷра архынҳәра. Аха илшом, ихьааигоит. Убас шакәугьы, дзықәтәо акарусель ахәыцрақәа дыргәылахало ишьҭахьҟа дыԥшуеит, насгьы «Сара сгәы иалоуп сызхьымӡац, хымԥада сахьӡоит. Сара сгәы иалоуп сахьымцац, хымԥада сагьцоит» – иҳәоит апоет иажәеинраала «Карусель» аҵыхәтәантәи акуплет аҿы.
Платон Бебиа Москва ииҩыз ажәеинраалоуп «Америкатәи абалет». Уи, апоет излаиҳәо ала, иссирӡан, илаԥшхырԥаган, ауаҩы лоунытә агәахәара изҭоз акы акәын. Урҭ абалет иалаз – рцәырҵра абахә иаавҵыз амра иаҿирԥшуеит. «Аӷырӷын еиԥш игьежьуан, инеихҵәартә рӡарақәа», – исахьаиркуеит рыкәашара. Заҟа ииашаны иҳәоузеи абарҭ апоезиатә цәаҳәақәагьы:
Иаҿын ахәмарра ишаҿыц,
Рҟазара ҳгәы иаласо.
Ахәаԥшцәа иаҳдырбоит аҿыц,
Ҳхәыцра ажәҩан иналаҵо.
Иалгеит, убас иццакны,
Ҳазхара иаабаанӡа.
Наҟ-ааҟ ҳгылан ҳаизгәыкны,
Ҳгәырӷьара лабжыш баанӡа.
Платон Бебиа ипоезиаҿы, иазҿлымҳау имбарц залшом, Аԥсны анҭыҵтәи иныҟәарақәа рышьҭамҭа ӷәӷәала ишаныԥшыз. Араҟа уи иугәалаиршәоит «споезиа сахьцалак сара исыцуп, исыԥсҭазаароуп» ҳәа зҳәаз ажәытәӡатәи абырзен поет иҳәахьа. Ҷыдала иугозар, Урыстәыла аҳҭнықалақь дуқәа Москва, Ленинград. Ари машәыршәа иҟамлаӡеит, акы, Платон Бебиа поетк, рҿиаҩык иаҳасабала идыруеит, иныруеит аурыс литература иамоу адоуҳатә ԥсымчхара амҽхак заҟа иҭбаау, насгьы уи заҟа хаҳара алоу егьырҭ амилаҭқәа (аԥсуаагьы убрахь иналаҵаны) ркультура арҿиараҿы. Ҩбагьы, Платон Бебиа инеиԥынкыланы 30-ҟа шықәса инареиҳаны ԥсшьара (ус узазҳәар ауазар) Москва азааигәара иҟоу ашәҟәыҩҩцәа рыԥсшьарҭа ҩны Переделкино даҭаауан. Уи иреиӷьу иҩымҭақәа жәпакы абри аурыс дгьыл агәаҿы иаԥиҵеит. Ус шакәу аҩымҭақәа ирыҵагылоу аҭыԥхьӡ иаҳәоит. Уи мацара акәӡам аԥсуа поети аурыс литературеи ирзеилоу, еидызкылоу. Уи хаҭала ихаантәиу аурыс шәҟәыҩҩцәа (еиҳарак Москвеи Ленингради инхо) аӡәырҩфы иареи еибадыруеит, аиҭанеиааира рыбжьоуп, рҩымҭақәагьы аԥсшәахь иеиҭеигахьеит, даргьы – иара итәқәа.
Изхысҳәаауа, арҭқәа зегьы аԥсуа поет ипоезиа ианыԥшит, еиҳарак раԥхьаӡа акәны Москвеи Ленингради далаԥшны ианиба. Ус шакәу шаҳаҭра руеит аҩада сзыхцәажәаз ажәеинраалақәа. Уажәы ҳалаԥш иҵаагап Платон Бебиа раԥхьаӡа акәны Ленинград даннеи (уи атәы ихаҭа иавтобиографиаҿы иҳәеит, аха усгьы иаҳгәалаҳаршәап апоетцәа еицыз Иван Ҭарба, Анатоли Аџьынџьал, Платон Бебиа) иоуз ацәаныррақәа «идырҩыз» жәеинраалақәак.
Петербург Урыстәыла Европахь ашә азыртыз Пиотр Актәи ишьаҭаиркит 1703 шықәсазы. Уи 1712 шықәса инаркны 1918 шықәсанӡа Урыстәылатәи аҳәынҭқарра ду иаҳҭны қалақьын. Ашьҭахь Ленин иаҳаҭыр азы ихьӡ ахырҵеит, аха Асовет Еидгыла анеилабга ҩаԥхьа Петербург аздыргьежьит, ҭоурыхтәла ухәыцуазар ҳәарада, ииашаны иҟарҵеит ақалақь Петербург шьаҭазыркыз Пиотр Актәи ихьӡ ахьаздырхынҳәыз.
Сыззааиуа, Платон Бебиа уажәы ҳзыхцәажәо ажәеинраалақәа аниҩыз аамҭазы ақалақь Ленинград ахьӡын, Аҟәа 2010 шықәсазы иҭыҵыз Иҩымҭақәа актәи атом аҟынгьы ус инижьит, имыԥсахит Петербург ҳәа. Абригь ҭоурыхтәла ииашоуп, апоет дызҭааз аестетикатә гәахәара ду изҭаз, дызлаԥшыз Ленинград ауп.
Платон Бебиа 1961 шықәсазы раԥхьаӡа акәны дызҭааз ақалақь Ленинград иазикыз ажәеинраалақәа рҿы иамыцхәны иубом ақалақь аԥшӡара, архитектуратә хаҿра, аха урҭ аестетикатә гәахәара ширҭазгьы рныԥшуеит. Амала, апоет еиҳа иаликаауеит аҭоурых иатәу афактқәа. Убас иҟоу ажәеинраалақәоуп «Дгәаауеит Антон Иван-иԥа», «Абахҭақәа», «Петергоф», «Аџьқәа», «Аҽыҵга». Арҭ ажәеинраалақәа рҿы апоет илшеит ақалақь Ленинград аҭоурых аҟнытә ҳаԥхьаҩ зҿлымҳара ззиуша даҟьақәак поезиатә хаҿсахьала изеиҭаҳәара, мамзаргьы раарԥшра. Ақалақь октиабртәи ареволиуциа иадҳәалоу ахаҭарақәеи ахҭысқәеи, Аџьынџьтәылатә еибашьраан иахнагаз, Пиотр дуӡӡа хьы напыла ихациркыз Петербург, Пушкин идҳәалоу аҭыԥқәа, уҳәа убас иҵегьы.
Аԥсҭазаараҿы дарбанзаалак изы еснагь икашшыран ицом, иацуп ауадаҩрақәа, агәыҵха зхылҵуа аҟыба-ӡыбақәа, уимоу, изцәырнагоит дызқәымгәыӷӡо амаҷҟәикрақәа. Аха убарҭқәа иҽрымҭакәа дырҿагыланы дықәԥозароуп, дызлариааиша амҩақәа иԥшаауазароуп. Усҟан ауп даны-ӷәӷәахо.
Абри апсихологиатә ҭагылазаашьа апоет иҿы, даҽаӡәы иҟны аасҭа, еиҳа иҭыԥ амоуп, избанзар, арҿиара процесс агәахәара шинаҭоугьы, даргәаҟуеит, даргәаҭеиуеит, зны-зынла иааикәыршаны иҟоу ауаагьы ицәымыцхәны ианибо ыҟоуп, ихгьы иҩымҭақәагьы ҟәнишьо аҟынӡа. Ҳәарада, ари аамҭалатәи психологиатә ҭагылазаашьоуп, анарха амам баҩхатәрала еилашуа арҿиаратә процесс аҟны.
Изхысҳәаауа, ас еиԥш иҟоу «агәмаҷрақәа», ахы гәыбӷан аҭарақәа, иҟаҵоу аҟәыншьарақәа ҳара иаабоит, ашәалҟьамреиԥш инцәырҟьа-цәырасуа Платон Бебиа ипоезиаҿгьы насгьы заатәи илирика анхиркәша ашьҭахьгьы. Уи аабоит ажәеинраала «Схы сацәажәоит» аҟны. Иҵабыргуп апоет ихы акритика ахьазиуа ахьыбзиоугьы ыҟоуп, игәы иҽаннаҵоит, аԥсҭазаараҿы ақәԥара шаҭаху, уи ада ԥхьаҟа ацара шыҟам аҳәоит. В.Г. Белински иҩуан:  Аԥсҭазаара қәԥароуп иҳәеит аԥсуагьы. Аха зыӡбахә ҳамоу ажәеинраалаҿ автор усҵәҟьа игәы каҳан дцәажәартә, «Сгәы ухшәеит Платон Бебиа, угәаӷ сыкны сагоит» иҳәартә еиԥш дыҟамызт ари аҩымҭа анаԥиҵоз, аԥхьаҩцәа дырдырхьан, бзиа дырбахьан, ипоезиатә еизгагагьы, аҩада ишысҳәаз еиԥш, акьыԥхь абахьан. Ииашоуп, ихы ауп дзацәажәо (маӡала иҳәоушәа ауп аҩымҭа шыҟоу), аха аԥхьаҩ ишҟа ицәыригаз уи маӡам, араҟа ахцәажәара мацара абаҟоу, игәынамӡарақәа ицәаргамахеит.
Амала аҩада ишазгәасҭаз еиԥш ауаҩы игәалаҟара есымша еиԥшым, уи аныҟамыз, иақәшәазар ауеит, мамзаргьы, акы ӷәӷәала даргәааит, игәы ԥнажәеит, ажәакала убригь иара ихараитәит.
Еиҭасҳәоит, иара ихы дахьацәажәо, акритика рзиуеит ауаа ԥаршеиқәа, аԥсҭазаара мариала ахә зшьо, қьаф алызуаауа, насгьы аирониа (аҵәылхра) аҵаҵаны.
Ажәеинраала «Апоезиа» аҟны Платон Бебиа иаахҵәаны иҳәоит: уи ада дышхәарҭам, иара ишиԥсҭазаароу, насгьы ипоезиа еснагь иқәыԥшзарц, бзанҵы ажәцәа ахамларц, амшын еиԥш агәы еилашуазарц:
Аамҭа исыццәаз аццышә акәым,
Сара амца ацәызгар сҭахуп.
Уаҵәтәи ахҭыс сацәымшәакәан,
Аԥхьа сгыларц агәы – сгәуп.
Уара уҟынтә са исҭахуп иҵегь,
Аха абриак зегьы ирыцкуп:
Са саниуаз сҵәыуа сизаргь,
Саныԥсуа сыччозарц сҭахуп!
Апоет насыԥ иманы (аԥсраҵәҟьагьы аҵанарӡыртә еиԥш) ихы иԥхьаӡоит аԥсабара инаҭаз абаҩхатәра инагӡаны иҿахәы изарҳәар, аԥхьаҩцәа зыргәырӷьаша аҩымҭақәа инапы иҵыҵыр, «ирҿиаратә лабораториа» иҩныҵр! Убри зегьы ирыцкны иԥхьаӡоит идгьылтә ԥсҭазаараҿы.
Платон Бебиа заатәи илирикаҿы ишьаҭаиркыз асиужет змоу аконкреттә темақәа «ртрадициа» еиҳагьы еихеиҳаит, амахәҭа-шьахәҭақәа аиҭеит, поезиатә хаҿсахьала ирбеит, иҭышәынтәалаз, ихатәрахаз, игәылҭәааз илирика. Уаҟа апоет бла ҵарыла рсахьа ҭихуеит анхаҩы ибзазараҿ ихымԥадатәины инхашәа-инҵышәа иацу атрибутқәа, ахшыҩзцара ҟаимаҭ рыҵаҵаны, насгьы автор ихаҭагьы (алирикатә фырхаҵа иакәзаргьы ауеит) ақыҭаҿ ииз, иааӡаз ихәыҷрагьы аныԥшуа. «Сқәыԥшра уадҳәалоуп имӡакәа, сара анхашьақәа сурҵеит. Сымцәаӷәакәа, сымлаҵакәа, сымрашәакәа ҽнакгьы мцеит» – ҳәа баша иҳәом апоет.
Ажәеинраала «Аџьықәреи» злахыркәшо акуплет акәзаргьы ахшыҩзцара ҿыц анаҭоит:
Ахаан уаҳагь џьа рымбацшәа,
Иахьакәзаалак анхацәа,
Иувагьежьуеит уа уҿы ирбазшәа,
Сара саԥсуа шықәс рацәа.
Платон Бебиа ипоезиатә рҿиамҭақәа, акритикаҿ ишазгәарҭахьоу еиԥш, «иаартуп», шьоукы-шьоукы апоетцәа ианаҭахымгьы инакәараҵа-аакәараҵо, ҳахшыҩзцарақәа ҳарҵаулоит ҳәа иаҿу дреиԥшым. Араҟа уи уаҩ дацәымҩашьо иҳәар илшоит ҳаԥсуа поезиа аклассикцәа Қь. Агәмаа, Л. Кәыҵниа, Б. Шьынқәба, И. Ҭарба ртрадициа дазааигәоуп. Аха убас шакәугьы апоет ииҳәарц ииҭаху аартны ишаҳирбогьы, «ҩысҭаарак» аҵамкәа асахьа шҭихуагьы, иаҳԥылоит ажәеинраала хаҭала изызку атема иаарбны иҿыцу даҽа хшыҩзцарак ала ианеиқәиҳәалоу, ианааирԥшуа. Ус шакәу
зырҵабыргуа, ажәеинраалақәа маҷым Платон Бебиа илирикаҿы, хыхь сзыхцәажәаз аҩымҭа аџьықәреигьы убрахь инарылаҵаны.
Апоет лассы-лассы дрызхьаԥшуеит ԥасатәи Аџьынџьтәылатәи аибашьра (1941–1945) аҟнытә уаҩы ихәы-ижьы қақаӡа изыргыло апоезиатә хаҿсахьақәа. Урҭ, акы, иара аибашьра ахаҭа ажәлар ирзаанагаз иадаҟьақәоуп, бзанҵы хашҭра зқәым роуп, иҭоурыхуп. Ҩбагьы, ауаатәыҩса рыԥсҭазаараҿы еснагь аибашьра ҟамларц агәҽанызаара рызҭо акоуп. Хԥагьы, араҟа аҭынчра ахьчара иазку асовет поетцәа абри атемазы иаԥырҵо рҩымҭақәа ирыцшоит агәҽанызаара апафос зҵо Платон Бебиа ипоезиатә бжьы ҿаца. Урҭ ааирԥшуеит еиуеиԥшым ахҭысқәеи, ахаҭарақәеи, ахәыцрақәеи ацәалашәарақәеи ирауаршәаны.
Убас иҟоу ажәеинраалалоуп «Ацәарҭаӷәы». Апоет зсахьа ҭихуа аҭакәажә лҭоурых ҵаулоуп, уимоу поемак асиужет иазхаша ахҭысқәа ыҟоуп. Илыхшаз лԥацәа аӡәымкәа-ҩыџьамкәа адауаԥшьқәа рыԥсадгьыл рхы ақәырҵеит. Аха урҭ рҭахара, ҩнуҵҟала деиӷрыблаа дшагазгьы, лыҽрыӷәӷәоит лгәырҩеи лықәреи иага еидара хьанҭаны илықәыӷәӷәозаргь «лнапқәа лгәыҵаԥсан, лҽырхәа, дрыцҳахәха…» ддыртәазаргьы, абар апоет ииҳәо дзеиԥшроу ҳәа:
Мап, саҭамыз, лабжышк лыбла ихымлаӡо,
Ахра агәаԥшь еиԥш, ахра аԥҭа иазхымҩаӡо,
Дгылан рыхьӡи рыԥшеи далабеиаха.
Избан акәзар, «урҭ ҭамхеитаз аӷа рызқәа иеиахан». Афырхацәа реиԥш рыԥсадгьыл рхы ақәырҵеит.
Убас шакәугьы, апоет идыруеит ан, насгьы зықәра ыҟоу аҭакәажә лҭагылазаашьа. Убри азоуп абас еиԥш иҟоу аметафортә цәаҩа зхубаауа ацәаҳәақәа рыла изыхиркәшо ажәеинраала «Ацәарҭӷәы».
Дхәыцуеит. Уажә дзыниалоу акаруаҭ акаҭа,
Ажәҩан уаланаҵап уршә
Аха дзыцәом, ацәа лыбла ихылаӡом.
Ицәырҭаӷәупаз лыблақәа ирхыххылаӡо.
Ажәеинраала «Уареи-сареи» аҟынгьы иаабоит (зегьыҵәҟьа иара иазкымзаргьы) аибашьра аҭәагашоура зхьысыз аԥсҭазаара. Уи, автобиографиатә ҟазшьа амоуп аԥхьаҩ еиҳагьы изааигәахоит, избанзар, аконкреттә тема ҵаҵӷәыс иамоуп. Аҩымҭаҿы иубоит ԥасатәи аибашьраҿы иҭахаз апоет ианшьеи, уи иԥа Владимири, автори, нас урҭ рандуи. Ажәеинраала ҟаҵоуп иаԥсҭазааратәны, даҽакала иуҳәозар, иҟаз шыҟаз. Аԥсадгьылаз зԥа деибашьуа ан, ҳәарада, гәырҩа дула лгәаҵа ҭәуп, аха уи лҽамҭакәа:
Уа амхы дҭалан илрашәозар,
Уи лыҷкәын имаҭа лкуп.
Уа афархь абнаҿ илыҟәшәозар,
Алҩаҵә ҩеиларц лҭахуп.
Лхы аҵалырхом, лыҷкәын иҩны алҩаҵә ҩеиларц азын ауадаҩрақәеи агәырҩеи дырҿагылан дықәԥоит аԥсуа ан гәеицамк.
Уаҩы ддырхәыцыртә иҟоуп абарҭ апоезиатә цәаҳәақәагьы ахатә хәышҭаареи ахатә џьынџьи ирызку:
Лааӡара шсылоугьы ирҩашха,
Хьаас ишсымоугьы сара,
Схынҳәит иахьа саб иҩнашҟа,
Сазыхынҳәит ҳхәышҭаара.
Сара исыгхаз уара иурҽеироуп.
Ус ахәҭоуп, ус аҭахуп.
Уара уҵеира – даҽа ҵеироуп,
Уи гәыӷра цәашьны илзакуп.
Аԥсуа жәлар жәытәнатә аахыс аԥсадгьыли ажәлари рхақәиҭреи рхьыԥшымреи, наунагӡа рџьынџьдгьыл иаԥшәыманы, рыда аҳ дамамкәа аҟазаараҿы зхы-зыԥсы ақәызҵаз аҵеицәа фырхацәа рыхьӡ-рыԥша акамыршәразы иаԥырҵон абиԥарақәа ирзынхашаз исахьарку ажәа, ашәа. Ари ас шакәу иҿаҿаӡа ҳажәлар рҿаԥыцтә ҳәамҭақәа рҿы имҩашьо иаабоит уажәгьы ушьҭангьы иҿырԥшыганы, иааӡаганы, амилаҭ гәадура рҿыхаганы.
Абри егьырҭ ажәларқәа рлитературақәа зегьы рыҟны еиԥш, аԥсуа литература ахы анҩыҵнах инаркны иааннакылеит. Иахьа ҳлитература иалоуп ҳаԥсадгьыл ду зхы ақәызҵаз ҳфырхацәа хазынақәа ирызку апоезиатә, апрозатә апублицистикатә ԥҵамҭақәа. Хара ҳамцаӡакәа иаҳгәалаҳаршәап Дырмит Гәлиа, Баграт Шьынқәба, Иван Ҭарба, Шәарах Ԥачалиа, Шалуа Инал-иԥа уҳәа аӡәырҩы рҩымҭақәа.
Сыззааиуа абри аҩада зыӡбахә сҳәаз атрадициа аԥсадгьыл афырхацәа ирызку асахьаркыратә ҩымҭақәа раԥҵараҿы апоет Платон Бебиа илиршахьоу кыр ыҟоуп. Урҭ ажәеинраалақәа иааизакны, иҳҳәап, цәаҳәак иқәыргыланы улаԥш рхугар, сара сгәанала, иумбарц залшом ирымоу аоригиналра, егьырҭ иара иабиԥара иаҵанакуа апоетцәа иаԥырҵаз ажәеинраалақәа, еиҭасҳәоит, ртематика акы шакәугьы, ишреиԥшым, рхатәы хаҿра шрымоу, апоезиатә хаҿсахьақәа рыҟаҵараҿы иформа, истиль (еиҳараӡак асиужет змоу ажәеинраалақәа рҿы), ицәыргашьа уҳәа иҿыцуп, даҽа ҩымҭак (иақәҿнаҭуам) иҟанаҵо анырра аҵубаауам, еиҭасҳәоит, Платон Бебиа ипоезиатә дунеиқәаԥшылара иқәубаауа роуп.
Аџьынџьтәылатә еибашьра иазку жәеинраалоуп «Амца иалгоу амҩа». Абраҟагьы автор зыӡбахә имоу аибашьра ду дахаануп, ихәыҷратә шықәсқәа иргәылсны ицоит иқәлацәа зегьы рыҟны еиԥш, аԥсҭазаара хьамҭа ацрыԥсса. Ҳәарада, аибашьра ҳажәлар ирхыргаз усҟантәи аԥсҭазаара исахьаркыратә ҩымҭақәа ирныԥшит, насгьы идырӷәӷәеит иахьатәи аԥхьаҩ изааигәаны иҟалартә еиԥш. Аҩымҭаҿы иҭыху ахаҿсахьақәа – иаагап зԥазаҵә днаскьазгоз ан ишьҭалҳәоз ажәақәа: «Ҳаԥсадгьылаз шәгыл абааԥс! Ҳара ҳабацәа рхы ақәырҵеит ҳанасыԥ», «Аҳы, шәнеибац, шәнеибац аԥсуаа рыҷкәынцәа!», «Жәҩангәыла аибашьцәа зыршанхоз Мери Аҩӡԥҳа, Аԥсны афырхаҵа Ҷыка Габлиа, аӷа иԥсцәаҳан изыҟаз Александр Воуба уҳәа иҵегьы.
Абас Аԥсны афырхацәа рхаҿсахьақәа аҭоурыхтә хҭысқәеи ргәы-лыҷҷаауа, милаҭ гәадурак иԥхаҵәы-ԥхаҵәо угәаҵа иҭазҵо ажәеинраала «Амца иалгоу амҩа» угәаҵанӡа иназго, уцәанырра зырҿыхо, ихьаауго фактуп автор ихатә гәырҩа – аибашьра ду иалаӡыз ианшьа илахьынҵа иахьадиҳәало. Ари амотив конкреттәуп, апоет ихатә хьаа ауп, аха уи ажәеинраалаҿы епизодк аҳасабла, иалоу убраанӡа иреалтәуп, азеиԥш ҟазшьа аманы иҟоуп, избанзар, ус заҟаҩы ыҟада, усҟан аҩымҭа анаԥҵаз аамҭазы, заҟаҩы амҩа иаԥшуадаз рыблақәа ҭраа, издыруада, анаџьалбеит, иԥсы ҭазар, дзыхынҳәуазар ҳәа. Агәыӷра аҟара ахәразы ихәшәу акгьы ыҟаӡам.
Аиааира ду аазгаз аибашьра атема бзанҵык алитературазы иажәӡом. Избанзар, ҳашәҟәыҩҩы ду Иван Папасқьыр ишиҳәаз еиԥш, Аџьынџь – аԥсадгьыл агәҭаҵәҟьа гәылагьы, ԥсылагьы, цәеижьылагьы иаларсуп. Платон Бебиа илирикаҿы аҩадагьы ишазгәасҭахьоу еиԥш, аибашьра атематика иазку апатриоттә жәеинраала ҟаимаҭқәа рхатә ҩышьа формеи, стили рыманы иаҳԥылоит. Урҭ, жәаҳәарада, аԥсуа поезиа абри аибашьра атема абжь ҿыц ахазҵо, апатриотизм цәанырра зырҵаулоу акы акәны ҳпоезиа аҭаацәара ду аҟны иалубаауеит. Сара сахьахәаԥшуала, убас иҟоу ажәеинраалақәоуп апоет иҭәымҭахь днеиуа даналага иаԥиҵаз, иаҳҳәап, «Иргеит ашәагь еибашьра», «1943 шықәса. Аӡын», «Араԥ», «Хҩык анацәа рԥа», «Ахьӡыда ихьӡ».
Аҩадагьы џьара ишазгәасҭахьоу еиԥш, арҭ аҩымҭақәа равтор аибашьратә шықәсқәа дырхаануп, аха хаҭала қыҭеи қалақьи збылуаз, хәыҷи дуи неилымхкәа инзырҵәоз, иқәызхуаз, амца қьоуқьад далагыламызт, усҟан дхәыҷын, аха иқәлацәа зегьы реиԥш игәалашәоит: ауаӷеимшхара, аԥсеихәлахара, агәаҟра, аԥсыҭбарақәа иааргоз алаӷырӡ, агәырҩа, урҭ ауааԥсыра заҟа иаражәыз, иара убасҵәҟьа иарӷәӷәаз, иаӡрыжәыз, ачҳара ирнаҭаз, зегьы раҵкысгьы аӷа ицәымӷра днаркыз. Убарҭ агәалашәарақәа макьанагь ицәа-ижьы ибызбызуа ианыруаз ирҟәырҷахоуп, ирхыҵхырҭоуп хыхь иаагаз апатриоттә жәеинраалақәакгьы. Урҭ рҿы имҩашьо иаабоит Платон Бебиа ишилшаз ҟазарыла, цәанырра ԥхала Аԥсадгьыл абзиабара аныруа, аибашьра хлымӡаах ахҭысқәа иухамыршҭуа поезиатә хаҿсахьақәан раарԥшра.
Ажәлар рҭоурыхтә ԥсҭазаараҿы зегьы ирыцкуп Аԥсадгьыл. Убри азоуп уи аҟазаара аншәарҭахалак ампыҵахалаҩцәа анақәлалак ишырҳәо еиԥш, баагьы ԥсгьы (сгәанала, абарҭ аҩажәак ирҳәоит ҳәа сгәы иаанагоит: изылшогьы, излымшогьы) ршьапы изықәгылоу, абџьар шьҭыхны изиҿагылоу,  – ҳәа. Н.Г. Чернышевски иззиҳәа лыԥсаа хьшәашәаӡак иакәымзар.
Ажәларқәа рдоуҳатә мазараҿы ифеномену цәырҵроуп жәреи ԥсреи зқәым ашәа. Уи ажәларқәа аханатә аахыс ахақәиҭреи ахьыԥшымреи рзы ақәԥараҿы игәырхаҵаганы, ибираҟны ажәытәӡатәи аԥсуа бызшәа атермин ала иуҳәозар, иҭарчеины, ихьаахҽыганы ирымоуп. Абжьааԥнытәи абзазараҿгьы ишьамхҵыԥрааганы, игәыҭгәырӷьааганы иҟоуп.
Сыззааиуа «Аҿар раԥхьа иргыланы иргеит ашәагь еибашьра» – ҳәа иҩуеит апоет. Уаҟагьы: «Амца иалан – уи былуамызт, иеихысуан – иагомызт ахы». Аибашьра анеилга ашьҭахь «изгаз аҿар раԥхьа иргылан, ихынҳәит аиааира ганы, зегь зымаазаргь еилагылан, зегь зымаазаргь еибганы». Убри нахыс инхарашәан, ичарашәан иҟалеит Аԥсадгьыл ахьчарахь ицоз аҿар иргаз ашәа.
Ишаабо еиԥш, ашәа ажәлар рыԥсҭазаараҿ – рыцәгьаҿгьы рыбзиаҿгьы – акырӡа шаҵанакуа ауп Платон Бебиа аҩада ҳзыхцәажәаз иажәеинраала идеиа хадас иаҵоу. Аха убри инаваргыланы араҟа ицәыргоуп ашәа аԥҵара (еиҭа ацәгьа абзиагьы раан) зылшо здоуҳатә ԥсымчхара ӷәӷәоу ажәлар шракәу. Ус шакәыз азгәеиҭахьан акырынтә Аԥсны иаҭаахьаз, ҳажәлар рҿаԥыцтә ҳәамҭақәеи рсахьаркыратә ажәеи ирзҿлымҳаз аурыс шәҟәыҩҩы ду М. Горки. Уи раԥхьаӡа акәны аԥсуа жәлар рашәақәа, (абыргцәа ирҳәаны иаҳаз) «Ахәра ашәа», «Ахра ашәа», Аергь ашәа» даназыӡырҩы иҟаиҵеит
абас еиԥш иҟоу ахәшьара: – арҭ рҩызцәа ашәақәа аԥызҵаз ажәлар здоуҳатә ԥсымчхара ӷәӷәоу роуп ҳәа.
Алитература аҿы ахаҿсахьаҿ иаабоит еиҳарак аԥсадгьыл аншәарҭоу, ахьчара анаҭаху аамҭазы. Уи ауаҩы изааигәоу, ишьа злоу, ҩызара изызуа ԥстәы ҳалалны иԥхьаӡоуп. Ауаҩи аҽи еицынхоижьҭеи кырӡа ҵуеит. Ҷыдала аԥсуа итәы ҳҳәозар, аҽы ҭуӷани абџьари, ауапахәылдеи зегьы раҵкыс дзеилаҳауа ируакуп. Ус шакәу ҳлитературагьы ианыԥшхьеит. Урҭқәа зегьы ҳаргәылаларым, мацара, иаҳгәалаҳаршәап Қьаазым Агәмаа ироман «Селым», Алықьса Гогәуа иажәабжь «Аҽыхәа», Шьалодиа Аџьынџьал ибаллада «Аҽгьы еибашьуан…», Платон Бебиа иажәеинраала «Аҽыхәа» уҳәа убас иҵегьы.
Платон Бебиа иажәеинраала «Араԥ» аҟны аԥсы ахаҵаны иаарԥшуп аҽы Араԥи уи аԥшәмеи реиԥырҵра. Аԥсуа хаҵа зықәрахь инеихьоу иԥазаҵәи иҽы Араԥи афронт ахь амҩа иқәиҵароуп. Ихаҭагьы (ус ажәеинраалаҿ иаахтны иҳәамзаргьы, агәра умгарц залшом) аԥсадгьыл ахьчарахь имцоз дреиуамызт, аха иқәра иамуазар акәхарын. Ашла иҽы аӡыхь иаларгылан инапала икәабеит, иҳәҳәеит, аҵыхәа ҿаиҳәеит, аԥырцәқәа иԥеит, икәадырит, дақәтәан ашҭаҿ ирхәмарит, Араԥ ашьҭақәа анпыҟҟала ианиҵеит. Абарҭқәа зегьы апоет илшеит аԥстәы бзиахә ашҟа уаҩытәыҩсатә гәыбылра, хьаагарак, уимоу, аҽыҵәҟьагьы – аҿы шзымцәажәозгьы – иадырит «Аԥшәма игәы ҵысуаз заҟа!»
Аҳы, баба, уажәшьҭа шәца! – иҳәеит,
Иааирҽеин ашԥырха.
– Шәҩыџьагь ишәуалу ҟашәҵа! – иҳәеит,
Ҳаԥсадгьыл шәанаҭахха – ҳәа амҩа иқәиҵеит аб ашла. Аибашьраҿ аҽы ҭахеит, «деибгаӡа дхынҳәит аԥа».
Араԥ «аҭахара аԥшәма ишиныԥшуа, ишхьааиго рҳәоит абарҭ ацәа-ҳәақәа:
Ашьшьыҳәа дҩагылоит ашла,
Нас уаҳагь ажәак мҳәа,
Ибла ҭаа дықәыԥшуеит ашҭа,
Ашьапҭыԥ ахьану ицәыҳәҳәа.
Ааи, уи бзиа иибоз, дацклаԥшны ииааӡаз иҽы Араԥ аибашьраҿ иҭахеит, уигьы аԥсадгьыл ахы ақәнаҵеит. Убри азоуп аԥшәма иашҭа ианпыҟҟала зны ианиҵаз ашьапашьҭақәа уаҩытәыҩсатә гәыбылрак рыҵаны дызрыхәаԥшуа. Уи еиҳагьы ихьааигоит «Дшықәԥшуазгьы ашьац еинылеит, ахәырбӷьыц ақәҵо ацәа ахьахԥаз. Араԥ, уаҳа ашьапы зҭамгылеит…»
Платон Бебиа аибашьра атема иазикуа ажәеинраалаҿы есымша иаа-џьоушьартә аҟынӡа азнеишьа ҿыцқәа иԥшаауеит, даҽакала иуҳәозар, асиужет ҟаиҵоит иара ирҿиаратә процесс аҿгьы, даҽаӡәы изгьы аоригиналра аланы ишьҭрақәламкәа. Ари, ҳәарада, ипоезиа ҷыда ҟазшьақәа ируакуп. Изхысҳәаауа, аибашьра атема ауп изызку ажәеинраала «1943 шықәса. Аԥхын». Ари иҟалаз конкреттә хҭысуп. Иара автор, мамзаргьы алирикатә фырхаҵа ихаҭа дызлахәу, ихигаз. Иҟалаз убри ауп амшыцәгьа бааԥсқәа ҟалан рыӡлагара аӡы иагеит, алагарҭа рымамкәа иаанхеит жәларык. Убри иахҟьаны хәыҷгьы дугьы акыр иаргәамҵит, имлакуа еилахеит, уимоу ҵисгьы кьыууеит, Мурагь ҟууан… Абри ауп иҟоу ажәеинраалаҿ хҭысс. Аха абарҭ зегьы зыхҟьаз амышцәгьа – аԥсабара – астихиа автор ишҭихуаз:
Идыды-мацәысит, ихысит,
Ақәоура ҳәа, атәыла бгеит.
Аӡиасқәа ԥжәаны ихыҵит
ҳәа дызҿу амацара ауакәху! Уи аӡлагара агеит ауп, уаҳа акгьы. Изыхҟьаз аибашьра ауп. Апоет уи ааирԥшит: «Хаҵак дзыԥсоузишь ианаџьалбеит, ҳаӡлагара аӡы иагеит» ала. Аӡлагара ҟазҵашаз, иҭазыргылашаз хаҵак дыҟам, ицеит еибашьра ауп иаанаго.
Еиҭасҳәоит, автор зсахьа ҭихуа, агәаҟрақәа зхылҿиаауа аибашьра ауп. «Иаҵагылан уа ашацкыра, ҳәсақәаки быргцәаки еихеит. Мап, иамыхәеит аӡыхкыра, ҳәа ииҩуа иреалтәу ԥсҭазаароуп. Иабаҟаз ахацәа? Абџьар кны еибашьуан. Абар ажәеинраала зырҵабыргуа, ишыԥсҭазааратәу зҳәо афакт:
Апоет излаиҳәо ала аԥсабарагь ҳаԥнашәон:
Ҳашьхақәарҿ аӷа даршәозшәа,
Ақәоурак атәыла арбгеит.
Ҳарҭ агәаҟқәагь ҳаԥнашәозшәа,
Ҳаӡлагара аӡы иагеит.
Ажәеинраала асиужети аидеиа еиԥнашьуеит, иарӷәӷәартә еиԥш апоет рефрен ҳасабла куплетцыԥхьаӡа (иара зынӡа еихышьны иҟаҵо, ԥшьба-ԥшьба цәаҳәа рыла ишьақәгылоу аа-куплетк ыҟоуп) аҵыхәтәантәи аԥшьбатәи ацәаҳәа ишьҭрақәло ицо «Ҳаӡлагара аӡы иагеит» избанзар, уи ацәаҳәа аԥхьаҩ игәалаиршәоит, мамзаргьы ибла иҿаҿаӡа иаахгылоит аибашьраан 1943 шықәса аԥхын азтәи Кутол ақыҭа апоет дызхаану аԥсҭазаара.
Абраҟа иазгәасҭарц сҭахуп даҽа деталькгьы. Платон Бебиа ипоезиаҿы (ари апрозаҿгьы иуԥылоит) имҩашьо иаабоит иԥсадгьыл гәакьа анҭыҵ ииҩуа, излалукааша ԥхара ҷыдак рымоуп, лоунытә цәаныррак ишахылҵыз уныруеит. Абраҟа иугәаладыршәоит аурыс шәҟәыҩҩы ду И.С. Тургенев дарбанзаалакгьы иԥсадгьыл анҭыҵ иԥсадгьыл абзиабара, агәбылра еиҳа иныруеит, ипатриотизм еиҳа иҿыхоит ҳәа ииҳәаз ажәақәа. Уи ашәҟәыҩҩы ду ирҿиаратә фантазиа инамҭеит, иԥсҭазаратә ԥышәа инардырыз ауп.
Ишдыру еиԥш, Платон Бебиа Аԥсны анҭыҵ акыр дныҟәахьеит, СССР иреиӷьу арҿиаратә ԥсшьарҭақәа рҿы иԥсы ишьон, еиҳарак Переделкино. Уаҟа иҩит иреиӷьыз ирҿиамҭақәа рыбжеиҳарак. Сыззааиуа, аԥсадгьыл агәхьаагареи аԥсадгьыл абзиабареи, амилаҭ гәадуреи рныԥшуеит Аԥсны анҭыҵ иахьа уажәараанӡа ииҩыз, иаԥиҵаз исахьаркыратә рҿиамҭақәа.
Аибашьра ҳауаажәлар зҭанаргылаз аԥсҭазаара хьанҭа ауп иаанарԥшуа ажәеинраала «1943 шықәса. Аӡын»-гьы. Ииашоуп конкретла иаабо ашколхәыҷқәа роуп, аха урҭи рырҵаҩи рхаҿала иаабоит усҟантәи аԥсҭазаара хьанҭа иаҳҳәап «арҵаҩы илаҳәоу ашәы», «ҳакласс ҟадыџь еиқәыхьшәашәа», «апарта хьшәашәақәа ҳалсуеит, ҳрыцҳахәха, ҳтәами ҳаиџьны», «Еимаада иҟазгьы, иҳамбаӡакәа, ҳанцәибаҳәалт зегь асы» уҳәа иреиԥшқәоу.
Аԥсуа жәлар рпоезиатә ҿаԥыцтә ҳәамҭа аформала иҩуп ажәеинраала (абаллада ҳәагьы азуҳәар алшоит) «Ахьӡыда ихьӡ». Уи иунаҭоит ҩнуҵҟала иуныруа цәанырра ԥхарак, избанзар, уаҟа даарԥшуп ауаа рзы иҟаз, зыламыс цқьаз ауаҩы қьиа ихаҿсахьа. Уи ихаҭашьатә ҟазшьақәа автор кыр еиқәиԥхьаӡоит, аха, акы, иара дызлаҟоу ахҭа иҭашәо, даадырԥшуеит, ҩбагьы, изаҟаразаалакгьы имыцхәу ҳәа акгьы рыҟәнумбаало иҟоуп. Ари ауаҩ иԥсҭазаара зегьы ауаҩы абзиа изыҟаҵара иазкын. Арахь уи дызлаз, дыҟанаҵы дырзеилкаауамызт, дрылыҳәҳәомызт, ахӡыргара дашьҭамызт, еиҳа ираԥсшәаны иуҳәозар, итәаны ирымбаз дгыланфы ихы дирбон ҳәа ззырҳәоз ауаа дреиуамызт апоет играждантә поезиа афырхаҵа Зыҟәа. Аа уи дзеиԥшраз: зегь раԥхьаӡагьы дуаҩ қьиан, алымша дицхраауан. Ас еиԥш иҟаз иҟазшьа еиҳагьы иааԥшит аибашьра аныҟала, иқыҭауаа агәаҟра ианҭагыла, аказы ихы деигӡомызт. Абар апоет ииҳәо:
Хаҵак дахьыҟаз аҩны днеиӡомызт,
Избанзар уи агәаҟцәа дреиӡомызт.
Дахьнеиз ак имоукыргьы иуӡомызт,
Ирыгу-ирыбзоу ааҟамҵакәагь дцомызт,
Зшәаџь аауаз аҵеицәа раԥхьа иҵәыуан,
Урҭ зегь иара игәыцхәын, иара иуан.
Зегь ргәаҟра згәаҟраз ауаҩ қьиа,
Зегь ргәаҳәара згәаҳәараз ауаҩ қьиа.
Рыцҳарас иҟалаз, уи иҩызцәа дызлоу, икәша-мыкәша иҟоу ауаа данырзеилымкаауа ыҟами. Убас дыҟан «Сара схәыҷра зыдҳәалоу ауаҩ қьиа» ҳәа апоет дызҿу Зыҟәа. Аибашьра ду анҵысы уи арра дцартә, дыргартә дыҟамызт, иқәрахь днеихьан. Аха аӷа хәымга ҳашьхақәа рҟынӡа данааи, изымчҳакәа дцоит еибашьра, хаҵалагьы дҭахоит. Абраҟагьы – ҳашьхақәа ирықәлаз афашистцәа драқәԥарц данцагьы, ихабар ҳамҭак ианырымба дызлаз ауаа ирыԥшааит зынӡа дызлаҟамыз, имԥан иузықәымгалоз аҽыԥныҳәақәа, иаҳҳәап, «дабаҟоу, дыӡит, рҳәеит, Зыҟәа, абнаҿ афы исит рҳәеит Зыҟәа, ԥҳәыс еибак дылтҟәеит рҳәеит Зыҟәа, длыман дцеит, дылхатәеит рҳәеит, Зыҟәа, Мап, ахәшә ижәын дагеит рҳәеит, Зыҟәа, дырбон, аӡы дагеит рҳәеит Зыҟәа» уҳәа ус заҟа рҳәазеи ауаҩ қьиа изы. Аха дабабжьаӡи ауаҩ қьиа Зыҟәа? Уи аҭак ҟаиҵоит автор зегьы ацәа иалнахыртә еиԥш:
Зегь ирызгәаҟуаз, аха иҭынхадаз,
Зыҟәа рыцҳа ишьҭалаха змадаз…
Нас дабацоз, уи уаҩ димбакәа,
Ааи, дырбеит, дагьырбеит хара имгакәа,
Ашьха дырбеит, ирҳәақәоз зегь мцызаап,
Хҩык алемсқәеи иареи уа еибарԥсызаап…
Дшырымԥхьаӡоз дыҟас, ауаҩ қьиа,
Хьӡы игеит, ҳгәаҵаҿ дыҟаз, ауаҩ қьиа!
Аҩада зыӡбахә ҳамоу ауаҩы ажәеинраала «Ахьӡыда ихьӡ», зызку излаабо ала ихыҭҳәаам хаҿсахьоуп, ҳәарада, уи афакт ацхрааит ажәеинраала хаҭабзиарала агәылшәараҿы, аԥсҭазаара аҵабыргхаҭа иазааигәаны аҟаҵараҿы. Аԥсуа жәаԥҟа зсахьа ҭнахуа – узқәымгәыӷӡоу ҳәак иҟәнуп ҳәа ззырҳәо дреиуоуп Платон Бебиа илирикатә ифырхаҵагьы. Уи абжьааԥынтәи еилашуаз аԥсҭазаараҿы дызлаз ауаа, агәаҟцәа, ахымхәацәа дышрыхәозгьы, ҳаҭыр дук иқәырҵомызт. Аха аибашьраан Зыҟәа хьӡыда ахьӡ иҭынхеит, иԥсадгьыл ихы ақәиҵеит фырхаҵарыла.
Сара сахьахәаԥшуала, ажәеинраала «Хьӡыда ихьӡ» иагәылызбаауеит абри еиԥш иҟоу аҳаҭхәыжә иҭоу умбакәа (ахьы ҭазаргьы ҟамлои!) уахымыччан ҳәа зҳәо аԥсуа жәаԥҟа иамоу, афилософиатә хшыҩзцара. Иара убас аҩымҭа аритм, арифма рыртәашьа, иахоу абжьы аркаҩшьа аԥсуа жәлар рпоезиа ацәа ахубаауеит, насгьы апоезиа цәа хаа аҟәнаҵоит иаҵоу амелодиа. Иаагап ҿырԥштәқәак:
Қәацәк изгылан аарла еибыҭан, Зыҟәа,
Дагьаныдан, дагьабыдан Зыҟәа,
Дыҟан хҭылҵда, дыҟан ԥҳәысда Зыҟәа,
Аха ддәықәмызт усда-ҳәысда, Зыҟәа.
Ибон, аибашьра ишаҿыз усҟан, Зыҟәа,
Ибон, уи шыҟаз зегьы ирусхан, Зыҟәа,
Зегь рхьаа зхьааз, ауаҩ қьиа,
Бзиас иибахьааз, ауаҩ қьиа?!
Насгьы ажәеинраала игәылҭәаау, ҩба-ҩба цәаҳәала зрифмақәа еиқәшәо рыла еиҿкаауп, апоет ихшыҩҵак ааԥшраҿы хаҳара аланы.
Ҳпоезиаҿы ҳзышьцылам, сгәанала, даҽа хшыҩзцаракгьы аҩымҭаҿы аԥхьаҩ ибоит. Уи убри ауп ауаҩы наԥшыхақәла (инагӡаны деилымкааӡакәа) иатәамбара шхәарҭам, ишҵоурам аазырԥшуа жәеинраалоуп «Ахьӡыда ихьӡ». Урҭ рҩызцәа аграқәа, аԥсыҽрақәа, изааӡарызеи, ҳаԥсҭазаараҿы иуԥылоит. Зыҟәа иҩызцәа инагӡаны иззеилымкаауагьы ҳаҟлуп.
Платон Бебиа ипоезиаҿ имҩашьо иубоит арҿиаратә хыҭҳәаа, афантазиа аҵкыс (уигьы аҭыԥ амоуп, ҳәарада), аԥстазаара аҵабыргхаҭа ҵаҵӷәыс измоу, шьаҭас иззышьҭоу ажәеинраалақәа еиҳаракгьы аҭоурых хҭысқәа ирыдҳәалоу рҟны. «П. Бебиа илирика аԥсҭазаара ареалқәа рахь ахы хоуп, акырџьара иконкретуп, амаҭәарра алоуп, џьара-џьара асиужет кьаҿқәа ахы ианархәоит, ацәанырра арлахҿыхразы» ҳәа иҩуеит академик Хәыхәыт Бӷажәба. Хыхь иҳәоу ахшыҩзцара арҵабыргуеит ажәеинраала «Хҩык анацәа рԥа». Абригь конкрет темоуп излыху, амала, апоет адәахьы иаартны имҳәеит, ицәыримгеит сахьаркыратә ҩымҭак аҳасабала дахәаԥшны азеиԥш ҟазшьа аманы иҟаиҵеит. Ус аҟаҵара, иҟалап аҩымҭа аҩаӡара еиҳагьы иҳаранакызаргьы, еиӷьнатәызар. Аха ажәеинраала уанахцәажәо, ианҭуҵаауа уи зхылҵыз аҭоурыхгьы удыруазароуп, усҟан аҩымҭа еиҳагьы аԥхьаҩ изааигәахоит, аԥсҭазаара иаласаны иааԥшуеит.
Сара иахьынӡеилыскаауа, изырҩыз иреиуоуп абри аҭоурыхтә факт:
Абри афакт ауп Платон Бебиа иажәеинраала ҵаҵӷәыс иаиҭаз, аха уи аҩымҭа аҵакы акыр ирҭбааит, изеиԥш поезиатә хаҿсахьаны Ҳаԥсадгьыл ду зхы ақәызҵаз аԥырҩи хҩык анацәа зылақәа ҭраа зыҷқәынцәа рыхынҳәра иазыԥшу аанарԥшыртә еиԥш, изхнымҳәыз ҳҵеицәа рыӡбахә зҳәауа, абыргцәа ракәзаргьы ажәеинраалаҿ рсахьа ҭыхуп цәаҳәақәак рыла, аха ухаҿы иаанхартә аидеиа дырӷәӷәартә еиԥш.
Иазгәаҭатәуп Платон Бебиа ари аибашьра атема иаанарԥшуа аԥсҭазаара хьамҭа, изцыз аԥсыгәырҩа, абзагәырҩа шәҟәылеи кинофилимлеи имцеит, ихаҭагьы акыр гәаҟрақәа дырахаануп ибзианы игәалашәауа аҟынӡа. Убри азоуп иажәеинраалақәеи, ипоемақәеи, егьырҭ ипрозатә ҩымҭақәеи рҿы атыл аҿы ажәлар зҭагылаз, ибла иабаз, ирхыргаз, ирыхҭынхьааз, ҟаимаҭла исахьаркны изырныԥшыз аԥсадгьыл абзиабарала аԥсы ахаҵаны. Аԥсадгьыл абзиабарада, уцәа-ужьы ишаҳәшаҳәоу иаламкәа иара иазку асахьаркыратә ҩымҭа бзанҵы изиӡом апоет, апрозаик иага абаҩхатәра имазаргьы. Баша иауиҳәах аурыс шәҟәыҩҩ ду А.А. Фадеев абасгьы: , – ҳәа.
Сыззааиуа, аԥсадгьыл абзиабара заҟа иҵаулоу, насгьы ауаҩы изы уи иаҵанакуа, иахьынӡаԥшьоу ҟаимаҭла асахьа ҭыхны ҳара иаҳирбоит Платон Бебиа иажәеинраала «Ан» аҟны. Аиашазы, ари аҩымҭагьы уи ихагылоу аепиграфгьы () ахәыцра ҵаулақәа аԥсадгьыли ауаҩи ирызку – узцәырыргоит. Ус ҟазҵо атема мацара – Аԥсадгьыли ауаҩи ракәӡам, (уигьы, ҳәарас иаҭахузеи, «ароль маҷны иауҟаху), уи зыбзоуроу автор ажәеинраала аԥҵараҿы иааирԥшыз анапҟазара ауп. Аҩымҭа диалог ҳасабла еиҿартәуп, ани алирикатә фырхаҵеи рыбжьара (Апоет ихаҭа иакәзаргьы ауеит). Иҟалаз уи ауп: аибашьра цоит (конкретла иарбан еибашьраз, иабаҟаз, ианбаҟаз уи атәы иҳәом автор, зынӡагьы иаҭахӡам ажәеинраала аԥсабара злаҟоу ала), ан дылҭааит лыҷкәын еиԥш бзиа илбоз аибашьҩы. Уи ишицәыхьанҭазгьы илеиҳәеит илцәимӡо лԥа дызлаҟақәаз ауаҩымра шицыз, амц шиҳәоз, дшыгәрагамыз, зегь амца иахьалагылаз иара ихы шихьчоз, аӷа данрыкәша акьажыҳәа дышҵәыуоз, ажьа гәы шизҭаз, ахалара илҳәон: «зегьы акоуп сара дыстәуп, нан!» – ҳәа. Аха дчарҳәаҩхеит аниҳәа иара уаҵәҟа ан мап ицәылкуеит лԥа. Ҳаизыӡырҩып апоет иажәеинраала шыхиркәшо:
– Ахаҵа-ӷәӷәа аргьы рхы ҭигоит.
Бара бԥа – ажьа агәы изҭан.
Иҩызцәа нырҵәан, иԥсы ацәигоит…
– Ишԥа-ишԥа, ишԥоуҳәеи, нан?!
– Ахаҵара цәгьеи бзиеи еилнахит,
Зегьы-зегь ҳҭыԥқәа ҳарбан,
– Ди, уи иԥсадгьыл иԥсахит…
– Мап, са ԥа дсымаӡамызт, нан!..
Ан илаҳауаз играқәа зегьы чҳаны, «зегь акоуп, сара дыстәуп, нан! – лҳәон лҽеихарӷәӷәаны (урҭгьы лгәы ишамыхәозгьы) илычҳауан, аха лԥа иԥсадгьыл шиԥсахыз анылдыр, иаразнак мап ицәылкит: «аԥа дсымамызт, нан!»
Аԥхьаҩ, ҳәарада, ан дрыцҳаишьоит, избанзар, лԥа иҟаиҵаз аԥсахра уи лара акыр илызтәоит, мцаны илыцралоит, аха аԥсадгьыл зыԥсахыз хшарас дылзымшьеит. Ан лхаҿсахьа ҭнахит, лоуразоуроу даанарԥшит аҩымҭа аҵыхәтәантәи абри ацәаҳәа: «Мап, са ԥа дсымамызт, нан!»
Аԥсадгьыл зыԥсахыз аԥа изы ас категориатә формала мап ицәкра хьырхәра дууп иара изы. «Ан» идеиалагьы сахьаркыралагьы Платон Бебиа иқәҿиаз акоуп. Ҵабыргуп, араҟа азнык азы хьырхәра дук аабом аԥсахҩы иқәнаго. Аха уаҩҵас уазхәыцыр, имҩашьо ухаҿы иааиуеит ан лмап аԥа изы ахьырхәрақәа зегьы ишреиҳау, насгьы аԥсадгьыл зыԥсахыз ԥсҭазаара шимам. Абри ауп Платон Бебиа иажәеинраала иаҳәо. Уи аҩышьа атәы ҳҳәозаргь, маҷк ажәлар рпоезиа астиль иазааигәоуп, насгьы ус иҟазҵаз, иҟалап ацәаҳәақәа ҩыџьа рдиалогқәа рыла иахьеиҿкаау акәзаргьы.
Аԥсуа жәлар рҿаԥыцтә поезиа аӡбахә анысҳәах, абраҟа, хара сцаанӡагьы, сырзааҭгыларц сҭахуп уи амотив ала, астиль ала иҩу еиҭа ажәеинраалақәак, аҩада исҳәаз ахшыҩзцара арҵабыргразы. Платон Бебиа ажәлар рҳәамҭа иалхны иаԥиҵаз жәеинраалақәоуп «Адалақь», «Ахьча», «Ахьыруачуан», «Аҭаҳмада қабада», «Саб-гәышьа иҟаиҵаз ҟасҵоит».
Уажәы хыхь зыӡбахә ҳҳәаз ажәеинраалақәа ҳарзааҭгылап, усҟан иаҳбарҭахоит Платон Бебиа ажәлар рҳәамҭақәа гәыла, ԥсыла ишиныруа, насгьы урҭ рмотивқәа рыла апоезиатә хаҿсахьақәа раԥҵара шилшо, еиҳа ииашаны иуҳәозар, урҭ ринтонаци, рыбжьы каҩшьа, ирыҵоу афилософиатә хшыҩзцарақәа ипоезиатә дунеибара аҿыц цәа шырхаиҵо уҳәа иреиԥшқәо жәпакы. Аха убранӡагьы даҽакы. Уи изааигәо хшыҩзцарак аԥысшьырц, сазааҭгыларц сҭахуп. Абар иаргьы. Ишдыру еиԥш, асахьаркыратә ҩымҭақәа ажәлар ирзааигәаны иҟазҵо афактор хадақәа ируакуп урҭ аԥызҵо (апоет, апрозаик, адраматург) инапҟазара аҩаӡара ахьынӡаҟоу шакәу, иҵегь уазааигәаны иуҳәозар, аԥсабара иашаз (инашԥам) абаҩхатәра иашаҵәҟьа анимоу. Усҟан ауп ажәлар зегьы ирылаирҵәартә, бзиа ирбартә ианыҟало. Насгьы шамахаӡак акәымзар, аҿиара иаҿу алитературақәа зегьы рҿы ижәлартә уаҩымҭақәа абри акритериа ауп шәагас, загас ирымоу, принцип хадас изықәныҟәо, адунеи иқәларц алашара дзырбо. В.Г. Белински акырынтә илитературатә-критикатә статиақәа рҿы иаҵшьны иазгәеиҭахьан ижәлартәу аҩымҭақәа аԥызҵо абаҩхатәра еицамк шакәу, ажәлар рҿаԥыцтә ҳәамҭақәа ирылхны асахьаркыратә ԥҵамҭақәа убрахь инарылаҵаны. Уи иҩуан:
Аурыс критик ду В.Г. Белински ихаан еиԥш, иахьагьы, уимоу, еиҳангьы аԥхьаҩ иҭахуп ижәлартәу, даҽакала иуҳәозар, асахьаркра аганахь ала малыр змаӡам, ихы игәы иҭало, ажәлар рдоуҳатә ԥсҭазаара иатәышьҭроу, рыбзазара аҵкарқәа зегьы аазырԥшуа аҩымҭақәа. Ииашоуп, ус еиԥш иҟоу аԥҵамҭақәа жәынгьы ҿангьы иарбан литературазаалак аҿгьы ацәырҵра уадаҩуп, иаҭахуп аҟыбаҩ ҷыдеи, арҿиаратә ԥышәеи, зкәамаҵама ԥымҵәо аџьабааи.
Аҩада инабжьаршәшәа исҳәаз ахшыҩзцара «жьра-цәарала» иацәы-харам, иазаигәоуп алитература ҟалаанӡагьы ажәлар иаԥырҵаз (апоезиаҿгьы апрзаҿгьы) аҿаԥыцтә ҳәамҭақәа. Араҟа, ҳәарада, зегьы раԥхьаӡагьы схаҿы иаазго аԥсуа литература ауп, аха егьырҭ амилаҭ литературақәагьы аҵанакуеит ажәлар рыхшыҩеилаҵа еснагь иарбан усзаалак аҿгьы амч шдуу, алыҵшәа бзиа шамоу шҵабыргхаҭоу аадырԥшуеит ажәлар рҿаԥыцтә ҳәамҭақәагьы. Иаҳгәалаҳаршәап: аԥсуажәлар рыхшыҩеилаҵа иарҿиаз, ахааназгьы ԥсра-ӡра зқәым аҿаԥыцтә рҿиамҭақәа: Нарҭаа дуқәеи Абрыскьыли ирызку аҳәамҭақәа, афырхаҵаратә ашәақәа, алакәқәа уҳәа иреиԥшқәоу. Аԥсны жәлар рпоет, академик Баграт Шьынқәба иҩуеит: Жәлар рҿаԥыцтә рҿиамҭа иахьабалак аҩыратә литература аҵкыс еиҳабуп. Уи жәларқәак рҿы алитература зыӷра иҭшааз ануп» ҳәа. Убри азакәхап, аԥсуа асахьаркыратә литература анҩыҵшәа инаркны Баграт Шьынқәба
ишиҳәаз еиԥш, иара зыӷра иҭшааз ан изахьыԥшыз, иандоумажьхагьы уи азы аханатә аахыс иамоу агәыбылра ацәмырӡыкәа изаауа иахьа уажәраанӡагьы.
Дырмит Гәлиа заатәи ирҿиамҭақәа инадыркны ааскьаӡатәи абиԥара еиуоу ҳашәҟәыҩҩцәа ҳлитература иаларгалахьоу рҩымҭақәа рдьаҟьақәа еихыршәшәо уҿынаухар имҩашьоу иубоит апоезиаҿгьы апрозаҿгьы ҳажәлар рҿаԥыцтә рҿиамҭа иҟанаҵаз анырра, уи амотивқәа, астиль, аформа заҟа иацхрааз ҳмилаҭ литература аҿиара апроцесс. Ииашоуп, ҳакритик хадацәа Хәыхәыт Бӷажәбеи Шалуа Инал-иԥеи иаҳхысыз ашәышықәса 40-тәи ашықәсқәарзы ишазгәарҭахьаз еиԥш, ҳсахьаркыратә литература еиҳа-еиҳа арҿиаратә амч ҿыцқәа ацлацыԥхьаӡа, иӷәӷәахацыԥхьаӡа иара зыӷра иҭшааз ан – жәлар рҿаԥыцтә рҿиамҭа зынӡа акәымзаргьы, аҽаҟәнаҭхон, хәыцшьала, формала, ажәа сахьарк ахархәашьала.
Ҳәарас иаҭахузе, ари атема аԥсуа сахьаркыратә литературеи ҳажәлар рҿаԥыцтә рҿиамҭақәеи реизыҟазаашьеи рҭоурыхи, нас иахьагьы уи иҟанаҵо анырреи – иазку ихатәроу аҭҵааратә усумҭа зҭаху проблемоуп. Акы, ҩба иҟоу уажәшьҭа иазхом. Избан акәзар, аҿиара иаҿу ҳсахьаркыратә литература, ҳаамҭа уадаҩ иауаршәаны иаанартуа адаҟьа ҿыцқәа ҿыц блала аҭҵаара рҭахуп.
Сыззааиуа, иҟалап дыҟамзар иахьа уажәраанӡа аԥсуа шәҟәыҩҩык ҳажәлар рҿаԥыц ҳәамҭақәа гәадурас измам, насгьы зырҿиамҭақәа рҿы уантәи асиужет амотивқәа зны ишеибгоу, мамзаргьы епизодқәак, хҭысқәак, хаҿсахьақәак, ҟазшьақәак зхы иазмырхәац. Избанзар, аԥсуа шәҟәыҩҩы ирҿиаратә фантазиа, ихыҭҳәаау иага ибеиазаргь, иахьатәи аԥсҭазаара аҵабырг иаша шьаҭас иамазаргьы, ижәлар гәакьа рҿаԥыц ҳәамҭахь дхьамԥшыр еиԥхьышьшьаауа днагәыламԥшыр ауам, уи ицқьоу ӡыхтарҭаны иаанхоит иара изы. Иззымдыруа, ажәлар рҿаԥыц ҳәамҭа асахьаркыратә ҩымҭа аԥҵараҿы ахархәара акы зегь раԥхьаӡагьы аҟазара иаҭаху, ҩбагьы, досу дықәныҟәоит, егьырҭ дызлареиԥшым ихатә цәаҩа ҷыда арҿиаратә процесс иатәышьҭроу. Ихԥахаз, даҽаӡәы ажәлар рҿаԥыцтә ҳәамҭа асиужет шеибгоу игоит иҩымҭзы, аха иара аханатә изықәгылоу ауасхыр иқәганы индивидуалтәу алитературатә ҟазшьала иҩычоит. Иԥшьбахаз, даҽа шәҟәыҩҩык аҳәамҭа асиужет иара иалихыз атема излашьашәалоу ала дрыхәаԥшны дналас-ҩаласны амотивқәа, «ахәҭақәа» алихуеит, амала аҳәамҭа аҵакы мыԥсахкәа уи ахьынтәаауа аԥхьаҩ идырыртә еиԥш. Ихәбахаз, аҩымҭа ажәлар рҿаԥыц рҿиамҭа асиужет гәыцә хаданы ишагәылоугьы, аԥхьаҩ изы иоригиналтәу акы акәны иҟазароуп, иҵегьы уазааигәаны иуҳәозар,иалкаау авторк ишитәу, насгьы ишсахьаркыратә ҩымҭоу идырыртә еиԥш.
Абарҭ аҩада иаазгаз аҷыдарақәа, аԥсуа жәлар рҿаԥыц ҳәамҭа зхы иазырхәахьоу ҳашәҟәыҩҩцәа зегьы рҿы уадаҩрада иубоит рырҿиамҭақәа улаԥш анырхугалак аамҭазы. Урҭ уажәы араҟа зегьы ҳзеиқәыԥхьаӡарым, иаагап аӡәык-ҩыџьак ус ҿырԥшыгас: Дырмит Гәлиа, Иуа Коӷониа, Миха Лакрба, Иван Папасқьыр… Арҭ ҳашәҟәыҩҩцәа дуқәа рҩымҭақәа раԥҵараҿы заҟа ҟазара дула рхы иадырхәазеи ҭабара зқәым, ӡыхь хҭарҭак иаҩызоу, ибеиоу ҳажәлар рҿаԥыцтә ҳәамҭақәа. Ҳажәлар рфольклор заҟа ибеиоу аанарԥшуазеи, изаамҭанымкәа зыԥсҭазаара иалҵыз ҳҵарауаҩ ду Владимир Аҵнариа «Жәлар рышәҟәы» ҳәа ззиҳәоз Дырмит Гәлиа ироман «Камаҷыҷ»! Бзанҵы хашҭшьа рымоума Иуа Коӷониа аԥсуа жәлар ржәытә бзазара иагәылиҩааз, ҳҿаԥыц ҳәамҭақәа ирылхны алитературатә ԥсҭазаара зиҭаз ипоемақәа («Абаҭаа Беслан», «Маршьанаа шықәибахыз», «Ашәануа Мырзаҟан», «Хмыҷ шәарыцаҩ ныҟәаҩы», «Наҩеи Мзауҷи»… абырлаш еиԥш иргәылыҷҷаауа, аԥсуа ихаҭашьатә ҟазшьақәа зегьы игәымшәара, ифырхаҵара, ипатриотизмра, иуаҩра, иаԥсуара, иԥсыҽра… Аԥсуа иламыс 30 бызшәа рыла изырцәажәаз ҳашәҟәыҩҩы ду Миха Лакрба иновеллақәа рымацарагьы иҳарымҳәаӡои ҳажәлар рҿаԥыцтә ҳәамҭақәа ҟазарыла ахархәара ҳсахьаркыратә литературазы (аҩымҭазы) заҟа хаҳара алоу.
Аҩада исҳәаз сыхшыҩзцарақәа, мамзаргьы ҳлитература аҭоурых адаҟьақәа ишьҭарҵаз атрадициа ақьабз, ҳацәымҩашьо иаҳҳәар ҳалшоит иахьагьы «аус ауеит», аԥсы ҭоуп ҳәа. Ус шакәу шаҳаҭра руеит ааскьатәи абиԥарақәа иреиуо) ашәҟәыҩҩцәа раԥҵамҭақәа. Амала, аиашаҵабырг аҳаҭыр азы иҳәатәуп иахьатәи аамҭазы, еиҳа конкретла иуҳәозар, СССР анеиладырбгеи Аԥсны Аџьынџьтәылатә еибашьра ҟалази раахыс ари атенденциа – афольклор ахархәара – ҳашәҟәыҩҩцәа ҿарацәа ԥасеиԥш акәымкәа, маҷк иацәыхьшәашәахьеит, иҟәныршьо, мамзаргьы аамҭеикәшара иаҳзаанагаз аԥсҭазаара уадаҩи ирыхҟьаны акәу макьана еилкаам…
Платон Бебиа итәы ҳҳәозар, егьырҭ аԥсуа шәҟәыҩҩцәа зегь реиԥш, иаргьы, лассы-лассы акәымзаргьы, ирҿиамҭақәа, ҷыдала ипрозатә ҩым-ҭақәа рҿы иубоит ҭабара зқәым ҳажәлар рҿаԥыцтә ҳәамҭақәа «рыхкаара» дышҭачо, рмотивқәа, рсиужетқәа ихы ишаирхәо, алитературатә хаҿсахьақәа шрылихуа. Ус шакәу шаҳаҭра руеит алада ҳзыхцәажәо иажәеинраалақәагьы.
Аҩымҭа «Аҭаҳмада қабада» иҩуп ажәлар рҳәамҭахьынтә иаауа ҩажәак «аҭаҳмада қабада» ианрааланы, цәаҳәацыԥхьаӡа ҩба-хԥа ажәа иреиҳамкәа. Уи ҩҟазшьак аҟәнубаауеит: акы, ажәлар рлаф, рсамарҟәыл, маҷк ахыччарахь иԥшуа. Ҩбагьы, аҭаҳмада қабада ихҭыс автор поезиатә бызшәала иаҳзеиҭеиҳәо атрагедиа цәа аҟәнубаалоит, угәаҿы – ажәақәа
(илафны, ирхәмарны ишҳәоугьы) рыцҳашьарак нрыжьуеит, ихьааугоит илахьынҵа. Аха урҭқәа зегьы аҵанарӡуеит, ажәеинраала злеибарку апоетика, уи имариоуп, аха исахьаркԥсаркуп, ашәаны иуҳәартә еиԥш иҟоуп. Асиужет акәзар ажәлар ишаԥырҵаз, ихырҳәааз иацәхьаҵӡам, аҭаҳмада ажәлар рыҟнытә иааго иқабадара ихаимыршҭӡеит апоет, иаҳҳәап, дшыҟоу ҭынхада, ацәҳәыра дшықәу уапада, ашьха дшубо хылԥада, еимаада, ала шиҟәиҵо лабада, акәымжәы шишәиҵо маҟада, дшыхьчоз хаҳада уҳәа еиҭа акык-ҩбак. Абарҭқәа зегьы апоет еиҿикааит ҩажәак – аҭаҳмада қабада – ирхылҵуа апоезиа ссир зҵо ацәаҳәа, ес куплетцыԥхьаӡа (урҭгьы ҩба-ҩба цәаҳәа роуп иҟоу) рефрен ҳасабла иалагауа, ахы зкуа.
Апоет иажәеинраала ажәлар рҿаԥыцтә ҳәамҭаҿы иумбо даҽа ҿыц цәак аҟәниҵеит, еиҳа ииашаны иуҳәозар, уи аидеиа зырӷәӷәо ахшыҩзцара аҵаиҵеит анҵәамҭатәи аҩ-цәаныррак рыла:
Абас уҭаҳмадамхан,
Абасгьы уқабадамхан.
Уи иаанагоит, аҭаҳмада дқабадамхарц, иажәымҭа шкәакәазарц, лафк ихырҳәаӡаргьы дқабадамзарц.
Абраҟа иазгәасҭарц сҭахуп апоет, апрозаик Ҷиҷико Џьонуа иажәеин-раала «Аҭаҳмада қабада», аҩада сзыхцәажәаз Платон Бебиа иажәеинраала «Аҭаҳмада қабада» злеиԥшым атәы. Урҭ ииашоуп аҩбагьы жәлар рҿа-ԥыцтә рҿиамҭа аӷра иҭшааит, насгьы ацәаҳәақәа хзырҷо ажәақәа ррифмақәа (рритмқәа хазуп) еиԥшуп, ирхыҩуа акаҩрабжьы акоуп. Аха убас шакәугьы, иубоит апоетцәа аҩыџьагьы жәлар рҿаԥыцтә рҿиамҭақәа ахархәараҿы зынӡа ихаз-хазу рҿиаратә цәаҩала ишазнеиз. Ҷиҷико Џьонуа иажәеинраала «Аҭаҳмада қабада» иаҵаиргылоит ажәлар рашәа ҳәа. Иҵабыргыҵәҟьаны, уи ачамгәыр, мамзаргьы аԥхьарца аашьҭыхны изаумырҳәарызеи, ашәа еиԥшҵәҟьа амелодиа хааӡа угәы иқәыҩуеит, улымҳа иҭаҩуеит уанаԥхьо. Ҳаԥхьапи:
Аӡәы ашәаны иҳәоит: – Аҭаҳмада қабада,
Ала дырфеит ҭынхада!
Зегьы идырӷызуеит: – О-о-ох, хо-хо,
О – раида, раида!
Аӡәы дҵаауеит: – Ишԥа уара, изҳәада?
Ала дшырфаз збада?
Зегьы идырӷызуеит: – О-о-оҳ, ҳо-ҳо,
О – раида, раида!
Хыхь зыӡбахә сҳәаз, сзыхцәажәаз ажәеинраалақәа равторцәа рҿы имҩашьо иубоит акы, ажәлар рҿаԥыцтә ҳәамҭақәа ибзианы ишырдыруа, ҳаҭыр ду шрызрықәу, ҩбагьы, урҭ рырҿиараҿы ҟазарыла рхы иадырхәар шрылшо.
Платон Бебиа ажәлар рҳәамҭахьтә иааигаз, урҭ рмотивқәа ирылхны ииҩыз ажәеинраалақәа «Ахьыҵәцара» (абаллада), «Ахьча», «Адалақь», «Ахьыруачуан» рҿы ихы иаирхәаз асиужетқәа, амотивқәа роуп (ахҭысқәа аазырԥшуа), егьирахь иаабац, аклассикатә традициа дықәныҟәаны иҟаиҵеит. Араҟа, аҩада ишазгәасҭаз еиԥш, апоет еиҿикааит ажәлар рҳәамҭа аформала ирхәмарны, еихышәшәо, апоезиа ацәа хаа аҟәнышьшьы.
Ажәлар рҳәамҭа иалхны иҟаҵоу ажәеинраала «Ахьыруачуан» аҟны апоет дҿаԥҽуеит ауаҩ ԥсымҭә, еснагь зхазы мацара адәы иқәу, уаҳа зԥынҵа инахыҳәҳәаны акгьы зымбо, аӡәгьы изыразым. «Адалақь» аҿы – ауаҩы гаӡа-ԥагьа. Ажәеинраала «Ахьча» аҟны апоет дааирԥшуеит афырхаҵареи ауаҩреи злоу.
Иааркьаҿӡаны иуҳәозар, абас иҟоуп абаллада «Ахьыҵәцара» аҵакы: дыҟан ҳәынҭқарк. Уи зны дцеит ныҟәара иԥҳәыс дааныжьны. Иԥҳәыс иара даанӡа илыӡбеит сҳәынҭқар игәы иахәап ҳәа анкьа зны дзеиԥхыӡхьаз ахьыҵәцара аргылара. Ҟаза дук дилаӡан (аӡәырҩы рыԥсы ақәҵаны, ажәлар аџьа ду дырбаны) иҟалҵеит лхаҵа ԥхыӡла дзеилаҳаз ахьыҵәцара. Аҟаза џьабааԥсас дызҳәаз аҳәынҭқар ԥҳәыс знызаҵәык лқьышә агәыӡра акәын. Уаанӡа излеилаӡахьаз ала аҳәынҭқар иԥҳәыс дазыразхеит аҟаза ииҳәаз, аха убасҟан цас иауазшәа, аҳәынҭқар ихынҳәра ақәшәеит, ишеибагәыӡуаз дрыхҭыгәлеит. Уи нахыстәи урҭ рыԥсҭазаара изеиԥшрахаз:
Иҽылаҳәан уа ашәы-еиқәара,
Еилысны ихгьы-иԥаҵагьы,
Зразҟ зеижьаз уи ахьыҵәцара
Дыҩноуп рҳәоит иахьагьы.
Ари абалладаҿы апоет иаҳирбоит еснагь аԥсҭазаараҿы ахара анаԥшра, ахәыцра, ачҳара шаҭаху, ишыццактәым. Убри ауп зегь раԥхьаӡагьы аҩымҭа хшыҩҵакыс иамоу, гәыцәс иагәылоу.
Аха убри инаваргыланы Платон Бебиа ибалладаҿы иаабоит даҽа хшыҩзцарақәакгьы, ажәлар рҳәамҭа зынӡаскгьы иадҳәалам. Уи автор ифилософиатә хәыцреи ирҿиаратә хыҭҳәааи роуп изтәышьҭроу, хыҵхырҭас ирымоу. Уи убри ауп: ицо ахҭысқәеи аамҭеикәшареи ишеизыҟахоу, аԥсҭазаара ахаҭа ишаныԥшуа, насгьы ахаҭарақәа ишырныруа ауп.
Аамҭа амҵәыжәҩақәа еиҵыхуа,
Аӡә дырччо, дырҵәыуа аӡәы,
Ихәыҷы иду ахҭысқәа шьҭыхуа,
Ицоит, иҭоурыххоит уаҵәы…
Ажәлар рҳәамҭахьтә иаагоуп «Саб-гәышьа иҟаиҵаз ҟасҵоит! ажәеи-нраалагьы. Абраҟагьы апоет илшеит аԥхьаҩ дзырхәыцуа ахшыҩзцара аҵаҵаны ажәлар рҳәамҭа ахархәара, еиҳа ииашаны иуҳәозар иҟалаз ахҭыс аиҭаҳәара поезиатә хаҿсахьала, насгьы ихадароу аинтерес аҵаны аҟаҵара. Автор иперсонаж убри аҟара исахьа ҭихит ибналаз (ибналоу, ирӡоу макьана аӡәгьы издырам аишьцәа иԥхеибаҵо иашьҭоуп) иҽы аармыԥшаар, џьара митәык ҟаиҵар ҳәа аҟынӡа ишәо. Аԥшәмацәагьы иаурхарахым – рысас бзиа идтәаланы аҩы ржәуан, еибаныҳәон, аҽы аҽыҭра ианҭарымк, «ибналеит». Иҟалаз ашьжьымҭан ианеиликаа абар дзеиԥшрахаз, дԥаԥашькны дшаақәгылаз: «– Дадраа, сҽы сзышәыԥшаа, мамзар саб-гәышьа иҟаиҵаз ҟасҵоит!» – ҳәа. Уи аҿы даагылоума иҿаԥшыларагь цәгьахоит:
Ма дузыртәома, дуазыруеит,
Ани ииҳәазгьы иҳәалоит…
Итапанча ду цырцыруеит,
Иаҳәа иганаҿ игьалоит…
Аишьцәа ракәзар:
…Аҽы иашьҭоуп, аишьцәа еивасуеит,
Иԥхеибаҵа ицоит, ицоит…
Арахь рлымҳа ишасыц иасуеит,
«Саб-гәышьа иҟаиҵаз ҟасҵоит!»
Ажәеинраала асиужет еибархханы, «адинамика» аҵаны ицоит поемак аҟны еиԥш, насгьы иаразнак ухаҿы иааиуеит асас иҽы аԥшәмацәа ирзымԥшаар, ишԥаҟарҵо, атрагедиа алҵыр амуеи, иҳәашьа злаҟоу ала уахь ауп уахьхьанарԥшуа. Ахҭыс иҟалаз шны ихалоит иахылҵуа уаҩы изымдыруа. Аҩымҭа ас аиҿкаара еиҳагьы аинтерес аҵанаҵеит. Ииашоуп, асиужет ажәлар иртәуп, апоет акгьы ацимҵеит, иагьагимырхеит, аха ацәаҩа ҿыц ахалартә исахьаиркит, иҵегьы уазааигәаны иуҳәозар, ажәала рсахьа ҭихит аҩымҭа иалахәу аперсонажқәа зегьы. Аха нас иҟалаз ажәеинраала еиҳагьы игәылнаршәеит сахьаркыратә ҩымҭак аҳасабала. Аҵыхәтәан аишьцәа иааргеит рысас иҽы ԥшааны. Абар нас аҭагылазаашьа 360 градус аҽшаԥсахыз:
Уажәшьҭа хьаас ҳәа дҟамҵакәа,
Рысас иагьиазҵаауеит ус:
– Уажәшьҭа иҳауҳәароуп имӡакәа,
Уаб – гәышьа иҟаиҵаз закәыз?
Блала зегьы ааимидан ԥшьала,
Иаргьы абас рҭак ҟаиҵеит:
– Сабгьы иҽы абас ианыбнала,
Икәадыр шьҭыхны аҩныҟа дцеит!
Аҩымҭа хәыҷ ахҭыс ду «ишны» акульминациаҿы ихалан ианеиқәтәа, аешьцәа рысас иаб иҟаиҵаз, закәыз, иаҵаз амаӡа анааԥшы иҟалап аԥшәмацәагьы уаргьы ҳаргьы хандаз рҳәазаргь, избанзар уи иаб иҟаиҵаз ҳәа дызҿыз ацәгьарахь идырхар ауан, аха… Ишаабо еиԥш, ажәлар рҳәамҭаҿгьы апоет иажәеинраалаҿгьы ихадароу ароль ихәмаруа, аҵакы зырӷәӷәо асас иаб иҟаиҵаз ауп («Акәадыр шьҭыхны иҟәаҟәа иқәҵаны») аҩныҟа дахьцаз ауп. Еиҭасҳәоит, Платон Бебиа ажәлар рформа ирҳәаз агәаӷь азынижьуеит иага ахшыҩҵак ҿыцқәа сахьаркырала иҩычаргьы. Убри ауп ажәлар рҿаԥыцтә ҳәамҭақәа ахархәара захьӡугьы.
Платон Бебиа хыхь ишазгәасҭахьоу еиԥш, аԥсуа жәлар рҿаԥыцтә ҳәам-ҭақәа рбеиара ихы иаирхәоит ипрозатә ҩымҭақәа рыҿгьы. Аха урҭ ртәы дара апрозатә ҩымҭақәа ҳанрыхцәажәо иазгәаҳҭап. Аԥхьаҩ гәыраз, уажәы хьаҵрак аҳасабала иагәылазгалар сҭахуп Платон Бебиа изкыз ахәылԥазаҿы уи иҩыза гәакьа, иара еиԥш Кәтол ииз, иааӡаз, иара иеиԥш аԥхьаҩцәа бзиа ирбо, зажәеинраалақәа ашәақәа рылхны ирҳәо абаҩхатәра змоу апоет Терент Ҷаниа ииҳәаз ажәа:
«Ачара ду аилашымҭаз, амҳараҿы бжьык аагеит…» – аацәыригоит «Ҽаанбзиала», «Бзиа иукит» ҳәа еимырдо аҵәцақәа згәалаҟара шьҭнахыз арԥыс, нас ахыу ҳәа иааилахәмаруеит ачара иахатәоу аҷкәынцәеи аӡӷабцәеи рыбжьқәа. Иагараан урҭ рааигәара дтәахьеит арҭ ажәақәа равтор, аха уи знапы иҵызхыз Платон Бебиа иоуп ҳәа ргәы иаанамгаӡакәа еиԥырҵхьеит. Уи џьшьатәӡам, избанзар апоет иуалыз аҩра акәын, нас… ажәлар ргәы иақәшәазар, дара иртәуп, ргәы ҟанаҵоит, рхы ҟанаҵоит,
гәхьаак рымазар иалархыргоит, агәалаҟара рымазар – иаҳагьы иацырҵоит. Платон Бебиа уахьихәаԥшуа, ҭеҭԥшла длафҳәаҩӡам, уи патриоттә лирикуп, занааҭла д-етнографӡам, аха ижәлар рыԥсҭазаараҿ иреиӷьӡоу аҟазшьақәеи аҷыдарақәеи ибоит, уи дныҟәаҩӡам, аха аԥсуаа зҭалахьоу аӷбақәа дырҭалахьеит; уи анцәа ду ивараҿы дымгылаӡац, аха инапы имиххьеит.
Апоет иаԥиҵеит ҵакылеи, сахьаркыралеи, формалеи, бызшәалеи аԥ-хьаҩ ҩызара изызуа, ицныҟәо, идунеихәаԥшра ҳаразкуа, иуаҩра ҳаразкуа, гәыла-ԥсыла дзырԥхо иажәеинраалақәа, апоемақәа, ажәабжьқәа, апо-вестқәа, ароманқәа.
Имариаӡамызт апоет имҩа, дарбан поету зымҩа мариаз, иҟьаҟьаӡа иаартыз? «Сара ахәыҷқәа мыцхәы срыцҳаршьон», – иҩуеит апоет иаԥхьажәаҿы. – Аӡәы камфеҭк иџьыба иҭазар: «Ари иан дыҟаӡам, дрыцҳами!» – ҳәа иааганы сара иаасиркуан. Аӡәы ҵәа-ҟаԥшьык икызар: «Ари деиҭымуп!» -ҳәа иааганы сара инасиҭон. Бӷарҵахьы ҳанеиқәԥоз – дара рҽаҵадырхон. Ҳаидшыланы ҳаныхәмаруаз, аӡәы изымычҳакәа деибакны сара сышҟа иҿааихаӡаргьы, жәаҩык сара инасыдгылон». Абас иҟан аԥсҭазаараҿы згәы ахәра амаз ахәыҷы аԥсабара инаҭаз адоуҳатә дгылара. Ахәыҷқәаҵәҟьагьы ироухьан адуцәа ргәы, аӡәгьы ирабжьимгаӡакәа рхаҿы ан лгәыԥҳәыхш иацны инеихьан «аиҭым» дзакәу, аиаша закәу. Уи азоуп ипоемақәа руак аҿы апоет иан лзы изиҳәо:
«Ирҳәоит быԥҳәысхан ҳәа сан,
Ааԥын иамакуагь быԥшӡан…
…Ауаҩы ихҭныбҵон быԥсы,
Быҟамызт ҳәа бара бхазы…
Аха аԥсҭазаара мариаӡам. Аҵла ахала адәы иқәгылазар, иага адацқәа ҵауланы адгьыл иаларсызаргь – аԥшагьы ихҭанакуеит, мыцхәы амрагь ахаццеиуеит. Мап, ауаагьы, аҵиаагьы аԥсабара ишыҟанаҵаз иҟалароуп. Уи азакәанқәа уаҩы изынкылаӡом. Заԥхьаҟа ипоетхаран иҟаз ахәыҷы анԥса диоуеит, аха ахәыҷқәа зегь реиԥш, иаргьы ари ахҭыс ихаҿы изаагаӡом, изгәынкылаӡом, дзанышәаӡом. Иара имч хәыҷ ала, иара ихәыҷтәы закәан ала уи даҿагылоуп.
Зны анԥса ахәыҷы ихы ҵлырффоит ҳәа дналагеит, иқәкны илырҟәыдит. Ари зегь иреиӷьу ҽыҵган уи лҿагыларазы, иареи лареи наунагӡа агеи ашьхеи реиԥш еицәыхаран аҟаларазы. Апоет иҳәоит:
«Иԥахәӡа сқьышәгьы сырчит,
Ишьҭԥаа сбышьҭалеит аҷын,
Ҳҩыџьагь ҳаҩуа ашҭа ҳҭан,
Снабыхьӡаны, уажәы-уашьҭан,
Сбысырц, сыԥсахы еиҟәҷҷон,
Аха ба быччон, быччон…
Ари апоема анԥсеи ахәыҷи реизыҟазаашьа иазкуп. Лара иаалырԥшыр акәхеит лыуаҩышьатә ҟазшьақәа, анаалашьа, ачҳара, лааӡаратә баҩхатәра. Иара иааирԥшуаз акызаҵәык акәын: ишԥыкәыз ааԥын иамазкуаз аԥҳәыс хаа иан гәакьа лхаҭыԥан дааины дышгылоз, даҽа ԥҳәыск аԥшәмара шнылкылоз? Ус анакәха, иара мыцхәы иан дылхыбаауан. Уи аформақәа иага ирацәазаргьы, лара аҭак ҟалҵаӡомызт, џьашьатәыс илкӡамызт, избанзар анԥса лыԥсҭазаарагь дкыднаҟьахьан, автор иажәақәа рыла иаҳҳәозар, «Баныдан, рыцҳа, бхаҭа, ихаамызт бымра алакҭа».
Ахәыҷы «амҩа иаша» данаҳҵоит ҳәа аҟамчы ихырҟьазҭгьы, ма даҽа лахьк ирҭазҭгьы, – иаҳҳәап, усҟантәи аамҭаз ишыҟаз аиԥш, злеишәа цәгьаз рышкол ахь ма колониак ашҟа дрышьҭызҭгьы, ма ареволиуциа иахылҵыз даҽа бжьагақәак рхы иадырхәазҭгьы, арҭ аҩыџьагь наӡаӡа еицәыӡуан, ҳаргьы автор ицәаҳәақәа ҳгәы иаднакылаӡомызт. Ахәыҷи адуи еизгәакьан иҟазҵо ахәшә макьана аӡәгьы иҟаимҵаӡацызт. Уи рецепт ҷыдоуп, илзҩаауагьы агәы ауп, – ан лгәы. Апоема иамоу аестетикатә дунеи, афилософиатә еидара, алогикатә хырхарҭа ала уахәаԥшуазар, автор ихәыҷра иазку абиографиатә-сахьаркыратә ԥҵамҭа аасҭа ааӡаратә ҟазшьа змоу сахьаркыратә ҩымҭоуп. Уи, сара сгәанала, иҿыцу, иапсуоу педагогикатә поемоуп. Абас «Уа алада, аҩада, усыха, суҟьоит. Иҟасҵеи, ҳаи, абаа, иҳәа сзыхурҟьои?!» ҳәа аԥсҭазаара ашҟа имоу агәала поезиа бызшәала иҳәо, Платон Бебиа дҭалоит аԥсуа литература ашҭа.
Аха, шамахамзар дарбан поетзаалакгьы, ицәаҳәақәа реиқәыршәара далагоит абзиабаратә лирика ала. Аԥшқа импыл аԥша анаҵаслак ашҭа ду ахь дкылнагар шалшо еиԥш, аԥҳәызба изцәырылгаз ацәаныррақәа ажәа ԥшӡала аиҭаҳәара дшаҿу, алитература ду ашҟа днанагоит.
Лхы-лҿы гәыкуп, лыбла ҭшашоуп,
Дҳәыҳәуп, дгәилуп, деикәаԥхоит.
Лӡара еихытыр, лыжәҩа ԥҽаҽоуп,
Мра ҳасаблагь уа дкаԥхоит» – абас шәага-загала иԥшӡаны, агәалаҟаратә ритм аҵаҵаны, иҩуп уи раԥхьатәи иажәеинраалақәа руак. Ажәеинраала ахаҭагьы уи аԥҳәызба илыбзоураны ахы-аҿы гәыкны, абла ҭшашаны, иҳәыҳәны, игәилны, еикәаԥхо иҟалеит.
Платон Бебиа ибзиабаратә лирика, аамҭа цацыԥхьаӡа иаҳа иԥсҭа-заратәхоит, иазҳәоу ажәақәа рсахьаркыратә шәыгақәа гәылҭәаауеит, урҭ
имариоу, алаф зҵоу, агәил згәылагылоу аиҿырԥшрақәеи рҟынтәи иаҳа ауаҩ игәы, ихшыҩ рахь ииасуеит. Иаархәоит даҽа ҳаракырак, иурҭоит иаҳа иуаҩытәыҩсоу хьаак, убриалагьы ибзиабаратә лирика зызку аԥҳәызба хыхь-хыхьтәи лсахьа аҭыхра аҭыԥан иргылоит дала-шьала ирԥхоу ацәанырра, иара иҳәан еиԥш «Ба бансыцу сымҩа ауцәазар, бжәабжь ҿыцхоит сара сзы». Мамзаргьы: «Аӡын анааиуа аԥшазаҵә шәышәуеит, ааԥынра анааиуа зегь ԥшӡахоит. Бара са бахьсыхәаԥшуа бажәуеит, сара ба сахьбыхәаԥшуа сҿахоит», иҳәоит апоет иажәеинраала «Абзиабара ашықәс еилнахӡом» аҿы.
Платон Бебиа дреиуоуп 60-тәи ашықәсқәа ралагамҭаз аԥсуа поезиаҿ ицәырҵыз апоетцәа. Уи иҩызцәеи иареи аԥсышәала аҵара азин рымаӡамызт, аԥсуа ҭоурых, алитература, акультура, урҭ рҿаԥыц ҳәамҭақәа рбеиара иӡаадырԥшылаӡомызт. Ақыртуа идеологцәа ирҭахын Гәлиеи, Коӷоние, Ҷанбеи рхаҭыԥан аԥсуаа ирызгәакьан иҟаларц Ҷавҷаваӡеи, Ҵереҭели, Ԥшьавелеи. Идыруп, нас, алитература иашаҵәҟьа зегьы иртәуп, ирзааигәоуп, аха ахатәы литература ахаҭыԥан даҽак згылаӡом. Ахатәы – аҳауа аиԥш изыҟоуп ауаҩы, уи сыԥсахуеит ҳәа иақәызкыз аҩымҭа анарха маҷуп, уимоу, амаӷқәа алыҳәҳәоит. Апоет ибзиан идыруан тәым бызшәала «Мегона-чегонараа» ихы иҭаргалаз аҩымҭа иара идунеихәаԥшра, еилкаара иахьынӡаиҭахыз ишрызхамгалоз, убри аҟнытә аԥсуа жәабжьқәа рзыӡырҩра, зыԥшаара цәгьаз аԥсуа шәҟәқәа рыԥхьара, аурыси егьырҭ алитературақәеи зҿлымҳас рыҟаҵара, апоет идунеихәаԥшышьа аҭбаара иаҷыданы ибаҩхатәратә ҟазара ашьҭыхрагь иацхрааит.
Аԥҭақәеи ашьхақәеи рыҵаҟа,
Амҩа рҿгоуп хаҳәи цаҟьеи.
«Риҵаҟа, Риҵаҟа, Риҵаҟа!» –
Сгәы сара сныжьны ицахьеит.
Аамҭагь ԥсгаха ҳәа амҭакәа,
Уи шнеиуаз аарла сахьӡеит.
Касышшәа снарыхеит аԥҭақәа,
Ҭацоушәа Риҵагь ааччеит.
Араҟа апоет ажәеинраала иазиԥшааит иара иаҭахыз зегьы: аритм, арифма, абызшәа, цқьа, аиҿырԥшра – ажәакала, аҩымҭа сахьаркны иҟазҵо зегьы.
30 шықәса иреиҳаны иҵуеит Платон Бебиа иҩиижьҭеи ажәеинраала «Адәыӷбақәа», аха иахьагьы, адәыӷба иҭамлац дарбану, уаҟа иҭихуа асахьақәа даара иаҳзааигәоуп, иаҳхашҭыз ҳгәаланаршәоит, иаҳхамышҭыц иҿыцӡан ҳабла иаахгылоит.
Адәыӷбаҿ аҩызцәа еиԥырҵуеит,
Иалшоит аиӷацәа еиқәшәар.
Адәыӷбаҿ абзиабара цәырҵуеит,
Иалшоит абӷьыцқәак ԥыжәжәар.
Аеҵәақәа зегьы анцәа исахьа шырну еиԥш, Платон Бебиа ицәаҳәақәа зегьы Аԥсадгьыл абзиабара рнуп. Ҭырқәтәылан ииҩыз ажәеинраалақәа ракәзааит, Аџьынџьтәылатә еибашьра дуӡӡа иазикыз иҩымҭақәа ракәзааит, ааигәа аԥсуаа злагылаз ашьаарҵәыратә рыцҳара иазикыз аԥҵамҭақәа ракәзааит, аӡыхь унхықәгылар уи аҵаҿ ухы-уҿы шҭубаауа аиԥш, зегьы иргәылсны иаауеит Аԥсны абзиабара. Зны-зынла ирҳәоит Аԥсны бзиа избоит ҳәа уҳәар – уи поезиаӡам ҳәа. Иҟалап ииашазар, избанзар ус рҳәоит уи ала амал зырҳарц зҭахугьы, уи ала иҽырбарц зҭахыугьы, уи ала ауаҩы дызҭиирц зҭахугьы. Аха «Бзиа узбоит Аԥсны» ҳәа Платон Бебиа ианиҳәо, убасҟан ипоезиоуп ҳәа исыԥхьаӡоит, избанзар, агәра згоит. Избанзар, Аԥсны ауп уи иахьибо абас иҟоу асахьақәа:
Ажәҩан ҵармақьахеит,
Амш анышәшьы.
Зегь рзы игәакьахеит
Адыд абжьы.
(«Аҵлақәа рҽыркәабоит»)
Ахаҳә – уа излаҭачаԥоу ҳа ҳӡыхь,
Ахаҳә – уа алу илаго имеихсыӷь.
Ахаҳә – уа ҳара ахш-ца злаҳаршуа,
Ахаҳә – уа ҳанду лдырдха игьыжьуа.
Ахаҳә – уа Аԥсны баагәарара зуа,
Ахаҳә – уа изықәгылан ҭоуба руа.
Ахаҳә – уа излыху саб иҟама аҿы,
Ахаҳә – уа иарсу сан рыцҳа лхаҿы.
Ашәҟәы ауаҩы цқьа ихы-иҿы ақәкны данаԥхьалак, инаҭо рацәаӡоуп. Рыцҳарас иҟалаз, ихы-игәаҿы иаамгакәа ахәшьара анарҭогьы уԥылоит. Иҟоуп апоет даадыруеит ҳәа иҩымҭа ианазхьамԥшуа. Аха апоет данудыруа аԥсшәа иаҳәаны уанивсуа акәӡам. Уи дузырдыруа иҩымҭақәа роуп. Апоетгьы аԥсҭазаара ду изҭо заҟаҩ аԥхьаҩцәа иауа ауп.
Сара агәра ганы сыҟоуп 40 шықәса ирыцны зыԥсҭазаара аԥсуа поезиеи апрозеи – ус анакәха, аԥсуа литература амаҵ аура иазҭаз, апоет иажәеинраала ҳхы иаҳархәозар, «Снеиуеит уа аҩадара са саҿалаӡан, аха снеиуам алашьцара сҽалаӡан», ари апоезиатә девиз мԥсахӡакәа, аԥсҭазаара амаӡақәа ҵаны, ухы-угәы иаднакылартә ажәа сахьарк ацәа ахаҵаны иааигоит.
Аамҭа цап, аамҭа аҽаԥсахып, зҭагылазаашьа иахҟьаны маҷк ашәҟәы зцәыхарахаз ҳаԥхьаҩцәагьы рдоуҳатә ӡыхь ашҟа – алитература ашҟа ихынҳәып. Ирыхцәажәап Платон Бебиа иажәеинраалақәа, ипоема ссирқәа «Ахәшҭаара», «Аӡыхь», «Аматанеира» уҳәа егьырҭгьы, урҭ ирыбзоураны аԥсҭазаара ацәқәырԥақәа ирылаԥшып, абызшәа бзиа гәныркылап, рдунеихәаԥшра иаздырҳап. Уаанӡа апоетгьы иҿи инапи еиқәҵаны дтәаӡом. Уажәоуп иаҳагьы ижәлар иреиҳәаша поезиа бызшәала ицәыриго даналага, уажәоуп иаҳагьы аӡыхь иказказуа ианыҟалаз иара урҭ иреиҳәо ажәақәа. Даргьы – уи игәра ргарц иҭахуп.
Сара исҭахуп: сҩызцәа еидгыла,
Ианырҳәо ижәабжьыз имаӡаз,
Абар даауеит ҳәа наҟ инкыла,
Исцәырымҵәахларц…
Убри саԥсаз.
«Шәышықәса нуҵааит! Апоет данааиуа, уара уанааиуа ҳара ҳамаӡа ҳҵәахӡом. Ҳара ҳамаӡақәа зегьы уара иуҳәахьеит иҭужьыз ҩ-томк рҿы».
Платон Бебиа заатәи ипоезиаҿгьы ицәырҵхьан алитератураҿ акыр шәышықәса раахысгьы қьабзк еиԥш жанрк аҳасабала ишьақәгылахьоу алирикатә жанр иатәу ахьыӡынҩларақәа. Абар уи азы «Алитературатә енциклопедиатә жанр» аҟны иаҳәо:
Ҳазну аамҭазтәи адунеизегьтәи алитературатә ԥсҭазаараҿы ахьӡынҩылара – асахьаркыратә ажәа аиндивидтә хаҭарақәа рызкра иахьагьы аҵакы мыӡӡац, акырӡа иаагәоуҭартә еиԥш аиҭакрақәа шахҭынхьаазгьы.
Ишдыру еиԥш, жәынгьы-ҿангьы дарбан авторзаалакгьы имоуп арҿиаратә хақәиҭра, даҽакалагьы иуҳәозар, досу ииҭаху (дуаҩымзаргьы анауа ыҟоуп, атема зеиԥшроу еиԥш) изикуеит агәаҵантә иаауа апоезиатә цәаҳәақәа (ипрозатә ҩымҭазаргьы ауеит) Автор иажәа ззикыз ауаҩы зыжәлар рҿы иаԥсоу иалукааша иоуп.
Абраҟа иҟоуп даҽа ҷыдарак. Уи убри ауп: иаԥсоу ахаҭарақәа, ауаа зыԥсҭазаара иалыҵхьоугьы, зыжәлар иӷәӷәаӡа ирылагылоугьы еиҟараны азин рымоуп ажәа сахьарк иахылҵыз аҩымҭа рыхьӡынҩылара. Амала, аҩымҭа ахьыӡынҩлареи иара ус ажәа сахьарк азкреи, зынӡак иеицәыхарамгьы ихаз-хазуп. Аха рыҩбагьы рроль хадас ирымоу акоуп: ауаҩы ихамышҭра, игәалашәара ихьӡ анаунагӡара. Убри азоуп шамахаӡак акәымзар, иара иахьагьы ашәҟәыҩҩцәа абри алирикатә жанр рырҿиамҭақәа рҿы изыгәцараку, аҭыԥ зрымоу.
Платон Бебиа абраҟагьы иналукааша аҭыԥ ааникылоит, иҵегьы уа-зааигәаны иуҳәозар, ипоезиаҿы (ипрозаҿгьы иҟоуп, уи атәы алада иазааҭгылахоит) иаалубаауа аҩымҭа ҟаимаҭқәа аԥиҵахьеит, апоезиатә шьаԥха рыланы, насгьы уи икалам зқәикуа, иажәа сахьарк ззикуа ажәлар рдоуҳатә ԥсҭазаараҿы зхаҭареи зырҿиамҭеи нхо, ихьӡырҳәаганы рмилаҭ хазынаҭраҿы иаанхауа роуп. Насгьы араҟа апоет иара дызхаҭарнаку ижәлар гәакьа рҵеицәа рымацара ракәӡам обиект хадас имоу. Уи
аҳәаақәа ирҭыҵуеит, итема адунеитә цивилизациа зырҿиаз, ари нахысгьы изырҿиауа аҵанакуеит. Ус шакәу дырҵабыргуеит, уаҳа хҳәаак, «цыфак» раҳамҭаргьы абарҭ ажәеинраалақәа: «Леонти Лабахәуа», «Збаҟа ргылам афырхаҵа», «Сергеи Есенин», «Муса Џьалиль», «Ақәԥара», «Кәасҭа Хетагуров», «Ан», «Апоети ашьхақәеи», «Гарсиа Лорка», «Ҳара ҳашьхақәа раҟара», «Раԥхьатәи ашьаҿа», «Аҽыхәа», «Нестор Лакоба», «Аӡышра», «Пушкин», «Дырмит Гәлиа», «Кьыршьал Чачхалиа», «Аԥсыӡ», «Анышь ажәҩақәа», «Аԥсуа быргцәа», «Адауы ичархь», «Ҟаисын Кулиев», «Константин Симонов», «Џьордано Бруно» уҳәа убас иҵегьы.
Абраҵәҟьа иазгәасҭоит Платон Бебиа аҩада зыӡбахә сҳәаз ауаа на-гақәа ирзикыз, ирыхьӡынҩылаз алирикатә-граждантә жәеинраалақәа реиҿартәышьаҿы ишырзиԥшааз реиԥшымра алкааны иузырбо аҩышьа форма, даҽакала иуҳәозар, ажәеинраала цыԥхьаӡа рхатә хаҿра рыманы ишеиҿаиртәыз, досу рхатә шәага-зага рметрика шрымоу. Ари, ҳәарада, имариам избан акәзар, апоет иажәеинраалақәа тематикала иҭбаауп, еиуеиԥшым ауаа заманақәа ирзикуеит, урҭ рахьтә иҟоуп зыԥсы ҭоугьы, хаҭала иидыруагьы, здунеи зыԥсаххьоу, ашықәсқәа хара иргахьоу, насгьы рхаҭарақәагьы еиуеиԥшым ҟазшьала, занааҭла, милаҭла, лахьынҵала. Убарҭ ауаа, апоет иажәа ззикуа, ипоезиатә хаҿсахьаны, рхатә хаҿра рыманы ҳхаҿы иаанхартә аҟаҵара имариам. Ус акәымкәа, ихжәаны иуҳәозар, ишшапаӡа, ани (аҩымҭа зыхьӡниҩыло) дзакәу, ари дзакәу ҳәа аушәақә цәанырраки хшыҩзцара ҵрыки рыҵаӡамкәа еиқәҿызҭуа ажәақәа рифмала еиқәыршәо уҿааухар, апоезиатә рҿиамҭа зыҟалом, ажәеинраала аформа аанахәаргьы. Насыԥны, ари аҩыза арҿиаратә разҟыдара сышәҟәы афырхаҵа аханатә дацәыхьчоуп. Уи апоезиа ԥсабарала анцәахәы изылԥхоуп, алаԥш хаа ихуп.
Дыҟамзар ҟалап ԥсуа поетк, прозаик, критикк, литератураҭҵааҩк ҳмилаҭ литература ашьаҭаркҩы Дырмит Гәлиа ажәа (ихәыҷы, иду) изызымкыц. Иаԥсуаамгьы заҟаҩы ажәа ԥхақәа ихырҳәаахьоузеи, астатиақәа, агәалашәарақәа, амонографиа. Аурыс критик, афольклорист Д.М. Молдавски абар ииҩуа:  Ус заҟаҩы. Амала заҟа иҳақузеи Дырмит Гәлиа изкны иаԥсуаам ашәҟәыҩҩцәа аҵарауаа ирҳәахьоу, иркьыԥхьхьоу хазы шәҟәны, еизакны иҭыжьзар. Уаҟа иаабоит ҳпоет ду имилаҭ рзы илиршаз атәымуаагьы заҟа ҳаҭыр ақәырҵо, дҿырԥшыганы ишихәаԥшуа, насгьы уи имилаҭ ыҟанаҵы ԥсра шиқәым, бзанҵы ирхамышҭуа дышреиуоу.
Абас иҟоу амилаҭ аҵеи ду исахьарку ажәа лыԥшаахқәа изкра иҩызцәа аԥсуа шәҟәыҩҩцәеи аҵарауааи реиԥш, Платон Бебиагьы арҿиаратә гәаҳәара инаҭоит уи иацу аҭакԥхықәра иныруа. Ус шакәу шаҳаҭра руеит напҟазара згымкәа иаԥиҵаз абарҭ ажәеинраалақәа: «Дырмит Гәлиа иԥсра», «Дырмит Гәлиа», «Дырмит Гәлиа ибаҟа», «Дырмит Гәлиеи ахәыҷқәеи», «Аԥшьбатәи абаҟа». Араҟа еиқәысыԥхьаӡаз ажәеинраалақәа рыхцәажәарахь сиасаанӡа исҳәарц сҭахуп урҭ ирхьысуа хшыҩзцарак. Ишдыру еиԥш, апоетцәагьы апрозаикцәагьы рзы есымшагьы имариам азеиԥш ҟазшьа змоу, насгьы нахьхьынӡа аахыс идырааԥсахьо, аха бзанҵы имажәуа, иаҳҳәап аԥсадгьыл, ахақәиҭра, аԥсра, абзара… реиԥш иҟоу атема иалхны асахьаркыратә ҩымҭақәа раԥҵара. Аха, еиҳагьы иуадаҩу џьысшьоит амилаҭ рдоуҳатә культура алидерцәа ирызкны иоригиналтәу ажәа сахьарк аҳәара.
Араҟа изааӡарызеи аҟазара ду аҭахуп, избанзар, апоет иеицырдыруа ауаҩы иԥсҭазаара ааирԥшуазар иара иҟынӡа ирҳәахьо, ирыҩхьо аԥхьаҩцәа ирдыруа иҽацәихьчароуп, дышьҭрақәлан имҳәарц азын иҿыцу акы аҵубаауазароуп инапы иҵыҵыз аҩымҭаҿы, мамзар иаадырԥшуа аԥсҭазаара аганқәа, аԥхьаҩ исаҳахьеит ҳәа аҩымҭа изидымкылар алшоит, азингьы имоуп. Аха, насыԥны, ашәҟәыҩҩцәагьы асахьаҭыхыҩцәагьы (аԥхьаҩцәа реиԥш) обиектс ирымоу иарбанзаалакгьы еиуеиԥшым рдунеихәаԥшышьақәа рыла ирбауа, ирныруа иаԥырҵоит, аԥхьаҩцәа рзы еснагь иҿыцу, аԥсадгьыл, ахақәиҭра… амилаҭ алидерцәа уҳәа ирызку асахьаркыратә ҩымҭақәа. Ус анакәха, аҩада зыӡбахә сҳәаз атема абаҩ-хатәра иабзоураны аԥсҭазаара еиԥш бзанҵы иажәӡом.
Сыззааиуа, Дырмит Гәлиа изку Платон Бебиа иажәеинраалақәа роуп. Урҭ ирымоуп егьырҭ аԥсуа поетцәа уи изыркхьоу аҩымҭақәа излареиԥшым рхатә ҷыдарақәа, еиҳарак атема азнеишьа, апоет иобиект аҟнытә иаликаауа аԥсҭазаара адеталь сахьаркыратәла, мамзаргьы поезиатә хаҿсахьаны аарԥшышьа дшақәшәо. Абри азҵаараҿы (макьанагь уаҩҵас ишахәҭоу аӡәгьы иҭимҵаац умҳәозар) акырӡа иааџьоушьартә аԥсуа поетцәа ҳсахьаркыратә литература ашьаҭаркҩы изыркыз (сара зыӡбахә сымоу иахьа уажәраанӡа ирыҩхьоу роуп) рҩымҭақәа иззышәаҳәо аӡәы шиакәугьы, даараӡа иааубартә раарԥшышьақәа акырӡа еицәыхароуп, еиҭасҳәоит, робиект акы шакәугьы, изызку аӡәы шиакәугьы, досу ихатә баҩхатәра иауаршәны иԥсҭазаареи, ирҿиареи, иусуреи, ихаҭареи еиуеиԥшым аганқәа рыла исахьа ҭырхуеит, иҵегьы уазааигәаны иуҳәозар, Дырмит Гәлиа Ду иԥсҭазаара ду аҟнытә досу ипоезиатә дунеиқәыԥшыларала иааирԥшуеит ҳаԥхьаҩ еснагь иаҳаларц ииҭаху, ибаларц ииҭаху адаҟьа ҿыцқәа. Ари ацәаҩа ҟаимаҭ аауеит зеижәшықәса аарла изхылҵуаз Миха Лакрба еицырдыруа
иажәеинраала «Дырмит Гәлиа иахь» аҟнытә. Ари ажәеинраалаҿы Дырмит ду даарԥшуп амилаҭ рзы длашарбаган, дшьаҭамырӡган, дгәыӷырҭа дуны. Уи нахыс ажәеинраалақәа (араҟа зыӡбахә сымоу апоезиатә рҿиамҭақәа роуп аҭҵааратә усумҭақәеи, астатиақәеи, аочеркқәеи урҭ ртәы зынӡа хазуп, даҽа қәыԥшыларак иатәуп) заҟа аԥҵахазеи, заҟа ажәа лыԥшаахла иаадырԥшызеи Дырмит ду ихаҿсахьа. Иван Ҭарба Дырмит Гәлиа ихьӡниҩылеит алирикатә поема ссир «Ажәа саҳәоит». Баграт Шьынқәба иакәзар, Дырмит ду изы иҳәоит: «Уашәақәа икьаҭо цәымзаӡам, уашәақәа мроуп иԥхауа». Владимир Анқәаб итәы ҳҳәозар, аԥсуа жәлар рдоуҳатә культура зегьы рзы дырккаҩ дуны дибон. «Дырмит ирккарамҩатә культура, исахьажәа амч, ишәҟәыҩҩра, абызшәазын икәылӡуп!» – иҳәоит Владимир Анқәаб. Еиҭасҳәоит, Дырмит Гәлиа изыркхьоу аԥсуа поетцәа ражәеинраалақәа ҷыдала урзааҭгылан урыхцәажәозар, жәаҳәарада ишаанагара иҟоу усумҭак рылҵуеит, насгьы аинтерес зҵо акы акәны иҟоуп ҳәа сгәы иаанагоит ҳлитератураҭҵаараҿы, избан акәзар, уаҟа еиҳагьы игәылҭәааны поезиатә хаҿсахьала иааԥшуеит ҩ-факторк: акы, Дырмит Гәлиа сахьаркыратәла (ҭҵаарадыррала акәымкәа) ихаҿсахьа; ҩбагьы, аԥсуа поетцәа рдунеихәаԥшраҿы дшырбо; ихԥахаз, ижәлар гәакьа рдоуҳатә ԥсҭазаара дшаныԥшыз, уажәгьы ушьҭангьы иҟаиҵо анырра иамоу амагиатә мчы.
Уажәшьҭа, аԥхьаҩ гәыраз, ҳаиасып Платон Бебиа хыхь зыӡбахә ҳҳәаз иажәеинраалақәа рахь. Урҭ ҳалаԥшҳәаа иҵаагар имҩашьо иаабоит, апоет апоезиатә цәеижь бзиа рҟәынҵаны, насгьы, уаанӡа иара иколлегацәа Дырмит Гәлиа изы ирҳәахьоу, ирыҩхьоу, иаԥырҵахьоу (аобиект хадас иҟоу Дырмит ду шиакәугьы) ирықәҿнамҭуа, ҵакылагьы формалагьы атема агашьалагьы, даҽакала иуҳәозар, аарԥшышьала аҿыццәа аханы иҟаҵоу иҩнуҵҟатәи дунеибара аҳәаақәа ирҭганы аԥхьаҩ игәаҵанӡа инеиртә, ипоезиатә хаҿсахьаны игәаҿы иҟәандаӡа иаанхартә еиԥш.
Платон Бебиа 1971 шықәсазы Москва азааигәара ашәҟәыҩҩцәа рыԥс-шьарҭа ҩны Переделкино иҩит ажәеинраала ҟаимаҭ «Дырмит Гәлиа». Ари поема хәыҷык иазхаша асиужет амоуп, адиолог форма (Дырмити, автори, егьырҭи реицәажәара) ала иҩуп. Иаанарԥшуеит ҳмилаҭ поет ду аҵыхәтәантәи иԥсҭазаара аҟнытә мшык, иара уигьы моментқәак роуп автор дызлацәажәо. Платон Бебиа ажәеинраала зхиҳәааз афакт иҟаҵәҟьаз ауп. Иарбан иара? Абар ахаҭагьы: Дырмит Гәлиа зынӡагьы идмырдырӡеит Алықьса Лашәриа иԥсҭазаара дшалҵыз. Зыӡбахә ҳамоу ажәеинраала епиграфра рзызуа абарҭ ажәақәа роуп апоет иҩымҭа шьаҭас иамоу излихыз. Абри аԥсҭазааратә факт Платон Бебиа илшеит аԥхьаҩ игәаҵанӡа инеиуа аҟаҵара. Аха араҟа уи инапҟазара (ажәеинраала поезиатә ҩымҭак аҳасабала иахьеиҿиртәыз амацара акәӡам апоет инарашә зырхиаз) анаҩсангьы, ицхрааит ҩ-фактор хадак. Акы, Дырмит Гәлиа аҩымҭаҿ обиект хадас дахьыҟоу, уи Алықьса Лашәриа поетк иаҳасабала заҟа дихӡыӡаауаз, избанзар, зԥеиԥш бзиаз аӡәы шиакәыз идыруан. Ҩбагьы, араҟа иара Алықьса Лашәриа ихаҭагьы ажәеинраала ахаҭабзиаразы ироль акыр аҵанакуеит. Ари еилкаауп. Аха убас шакәугьы, арҭ аҩфакторк рхала, ҳәарас иаҭахузеи, анапҟазара згым ажәеинраала рзыҟаҵомызт апоет ибаҩхатәра лаша иаанарԥшыз арҿиаратә хәыцрақәа ракәымзар. Ииашоуп, аҩымҭа аҵакы прозатәла иуҳәаргьы, аԥхьаҩ акыр дархәыцуан, Дырмит Гәлиа идуӡӡара, унарбон. Аха апоезиатә нцәахәы иагәарԥханы иашаз уи зынӡа аҽакуп, имкьаҭаӡо мцак аҵоуп лоунытә иуныруа.
Сгәанала, Платон Бебиа иблала имҩашьо ибеит цәала жьыла инырит ажәеинраала аԥсы ахазҵоз «амаӡа» ссир ахьыҟаз – Дырмит Гәлиа иахьатәи амш иаԥнаго иԥсадгьыл уи аҵеицәа хазынақәеи рлахьынҵа инахараны рызхәыцра. Уи акәӡами иаҳәо апоет иааирԥшуа аԥсҭазаара ду аҟнытә аштрихқәагьы. Аха, еиҭасҳәоит, ихадароу Платон Бебиа уи аԥсҭазаара поезиатә хаҿсахьала аарԥшышьа дшақәшәаз ибаҩхатәра ишалшаз ауп. Аҩада ажәеинраала апоема ҳәа зазысҳәаз зырҵабыргуа акоуп уи акомпозициа, аиҿартәышьа, алагашьа, нас асиужет ацашьа, аиқәҳәалашьа даҽакала иуҳәозар, аҩымҭа иаҵоу аидеиа зегьы еизыркәкәаны, насгьы еилыхха иузырбо анҵәамҭа, мамзаргьы, алитератураҭҵааҩцәа бзиа ибаны лассы-лассы иргәаладыршәо атермин – аҵыхәтәантәи акәаԥ.
Ажәеинраала асиужет злаҟоу ала автор ариматә цифрақәа рыбжьаргыланы хыхәҭакны ишеит. Актәи аҿы иаабоит, иаанарԥшуеит зықәрахь инеихьоу аԥсуа поезиа аԥааимбар, ашьыжь аԥсаа ддырҿыхан ибарҵа днықәгылт агәалаҟара бзиа иман:
Хәыцра дукгьы нас даанахәан,
Дгылан ус иҽмырҵысы.
Дԥышәырччеит ак игәы иахәан,
Илаба-ҷашьгьы дҩахт хазы.
Ҳәарас иаҭахузеи, ақәра ду нызҵыз (Ашҳангьери Бжьаниа иқәра иадкыланы уахәаԥшуазар, иарԥысымҭа дҭагылан уҳәартә иҟоуп) аԥсҭазаара гәымбылџьбара аӡеибафара иалҵны иааз, насгьы зыжәлар рҿахәы нагӡаны изҳәаз амилаҭ поет ду иман игәалашәоз: илахь еиқәызҵоз, игәы иахәан дԥышәзырччоз акыр. Уимоу, «Кәтолынӡа ҳнабжьысыр ԥшьала,
сҿара сԥылон, сыгәра жәга!» – ҳәа дшаҿыз, нас дааиԥхьхәыцаан имаҭа ихы наиқәикны иҳәоит: «Алиошьа дысзаажәга!» Аха, «аҷкәын-хәыҷ, иабду днаихьысын: Алиошьа ҩымҭа дук даҿуп… – Аа, ус акәзар, шәиламкьысын, уи аԥеиԥш дуӡӡа изыԥшуп!»
Абас ауп ажәеинраала актәи ахәҭа шышьақәгылоу. Дырмит Гәлиа дазхьит Алиошьа ибара, аха аҩымҭа дук даҿуп анырҳәа уи шәиламкьысын, дыҩлааит иҳәеит. Араҟа иаабоит, Дырмит Гәлиа Алиошьа Лашәриа ибаҩхатәра заҟа агәра игоз, дахӡыӡаауаз!
Аҩымҭа аҩбатәи ахәҭаҿы Дырмит Гәлиа аа дызҿу:
Аҵых ҭынчуп, ираҳаҭӡа,
Еҵәаџьаа гылан илашоит
Ацәқәырԥақәа аԥаҩ рыҽнадҵа,
Икарахазаап, рыԥсы ршьоит.
Аха усҟан дыцәам, дашьҭоуп ажәа, апоет дтәаны дыҩуеит.
Дтәоуп ажәытә-аҿатә еидкыло,
Игәы ҵәыуоит, игәы ччоит…
Дыҩуеит икалам аанкыло,
Иԥенџьыр ахара илашоит.
«– Акы зҩын, исҭахын сизаԥхьар, сыԥҳа, Алиошьа дысзаажәга!» – иҳәеит апоет ашьыжь дангыла. Уи аҭакгьы: «Ҩымҭа дук хиркәшарц даҿуп…» акәын. Иаргьы ииҳәац иҳәон: «Аа, ус акәзар, шәиламкьысын, уи аԥеиԥш дуӡӡа изыԥшуп!».
Аҵыхәтәантәи (ахԥатәи) ахәҭа аҩымҭа еиқәызҳәало, насгьы аидеиагьы зырӷәӷәо аҟны автор иааирԥшуеит Дырмит ду ихаҭара заҟа иҳараку, имилаҭ иахәо аказы аханатә дшаауеиԥш, хьаҵра издырӡом. Уи аҳақьымцәа ихагьежьуа иԥсы ҳзеиқәырхозар ҳәа ианаҿу аамҭазгьы Аԥсни уи аҵеицәа иашақәеи рлахьынҵа ауп дзызхәыцуа. Уажәы ҳазыӡырҩып ажәеинраала анҵәамҭатәи акуплетқәа:
Иахьа хымшуп, абар дгәаҟуеит,
Аха џьеи иуаҳап иуаз.
Иахьа, идунеи иԥсахуеит,
Шықәса-рацәа зымаҵ иуаз.
Ус даақәтәеит доуҳа-мчык иҭа,
Хәыц-хәыц зегьы днарзыԥшны:
– Зегьы-зегь шәызбоит аӡә ида,
Сԥа, Алиошьа ибла сҭашәырԥшы!
– Саб, – аԥа уи инапы нкылан, –
Дзаауам, Алиошьа игәы бааԥсуп…
– Ҳаи, ус акәны ара шәымгылан,
Убри деиқәшәырха, абааԥсы!...
Платон Бебиа аԥсҭазааратә факт иалхны иаԥиҵаз аҩымҭа иаҳнарбоит Дырмит Гәлиа ихаҿсахьа лаша. Уи аԥсра абла дышҭаԥшуазгьы, аԥсцәаҳа дааины ишьапаҿы дышгылазгьы дзызхәыцыз, еиқәырхатәыс иҟаз Алиоша Лашәриа иакәын. Ари аҩымҭа хыҭҳәаам, иҟаз афакт иалхуп, насгьы сахьаркыратә ҩымҭак аҳасабалагьы изырӷәӷәаз аԥсҭазаара аҵабыргхаҭа ҵаҵӷәыс иамоу ауп. Дырмит ду ибиографиазы ас иҟоу аштрихқәа иҳарҳәо рацәоуп, еиҳарак поезиатә хаҿсахьаны ианаарԥшу.
Алитератураҿы (ажәлар рҳәамҭаҿгьы убас) аханатә аахысгьы иаԥуп Аԥсадгьыл аҵеи иаша – дышәҟәыҩҩума, дҵарауаҩума, дҳәынҭқарратә усзуҩума – данаԥхалак, уи зегьы рзы ишцәыӡ дуу аарԥшраҿы ахархәара амоуп епитетла, метафортә еиҿырԥшрала, избан акәзар, уи аметод, ус узазҳәар, еиҳа исахьа ҭнахуеит, дзыԥсоу илабҿабатәны иҟанаҵоит ауаҩытәыҩсатә ацәаныррала ирыԥханы. Ус шакәу шаҳаҭра зуа ҳахшыҩзцара зырҵабыргуа афактқәа рацәоуп адунеизегьтәи алитератураҿы. Уи ҳалаларым, мацара иаагап аԥсуа литература аҟнытә ҿырԥштәқәак. Ԥасатәи Ҳаԥсадгьыл ду – Асовет Еидгыла – зхы ақәызҵаз, апоет қәрахьымӡа Леуарса Кәыҵниа иажәеинраала, 1934 шықәсазы ииҩыз «Ленин» алагоит абас иҟоу апоезиатә цәаҳәақәа рыла:
Адгьыл! Адгьыл!
Улаԥш хаамзи?
Уччом, ухәмаруам,
Шәыла ухҟьоуп,
Закәузеи, угәы нзырхазеи,
Уҭынчым,
Ухәыцырҭа рацәоуп.
Издыруада,
Амра ҭашәазар зынӡа?
Издыруада, амра
Атыҩ иакызар ма?
Еилкаауп, В.И. Ленин ауаатәыҩса зыршанхо агениақәа дышреиуоугьы, иахьатәи аԥхьаҩ арҭ апоезиатә цәаҳәақәа иарҳәо шмаҷу, ишизидымкыло, избан акәзар Асовет Еидгыла еилазыжьызи урҭ рышьҭахь еиҵагылаз аџьармыкьатә економика иахылҵыз, иарҿиаз, «адемократцәеи» убранӡа аҳәынҵәа иқәырҭәахьеит, дара ртәала аӡы дазымыӡәӡәо. Аха усҟан Леуарса Кәыҵниа ари ажәеинраала аниҩуаз Ленин дымрашеишеины аџьажәлар рзы ажәҩан дкыдын.
Егьи апоет гәлымҵәах Қьаазым Агәмаа иакәзар, иажәеинраала «Ленин» аҟны абар ииҩуа:
Дызусҭада, дарбан,
Дызусҭада, дарбан
Изҳәада ари еиԥш
Ленин дыԥсит ҳәа?!
Ааи, усҟан асовет поетцәа ракәым ипрогрессивтәыз ауаатәыҩса зегьы ус ихәыцуан: Ленин дыҟан, Ленин дыҟоуп, Ленин дҟалоит – ҳәа.
Ауаҩ ду иԥсра аԥсабарагьы ишаныруа, гәырҩас ишамоу ҳара иаабоит аԥсуа литература аклассикцәа рҩымҭақәа рҿы адагьы иахьа ҳлитература гәадурас иамоу ХХ ашәышықәса аҽанеиҩнашоз еиҵагылаз ҳпоетцәа рырҿиамҭақәа рыҿгьы. Иаагап ҿырԥштәыс абаҩхатәра змоу апоет, апрозаик Витали Амаршьан ииҩуа: «Шамахамзар уаҩы ишимбоз аҽырҭбааны, араӡын-уадыхә еиԥш игьагьаӡа, амза аҽыкәаҳаду аҿыкәыршан. Убри аҿыкәаҳа аҩныҵҟа, амза аҽазааигәатәны, еҵәазаҵәык кәалыкәаџьо ахала илашон. Уи агәаҟра иаҿыз Аԥсны Аҵеи, хазына Владислав Арӡынба Иеҵәахә акәзаарын! Шьҭа уаҳа слашом, скыдшәоит, аха, аҽыкәаҳа гәымхажә сҭыҵны, наунагӡа шәыгәқәа рҿы скыдлоит ҳәа ҳанаҳәозаарын, ҳгәаҳҽаннаҵозаарын.
О, иараби, иараби!..»
Абри аԥсабаратә цәырҵра ааскьаӡа иҟаз, апоет зыӡбахә имоу аҽыкәаҳа анцәырҵ ашьҭахь Аԥсны аҵеи ду, Владислав Арӡынба иԥсҭазаара далҵит. Ажәлар ирҳәоит абас амра, мамзаргьы амза аҽыкәаҳа акәшаны ианаку уаҩ дук дыԥсуеит ҳәа. Араҟа ус иагьыҟалеит. Ишысҳәаз еиԥш, хыхь зыӡбахә ҳамоу аԥсабаратә цәырҵра – амза аҽыкәаҳа анакәша – ашьҭахь рацәак мырҵыкәа Аԥсны Аҳәынҭқарра Ахада – идунеи иԥсахит. Абри иазкуп Витали Амаршьан 2010 шықәса хәажәкын 7 рзы ииҩыз ажәеинраала «Владислав иеиҵәахә».
Абраҟа иаазгарц сҭахуп ишеибгоу:
Аҽыкәаҳа ижәбаз – аԥсцәаҳажә исыжәлаз,
Сзацәымцартә исиҭаз хьаауп, гәырҩоуп.
Аҽыкәаҳа аҩнуҵҟа сҵәазаҵәык иҭыжәбааз –
Аҽыкәаҳа иҭаркыз сара сыԥсоуп!..
Аибашьра сықәшәеит, агәаҟра ду сақәшәеит,
Амацәазах сыжәлар ҭакын!
Изулак саӷацәа риааишьа сақәшәеит,
Уи иабзоураны Аԥснахьӡ ҳаракын!
Уаҟагьы ҳаанымхеит, аџьнышқәа сыкәшеит,
Аҽыкәаҳа сҭаркит – ихәашьӡа!
Убригь наӡаӡа аҭыҵра сылшеит, Сыԥсы схыҵит – ицқьаӡа.
Сыжәлар гәакьа рынасыԥ сыцны,
Ԥсыншьҭахьгьы Аиааира ду згеит.
Ажәҩан икыдлеит сиеҵәахә ҿыцӡа –
Ахаан икыдымшәо илбааҷҷеит!..
Сыззааиуа, ауаҩ ду иԥсра, иҭахара аԥсабара ахаҭагьы ишаныруа, цәалашәарак еиԥш ишахьысуа иара ацәырҵрақәа рыла иааԥшуеит, мамзаргьы аҟаза иажәа сахьарк ала иаҳирбоит лоунытә иаҳнырыртә, ҳаилнашьаартә аҟынӡа. Ус шакәу амҳәаӡои Платон Бебиа иажәеинраала «Дырмит Гәлиа иԥсра» 1960 шықәсазы иаԥиҵаз. Апоет ҳлитература апатриарх иԥсра агәра изгом, изхаҵом, избан акәзар, зыжәлар рдоуҳатә культура имыԥсырц, наӡаӡа иҟазарц, иӷьацарц азын уи ауаҩы ду илиршаз ишьҭамырӡганы ишаанхо агәра игоит. Аха убас шакәугьы, уи ауаҩ лаша цәала-жьыла иҟамзаара хьааигоит, игәырҩаны ихҭынхьаауеит. Апоет абри иԥсихологиатә ҭагылазаашьа аарԥшраҿы, иуаҩытәыҩсатә фактны аҟалараҿы ихы иаирхәоит еиҳа уазааигәаны иуҳәозар, ицхраауеит аԥсабара ахаҭа ацәырҵрақәа, иаҳҳәап, амра алакҭа хаам, амшын хәмаруам, ҳашьхақәа ракәзар игылоуп еиҵаӷәӷәа, насгьы ас еиԥш иҟоу – агәырҩа – Дырмит ду иԥсра ҟалеит ааԥын мзазы, зегьы анышәҭуаз, зегьы аныԥшӡахоз.
Аха, еилкаауп зегь ҿҳәарак-ҿҳәарак шрымоу, цәала-жьыла имыԥсуа уаҩ дыҟам. Апоет ижәлар реиԥш иаргьы игәы абаауеит Дырмит Гәлиа иеиԥш иҟоу ауаҩы ԥсра ахьиқәым, ижәлар ыҟанаҵ иԥсы ҭаны дшаанхо.
Абри ахшыҩзцара ауп ирҳәо:
О, агәы дууп уара ула
Еснагь ҳа – ҳ-Аԥсны.
Иареи уареи шәеилымшәаӡо
Ихалоит шәыхьыӡ еицны.
Иара агәырӷьареи алахьеиқәреи
Урыцуп, гәыс уазҭоуп.
Жәлар рзы зхы аџьыка ықәзхыз,
Ус хымԥада ихәҭоуп.
Платон Бебиа Дырмит Гәлиа изикыз иҩымҭа ахшыҩҵак еиҳагьы идыр-ӷәӷәоит аҵыхәтәаны ацәаҳәақәа:
Уара, аԥсуаа ҳ-Прометеи ду,
Иахьа аҵыхәтәанӡа
Унаскьаагоит, уагьцоит Аԥсны
Аҿаԥхьа ууал нагӡа.
Ҳагәҭа утәоушәа, уара уӡышӡа,
Ушаабац мшаҽны,
Ҳагьулаҽхәо, уа уныҳәаҿа
Наҳкылоит ес-ҽны.
Дырмит Гәлиа изку Платон Бебиа иажәеинраалақәа ирымоу аҷыдарақәа ируакуп урҭ синтезк аҳасабла ирыҵаҵәаху ҭоурыхтәла ахәыцра, иҵегьы уазааигәаны иуҳәозар, ифырхаҵа иҭоурыхтәу ихаҭара поезиатә хаҿсахьала аарԥшра, иахьатәи ҳполитикатә ԥсҭазаареи ҳфилософиатә дунеихәаԥшреи ирауаршәаны, ҵаҵӷәыс иманы.
Аҩада иаазгаз ахшыҩзцара шаҳаҭра азыруеит абарҭ ажәеинраалақәа: «Дырмит Гәлиа ибаҟа иԥырҽыз аҿаԥхьа ахәыцрақәа», «Дырмит Гәлиа ибаҟа», «Аԥшьбатәи абаҟа». Ажәеинраала «Дырмит Гәлиа ибаҟа иԥырҽыз аҿаԥхьа ахәыцрақәа» рҿы апоет исахьақәаны аԥхьаҩ иҿаԥхьа ицәыригоит Аԥсны иахнагахьоу аҭоурыхтә хҭысқәа Дырмит ду ижәлар рлахьынҵа иадҳәаланы. Апоет иџьаишьаӡом ҳлитература апатриарх ибаҟа ҳаӷацәа, иацы иҳашьцәазшәа ицәажәоз, зхы ҳзырбоз, иахьԥырҽыз, избанзар, Аԥсны ԥшӡа амч еиқәаҵәақәа ампыҵахалаҩцәа идыргәамҵуа иаауеижьҭеи заҟа ҵуазеи, аха уи аҵеицәа доуаԥшьқәа ируҵәҟьом, ахақәиҭразы иқәԥоит хыцәнмырха. Аҩымҭа иагәылубаауеит поезиатә хаҿсахьала иаарԥшу ҩ-хшыҩзцарак: акы, аԥсуа жәлар рҭоурыхтә ԥсҭазаараҿы рыҟазаареи рыҟамзаареи зҳасабуа аԥышәара ду заҟа иџьбараны ирызныҟәаз, насгьы гәеиҵахарак шырмыхьыз, хьаҵрак, ԥсыҽрак шырнымԥшыз. Ҩбагьы, ақырҭуа фашистцәа збаҟа ԥырҽыз Дырмит Гәлиа бзанҵык ԥсра шиқәым, ижәлар рдоуҳатә ԥсҭазаара еснагь дшацу.
«Раԥхьаӡа Аҟәа даналала аӷа Дырмит Гәлиа днеиԥылеит хаха», – абас иалагоит Платон Бебиа 1999 шықәса октиабр 22 аҽны ииҩыз иоригиналтәу азнеишьа змоу ажәеинраала «Дырмит Гәлиа ибаҟа», иаазырԥшуа абаҟа арцәажәарала иҳақәлаз ақырҭуа фашист игыгшәыгратә хаҿреи ҳпоет ду ихаранаԥшреи. Аҩымҭа аҵакы арҵаулоит ухәы-ужьы қақаӡа иаргылоит Дырмит иажәақәеи аӷацәа «рҭаки». Изаҳауадаз акәымзар, уи гагьы шьхагьы рхәашо, ирыбго иаауаз рыбла иҭеиҳәоит (ҭоурыхтә фактла) исзырԥхашьозар, исзаанкылозар ҳәа, раҳцәа аныԥхадырслак ҽыхьчара, ҽыҵәахра Аԥсныҟа ишаауаз, «Абаӡӡеи», «Абжьас-цәа зшәуи» аԥсышәала иширцәажәаз, насгьы гәылацәак раҳасабалагьы, ныџьнатә аахыс ишаҳзеилаз наг-ааг, аха агәымбылџьбарақәа ирҭоит абас еиԥш иҟоу аҭак:
Илымҳа иҭахысит – рыбжьы имаҳарц,
Иԥынҵа иҭахысит – рыфҩы имаҳарц,
Иблақәа ирҭахысит – уаҳа ирымбарц,
Игәаҵагь иҭахысит – уаҳа имеисларц.
Ажәеинраала хзыркәшо ацәаҳәақәа рҿы иубоит (уи иашоуп мамзар автор ихы иҭиҳәаауамызт, араҟа арҿиаратә фантазиа аԥыжәара аиҭомызт) Аҟәа ааскьаӡа игылаз Дырмит Гәлиа ибаҟа, автор аскульптор Гиви Рухаӡе иҟаҵамҭаз ақырҭуа вандалистцәа икылкаан ианеихс ашьҭахь уи аԥҽыхақәа, дыршьырҳәа дышшәозгьы, ишиқәшәоз. Аха уамашәа иубартә иҟами уи иеихысуаз дышрылаз Гиви Рухаӡе иԥа. Ари иага парадоксзаргьы афашизм иашаҵәҟьа ахаҿра ҳнарбоит.
«Аԥшьбатәи абаҟа» ҳәа хыс измоу ажәеинраалаҿ апоет ибаҟақәа (Аҟәа, Уарча, Аӡҩыбжьа игылаз) ирлахьынҵахаз аарԥшуп ауаатәыҩса рцивилизациа иацәтәыму агыгшәыгра иатәышьҭраны. Игыгшәыгқәамзар изусҭцәада аԥсцәа рнышәынҭрақәеи рбаҟақәеи ирабашьуаз, иԥыхха ишьҭазҵо ауаа? Аӷа хәымга иҳақәлаз иҟаиҵаз ауаҩымра, аламысдара Платон Бебиа асахьа ухаҿы иаанхартә иҭихуа «Амра ҭгылт, ашәшьы ахаԥеит…», «Амш мыхәлеит, аҵх мшеит»…, «Адгьыл ҵысит, ажәҩан бгеит», избанзар, амилаҭ поет ду ибаҟақәа ахьгылаз ихәашхәаша иргеит, идырбгеит. Аха ажәеинраала ԥшь-хәҭакны ааба-ааба цәаҳәа иҟоу, римтәи ацифрала еихшоу анҵәамҭа Қарҭ игылоу Дырмит Гәлиа ибаҟа иазкуп. Аха уамашәа иубаша, араҟа ХХ-тәи ашәышықәса анҵәамҭазтәи аварварцәа даҽа хаҿрак аадырԥшит иаламкьысит (дрыцҳаршьазар акәхап, ус дара мсааит!), идмырбгеит, иаанрыжьит. Иахьагьы игылоуп.
Қарҭ ақалақьаҿ џьара иргылан,
Ҳара – ҳ-Дырмит ду ибаҟа.
Дсасны дышнеизгьы ааидкылан,
Заҟа ианыԥшуазеи, заҟа?!
Иагьаҩ ииргьы, иагьаҩ ԥсыргьы,
Дышсасу зныԥшуа абаҟа,
Жәҩан бгаргьы, дгьыл ҵысыргьы,
Иаламкьысра уи заҟа!..
Аҩымҭа азнык азы уанаԥхьалак ус угәы иаанагар ауеит, Дырмит Гәлиа ибаҟа Қарҭаа иахӡыӡаауа, мамзаргьы бзиа ибаны ирыхьчоушәа. Мап, автор уи аҩыза ахшыҩзцара дацәыхароуп (хәыҷ-мыҷқәак аныԥшуазаргьы). Араҟа иаабо ахсаала –аԥшәмацәа абаҟа иацәнымхо иҟаӡам. Урҭ дара рҽыргәаԥра, рамбициа, рхы рамхабзиара ауп. Дырмит Гәлиа ибаҟа аламкьысра – рхаҭашьатә ҟазшьа иамоу аҷыдарақәа ишрызҳәо – ауаа анаԥшцәа иддырбарц заҟа аамысҭашәара рылоу. Ус Дырмит Гәлиа дырҭахызҭгьы, Аԥсны иҟаз ибаҟақәа ирабашьуазма, иԥыхаа иргозма?! Дырмит Гәлиа ибаҟа Қарҭ инханы иҟоу ари политикатә хәмарроуп, атәылауаа рзы иааныжьу акоуп. Ари ас шакәу агаӡагьы идыруеит. Абри аԥсҭазаара аҵабыргхаҭа ауп Платон Бебиа иажәеинраалаҿ иааирԥшырц ииҭахыз. Ишьым, игылоуп умҳәозар, аԥшьбатәи абаҟагьы Аԥсны иҟәыбаса иқәырҵаз Дырмит Гәлиа ибаҟақәа лахьынҵала излареиӷьу ҳәа акгьы ыҟам. Избанзар, ҳпоет ду бзиа дырбозҭгьы, дырҭахызҭгьы усҟан Аԥсны иҟаз уи ибаҟақәагьы еиқәхарын, ирабашьрымызт. Сара сыԥсадгьыл сахыбааны сушьуазар, субылуазар, уара уԥсадгьыл аҿы суҭаххоума, сбаҟа ықәургылоума? Иабаҟоу алогика?
Платон Бебиа ипоезиаҿы Дырмит ду изку ацәаҳәақәа рҿы иԥшаауеит уи ихаҿсахьа алызкаауа адетальқәа, ахәҭаҷқәа, даҽакала иуҳәозар, ажәеинраала зырлахҿыхуа, аха изызку апоет ду ихаҭашьатә ҟазшьа аазырԥшуа акы акәны. Абри ахшыҩзцара арҵабыргуеит ажәеинраала «Дырмит Гәлиеи ахәыҷқәеи» ахаҭагьы. Амилаҭ поет ду ибзиаӡаны идыруан ахәыҷқәа ииашаны рааӡараҿы, аҵара дырҵараҿы ажәлар уатәи рыԥсҭазаараҿы иаҵанакуаз, иааннакылоз аҭыԥ, аҩаӡара ахьынӡаҟаз. Убри азоуп Платон Бебиа иажәеинраала «Дырмит Гәлиеи ахәыҷқәеи» абас еиԥш иҟоу ацәаҳәақәа рыла дзалаго, ахы зикуа:
Дырмит Гәлиа кыр дазхәыцит,
Уаҵәы иҟало иахьа ибан,
Ажәабжь аҩра наҟ даҟәыҵит,
Зымҩа днахеит ароман.
Абар ихадараны ииԥхьаӡо закәу:
Ахәыҷқәа рзын ажәеинраала,
Дԥышәарччауа аҩра даҿуп.
Нас дырзаԥхьоит бжьы-ҭаала,
Еиқәлымҳаха иҭаацәа ԥшуп.
Анаҩсан ажәеинраала ажәеиқәыршәала апоезиа-цәа хаа аҟәнышьшьы, Аидеи Саидеи, Шьханыҟәеи, Дарыҟәеи, Базрыҟәеи уҳәа ахәыҷқәа еид-тәалан дшырзаԥхьоз ҳбоит. Уи, ҳәарада, автор ирҿиаратә фантазиа ауп, аидеиеи асахьаркыреи еимаздо, аха ԥсҭазаара иазааигәоу, акоуп. Уи аидеиа, мамзаргьы атема Дырмит Гәлиа ихәыҷтәы жәеинраалақәа рдунеи аҟнытә иаауеит. Автор уи ҟазарыла ихы иахьаирхәаз аҩымҭа ахаҭабзиара ҭнагеит. Еиҭасҳәоит, абри ажәеинраалаҿы Платон Бебиа иҭахын иҳәарц, сгәанала иагьилшеит ҳпоет ду ихәыҷтәы жәеинраалақәа иахьагьы, уашь-ҭангьы изызҳауа ҳхьыбҿар рзын хаҳара ду рыланы ишыҟоу, насгьы ахәыҷ-қәа ирызку ажәеинраалақәа зҩырц зҭаху, дырҿыԥшырц, хсаалас иҟаиҵар шилшо.
Дырмит Гәлиа аԥсуа литератураҿы имажәӡо темоуп, уи абиԥарацыԥ-хьаӡа еиҵагылоу аҿар рзын изеиҩаӡоу изеиҽырбо иреиӷьу аҩымҭақәа ззыркуа поезиатә хаҿсахьаны иаанхоит, насгьы Миха Лакрба ихациркыз атема (ажәеинраала «Дырмит Гәлиа иузынасҭиуеит» ала) иахьагьы аҿыц цәа аҟәнышьшьы агәаҳәара змымҵәо акы акәны иҟазаауеит ҳлитературатә ԥсҭазаараҿы.
Амала, иазгәасҭарц сҭахуп, Дырмит Гәлиа ихаҿсахьа иазку асахьаркыратә ҩымҭақәеи аҭҵааратә усумҭақәеи иахьа уажәраанӡа нацәақәкыла аӡәгьы иалкааны дшырхымцәажәац, изыхҟьазаалакгьы ҭҵааратә обиектны ишзыҟамлац иахәҭоижьҭеи кыр шааҵуагьы.
Аҩадагьы ишысгәаласыршәахьоу еиԥш Платон Бебиа ипоезиаҿы иуԥылоит имаҷымкәа ауаа заманақәа (ашәҟәыҩҩцәа рыдагьы) ирызку ажәеинраалақәа, ахьыӡныҩларақәа. Урҭ акы, иаҳдырбоит иара апоет ихаҭа ирудициа, даҽакала иуҳәозар, арҿиаратә, аҭҵааратә, аҟазаратә дунеи
иатәу аӡәырҩы поетк иаҳасабала ишидыруа, дшырзыҟоу. Ҩбагьы, урҭ ауаа рыԥсҭазаара аҟнытә еиҳа аинтерес зҵоу детальк, хҭыск, штрихк поезиатә хаҿсахьаны иаҳирбоит азҿлымҳара ҳауртә еиԥш. Араҟа уи итематика ҭбаауп, географиалагьы милаҭлагьы ҵкар рацәала еилоуп. Ари азҵаараҿы, акоммунистцәа ридеологиа аҳра анауаз аамҭаз ишырҳәоз еиԥш, динтернационалиступ, еиҳа ираԥсышәан иуҳәозар, ауаатәыҩса цивилизациа зырҿио ауаҩы иара изы зегьы дрыцкуп, избанзар афранцыз шәҟәыҩҩы ду А. Франс ишиҳәаз еиԥш .
Иҵабыргыҵәҟьаны, абри апринцип акырӡа иазааигәоуп ҳзыхцәажәо апоет ирҿиамҭақәа, ифилософиатә дунеихәаԥшра. Ус шакәу шаҳаҭра руеит хыхь еиқәаҳаԥхьаӡахьоу ахьӡныҩлара ажанр иатәу ажәеинраалақәа.
Ари ахшыҩзцара шҵабыргхаҭоугьы, ажәаԥҟа ишаҳәоу еиԥш егьырҭ ашәҵатәқәа раасҭа ауаҩы ицәеижь ахарԥ азааигәоуп. Ус анакәха, Платон Бебиагьы адунеи ашәҟәыҩҩцәа зегьы рыҟны еиԥш, иаԥсуа доуҳатә культура зырҿио ҷыдала изааигәоуп, урҭ ирзикуа ажәа сахьарк иҭахуп аԥсымчхара ӷәӷәазарц, цәаныррала иԥхазарц, еиҿызбаауа ахшыҩзцара ҵарызарц. Ҳақла уцәажәозар, уи аҩада зыӡбахә ҳҳәаз рҩызцәа аҷыдарақәа аабоит баша-машала акәымкәа, иҭаҳҭыӷьаны.
Платон Бебиа аԥсуа поетк, патриотк иаҳасабала ихьааигоит абаҩхатәра зманы игылаз, аха еиуеиԥшым аԥсҭазааратә лахьынҵақәа ирыхҟьаны иаҳгәалаҳаршәап 37-тәи ашықәсқәа, ԥасатәи Аџьынџьтәылатә еибашьра дуӡӡа, иара ус иқәрахьымӡахаз зуахҭа ааны здунеи зыԥсахыз аԥсуаа рҵеицәа – ашәҟәыҩҩцәа, аҵарауаа, аҟазара аусзуҩцәа, аинтеллигенциа, аҳәынҭқарратә уаажәларратә усзуҩцәа) зразҟы қәашьдахаз Аԥсны аҵеицәа. Урҭ ирзикуа Платон Бебиа иажәа мыцхәы дацклаԥшуеит, апоезиаз иажьымдыру, иаднамкыло, ибыруа, иҵакыдоу ажәак ицәалашәарҳәа дшәаны иажәақәа, ицәаҳәақәа ишәоит, изоит, уимоу, зны-зынлагьы ибжьы ҭганы,ажәақәа ркаҩшьа иҵегьы иҵархырц, агәаҿы инеирц дрыԥхьоит, илымҳа ишаҳауа гәеиҭоит. Ари ацәаҩа Платон Бебиа аханатә поетк иаҳасабала дцәырҵыз аахыс, ирҿиаратә процесс иацны иаауеит. Ус шакәу зырҵабыргуа ҿырԥштәык – ҳастудент ԥсҭазаара иадҳәалоу аҟнытә иаазгар сҭахуп абраҟа. Абар ахаҭагьы. Ари 1958 шықәсазы акәын. Леонти Лабахәуа ҳабиԥара иаҵанакуаз аҿар иныҵҩы-ааҵыҩны, акәын иӡбахә шҳаҳаз, иҩымҭақәа ракәзар, зынӡагьы иҳаздырамызт, иузырбодаз, иузҭодаз «ажәлар раӷа» ҳәа харада ахара здыз иҩымҭақәа, нас насыԥны, дандыриаша, иҩымҭақәа анҭыҵ зегьы даабеит, дҳаҳаит ҳпоет гәлымҵәах.
Сыззааиуа, Платон Бебиа убасҟан акыраамҭа зыжәлар ирцәыҵәахыз апоет Леонти Лабахәуа изкны ицаҳәцаҳәо иҟаз ажәеинраала иҩит. Усҟан азеиԥшнхарҭа ҳаҩнан. Платон Бебиа иажәеинраала Леонти Лабахәуа изкыз алитература бзиа избоз иҩызцәа даҳзаԥхьеит, иаҳгәаԥхеит. Абри ашьҭахь мышқәак анҵгьы, иҩызцәа имаҳарҽхәаз, ҿыц ииз иажәеинраала дадтәаланы аршшара, арҽеира даҿын инацәкьарақәа дызхатәаз астол ашьшьыҳәа иқәыкшо ажәақәа реицааишьа гәаҭо ибжьы ныҵакны аԥхьара даҿын.
– Уара, Платон (усҟан Пилта аҳәара саламгацызт) ари ажәеинраала кәаԥӡа иҟоуп, изыхурҟьои, сгәанала, уаҳа ариашара аҭахӡам – ҳәа снаихагылеит ҳзеиԥшнхарҭаҿтәи аԥхьарҭа залаҿ ихала дыштәаз.
– Икәаԥӡа иҟоу џьушьоит, аа иагқәаз – иҳәан, икалам нақәкны исирбеит ҿыц иациҵаз, иагирхаз ажәақәа, ацәаҳәа.
– Ааи, ус ауп Платон, асахьаркыратә ҩымҭа аира ашьҭахьгьы, уи игәыл-шәаны аҟалараҿы акыр рҿиаратә процесс ахҭынхьаароуп, – уи шәара апоезиатә нцәахәы ззылԥхаз, разҟыс изоуз шәаҟара издыруада, – сҳәан снаивсны инаҩсшәа игылаз астол снахатәеит. Сахьтәазгьы ҩынтәҟа сылаԥш ишҟа инасыршәит, избеит уажәыгь инацәкьарақәа дызхатәаз астол «ишықәыхәмаруаз». Ус анакәха, апоет жәахатәи иажәеинраала ацәама-жьымақәа канаԥсон, агәылшәара иаҿын. Сара саԥхьа итәаз сҩыза гәакьа илагьы избон ажәеинраала аҩра зынӡа ишымариам, ишаҭаху амыццакра, ачҳара, адырра, зегьы ирыцку аԥшаара.
Ажәеинраала Леонти Лабахәуа «икәаԥӡа иҟоуп» ҳәа сызҿыз, аха автор ирҽеиуаз, ашьҭахь раԥхьатәи ишәҟәы «Ацәқәырԥақәа», 1959 шықәсазы иҭыҵыз ианылази апоет Иҩымҭақәа актәи атом  аҿы икьыԥхьуи еидкылан санрыхәаԥш еиҳагьы агәра згеит Платон Бебиа ибаҩхатәреи ирҿиамҭақәеи заҟа ҳаҭыр рықәиҵо, дрыцклаԥшуа, еиҳараӡакгьы ихы аус шадиуло. Абраҟа исҳәаз баша цәажәарамхарц азын сырзааҭгыларц сҭахуп ажәеинраала аҩвариантк еиҿырԥшуа, даҽакала иуҳәозар, аҩымҭа малырда игәылшәаны иҟаларц азыҳәан иахҭынхьааз, иахнагоз.
Ари ажәеинраала «Леонти Лабахәуа» апоет иҩымҭақәа аҩбатәи атом  ианиҵаз аҿы заҟа иршшаз, ирҿыцыз, иԥсахыз, исахьаркны ирцәажәаз, насгьы автор ихаҭагьы инапҟазара заҟа азҳаз, ажәала аарԥшра, аиҭаҳәара ҳаҟәыҵны, ахаҭа лабҿабара ауа иаагоит абраҟа аԥхьаҩ ҳаицаԥхьарц:
Ирхыҩуеит ашьхақәа,
О, иссиру уашәақәа,
Аашьацәа ирхалоит,
Уа амҩаду хәназгауа,
Ахра агәы ԥҟа.
Уашәоуп рус ҭызгауа,
Ирыԥхьо ԥхьаҟа.
О, иқәыԥшу уашәақәа
Шыҵару збаз,
Аҵых лашә уалагәа
Дӷоуми узфаз.
Ишәаанӡагь уҟазара,
Угәаҵа иҵәахыз,
Икьаҿхеит уԥсҭазаара,
Уԥсеиԥш узҭахыз.
Умцабзын, уеиҿамсын,
Уҭҟьан, уҵарын.
Поезиала умҵарсын,
Уи – уԥсынҵрын.
Уашәақәа еиҭахало,
Аҵых дыршоит.
Аӷа-хәымга ирԥаҳало
Дӷәых ддырхәашоит.
Уашәақәа ныҟәалоит,
Инымха акаҿы.
Уҟоуп, уагьыҟалоит
Ажәлар ргәаҿы.
Аԥхьаҩ иубоит хыхь иаазгаз аҩҭыжьрак еиҿырԥшны ажәеинраала автор заҟа дацклаԥшны, ишырҳәо еиԥш, ажәақәа, ацәажәақәа абырҵкал икылхны аус шрыдиулаз, ишираӡаз, рҵакы ширҵаулаз. Ус аҟаҵара ада, акы, апоет ирҿиаратә мҩаҿы имоу аизҳара рацәак иубарҭахом, заатәи ипоезиа алыҵшәа, аалыҵ иҭәымҭа, иаҵаӡызар алшоит, еиҳаракгьы ахархь ԥхьаҩы изы. Ҩбагьы, имҩашьо илабҿабаны иаҳнарбоит апоет ибаҩхатәра иамоу, алшара амҽхак заҟа иҭбаау. Ихԥахаз, сара сгәанала еиҳа ихадароу ажәа сахьаркны аҵаки аидеиеи еицнарго аҟаҵараҿы Платон Бебиа ихы аџьыка шықәихуа, ааԥсара шизымдырӡо. Абраҟа сышәҟәы афырхаҵа идҳәаланы иугәалауршәар алшоит ажәытәӡатәи абырзен шҟәыҩҩы (ажәамаанақәа раԥҵаҩы) Езоп иажәақәа:  Ари ахшыҩзцара арҿиаҩгьы инаалоит.
Апоет игәы рыздууны дырхыҽхәоит иҿырԥшыган иҟаиҵоит иреиӷьу иажәа сахьарк рзикуеит ԥасатәи Ҳаԥсадгьыл ду – СССР ҳәа изышьҭаз – ахьчараҿы зыԥсы иамеигӡакәа зхы ақәызҵаз Аԥсны аҵеицәа. Урҭ ирызку иажәа исахьаркуп, агәаҵантә иаауеит, насгьы имԥсуа афырхаҵара шаадырԥшызгьы, рҭахара ӷәӷәала ихьааугартә иуныруеит. Убас иҟоу иреиуоуп «Збаҟа гылам афырхаҵа» апоет, аиҭагаҩ Михаил Гочуа изку ажәеинраала. Араҟа автор игәылҭәаау, аклассикатә форма ацәаҳәақәа рыла иаҳарбоит аԥсуа еибашьҩы игәымшәареи, дызлагылоу амца қьауқьади, уи иалибаауа иԥсадгьыл гәакьа асахьақәеи ухәы-ужьы қақаӡа идыргылартә еиԥш иуныруа. Аибашьра иалагылаз апоет иакәзаргьы арҭ рҩызцәа илыԥшааху аметафорақәеи, аепитетқәеи, аиҿырԥшрақәеи («Ихыџьхыџьны абаҩқәа ацәа иҭасыԥсоит адгьыл…», «Абомбақәа иацәажәоит ирҿыҵыҳәҳәо амца»…, «Еиқәара самсалха улаԥш иазымкуа, мцабзла ицәажәо аӷа итанкқәа ҵысит»…) аԥсадгьыл ахьчаҩ дызлагылоу аҭәагашоура аазырԥшуа аҩымҭа аԥҵара изымариамызт. Аха Платон Бебиа Ҳаԥсадгьыл ду фырхаҵала зхы ақәызҵаз Аԥсны аҵеи гәлымҵәах, абаҩхатәреи агәымшәареи аԥсабара изнаҭаз Михаил Гочуа ихаҿсахьа лаша лоунытә инырны, насгьы иҭахара хьааганы иҟаиҵеит ипоезиатәны ихаҿсахьа, аха иреалтәу ахҭыси ахаҭареи ҵаҵӷәыс иаҭаны. Аҩымҭазы кыр аҵанакуеит, насгьы автор зынӡа ииашаны иҟаиҵеит ҳәа сгәы иаанагоит Аԥсадгьыл асолдаҭ, «амала иԥсы иҭиуам аԥсуа фырхаҵа!..» ҳәа зҳәоз Михаил Гочуа аҵыхәтәантәи ижәылараан – абомбақәа икәыршан аӷа итанк ԥижәарц иҽанаҵаижьуаз аамҭазы – иҿаԥхьа ицәырҵуа иԥсадгьыл гәакьа Аԥсны ашьхақәа раҳ Ерцахә иԥсы злоу изхара изымбац агаҿа, абаҳчара, изхара изылбаамдац аҳауа зҩыда! Арҭқәа зегьы «аҳаҳаи, афырхаҵа уеиҵамхан ҳахьча ҳәа рҳәошәа иаҳауеит. Урҭ зегьы иларҵоит амч, ирҭоит агәаӷьра. Абар:
Ахәыцрақәа цеит уи иҿаԥхьа имацәысын,
– Ԥхьаҟа! – ҳәа ажәа-заҵәык уаҟа дахьӡеит.
Абомбақәа икәыршаз гәаҭа днаҭрысын,
Абжьас еиԥш дыԥан атанк дагьазцеит.
Уи нахыс аа иҟалаз атрагедиагьы афырхаҵарагьы закәу.
Атанк аԥхьагыла гәышԥыла уи аҵа
Ирацәажәеит, ирӡыӡеит, адгьыл зегь бгеит –
«Аламала иԥсы иҭиуам аԥсуа фырхаҵа!» –
Ииҳәалоз башамкәа ишиашаз дирбеит.
Ушҭахо дырны абомбақәа укәыршаны аӷа иҭанк ԥызжәоит ҳәа аҽаҵажьра, изеицәааӡарызеи, аҟаҵара иԥсадгьыли иуаажәлари иага бзиа ибозаргьы, гәаӷьуацәоуп, зегьы ирылшом. Михаил Гочуа иеиԥш иҟаз агәымшәақәа ракәымзар! Аҩымҭа хзыркәшо ацәаҳәақәагьы убри ауп ишьақәзырӷәӷәо:
Ирҳәоит, иеиҭарҳәоит уи ихьӡ гәаԥхарала.
Дгәымшәан азыҳәан хьыӡ дуӡӡа ичаԥеит.
Зныктәи фырхаҵала уи иҭархарала
Дмыӡӡо наӡаӡа дбаҟа цқьан дынхеит.
Уи ус шакәугьы иахьагьы аԥсуа патриот (ҳаамҭаз амал иарцәыцәыз ракәым араҟа зыӡбахә сымоу) игәы ихьухьууа иҵалоит абри Аԥсны аҵеи гәымшәа Асовет Еидгыла Афырхаҵа ҳәа 1941 шықәсазы изхырҵаз, аԥырҩы акапитан, Николаи Франц-иԥа Гастелло иҟаиҵаз ахаҵара ишьҭрақәлан аазырԥшыз Михаил Гочуа Асовет Еиҳабыра ишахәҭаз еиԥш иахьазгәарымҭаз, даҽакала иуҳәозар, Асовет Еидгыла Афырхаҵа ҳәа ахьӡ ҳаракы дахьалрыхәдааз. Уи даԥсан иара. Абраҟа исҳәаз ахшыҩзцара ҳара иаабоит аҳәынҭқарратә премиа алауреат Гьаргь Дырмит-иԥа Гәлиа Михаил Гочуа изикыз аочерк аҿы  адаҟьаҿы икьыԥхьыз. Уи Асовет Еидгыла Афырхаҵа ҳәа ахьӡ ҳаракы илахьынҵамхазаргьы апоет Платон Бебиа зынӡа ииашаны ишиҳәо еиԥш «дмыӡӡо наӡаӡа дбаҟа цҟьан даанхеит» иихьчоз, ихы зқәиҵаз Ажәлари Аԥсадгьыли ыҟанаҵ.
Ԥасатәи аибашьра – 1941–45 шықәсқәа раантәи атема Платон Бебиа егьырҭ аԥсуа поетцәа, зегьы (иаԥсуаамгьы, уахь иналаҵаны) рыҟны еиԥш, ипоезиаҿы иаҳԥылоит, иуарла-шәарланы акәзаргьы, дазхьаԥшуеит, игәыгәҭаижьуам ашықәсқәа акыр ықәҳа ишцахьоугьы, избан акәзар уи алитератураҿы бзанҵы хашҭшьа амам, жәышьа ақәым, еснагь ажәларқәа рҭоурыхтә ԥсҭазаара, рҭоурыхтә гәалашәара иацны иҟазаауеит ахаҭа ахы унардыруа.
Аџьынџьтәылатә еибашьра дуӡӡа иазку Платон Бебиа иажәеинраалақәа хыԥхьаӡарала ирацәам, аха ииҩыз иухамышҭуа, уанаԥхьо уеилнаршаартә, узыԥхьаз ахҭыс иацы иҟалазшәа, мамзаргьы зхаҭара ҳирбо – аибашьра иалахәыз ауаҩы уивагылазшәа дузааигәаны дҟанаҵоит. Ари иаанаго убри ауп, апоет дзыхцәажәо ахҭыс дшалахәымызгьы, ихы-иԥсы иалхны иаргьы уаргьы ишәазааигәаны иҟаиҵоит. Убас иҟоу ажәеинраалоуп «Аибашьҩы» апоет иҭәымҭахь даннеи (1983 ш.) ииҩыз. Аҟазацәа зегь реиԥш, уи ицәаҩоуп ажәеинраалаҿ ишьҭихуа атема иуаршәаны, изеиԥшроу ала асиужет аҟаҵара. Ҳәарас иаҭахузеи, ари аҩымҭаҿгьы аибашьра излаҵанакуа ала, ихьанҭоу, угәаҵаҿ инеиуа асиужет азиԥшааит, азихәыцит, аха ихыҭҳәаауп ззумҳәаша, аԥсҭазаараҿы иҵабыргыҵәҟьаны иҟалоз акы акә-ны иудукылартә, иунырыртә еиԥш. Абар асиужетгьы: Аԥсадгьыл ахьчаҩы днеин ицеибашьуаз иҩызцәа рҳаҭгәын днахагылт илаӷрӡқәа изнымкыло, убасҟан «ахҭысқәа неишьҭало иааины, иацы ииаргеит иахьагьы. Нас имчгьы мырхакәа ииааины, дыргеит аибашьра агәахьы». Убри агәахьти аибашьра апоет иааирԥшуеит поезиатә хаҿсахьалеи уаҩытәыҩсатә психологиатә факторлеи алогика иаша ҵаҵӷәыс иаманы. Автор ишиҳәо еиԥш, ифырхаҵа ҿыц деибашьуеит, даҽакала иуҳәозар, аӷа ихымца ианаҿакыз, бжьҩык иҩызцәа ивыршьааз игәалаиршәоит, агәрагара ицәуадаҩын, илакәын ихала-заҵәык иԥсы ахьҭахаз.
Ажәеинраала аҵыхәтәантәи аҩкуплетк рҿы иаабоит аԥхьаҩ дахьақәымӷәыгуа аган ала ишыхиркәшо, аҩада иҳәоу зегьы еиҳагьы ишьақәзырӷәӷәо ахшыҩзцара. Бжьҩык аибашьцәа рҳаҭгәын иахагылаз рҩыза иԥсы еиқәхазаргьы, ивыршьааз рылымкаа адәы дықәзаргьы, абар дзеиԥшроу, иҭагылазаашьоу.
Уажә уа рҳаҭгәын дахагылоуп,
Илабжышқәа ҭыҩры ицоит.
Деиқәԥах дытҟәаны даанкылоуп,
Заҵааирагьы акы даӡоит.
– Иазхоуп, ҳцап! – иҳәеит уаҟа,
Имаҭа хәыҷгьы дизгәыкуа.
Дихан димгоз, аха иабаҟоу,
Иҿаӡамызт абду инапқәа.
Иԥсы нхеит ахьӡуп умҳәозар, иаабо трагедиоуп, амала зсахьа ҭыху аибашьҩы иҭагылазаашьа угәы абаауеит фырхаҵала иҭәу аҵакы ухаҿы ианааугалак, Аиааира ду иадкыланы уаназхәыцлак. Еиҭасҳәоит, ажәеинраала зырӷәӷәо, аԥхьаҩ изааигәазтәуа аҷыдарақәа ируакуп иахьхыҭҳәаам, аԥсҭазаара аҵабыргхаҭа иахьалху. Аибашьра иахылҵыз, иннажьыз урҭ рҩызцәа афактқәа ҳаԥсҭазаараҿы иҟан. Нас аԥсҭазаара аҵабырги асахьаркыратә ҵабырги рышьхәа зеивҵоугьы, зеиқәҿырҭуагьы убри азами. Уи апоет иаҟара избарҭада?
Ажәеинраала «Аибашьҩы дхынҳәит» акәзаргьы, апоет даҳирбоит зыԥсадгьыл зыхьчаз асолдаҭ ихаҿсахьа. Уи иқыҭахь дхынҳәит ихаҭа деибганы, аха иҩны, игәара иҭаацәа абаҟоу, аӷа инапы хәымга иқәнагахьеит. Ари ааха дӡӡан иара изын, иуҳәар ауазар, аибашьра аҵкыс изеицәахоит, ишьара дықәнаҟьеит азнык азы, аха аибашьраҿ аиааира згаз ауаҩы агәырҩа хьанҭа иҽеимҭеит. Арҭқәа зегьы аҩымҭаҿы агәра угартә, иухамышҭыртә иаарԥшуп, насгьы сахьаҩыратәла еиҿартәны. Абар уи асахьа шҭихуа апоет:
Ицеит аӡын хьшәашәа мҩасны,
Иаман аҵаа, аҳәынҵәа.
Уа аԥсҭазара агәырӷьара ацны,
Ааԥын ааит игәырӷьаҵәа.
Гәкаҳарак аацәырҵзаргьы ирӡын,
Инапқәа аус ахь иццакит.
Абра аҽыҩҳәа аҵәҩан аирсын,
Ҿыц анхара ашьапы икит.
Ажәеинраалаҿ иаабоит аԥсҭазараҿ агәкамҳара заҟа амч амоу, ихадаратәқәоу ишреиуоу. Аибашьҩы хара дхәыцуеит. Анҭ идҽырбалоз ақәыԥшқәа аӡәы даамгакәа, ани ашәы зшәыз ԥҳәысс дигеит.
Абраҟагьы, ажәеинраала «Аибашьҩы» аҟны еиԥш, апоет иубоит, асиужет иамоу иашьаршәаланы, аԥхьаҩ дызлазымхәыцуа аган ала ахыркәшара, акәаԥ аргылара. Ус аҟаҵара акы, имариам, ҩбагьы аҩымҭа аҵакы гәылнаршәоит, иарӷәӷәоит, сахьаркыратә напҟазароуп.
Аԥхьаҩ ишубо еиԥш, хыхь ҳзыхцәажәаз ажәеинраалақәа ҩын асовет аамҭазы, асовет уаҩы иаҳатыр андуз, асовет идеологиа аҳра анауаз аамҭазы. Изхысҳәаауа, Платон Бебиа ифырхацәа милаҭла изусҭцәаз, изеиуаз џьаргьы рыӡбахә иҳәом, избанзар, уи Ҳаԥсадгьыл ду зыхьчоз асовет солдаҭ иакәын, зегьы дырзеиԥшын, дыртәын. Уаҟа иаарԥшу, автор зсахьа ҭихуа даԥсуазаргь, даурысзаргьы, мамзаргьы даҽа милаҭк дахаҭарнакызаргьы ауеит, избанзар апоет иаҳирбо аԥсҭазаара зегьы ирхҭынхьааз, ирхыргаз, уи аамҭазы излаҟаз акоуп. Убри азоуп милаҭк алкааны изаҳимырбаз. Сгәанала, автор ииашангьы иҟаиҵеит избанзар, еиҭасҳәоит, усҟан асовет уаҩы иԥсы ҭан, идоуҳа ыҟан амилаҭқәа зегьы дырхаҭарнакны.
Ирацәоуп иҵегьы Платон Бебиа ипоезиаҿ ԥасатәи аибашьра атема ажәеинраалақәа, аха аҩада ҳзыхцәажәаз, иалаҳкааз азҳархап, избанзар, урҭгьы ирылшоит абраҟагьы Платон Бебиа ибаҩхатәра иаанарԥышуа аҷыдарақәа, ирылоу аоригиналра ҳарбара. Ҵабыргуп, урҭ зегьы ҳәаақәызҵоз асвоет поезиа иамаз ахырхарҭа хсаалара азнауан, рнырра аман, еиҳа ииашаны иуҳәозар, ирықәҿнаҭуан уаҟа асовет поезиа зегьы аҿы, ҷыдала аурыс поезиа анырра иамаз иаабоит асовет уаҩы ипатриотизм, аԥсҭазаараҿы иԥылоз ауадаҩрақәа риааира шилшо, гәеиҵахара шимыхьыц, ишимыхьуа уҳәа убас иҵегьы. Араҟа конкретла зыӡбахә сымоу ԥасатәи аибашьра ду (1941–1945 ш.ш.) раан зыԥсадгьыл зхы ақәызҵаз, еиқәхаз, уи нахыстәи аԥсҭазаара аиҿкаара иашьҭаз – Платон Бебиа илирикатә фырхацәа реиԥш иҟаз – ирызку ажәеинраалақәа роуп. Егьирахь, ҳәарас иаҭахузеи милаҭрацәала еилаз асовет поезиа аҵкар рацәақәа аман, амҽхак ҭбаан. Уи аҿы иубоит ауаатәыҩса рыԥсҭазаара зегьы амхылдыз еиԥш изку абзиабара атема азышәаҳәара, афилософиатә, аграждантә лирика, аполитикатә, асоциалтә ԥсҭазаара зныԥшуа амцаԥшь згәылҟьо апублицистика.
Изхысҳәаауа, абарҭ азҵаарақәа рҿы Платон Бебиа иаамҭанытәу амилаҭ поетцәа зегьы рыҟны еиԥш, иубоит рҿиаратә активла дышрылахәу, иҵегьы уазааигәаны иуҳәозар, ипоезиатә рҿиамҭақәа рҿы ҟаимаҭла ишаныԥшуа. Аҩада акырынтә иаҵшьны ишазгәасҭахьоу еиԥш уи ирҿиамҭақәа, нацәақәкыла иуҳәозар, иажәеинраалақәеи ипоемақәеи рҿы иубоит илаԥшҳәаа – поетк иаҳасабала – кырӡа ишыҭбаау, инаԥш-ааԥш шыҟоу. Ус шакәу рҳәоит амилаҭ поетцәеи, аҵарауааи, аҟазара аусзуҩцәеи ирыхьӡниҩылаз ажәеинраалақәа рымацара ҿырԥштәыс иааугозаргьы.
Уажәы досу конкретла реилыргара, рыхцәажәара ҳаламгакәа, зеиԥшлашәа иҟаҳҵап хшыҩзцарақәак.
Платон Бебиа иара иаԥхьа алитератураҿы ицәырҵыз, иахьа зыԥсы ҭоугьы, иҭамгьы, аха зҩымҭақәа еснагь иҳацу аԥсуа поетцәа дрызгәдууеит, уимоу, арҿиаратә гәахәара ирҭоит, урҭ ртрадициа – зегьыҵәҟьа ҩышьа формала еиԥшымзаргьы, рстиль, рцәаҩа хаз-хазызаргьы ҳаҭыр изақәуп, ихатә рҿиаратә цәаҩа иахьынӡашьашәалоу ала еихеиҳауеит, ԥхьаҟа игоит. Ари иаанаго Платон Бебиа ҟаимаҭла идыруеит имилаҭ поезиа аҩнуҵҟа иамоу алшарақәеи ахырхарҭақәеи. Абраҟа, жәаҳәарада, иара ирҿиаратә цәаҩала,
ҟазшьала изааигәо апоетцәагьы ирыҵаркуа ароль маҷӡам, иҵанаҳәо рацәоуп. Ус шакәу арҵабыргуеит апоет гәлымҵәах Алықьса Лашәриа иҿырԥшны 1959 шықәсазы ииҩыз ажәеинраала хьыршәыгә «Ақәԥара». Ари аҩымҭа, акы, иаҳнарбоит, Алықьса Лашәриа аԥхьаҩ дшигәаланаршәо, ҩбагьы, уи ишҟа апоет имоу абзиабара, гәадурас дшишьо, ихԥахаз, Алықьса Лашәриа ифилософиатә идеиа – аԥсҭазаара шзымыӷәӷәахо қәԥарада Платон Бебиа иааирԥшуеит ихатә поезиатә дунеихәаԥшрала. Уи ауп иаҳнарбо аҵыхәтәантәи акуплетгьы.
Схьатиуа, сԥатиуа
Сшыҟамло дыр.
Аҵыхәтәан сгәаҭи уа,
Сеиԥшхоит аџыр!
Шалуа Ҵәыџьба, Алықьса Џьонуа, Кьыршьал Чачхалиа, Рушьни Џьопуа, Анатоли Аџьынџьал ирзикыз ажәеинраалақәа рыҟны Платон Бебиа цәанырра ҵаула иҭихуеит ҳмилаҭ литератураҿ ихьӡырҳәаганы иалагылоу апоетцәа ҷыдала рырҿиамҭақәа дшырзыҟоу аныԥшыртә еиԥш.
Ахьӡынҩыларақәа ртәы анаҳҳәах, иаҳгәалаҳаршәарц ахәҭоуп Платон Бебиа ипоезиатә рҿиамҭақәа рҿы ишаабо апоетцәа рыдагь егьырҭ аҟазара ахкқәеи аҳәынҭқарратә уаажәларратә усзуҩцәеи ирзикыз апублицистикатә цәаҩа зхубаауа, аграждантә жәеинраала шьахәқәа. Убарҭ иреиуоуп аԥсуа, театртә сцена аҳкәажә Минадора Зыхәба, еицырдыруа аԥхьарцарҳәаҩы Жана Ачба, Аԥсны аҵеи ду, раԥхьатәи Ахада Нестор Лакоба. Апоет аханатә ишицәаҩо еиԥш, ажәеинраалақәа ззикуа Аԥсны азы ихьӡырҳәагаз, инагаз ауаа роуп. Убри аҟнытә уи мыцхәы дацклаԥшуан иажәа сахьарк артәашьа, аиҿкаашьа, абжьы гашьа. Ари еиликаап, аха араҟа апоет хшыҩзышьҭра ззиуа ажәа иԥшӡаны ахырҷара мацара акәым, уи иаҵеиҵаз аидеиа анаҩсангьы, дашьҭазааҩын дара ирзикыз аҩымҭақәа рҿы рхаҭашьаратә ҟазшьақәеи рзанааҭи ирыҵаркуа штрихқәак, детальқәак раарԥшра, рбиографиа иадаҟьақәаны рыҟаҵара. Уи ауп автор изы ихадараз, аҩымҭагьы аҩаӡара ҟазҵоз, ахаҭабзиара ҳаразкуаз. Иаагап ҳаламлацәакәа ҿырԥштәқәак:
Минадора Зыхә-ԥҳа илыхьӡынҩылоу ажәеинраала «Ан» аҟны апоет иҩуеит уи Аԥсынтәыла азы дышхьӡырҳәагоу, аԥсуа сценаз дышшоу, ан лгәырҩа, лгәырӷьа лара лаҟара даҽаӡәы ишизымдыруа, уҳәа убас иҵегьы. Аха апоет иаликаауеит иара еиҳа дызлаизааигәо ҷыдарак, ажәеинраалаҿ арахәыц ҟаԥшь еиԥш иалсны ицо.
Агәырӷьара ду сцәа-сжьы иалсны,
Самҽханакуеит, сгәаҵа ҭәуп.
Сара сқыҭа Кәтол хәыҷ балҵны,
Иахьа Аԥсны зегь батәуп!
Аԥсуаа жәытә-натә аахыс ирыман рыԥсҭазаара аазырԥшуаз ашәақәа аԥызҵоз, аԥхьарца азырҳәоз, ажәа сахьарк иатәышьҭраз аҳәамҭақәа зырҿиоз ауаа-ҟазацәа. Аха рыцҳарас иҟалаз, урҭ дара рхаҭақәа зусҭцәаз, рыхьӡ, рыжәла ҳара ҳҿынӡа даҽакала иуҳәозар, ааскьатәи абиԥарақәа (ашәышықәсақәа) рҟынӡа изымааӡеит, иаҳдырыртә еиԥш изнымхеит. Ҳәарада, ас еиԥш иахьыҟоу аԥсуаа рҿы мацара ауакәху, егьырҭ ажәларқәа рыҿгьы иуԥылоит, зеиԥш тенденциоуп уҳәартә еиԥш. Уи зыхҟьо аҭоурыхтә мзызқәа акым, иҩбам, аха иалаҳкаап акызаҵәык – ашәҟәыҩҩра ахьҳамамыз ауп ҳәа азуҳәар алшоит. Аха, иҟоуп ажәлар рзы ихадароу, зегьы ирыцку акы – уи урҭ иаԥырҵаз, идырҿиаз аҭынха ҳмилаҭ адоуҳатә культура иамазараны, иатәышьҭраны иахьыҟалаз ауп. Жана Ачба Чаҵә Чагә, Гаргь Гобечиа, Қапба Тачиа ртәы хҳәозар, урҭ адунеи иананыз, рыԥсы ҭаны ианықәыз ауп рырҿиамҭақәа ианрысакьаҳәымҭаз, насгьы аԥсҭазаараҿы иҟаз, хаҭарақәан, иаадыруеит рҳәамҭақәа, рашәақәа алитературатә ԥсҭазаара роуит. Ус шакәу дырҵабыргуеит абарҭ ашәҟәқәагьы: Жана Ачба – «Зхылԥа зқьашаноу», Аҟәа – 200 шықәса рзы иҭыҵит». Уи ашәҟәы еиқәиршәеит, аԥхьажәагьы иҩит апоет, аҵарауаҩ Гьаргь Гәыблиа. Чаҵә Чагә иажәабжьқәа еидызкыло ашәҟәы еиқәиршәеит, аԥхьажәагьы иҩит ашәҟәыҩҩы Заур Быҭәба. Уи Аҟәа аԥсышәалагьы урысшәалагьы иҭыҵит Аҟәа – 2009 (урысшәала), «Гьаргь Габечиа иажәабжьқәа». Ашәҟәы еиқәиршәеит, аԥхьажәа ациҵеит аҵарауаҩ, афилологиатә ҭҵаарадыррақәа рдоктор Леонид Саманба, иҭыҵит Аҟәа 2002 шықәсазы.
Сыззааиуа, арҭ хыхь зыӡбахә сҳәаз ашәаԥҵаҩцәа, ажәабжьҳәаҩцәа рҿаԥыцтә ԥҵамҭақәа реиԥш рхаҭақәагьы ҳажәлар рҿы иаанхеит.
Убарҭ руаӡәк изкуп Платон Бебиа иажәеинраала «Жана Ачба». Уи зегьраԥхаӡа акьыԥхь аҿы даҳзырдырыз, ихьӡ цәырызгаз, ихцәажәаз ҳашәҟәыҩҩы ду Миха Лакрба иоуп. Апоет ииашаны, аԥсҭазаара иаҵа-быргхаҭаны ашәаҳәаҩ исахьа ҭихуеит. Уи дшылашәызгьы, зыблақәа еибгаз реиҳа дызхааныз аԥсҭазаара уадаҩ дагәылаԥшны ибон, иныруан.
Иашәақәа аамҭа аӡеибафара иазмырӡӡеит,
Ԥхьа инеиуан ишнеиц аки рганы.
Ианаҭахха ақәԥарахь ажәларгьы ирыццеит,
Уахьынтә ихынҳәит урҭ аиааира ганы.
Платон Бебиа аҩымҭа хиркәшоит (ацәаҳәақәа метафорак иаҩызоу) узлақәымгәыӷуа аган ала. Уи, ҳәарада, ганкахьала, ажәеинраала ахшыҩзцара арӷәӷәоит, уимоу, иагьарлахҿыхуеит, избанзар, иатәышьҭроу акоуп, зны ҳаԥхьап иара анҵәамҭа:
Ишаԥыз еиԥш, даныԥсы зыбла иамбоз лашара,
Иԥхьарца игәы инақәҵа дрымжыр рымуит.
Ус ҟарымҵазҭгьы, аԥша ишарҵәуоз мацара,
Ашәаҳәаҩ дыгәхьааган иагьыԥсыҵәҟьон уи.
Ари ҵабыргуп, ихааныз ирҳәон Жана Ачба даныԥсы иԥхьарца ицыржит ҳәа. Ари кырӡа зхыҵуа, кәрыжәаа ирықәлоу ҵасуп, қьабзуп, ауаатәыҩса рҭоурых иадыруеит ауаҩы даныԥслак изааигәо амаҭәар ицыржуеит, инарцә мҩа ицқәырҵоит. Уимоу, ар рпызацәа аибашьраҿ ианҭахалак рҽы ҭоуӷанқәа шьны ирыцыржуан. Ари аҵас, ақьабз аԥсуаа рыҿгьы аҭыԥ аман. Уи ауп Жана ачба иԥхьарцагьы изицыржыз. Апоет иаликааит даҽа детальк, сгәанала, уи ауп ажәеинраала асахьаркыра аганахьала изырӷәӷәаз, игәылзыршәаз. Абар иаргьы: «Ус ҟарымҵазҭгьы, аԥша ишарҵәуоз мацара, ашәаҳәаҩ дыгәхьааганы иагьыԥсыҵәҟьон уи».
Ари еилкаауп, апоет гәыбӷан узиҭом, иҟаз шыҟаз иҳәеит исахьаркны. Аха сара сахьахәаԥшуа ала, еиҳа еиӷьзар ҟаларын ашәаҳәаҩ иԥхьарца ахьицыржыз хьааугартә, мамзаргьы дызлақәшаҳаҭым ала акы аныԥшуа иаҳирбар. Уи еиҳа ииашаз акы акәын. Иҵабыргуп, автор аԥхьарцагьы ашәаҳәаҩ ида ишхәарҭам иҳәарц, иааирԥшырц иҭахуп, аха рацәак хаҳара алам, избан акәзар, ашәаҳәаҩ Жана Ачба иашәақәа реиԥш иԥхьарцагьы нхар акәын експонатк аҳасабала. Уи усҟан аҭыԥ амазаарын ҳҳәынҭқарратә музеиаҿ.
Платон Бебиа иҩызцәа зырҿиамҭақәа бзиа ибо, зыԥсҭазаара иалҵхьоу аԥсуа поетцәа ирыхьӡынҩылоу ажәеинраалақәа рҿы рсахьа ҭихуеит, ҳмилаҭ литература иахьаԥхаз ахьхьааиго, анаҩсангьы, досу дара рҩымҭақәа цәаҩас ирымоу алкааны аарԥшра детальқәак рыла ҳарбара, ҳалаԥшҳәааҿ аагара. Абраҟа исҳәаз ахшыҩзцара арҵабыргуеит ажәеинраала «Кьыршьал Чачхалиа». Апоет игәы иалоуп асатирик џьбара иажәа цаҳәцаҳә иахьатәи амбакәараа ирыгханы иахьыҟоу. Уи даараӡа ҳаԥсҭазаара ишаныԥшыз атәоуп аҩымҭа иаҳәо. Автор иажәеинраала аԥҵан 1974 шықәсазы. Усҟан Асовет Еидгыла иасакьаҳәымҭаны иҟан. Аха ԥсҭазаара аӡыхь зырхәашьуаз амҽеирақәеи уи ныҟәызгоз ауаа ԥаршеиқәеи усгьы рыԥсы ҭан.
Иахьа ахақәиҭра ҳамоуп, ҳақәызхуаз ақырҭуа мпыҵахалаҩцәа ықәаҳцеит, инхазаргьы, ԥасеиԥш рыҽҭҳәаны акәымкәа, ҟыт рыхәламшәо, (рыҩнуҵҟа иҭажьу ҳгәаӷ аарла ирҵәахуазаргь) иҟоуп, иҳаргылоит идемократиатәу аҳәынҭқарра. Аха, изааӡарызеи, иахьагьы иҟоуп ҳмилаҭ еиуоу, зыԥсы мҭәуа, акы ззымхауа, аҳәынҭқарра аџьыба знапы ҭызшьуа амбакәараа. Абри аганахьала уахәаԥшуазаргь, Платон Бебиа иажәеинраала иахьа еиҳагьы иактуалтәуп, ҳаамҭа уадаҩ иаҭаху акоуп. Аҩымҭа аформа аганахьала уахәаԥшуазаргьы иамоу иоригиналтәу ҷыдарак. Уи ҩуп метафорак еиԥш иҟоу ҩажәак: Кьыршьал-Тҟәарчал. Уи куплетцыԥхьаӡа аҩбатәи аԥшьбатәи ацәаҳәақәа еиқәҿырҭуеит, иазааигәаны ихысуеит Тҟәарчал, Кьыршьал, ма уи иацзырӷызуа ажәақәа: «Амырӷьаԥал» (даараӡа иманшәалоу ажәоуп, изызку рзын), «Анрыбжьал», «Имал», даӷрал уҳәа иреиԥшны.
Акы, арҭ ажәақәа аҩымҭаҿ аритм шьақәдырӷәӷәоит «аҳәаа» ихрыжьуам, «аӷәра» рҿанакуеит. Ҩбагьы, арифм арлахҿыхуеит, икаҩуеит поезиатә бжьыла.
Ажәеинраала «Адауы ичархь» акәзар, уи ихьӡынҩылоуп иқәра-хьымӡахаз апоет гәлымҵәах Анатоли Аџьынџьал. Уаҟа иаабоит урҭ Москва сасцәаны рыҟазаара аантәи хҭыск. Адауы ичархь еиԥшитәыз акарусель ссируп Платон Бебиа ақәтәара игәаԥхеит, (ажәеинраала асиужет злаҟоу ала) Анатоли Аџьынџьал, иҭахымхеит иҩыза иссируп ҳәа дызҿыз ақәтәара, аха ианимуӡах, диқәшаҳаҭхеит, амала икаууа ажәҩан ианалала, уаанӡа агәаҳәара змаз иҩыза ауаа аҵанқәа реиԥш ибо даналага: «Аа, иаанышәкыл!» – ҳәа дыҳәҳәеит, дшәеит дашьцыламызт, дақәымтәацызт «аԥрышьа» игәы ҭнаҟьеит.
Ҳәарас иаҭахузеи, ажәеинраала аиумор аҵаҵаны ирхәмаршәа иҟаҵоуп, аха иҟалаз ахҭыс иаша иахҳәаауп. Абраҟагьы иубоит Платон Бебиа иҩыза Анатоли Аџьынџьал иҟазшьа ҷыдак – еснагь амыццакра, агәҽанызаара, еихиго ашьаҿақәа аԥсҭазаара ишақәшәо, илоу аҟәыӷара.
Абарҭқәа зегьы автор иҩымҭаҿы иааирԥшуеит агәыбылра ду рыҵаны, изыхьӡныҩлаз апоет ишҟа имаз агәыбылра аԥсы шҭоу, ишҿымцәац, ацәашьы еиԥш ишаку.
Платон Бебиа играждантә лирикаҿы, аҩада ишазгәасҭахьоу еиԥш, аԥсуаа рыдагьы имаҷымкәа иаҳԥылоит адунеи иадыруа апоетцәа, ашәҟәыҩҩцәа, аҵарауаа, уимоу, аҭоурыхтә хҭысқәа, аҭыԥхьӡқәа, аҳәынҭқарратә уаажәларратә усузуҩцәа ирызку акы, ҟазарыла иаԥҵоу, ҩбагьы, апоет интеллект дунеихәаԥшра зныԥшуа аҩымҭақәа. Абраҟагьы, акы, автор ихаиршҭуам иажәеинраалақәа ззикыз ауаа рхаҭашьатә ҟазшьақәа аазырԥшуа рбиографиа аҟнытә иԥсҭазааратәу афактқәа, ахҭысқәа. Ҩбагьы, аԥсуа поет ихаҭа досу рырҿиамҭақәа дшырзыҟоу, ишиныруа убоит. Ихԥахаз, дара убарҭ рахьтә иҟоуп ҷыдала аԥсуа жәлар ржәытә, рҿатә здыруа, рҭоурых ҳаҭыр ақәызҵоз. Аԥсуа поет урҭ ирызкуа иажәа сахьарк даҽа гәыбылрак аҵаны иҟаиҵоит, имилаҭ адоуҳатә қәыԥсычҳара иазааигәаитәуеит. Убарҭ ажәеинраалақәа иреиуоуп: «Константин Симонов». Уи апоет ишиҳәо еиԥш, Ерцахә хҭырԥаш аӷьазӷьазреи
Амшын Еиқәа агәы казказреи, аԥсуа мӡырха аԥшәымаҵас ихы ԥхьаӡо иҭалоз, ҳаҭаҳмадцәа дырзыӡырҩуа ирыдтәалоз, ари аԥсуа дгьылаҿ аҩымҭа ссирқәа аԥызҵоз урыс шәҟәыҩҩы дуп. Уи:
Ари адгьыл иԥсы ахҭниҵон,
Ара игәалаҟан мыцхәы.
Ара аҩымҭа ссирқәа аԥиҵон,
Аҿыц ахь ихон игәы.
Ажәеинраала «Сергеи Есенин» аҟны иаабоит аԥсуа поет уи дшизыҟоу.
Ашьха-ӡыхь уашәақәа аҩызоуп, Сшыцәоу сырҿыхан сыргоит». Мамзаргьы «Са схәыцрагь уалоуп ушалац, уашәа-хаа, уажәа-ԥхазы. Аҳауа цқьа шалоугьы аԥшалас уалыхәхәа уалоуп сыԥсы».
«Пушкин» ахьӡуп Платон Бебиа 1970 шықәсазы ииҩыз ажәеинраала ҟаимаҭ. Уи анҵәамҭаҿы ҳаԥхьоит:
…Ицоит ашықәсқәа рымҩа шьҭыхны,
Ашьха рҩаш еиԥш иццакуа.
Кавказ иахьагь уи дышьҭыхны
Дшакыц дакуп дҳаракуа.
Арҭ ажәақәа шаҳаҭра руеит аурыс поет дуӡӡа А.С. Пушкин иҩымҭақәа Кавказтәи ажәларқәа рбызшәақәа рыла ишцәажәо ҳхаҿы иаагар. Аԥсуа литература атәы ҳҳәозар, уи иреиӷьу ипоезиатә, ипрозатә ҩымҭақәа аԥсуаа рхатәы бызшәала ирыԥхьоит. Иаагап ҿырԥштәы заҵәык. А.С. Пушкин иажәеинраалоу ироман «Евгени Онегин» ҩ-еиҭагак ҳамоуп, акы, апоет, аҵарауаҩ М.Т. Лашәриа иеиҭеигаз. Егьи, Платон Бебиа иеиҭагамҭаны, амала макьана акьыԥхь амбац, цыԥҵәахақәак ракәымзар. Ахԥатәи ыҟан, ҳара хҳҟынӡа имааӡеит. Уи еиҭазгаз апоет Леуарса Кәыҵниа иеиԥш ԥасатәи Аџьынџьтәылатә еибашьра ду иалаӡит.
Адунеи иадыруа апоетцәа Расул Гамзатов, Кәасҭа Хеҭагуров, Гарсиа Лорка, Ҟаисын Кулиев ирзикуа ажәеинраалақәа ракәзаргьы, иԥхаӡа, насгьы анапҟазара рыгымкәа рхаҿсахьақәа аарԥшуп адунеитә поезиазгьы ихьӡырҳәагоу ракәны.
Иаҳхысыз ХХ-тәи ашәышықәсазы адунеи зегь зыршанхаз, раԥхьаӡатәи акосмонавт Иури Гагарин, адунеиаҿ еицырдыруа ампыл анцәахәы Пеле, аҭоурых ҭыԥ Бородино Платон Бебиа ирхиҳәааз ажәеинраалақәагь апоезиатә шьаԥха рылоуп, изызку ауааи аҭыԥи заманала ирықәшәауа аԥхьаҩгьы агәахәара инаҭауа.
Ас еиԥш еиуеиԥшым ауааи аҭыԥқәеи, насгьы адунеи аҟны ирдыруа ирызкны аоригиналра злоу ажәеинраалақәа раԥҵара, ҳәарас иаҭахузеи, имариам, аҟазара зҭаху акоуп. Ус шакәу зырҵабыргуа ахшыҩҵак хыхь зыӡбахә сҳәаз ажәеинраалақәа рыҟнытә иаагап ҿырԥштәқәас акык-ҩбак. Ампыл аспорт хкы аҿы адунеи зыршанхоз, нцәахәык еиԥш ирыԥхьаӡоз Пеле ашьапылампыл ааныжьны данцоз атәы аҩымҭа аҵыхәтәантәи акуплет аҿы абар ишааирԥшуа:
Иӷьаҵәы-ӷьаҵәуа игозеи абжьыҳәа:
– Уара ампыл уаԥырҵны – мап!
Пеле ираҭеикуеит ашьшьыҳәа:
Ианаамҭоу иргылатәуп акәаԥ!..
Аурыс жәлар рыԥсадгьыл азы рыхьӡ-рыԥша иашьаноу, рфырхаҵаратә қәԥара иасимволны иҟалаз Бородино иазикыз ажәеинраалаҿ иҳәо абарҭ ацәаҳәақәагьы ҭоурыхтәла аԥхьаҩ заҟа ддырхәыцуазеи, заҟа иарҳәоузеи:
Уара аиааира ду уадырган,
Ухьӡ-ԥша ркуп иҳаракны.
Ддәықәлар Наполеонк иҽцәырган,
Кутузов дгылоит дыхианы.
Ааи, диашоуп апоет. Урыстәыла ду иаман, иамоуп иара зыхьчоз, иаҭаххар иахьагьы, уаҵәгьы, есымшагьы изыхьчо Кутузовраа иреиԥшу аҵеицәа гәымшәақәа!
Адинхаҵарақәа ирҿагыланы иқәԥоз италиатәи афилософ, аматериалист Џьордано Бруно (1600 шықәсазы аинквизиторцәа ирблыз) изку ажәеинраалаҿ апоет иаҳирбоит афилософ данырбылуазтәи асахьа хлымӡаахқәа («Аџь-мҿқәа аҟәҟәаҳәа еиҿахысуеит», «Амцабз лакьҭоит иҭакархан»), аха иара ииҳәац аҟны дгылоуп: «Ҳаҵаҟа адгьыл ду гьежьуеит!». Аа аҩымҭа еиқәызҳәало ацәаҳәақәа:
Уи дбылуеит – амца дагәылоуп,
Џьоук ԥышәырччо ргәы ршьышьуеит.
Ируа иақәшәом – ауаа гылоуп,
Рыҵаҟа адгьыл ду гьежьуеит.
Ажәеинраала «Муса Џьалиль» аҟны ататар поет фырхаҵала иҭәу ихаҿсахьа (ашәҟәы «Моабиттәи атетрад» иагәылоу аҩымҭақәа ирҭаз рыла) ҭыхуп аԥхьаҩ игәаҿы инеиртә еиԥш ацәанырра ԥха рыҵаҵаны:
Уҭадырхеит, ақәԥаҩ имцабзыз,
Ақәылацәа рҵыхәтәаҿ ианнеи.
Мап, унхеит уара ушеиҿамсыз,
Уашәақәа ахыҩуеит ҳдунеи.
Ирхыҩуеит, атәылақәа еимырдоит.
Ирҳәоитоуп руал-ԥшьа ахада.
Урҭ зегьы ахаҵара уаҩы ирҭоит,
Уфырхаҵан изҩыз ухаҭа!
Апоет, академик Мушьни Лашәриа «Аԥсуа поезиа Абаҭаа» ҳәа ззиҳәаз Иуа Коӷониа изикыз ажәеинраала «Аҽыхәа» идеиатә ҵакылагьы, сахьаркыралагьы, сиужетла аиҿартәышьагьы, абаллада-цәа иаҟәнышьшьугьы зегьы рыла Платон Бебиа илирика аҟны мацара акәымкәа аԥсуа поезиаҿы иреиӷьу ажәеинраалақәа ируакуп ҳҳәар агха ҳахьуам ҳәа сгәы иаанагоит. Избанзар, автор ҳпоет гәлымҵәах ихаҿсахьа ҭихит иԥсымҭазтәи даҟьак бзиа иибоз аҿы обиектс иҟаҵаны, аԥсреи абзареи анеиқәԥоз аамҭазы. Иҟалап ари аԥсҭазаараҿ иҟалаз фактзар, автор иаҳазар апоет изааигәаз ауаа рыҟнытә, иҟалап ирҿиаратә фантазиа иахылҵзар. Аха урҭ афактқәа ракәым араҟа аус злоу, ихадароу Платон Бебиа аҩымҭа ахаҭа сахьаркыратәла ишеиҿаиртәыз, иширцәажәаз, агәлымҵәах ацәарҭа илоуи нахьхьи амӡырхаҿы икьыркьыруа аҽыхәеи, игәжәажәо игәаҭеиуа иаҳәшьцәеи, аԥсра хьшәашәа абарҵаҿ иааизи, урҭ зегьы згәылбаауа аҵх лашьца поезиатә хаҿсахьаны, лоунытә иуныруа иҟаҵоуп метафорала («аҷаԥшьацәа ацәа риааины, ихырсысуеит, аҵых ԥҽуп», «аԥсра хьшәашәа абарҵаҿ иааины, аблақәа ҭархәалан иԥшуп»…).
Ари ажәеинраала авторгьы, аԥхьаҩ иеиԥш, лымкаала бзиа ибоит, избан акәзар, акы, ҳпоет гәлымҵәах изкуп, ихаҿсахьа лаша ҳҿаԥхьа ҩаԥхьа илаша-лашо ицәырҵуеит иҩымҭа хьыршәыгәқәа ҳаргәыларԥшуа, ҩбагьы, поезиатә рҿиамҭак аҳасабала иахьгәылыршәоуи ҩнуҵҟала иуныруа мелодиа-хаак, алахьеиқәра аныԥшуа, аха агәкаҳара аҵамкәа, иахьыҟаҵоуи рзын, насгьы Иуа Коӷониа иеиԥш иҟоу апоетцәа ԥсра шрықәым атәгьы хшыҩзцараны ишагәылсуагьы имҩашьо иубоит. Машәыршақә акәӡам, Платон Бебиа ҳзыхцәажәо ажәеинраала «аҽыхәа» иазкны изиҩыз астатиа инеиҵых. Уаҟа иаабоит автор заҟа аџьабаа адибалаз, даҽакала иуҳәозар, уи ирҿиаратә лабораториа идәылҵаанӡа заҟантә ирҽеиз, иршшаз, ишырҳәо еиԥш абырҵкал икылихыз, нас ауп ажәеинраала иара ишиҭахыз иангәылшәа.
Абраҟа автортә хьаҵрак аҳасабала, маҷк идуцәазаргьы, исҭахуп иаазгарц ажәеинраала «Аҽыхәа» иҵегьы иааигәаны еилаҳкаарц, иаҳнырырц азын уи автор ажурнал «Алашара» №1, 1975 шықәсазы иҭыҵыз ианиҵаз аинтерес зҵо астатиа «Ажәеинраалак» захьӡу.
Абар ахаҭагьы:
«Ауаатәыҩса реиԥш п ишыҟоу аҩымҭақәагьы. Урҭ еиԥшӡам ҵакылеи формалеи ишеиԥшым еиԥш, ҭоурыхлагьы еиԥшӡам. Сара исҭахуп убас еиԥш иҟоу ажәеинраалак абраҟа сахцәажәарц.
Иуа Коӷониа. Сара мыцхәы бзиа дызбоит збаҩхатәра ссирӡаз ари апоет қәрахьымӡа. Уи инышәынҭра санавсуа сшааҭыгло еиԥш, иҟыбаҩ аҿаԥхьагьы схырхәоит. Шәагаала идуцәам иҩымҭақәа реизгагьы сыстол ишықәу иқәӡоуп, сахьцалакгьы исыцуп. Шаҟантәгьы иақәскхьааз сара уи иҩымҭақәа реиԥш, ахьхьаҳәа ԥсышәа цқьала ицәажәо, ажәеинраалак иара ихаҭа ихьӡнызҩыларц. Иашоуп, Иуа Коӷониа диижьҭеи ҩынҩажәижәаба шықәса аҵра Аԥсны жәлар ианазгәарҭоз, саргьы ажәеинраалак изыскит. Аиубилеитә хәылԥазы аан кәтолаагьы ицәгьамкәан ирыдыркылеит. Аха зегь акоуп, сара рацәак сгәы наӡомызт...
Ҽнак, апоет иаҳәшьа Магәа Коӷониа-ԥҳа лажәа иалаҵаны илҳәо саҳаит сара сзын иҿыцӡаз, сгәаҵаҿгьы зҭыԥ зҳаз ҩ-хҭыск рыӡбахә.
Актәи. Иуа Коӷониа дычмазаҩны, амашьына изычҳауам ҳәа, ӷбала дрыманы иаауан. ҟә асқьала иаадгыланы дышҭыргоз ихьтәы сааҭ лаимӷшәан, амшын иналашәеит. Иуа уи даараӡа ихьааигеит. Иблақәа ҭаа, дызхәаԥшуаз инасыԥ лаимҟәыҵшәаны амшын илахәлабгаз аҟара игәы наӡеит. Аха амцабз иаҩызаз иҩыза еиҿамс Џьота Аҳәба иҽааилырҵәрааны, али-ԥси рыбжьара, амшын длалапҟеит. Иуа ихы-иҿы ааихалашеит рҳәеит, иҩыза асааҭ аҵӷа цырцыруа инацәкьарақәа ирыбжьакны аӡы данааҭыҵ.
Аҩбатәи. Уажәы Аԥсны аиҳабыра Рыҩны аҿаԥхьа иҟоу ашҭа, усҟан баша дәны ишьҭан. Иуа Коӷониа, асаркьа данҭарҵа ашьҭахь, рнапы данҵаны иҩызцәеи иҭахцәеи дрыман ишааиуаз, абри адәаҿы икәадырны иааиԥыргалеит иԥсы зыҿҳәараз иҽы. Аха уи иақәтәоз дабаҟахыз. Нас дҩеихан, инапы наргӡаны изхара изымбацыз иҽы ахы ааишьышьын, иблақәа ҭаа иҩыза днеиҿаԥшит. Уи, ашәҟәы абӷьыц ианихуазшәа, иаразнак идырит ачымазаҩ иблақәа ирҳәаз.
Џьота Аҳәба ахьышәҭҳәа дынҽыжәлан, аҽы ирхәмарит.
Абарҭ ахҭысқәа аҩба сгәы иҭахәхәа иҭан. Уаха сыцәан сааԥшыргьы дара ракәын сзызхәыцуаз. Иара уаанӡагьы лирикатә поема хәыҷык сгәы иҭаскхьан, абри ашәагала изҩыр сҭахны:
Абар, Иуа, шәизыԥшы,
Иуа — сқыҭа амҩа.
Иуа — сқыҭа ахы-аҿы,
Иуа — сқыҭа амра.
Аха, уажәы иҵаҵӷәыдаз уи слирикатә поема хәыҷы наԥхьацаны, сгәаҿы зҭыԥ аанызкылаз абарҭ аҳҭысқәа ракәын. Дара урҭ рахьтәгьы исыздыруамызт рыуа нап зсыркрыз. Иргәаҭеиуа, иршаҟьо ишсымаз акы иазкылызгеит аҩбагьы: ахьтәы сааҭгьы аҽгьы хымԥада апоезиа иадҳәалатәуп. Ус анакәха, асааҭ аасҭа апоезиа ианаалоны иҟоу, ҳәарас иаҭахузеи, аҽы ауп. Иаасгәалашәеит уи ашьақәрӷәӷәаразы иара Пегас ахаҭагьы. Ааи, аҽы иадкылатәуп, аха ишԥа? Ахаан ҭабара зықәӡам Бзана ахықәан Иуа қәыԥши аҽҵыс хәыҷи еицрызҳауа, ахынҭа-ҩынҭарақәа ирықәшәо, иара аҵарахьы данцо уи агәашә иахыԥаны иҩны ишьҭало, ианааныркылалакгьы икьыркьыруа, ашьапы адгьыл аҩуа... — ахәыцрақәа срыманы ицон. — Мшәан, аҽы ауаҩы ишьа алами! Насгьы иара Коӷониа Абас ихаҭагьы зыхьӡи зыжәлеи еидкыланы ирҳәоз ҽыбӷаҟазамзи!..
Акырџьара исырхәмарырц ахҭыс ҿыцқәа сызцәырҵуан. Иахьа ак саҳауан, уаҵә — даҽакы. Еихасҳауан. Аха зегь акоуп сшәаны сзалагомызт, избанзар ашьха ашьапаҿы угылар ақәцә шубо еиԥш, сзызхәыцуаз аҩымҭа ахы аҿынтәи санԥшлак, алгарҭа ҳәа еилганы акгьы збарҭамызт. Ак сыгын, саргәаҭеиуан, саршаҟьон, сгьежьуа сагьашьҭан, иара ахаҭа закәыз шысзымдыруазгьы.
Иҵит шықәсык инеиҳаны, аха сгәаҿы ихьшәашәаны хәа изыҟамлеит ари атема. Иаҳа-иаҳа сгәаҵа ипланы иҭалон. Издыруада иара сшаргәаҭеиуаз, сгәы иҭаӡамыз шаҟа жәеинраала зҩызгьы?!
Иааигәахо иалагеит Иуа Коӷониа диижьҭеи хынҩажәа шықәса аҵра амшгьы. Ҳашәҟәыҩҩцәа рҭаацәараҿы, уахьнеилак зегьынџьара Иуа, Иуа рымшын, иӡбахә акәын ирымаӡазгьы. Аӡәы ҿыц иибаз уи ипатреҭк цәыригаларын, даҽаӡәы уи иажәеинраала ачамгәыр ианҵаны раԥхьа абыргцәа ирҳәоны ишиаҳаз атәы иҳәаларын. Ашәҟәыҩҩы Мушьни Аҳашба Москва аҵара шеицырҵоз ахҭысқәа лассы-лассы игәалаиршәон.
Сара сгәаҵаҿы зшьапы зҳаз атемагьы, уаанӡа еиԥш акәымкәа, уахынла самырцәо, ҽынлагьы самыртәо иалагеит.
«Иуа Коӷониа иԥсы зыҿҳәараз, дкәалкәало дзышьтаз ипоезиа изхара абаха имаӡеит, иҽы абаха шимаӡаз еиԥш, — схәыцуан сара, — ипоезиа ааныжьны дцеит... Мап, мап агәаҟра данаҿыз дааныжьны ицеит иара ахаҭа, ицеит, избанзар уи аԥсра амҩа иангылаз иакәӡам ҩызас ишьҭнахуа, иара ахаҭа еиԥш иҿоу, згәы еибафо иоуп. Аԥсҭазаара ҵыхәаԥҵәара амам. Уи иҩызцәа ишьҭырхит, иара измырхәмарыз иҽы иҩыза гәакьа Џьота Аҳәба иширхәмаруаз еиԥш. Ус анакәха, агәаҟра иаҿыз апоет дааныжьны ицеит иҽы...
Ахы... Аҷаԥшьацәа хырсысуа итәоуп. Агәаҟра даҿуп ачымазаҩ Иуа. Уи ихчы иҵырххьеит. Иаҳәшьцәагьы уажәшьҭа уаҳа иаарзымчхауа иалагеит. Убри аамҭазы, аҽы кәадырны иахьгылаз икьыркьырит абжьы хҵаны. Аԥсра амҩа иангылаз ачымазаҩ дахьышьҭаз дааҭрысит. Инеит иҽы агәашә иҭҟьаны. Ачымазаҩ иԥсы зыҿхәараз аҽы аарла днахьыԥшит...»
Абри аҟны ишьақәсыргылеит сгәы иҭашыз, шықәсык аахыс сзыршаҟьоз атема. Азнык азы ус иақәскит — лирикатә поеманы изҩырц. Аха аҵыхәтәан исыӡбеит иахьынӡасзеилацало исыркьаҿырц.
Сара акы анызыҩуа, ашәҟәыҩҩцәа аӷьырак зегь реиԥш, иҩны салгаанӡа аӡбахә аӡәгьы иасҳәаӡом. Исҳәарц салагаӡаргьы — исзеиҭаҳәаӡом. Аха, ишыҟалаз здырхуада, исыӡбеит абри ажәеинраала аҵакы апоет Ҷиҷико Џьонуа иасҳәарацы. Исыӡбеит, избанзар сара ибзиаӡаны издыруан уи амҩақәҵаразы акыр дшаԥсаз. Аԥҭа ӡлачқәа ҩынтуа изхажьу хәык иаԥхьа инаургыларгьы, урҭ зегь нахҳәаны, амра каххаа иахаԥхо, иагьа харантә уԥшыргьы, зегьы ирбарҭаны иааҟаиҵон уи.
Ҷиҷико Џьонуа сажәеинраала атема иаҳәаны санаалга, ихы ларҟәны такәаамҭа ус дтәан. Нас даасҿаԥшны ҿааиҭит:
— Ибзиахоит! Амала, абри ишсоуҳәазҵәҟьа умццакыкәан иҩы, иақә-нагахаша ашәага-зага азыԥшаа, иуцәеиҵымҵцәааит!
Дхәыц-хәыцуа, нас иара иҟазшьала ихы ааибыӷ-быӷын, абасгьы на-циҵеит:
— Амала, аҽы агәарабжьара ибжьҟьаны ианцо, аԥсра иаҿу агәаҟ дҩеиханы ахышә днылагылааит, днылагылааит иара дазԥшуа.
— Уи ҟалашьас иамоузеи, Ҷиҷико Михаил-иԥа?
— Уӡырҩла! Александр Довженко имоуп ажәабжь хәыҷык «Аԥсҭазаара агәазыҳәара» ҳәа хыс иаҭаны.
Агоспиталь аҟны иҟәаҟәаса иааргаз аибашьҩы Иван Карналиук зыхәшәтәра алымшаз инапы ҿырымхыр амуит. Агангрена ашҳам икәҵәаашон. Иаҳа-иаҳагьы деицәахон.
— Ушԥаҟоу умҳәои иахьа? — дҵааит иац дԥызҟаз аҳақьым ашьыжь данааҩнала.
— Хар сымаӡам! Сыԥсы ҭахару, аҳақьым?
— Ҳәарас иаҭахузеи!
Аха аҳақьым ибон уи аҵыхәтәантәи иминуҭқәа шиԥхьаӡоз. Иара убри азоуп иарбанзаалак процедурак изалымхӡакәа днеиԥырҵны иҿзынеихазгьы.
— Шәаагыл, аҳақьым! — ҿааиҭит агәаҟ, — сҿаҳәагақәа шәымԥсахӡои, мшәан?
Аха аҳақьым ашырҳәа дындәылҵны дцеит. Дцеит уи ачымазцәа зегьы акака нарзылҩааны. Иван иеиликааит зегьы.
Ацәылашамҭаз аҳақьым ахәцәа гәаҭо дахьааҩналаз, аӡәы аԥенџьыр дадгылоуп. Дыццакны ишҟа иҿагьынеихеит. Уи Иван Карналиук иакәын. Иџьеишьеит. Дгылан уи аԥхӡы хьшәашәа иқәнаҭәо.
— Сҿаҳәагақәа ԥсахтәуп, аҳақьым, сҿаҳәагақәа! — ашырҳәа иҿынеихеит уи аԥҟарҭа стол ашҟа.
— Шәгәы ишԥаанагои, аҳақьым, деиқәхару Иван? — инхәыҵакны аҳақьым дизҵааит ачымазцәа руаӡәы.
— Уи ихаҭа ихы еиқәирхеит! —иаҭеикит аҳақьымгьы. Аԥсра даиааит ауаҩы! Иеилукаама исҳәаз?
— Иеилыскааит, Ҷиҷико Михаил-иԥа!
Аха сара рыцҳарак сыхьит. Ажәеинраала зҩаанӡа, ҳахьааидтәалаз сҩызцәа даҽацәгьы иасҳәеит уи аҵакы. Игәаԥхеит. Нас уигьы дналаган, абас-абас ссирк даҿуп ҳәа ҳҩызцәа ирзеиҭаҳәо иҿагьынеихеит...
Ҽнак «Риҵа» аресторан аҟны ҳшеидтәалаз урҭ руаӡәы иҿыцҳҳараӡа иаацәыригеит сажәеинраала. Изымҩыц сажәеинраала. Уи убас еиԥш цәажәаҩ бзиан (аҩгьы маҷк иқьаф ҟанамҵахьази!), зыӡбахә имаз ажәеиираала сара истәызу, истәымзу сзымдыруа, аҟара ацҵаны, ирԥшӡаны, еиҿкааӡаны аҳәара даҿын. Иара сара схаҭагьы иџьашьаны акәын сшизыӡырҩуаз... Уаҳа хырԥашьа амамызт. Адырҩаҽныҵәкьа иагьызҩит абри ажәеинраала:
Ааԥын иеигәырӷьан иаԥылеит амра,
Аҳәиҵәҳәагьы иаҟьоит ашәахәақәа.
Рыԥсы алахан амра ашамшамра,
Ргәышҵақәа арҭеит адәқәа, аԥшаҳәақәа.
Ираӡынԥсараха игылт ашьыжь-хаара,
Ахьы-шәахәақәа аԥсы рханаҵан.
Аҽыкәашагь ахьҭаз ашҭа-хкаара,
Иааԥашашеит, ақьаф ҭанаҵан.
Уи агәы ҭагылом уажә иаазқәылаз,
Ашҭа иакуам — иаҭахуп адәы.
Аха уаҩ днанашьҭуам дҭахыз, дгәылаз...
Нас дабаҟоу издыруа уи атәы?!
Уа ацәарҭа дамоуп аҽы зыбжьамҭо,
Иацоуп уи ианақәиҵа икәадыр.
Ишԥеиҭаху ааԥынра абжьы амдо,
Уаҳагь днакьымсуа иҟамчы ахыдыдыр!
Иацоуми уи иҵакәашо дақәтәан,
Ашҭа данҭыҵыз ҽырба-ҽырԥа.
Ажәлар гәаран ахьыруаз адәы агәҭан,
Даныхәмарыз ишьхәақәа нарба.
Иҽхәаԥхьыӡ акәӡан еимырҟьо ирымаз,
Ишԥарҭахыз ҽазнык дырбарцы.
Абзиарақәа рзыҳәан ижәлар рымаҵ.
Дышԥазыԥшыз иаргьы иурацы.
Аха абар уажә аиарҭа дахьамоу,
Дҵыкәкәоит, ишьадахеит ихы-иҿы.
Иахьак аԥсра дақәԥаӡоит, иахьамоу
Иацгьы даҿын — ииааит, аха иҽы?
Уи кьыркьыруеит аанда инадыххыла,
Иахыԥарц ана-ара аҽазнакуеит.
Аблақәа ԥшаауа аԥшәма ишьҭоуп хыла,
Адәы аԥхьоит, аҽыкәаша гәыкуеит.
Ачымазаҩ дамышьҭит игәы ахәра,
Инапқәа аирсит — дыԥшырц дҩеиханы.
— Анаџьалбеит, иаҿазҵода аӷәра?! Ианилымша дынхьашьшьт иҳәаны.
Аха убри аамҭаз, адгьыл дааҵыҵызшәа,
Абарҵа дааҵаххт иҩыза, игәкы.
Дааҩналан днагылеит дадырсызшәа,
Ус рыблақәа еицәажәон ҳамҭакы.
Ахкаараҿы аҽы гәыкуа икьыркьыруан,
Арԥыс ишибоз икаххаа ишеит.
Ӡәыр идыруазар — абри идыруан,
Ачымазаҩ ихьаа — дааикәҟьашеит.
Аҽыкәаша ӡыӡымкит, зегь адырит —
Аԥшәма ида дназмышьҭуаз ҽаӡәы.
Иагьа џьабаа ибазаргь уи икәадырит,
Дақәтәеит Бзоу еиԥш, иагьыԥеит ҵәҩанҵәы.
Агәашә аартыхагь иамраӡакәа,
Ашьабсҭа еиԥш иууаӡа инахҟьеит.
Ишьҭаианы ицон, ицон... имцакәа
Адәеиужь азшами — уахь иҭҟьеит.
Ачымазаҩ уа ахышә дылагылан
Дазыԥшуан, дааныжь ицон хара.
Илаԥш иҵшәон, аха игәы ианыҩуан:
Апҟара-пҟара, апҟара-пҟара...
Ажәеинраала ҩны сшалгазгьы, издыруан амцхәқәа шамаз, иҵегь аус шадулатәыз, абырҵкал икылыршәатәыз ацәаҳәақәа маҷымкәа ишыҟаз. Аха уашьҭан ԥыҭрак зымҩа инықәсҵар, урҭ иагқәоу иаҳа избап, уажәы Ҷиҷико Џьонуа, излеибаҳҳәахьаз ала, сизаԥхьап сҳәан исыман сҿынасхеит.
Ииҳәарызеишь анаџьалбеит ҳәа сыблақәа ҭхаха сизыԥшуан сара уи. Иара, саԥхьан сшалгазгьы, ҿымҭӡакәа, деиқәԥшьыххаа иара ус дтәан.
— Исоуҳәаз акәӡам иуҽыз! — ҿааиҭит уи аҵыхәтәан.
«Ҳаи, абри ажәеинраала зыҩуеит ҳәа раԥхьа скалам анаашьҭысхуаз снапқәа ԥыҵәҵәазҭгьы!..» — сгәы инҭысҳәааит сара, аԥырқьҳәа амцабз ҩасыхҟьаны.
— Акымзаракгьы. Ари зымҩа инышьҭаҵаны, ани исоуҳәаз уҩуеит!
Сара сыҳаидеи ыҟамкәа сҩагылан, ашьшьыҳәа сындәылҵит.
Аҩны санааи, ашә саахан инасхасыркын, иара амацара сазхәыцуа саатәеит. Зны ус сыӡбеит: изҩыз наҟ инԥыжәжәаны, уаҳа абри атема салацәажәарым ҳәа. Даҽазных ус иақәскит: Ҷиҷико Џьонуа иара итәы иҳәеит, сара — сара стәы зҩит. Изҩыз ахьаасҩыз иҟазааит. Аха агхақәа шамоу шыздыруоу? Мап! Уи иаанаго аус хьанҭа ацәшәара ауп, ианаамҭаӡам ахьаҵра ауп.
Избан нас абри аҭыжьырҭақәа рҟны ҿыц аҩра иалагаз, ишаанагара иҟоу ажәеинраалак, ма ажәабжьк имазаргьы, акраамҭа изырымкьыԥхьуа? Избанзар, уи знык, ҩынтә снеит, аха срымкьыԥхьит ҳәа аҩра даҟәыҵуазар — дшаҟәыҵыз иаҳа иеиӷьуп. Ус акәымкәа, дрымкьыԥхьӡаргьы — уи акы даргәаҭеиуеит, аламала уашьҭан ус хьанҭак аҿаԥхьа дхьаҵрангьы дыҟаӡам.
Нас иарбан сара сызхьаҵуа?! — сеимдырххон ахәыцрақәа. Аҵх агәы инахыҳәҳәаҳьан, аха сара ацәа сыблақәа ирхымызт. Ашьшьыҳәа сҩагылан алашара насыркит. Аҭаацәа ргәы каршәны ахыр-сырҳәа ицәан. Акыр сацәшәон сара уаха ажәеинраала напаркра. Акы: раԥхьа изҩыз саршәахьан, ҩбагьы: темак ала ҩ-вариантк зынӡаск изымҩыцызт, хԥагьы: сара уахынла цәаҳәакгьы сымч анысымшәацызт. Аха уажәы, иагьа ус акәзаргьы, иаазымҩыр ада ԥсыхәа сымамшәа збон.
Адырҩаҽны ашьжьымҭан Ҷиҷико Џьонуа ишә снылагылеит сажәеин-раала кны.
— Уара, абас лассы иуҩыма?
— Изҩит.
— Уаԥхьеи, даба?!
Саргьы ашьшьыҳәа сыбӷьыцқәа неиҵысхит.
Аԥша абаҳчаҿ инеиҩеиуа,
Амахә шьыҵәрақәа арқәацоит.
Ацәыкәбарқәа ҵаҟа илеиуа,
Алабжыш еиԥш икаԥсоит.
Ахәышҭаара амца ҿыцәо,
Аҵыхәтәантәи амҿы былуеит.
Хәыҷы-хәыҷла аҭынчра ахыҵәо —
Иара заҵәык аҳра ауеит.
Аҷаԥшьацәа ацәа риааин
Ихырсысуеит, џьоук ааԥшуеит.
Аԥсра хьшәаша абарҵаҿ иааин,
Аблақәа ҭархәлан иԥшуеит.
Агәлымҵәах ацәарҭа дылоуп,
Ҿыц иааинышәшәылоит ихәы.
Иан ажәрацәгьа дихагылоуп,
Излаҟалҵарызеи игәы?!
Уи иқәлацәа, иҩызцәа ааира
Ишаҿыц иаҿуп, иԥшуп.
Аха ацәацәашь еиԥш заҵааира,
Заҵааира абылра даҿуп.
– Анаџьалбепт, изыршандаз?! —
Зегьы ирцәымыӷхои уажәшьҭа.
Ихчгьы иҵырхит ашамҭаз,
Абар, абар, уажәы-уашьҭан.
Аҷаԥшьацәа зтәом иҭынчӡа,
Ақәрахьымӡа ргәы ибылуеит.
Аҭынчрагьы жәпа-хьанҭыџьӡа,
Иара заҵәык аҳра ауеит.
Аха абар, аҽы кьыркьырит,
Аӷәра иахо амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
– Шәсыцхраа! — иҳәан даадыргылеит,
Нас иҽрымжәа дыццакны,
Днеин ахышә днылагылеит,
Днылагылт наҟ-ааҟ икны.
Адгьыл аҽеиуатәны аҽыхәа,
Иақәҷҷо амра ашәахәа,
Инеиуан ахәда ҭҳәа, аҵыхәа
Аҳауа иалаӡсо, икахәхәа.
Дгылан илаԥшгьы ашьҭан иҩуа,
Шьҭа ицәыӡуан, уи цон, ицон...
Аха ашьҭыбжь игәы ианыҩуа
Ишгац игон, ишгац игон...
— Ԥыхьатәи аҵкыс иеиӷьуп, ҳәарада! Акыргьы уҽазааигәоутәит! — иҳәеит апоет, — амала уажәшьҭа убра аус адулара аҭахуп.
Сара сгәалаҟара бжьысны, иара ус сеиқәпата стәан. Исҳәара сыздыруамызт, иҟасҵара шысзымдыруаз еиԥш. «Мап, мап, афаст! Зегьы ргәы иақәшәо аҟаҵара ауам рҳәон, аха сара аӡәы игәы иақәшәозгьы сзыҟамҵеитеи?» — ашьшьыҳәа сҩагылан сҿынасхеит.
Ауасҭа аҩны ргыланы даналгалак, иагыу-иабзоу зегьы ирбарҭоуп. Арахь изакәытә џьабааузеи уи иадбалоу. Аха аргылара цәгьоуп ҳәа аҟаза аҩны иагыу ианарыжьӡом. Ус анакәха, изызмыргыло даламгароуп, исыргылаҵәҟьоит ҳәа игәы иҭакны далагазар, идырбо агхақәагьы даарызхәыцроуп.
Ҩбаҟа мчыбжьы илҭаршәны исҵәахит сажәеинраала. Иахьынӡауазгьы исхасыршҭырц саҿын. Нас ҽнак иаацәырызган, сара истәушәа акәымкәа, цәаҳәа-цәаҳәа иеиҿыршәшәо сҿагьынасхеит. Аԥхьатәи ҩ-куплетк ааныжьны, сналагеит уи ахԥатәи инаркны аус адулара:
Аҷаԥшьацәа ацәа риааин
Ихырсысуеит, џьоукгьы ааԥшуеит.
Аԥсра хьшәашәа абарҵаҿ иааин,
Аблақәа ҭархәлан иааԥшуеит.
Хымԥада, абрантәи ауп ажәеинраала ишалаго. Ибзиоуп актәи ацәаҳәагьы, аҩбатәи ацәаҳәа актәи ажәагьы, аха иҽеим џьоукгьы ааԥшуеит. Избанда, ацәа риааин ихырсысуеит анаҳҳәа џьоукгьы ааԥшуеит хыхьтәи иаҿагылоит, иманшәаламкәа иҳәоуп. Иԥсахтәуп ус анакәха. Салагеит аԥшаара. Актәи ацәаҳәа кьыс амоуроуп. Идыру акоуп ажәак аԥсахразы зны-зынла акуплет зегьы шхыбгало. Зегь ахырсысра иаҿуп, — инаҵасыргылеит актәи ацәаҳәа.
Аҷаԥшьацәа ацәа риааин,
Зегь ахырсысра иаҿуп.
Саԥхьеит знык, ҩынтә. Аха аҷаԥшьацәа ацәа риааин ихырсысуеит иаҳа уаҩы иҿаҿы иааиуеит, аԥсышәала, насгьы ирххамкәа иҳәоуп, имцхәу ҳәа
ажәа алаӡам. Ус анакәха, иалакьыстәым аҩбатәи ацәаҳәа актәи ажәагьы. Аус ахьыҟоу убри нахыс ауп, уи ахарҭәаара ауп. Иагьыҟасҵеит абас: Ихырсысуеит, аҵх ԥҽуп. Издыруада абыржәшьҭа уи амаӡа амҩа сақәшәазар?! Маҷкгьы саагәырӷьеит. Ахԥатәи ацәаҳәа сгәаԥхоит, сзалакьысуам, ицқьаӡа саԥхьа ишьҭоуп. Ус анакәха, аԥшьбатәи ацәаҳәа аҩбатәи иақәшәо иҟаҵатәуп. Уи иареи сареи мариала ҳаилгеит: аблақәа ҭархәлан иааԥшуеит ҳәа иахьыҟаз аҵыхәтәантәи ажәа аасыԥсахит иԥшуп ала. Иҟасҵеит актәи акуплет:
Аҷаԥшьацәа ацәа риааин
Ихырсысуеит, аҵых ԥҽуп.
Аԥсра хьшәашәа абарҵаҿ иааин,
Аблақәа ҭархәлан иԥшуп.
Саԥхьеит, сеиҭаԥхьеит, ицәгьамзаргь ҟалап! — Оҳ, гәышьа! — схы-сҿы аасхалашан, саагылан ашьшьыҳәа саалеиҩеит.
Ажәеинраала сахьалагаз аҟнытәи анаҩыс ицо акуплет Агәлымҵәах ацәарҭа дылоуп... ҳәа излаго ауп. Аха ачымазаҩ агәаҟра данаҿу, аԥсра аблақәа ҭархәлан ианԥшу аус злоу аҿымҭра хьанҭа ауп, аԥсреи абзареи реиқәԥара ауп. Ус анакәха, ари акуплет иҵегь наҟ инаскьоит. Аабатәи акуплет ацынхәрас иааганы исыргылеит абжьбатәи:
Аҷаԥшьацәа зтәом иҭынчӡа,
Қәрахьымӡа ргәы ибылуеит.
Аҭынчрагьы жәпа-хьанҭыџьӡа
Иара заҵәык аҳра ауеит.
Уи уа иақәшәоит, амала аус злоу дара аԥшьцәаҳәак иахьыҟоу ишыҟоу ауп.
Аҷаԥшьацәа зтәом иҭынчӡа — ихәарҭам, иашоуп ргәы раҳаҭны, ргәы каршәны изымтәозаргьы, ҳанналагоз ихырсысуеит ҳҳәеит, уажәы ари ацәаҳәа аҭыԥ азылымхыр ҟалап. Ақәрахьымӡа ргәы ибылуеит ҳәа аҩбатәи ацәаҳәа сгәаԥхоит, еиҳараӡакгьы аԥхьатәи ажәа. Ус анакәха, ихьчатәуп ари ацәаҳәа. Аха, рыцҳарас иҟалаз, ахԥатәи акуплет агәлымҵәах ацәарҭа дылоуп ҳәа иалагоит, уброуп ачымазаҩ, ишҟа ажәеинраала ааҭгыланы иахьыиасуагьы. Ишаабо еиԥш, аабатәи ацәаҳәагьы ара иканажьуеит. Ихьчатәу ахԥатәии аԥшьбатәии роуп. Уи ус иагьыҟалеит:
Аԥсреи абзареи ргәы ҭынчӡа
Изеихәаԥшуам, еиқәԥауеит.
Аҭынчрагьы жәпа-хьанҭыџьӡа,
Иара заҵәык аҳра ауеит.
Издыруада акы алҵзар! Актәи аԥшь-цәаҳәаки иареи еихшьаланы санрыԥхьа — еинаалазшәагьы збеит. Сыԥси ааивыганы, саԥхьа абӷьыц цқьа инанысҵеит ахԥатәи:
Агәлымҵәах ацәарҭа дылоуп,
Ҿыц иааинышәшәылоит ихәы.
Иан ажәрацәгьа дихагылоуп,
Излаҟалҵарызеи игәы?!
Ицәгьамзар ҟалап раԥхьатәи ацәаҳәа. Аха иабантәаанагеи, мшәан, ҿыц иааинышәшәылоит ихәы? Зынӡа иаҭахӡам. Излазбо ала, иԥсахтәуп анаҩыстәи ацәаҳәақәагьы. Ус анакәха, ари ацәаҳәа аԥшьбатәи иақә-ршәатәӡам, аԥшьбатәи иара иазыԥшаатәуп акәмзар. Актәи сцәаҳәа инаҵасыргылеит абас: Уаҳа имам ҽырҵысы. Аха издыруада иҵегьгьы иеиӷьны аҳәара ауазар? Иаҳҳәап саб, ма сабду иҳәозҭгьы ишԥарҳәарыз уи? Сыԥшаауа сҿынасхеит: дкаԥсеит, имам ҽырҵысы. Иҟалап, абри иаҳа иеиӷьзар! Инеиҵазҩит:
Агәлымҵәах ацәарҭа дылоуп,
Дкаԥсеит, имам ҽырҵысы.
Сҿынасхеит ԥхьаҟа: иан ажәрацәгьа дихагылоуп. Ажәрацәгьа ԥсахтәуп. Дыгәжәажәо? Ицәгьамзар ҟалап: Иан дыгәжәажәо дихагылоуп. Аԥшьбатәи ацәаҳәаҿы изаҳамҳәарызеи иаҳәшьцәа ртәы. Иманшәаламкәа иҳәоу: иан игәы шыҟалҵо ҳаҟәыҵны. Ан лаамышьҭахь аиаҳәшьа лаҟара дарбан уаҩы изааигәоу! «Иаҳәшьцәа, иаҳәшьцәа, иаҳәшьцәа!» — схәыцрақәа еибаршаҟьо срыманы ицон: иаҳәшьцәагь гәаҭеиуеит хазы.
Акакала иааицысҵан, срыԥхьеит ацәаҳәақәа, нас иагьынеиҵасыр-гылеит:
Агәлымҵәах ацәарҭа дылоуп,
Дкаԥсеит, имам ҽырҵысы.
Иан дыгәжәажәо дихагылоуп,
Иаҳәшьцәагь гәаҭеиуеит хазы.
Снадгылеит аԥшьбатәи акуплет:
Уи иқәлацәа, иҩызцәа ааира
Ишаҿыц иаҿуп, иԥшуп.
Аха ацәацәашь еиԥш заҵааира,
Заҵааира абылра даҿуп.
Иԥсахтәуп актәи аҩцәаҳәак. ҟ иаҭаху ауаа рааиреи рцареи ракәӡам: Ачымазаҩи аҭаацәеи ҭагылазаашьас ирымоу ауп зтәы ҳәатәу. Амала, инхароуп аҵыхәтәантәи аҩцәаҳәак. Абас иҟалеит урҭ рхагылақәагьы даргьы:
Аԥсабара ааԥын ааира
Ишазыԥшу еиԥш изыԥшуп.
Аха ацәацәашь еиԥш заҵааира,
Заҵааира абылра даҿуп.
Аԥшь-куплетк неицысҵан санрыԥхьа, ацәаҳәақәеи сареи ҳаибашьраҿы макьаназы сара аиааира сыманы сааиуеит ҳәа сгәы иааснаҭеит. Убас иагьынагӡатәуп!
— Анаџьалбеит, Изыршандаз?! —
Зегьы ирцәымыӷхоит уажәшьҭа.
Ихчгьы иҵырхит ашамҭаз,
Абар, абар, уажәы-уашьҭан.
Ажәа иҵырхит — иҵырххьан ҳәа иҟасҵеит. Ихчгьы иҵырххьан ашамҭаз — анаҳҳәа, изыршанхазгьы ԥсахтәхеит, ҳәарада. Ашамҭаз ихчы иҵырххьан ауп иаҭахугьы, избанзар раԥхьатәи акуплет аҟны иаҳҳәахьеит аҵх ԥҽуп. Ус анакәха, еилкаауп зегьы: ишахьеит. Ари акуплет изыршанхаз ажәа иԥсы мцандаз ала иԥсахны иаансыжьит.
Афбатәи акуплет:
Аха абар, аҽы кьыркьырит,
Аӷәра иахо амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
Арҭ ацәаҳәақәа срыԥхьо, сеиҭарыԥхьо саналага, абри аҿы снеит аҽы аныкьыркьыр аус злоу аӷәра ишахо акәым, хшыҩ ззышьҭтәу иара зыркьыркьырыз ауп, убри аҟынӡа иназгаз ауп. Зынӡа ианаалаӡом аабатәи ацәаҳәа. Исгәаԥхомызт актәи ацәаҳәаҿы аҩбатәи ажәагьы. Уи ус ала иагьысыԥсахит. Аабатәи ацәаҳәа еиҭаскит абас: дшамбо ҩашьом уи зааӡаз. Исыԥсахит ицқьакәакәараӡа ишьҭаз аԥшьбатәи ацәаҳәагьы. Абас иагьыҟасҵеит: аҽыхәа — иԥсы зыҿҳәараз. Аха рацәак сгәаҿы имааит арҭ сцәаҳәа ҿыцқәа. Еиҳараӡакгьы аҩбатәи. Уи сгәы зеихьнашьуаз, аԥшьбатәи сцәаҳәа ахьықәнагаз акәзаргьы ҟалап. Исымԥсахыр амуит. Абар акуплет шыҟалазгьы:
Аха ус аҽы кьыркьырит,
Дабом аԥшәма амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
Уи уа иазырханы, анаҩыстәи ацәаҳәақәа снарыдгылеит. Аха урҭ рҟны аԥсхыхра иаҿу агәаҟ даагыланы, ахышә днылагыланы иҽы ахьцоз днахәаԥшуан. Аиашазы, ари зыҟалара уадаҩу, абаллада ашҟа иԥшуа хҭысуп. Убри азын азыҟаҵара бзиа аҭахын. Убри ауп иагьзыбжьазгалаз абас еиԥш иҟаз аԥшь-цәаҳәак:
— Шәсыцхраа! — иҳәан дхықәдыртәалеит,
Аҽгьы кьыркьырит еиҭа.
Цәаныррак игәаҵа иҭалеит,
Амч ҿыцгьы инаҭеит днеимда.
Аха сара акуплет аҟны исгәаԥхомызт аҵыхәтәантәи ацәаҳәақәа. Аԥхьараҿгьы уиаҟара уҿаҿы имааиуашәагьы збеит. Абар, сеиҭанарыхәаԥш ирылҵыз:
Убасҟан игәаҵа инҭалеит,
Цәанырра ҿыцк уи днеимда.
Анаҩстәи ацәаҳәақәа:
— Шәсыцхраа! — иҳәан дҩадыргылеит,
Нас иҽрымжәа дыццакны
Днеины ахышә днылагылеит,
Днылагылт наҟ-ааҟ икны.
Ари акуплет аганаҿы уаанӡа ианысҵахьан абас еиԥш иҟаз азгәаҭа: аҽыкьыркьырбжьы гароуп еиҭа! Насгьы раԥхьатәи ацәаҳәа аҵыхәтәантәи ажәа: Дҩадыргылеит ацәаҳәа иҭакны аганахь абас анысҵахьан: Дышхықәдыртәалаз ҳәатәуп! Аха сара акуплет ҿыц ибжьазгалаз аҟны ачымазаҩ дхықәсыртәалеит, аҽгьы сыркьыркьырит. Ус анакәха, уажә араҟа аԥхьатәи ацәаҳәа ԥсахтәын, исгәаԥхомызт аҩбатәи ацәаҳәагьы. Избанзар, иҽрымжәо, дыццакуа рацәак ианааломызт уи аҩыза аҭыԥ аҟны. Аԥхьатәи аҩцәаҳәак абас иагьысыԥсахт:
Иҽаариашан дҩагылеит,
Ишьап ԥсыдақәа рмаршәа кны.
Абри акуплет ахьаанҵәоз ианаалоны избеит сгәы ззыбылуаны ажәеинраала иканажьхьаз раԥхьаӡатәи ацәаҳәақәа:
Аԥша абаҳчаҿ инеиааиуа,
Амахә шьыҵәрақәа арқәацоит.
Ацәыкәбарқәа ҵаҟа илеиуа,
Алабжыш еиԥш икаԥсоит.
Араҟатәи аабатәи ацәаҳәагьы маҷк сгәы еихьнашьуан. Зынгьы абас иҟасҵеит: ладагьы ҩадагь иахьӡоит. Аха зегь акоуп исгәаԥхомызт. Исҭаххеит аԥша арҵәыуара: иҵәыуо митә ҟанаҵоит. Абри аҟны иагькылызгеит. Аха ара аԥша ансырҵәыуа аҩадахьтәи ацәаҳәаҿы инеиҩеиуа рацәак иаабуамызт, иагьысыԥсахит игәаҭеиуа ала. Иааизыскит ақьаад цқьаҿы арҭ сыԥшьцәаҳәакгьы:
Аԥша абаҳчаҿ игәаҭеиуа,
Иҵәыуо митә ҟанаҵоит.
Ацәыкәбарқәа ҵаҟа илеиуа,
Алабжыш еиԥш икаԥсоит.
Анаҩыс ажәеинраала иаҭахын аҽы шьҭыууааны ишнаҵҟьаз, адәы-иаҵәа шыԥшыз, иара ақәрахьымӡа (ҟаҳ, сгәы ззыбылуа икасыжьыз абри ажәагьы абра схы иасырхәароуп!) ахышә дылагыланы дшыԥшуа, иҽы шцахьоу, аха ашьҭыбжьы игәы ишаныҩуа иара аҽышьҭыбжь аритмика иақәршәаны. Иашоуп, исыман сара аҽыхәа наҵҟьаны ишцоз атәы зҳәоз:
Адгьыл аҽеиуатәны аҽыхәа,
Иақәҷҷо амра ашәахәа,
Инеиуан ахәда ҭхәа, аҵыхәа
Аҳауа иалаӡсо, икахәхәа.
Аха рыцҳарас иҟалаз, араҟа сара исҳәарц исҭахыз зегьы ԥшь-цәаҳәак исзырҭамыгӡеит, насгьы даараӡагьы исҭахымызт аҽыхәа иақәсыршәаз аҵыхәа ақәӷәӷәара ақәшәаны, иалкьны, иманшәаламкәа иахьгылаз. Арҭ аԥшь-цәаҳәак аҵәаӷәа нархьысшьын, ҿыц изҩит:
Аҽыхәа, акалмаҳа ӡсоушәа,
Адгьыл аҽеиуатәны ицоит.
Иақәтәоу, абӷа даласоушәа,
Данаалоит, игәгьы ԥырӡоит.
Аҳәаса быбышқәа хырхәоит,
Адәы-иаҵәа анапы аҟьоит.
Аԥсаа ҿыхоит, ашәа рхылҟьоит,
Амра ахьышәахәақәа аҟьоит.
Арҭ аҩкуплеткгьы сықәҿиазшәа збеит, аха санахәаԥш, исгәамԥхеит раԥхьатәи акуплет аҩбатәии аԥшьбатәии ацәаҳәақәа. «Адгьыл аҽеиуатәны ицоит ацынхәрас инеиуан адгьыл рдыдуа ҳәа иҟасҵеит. Данаалоит, игәгьы ԥырӡоит ацынхәрас — дышԥанаало игәы ԥыруа ҳәа.
Уажәшьҭа хадара зланы исзынхаз аҵыхәтәантәи акуплет ауп. Уи ажәеинраала еиқәызҳәало акоуп, насгьы аҽышьҭыбжь аритмика иақәыршәаны иҟаҵатәуп. Аритмика иақәсыршәоит ҳәа ажәеинраала злаҩу, абжьы иахоу еиламхәароуп. Аиашазы, арҭ аԥшьцәаҳәак рытҟәара акыр иуадаҩхеит. Аҵыхәтәан сара имазеины исымаз акуплет аганахь иааныжьны, абри ала иаахсыркәшеит:
Ақәрахьымӡа илаԥш ыҩуа
Аҽы иашьҭан — уи цахьан.
Аха ашьҭыбжь игәы ианыҩуа,
Дышгылац дгылан дыԥшуан.
Хымшҟа ааҵхьаны сажәеинраала аацәырган ҩаԥхьа саԥхьа инықәсҵеит. Иеиҭаҟалахит сгәы еихьызшьуаз аҭыԥқәа. Аԥшьбатәи акуплет аԥхьатәи аҩ-цәаҳәак ирыҵшьны рганахь абасгьы нанысҵеит: «Иблақәа анаахитуа зегьы ширгәыӷуа ҳәатәуп.» Салагеит аԥшаара:
Иблақәа рҭаара, иԥштәы ааира
Зегь аргәыӷуеит, изыԥшуп.
Ихәарҭамхеит, избанзар аԥсра иаҿу амцхәгьы иԥштәы бзиахоит рҳәоит. Насгьы сгәы рзыбылуан сара арҭ ацәаҳәақәа:
Аԥсабара ааԥын ааира
Ишазыԥшу еиԥш изыԥшуп.
Ус иагьынсыжьит. Уи анаҩстәи акуплет аабатәи ацәаҳәа, ԥыхьа изыҵшьны исмыриашаз («Зегьы ирцәымыӷхоит уажәшьҭа») абас иагьынсыжьит: Маӡа иҵәыуоит урҭ уажәшьҭа.
Абжьбатәи акуплет аҵыхәтәантәи аҩцәаҳәак ирыҵысшьын, рганаҿ азҵаара дырга сыргылеит. Иагьиашаҵәҟьаны, рацәаӡакгьы иманшәалан иԥшаамызт урҭ:
Убасҟан игәаҵа инҭалеит
Цәанырра ҿыцк уи деимда.
Аҵыхәтәан, ачымазаҩ убасҟантәи иҭагылазаашьа иақәшәап ҳәа сгәы иаанаганы, абас ала иагьеиҭаскит дара:
— Шәнаскьа! — иҳәан иҽирманшәалеит,
Блала зегьы-зегь неимда.
Анаҩыс иагьцон: Иҽаариашан даагылеит. Аха абри ацәаҳәа маҷк ахарҭәаара агын. Ашьҭахь иара ахҭыс имҩаԥысуаз ахаҭа иақәшәаратәы абас иҟасҵеит: Иҽаариашан, нас дҩагылеит.
Аҽыхәа аҵҟьара атәы зҳәоз ажәабатәи акуплет аҵыхәтәантәи ацәа-ҳәақәагьы ирыҵысшьхьан. Уажәы саԥхьо, сеиҭаԥхьо снарыдтәалеит. Мшәан, уажәраанӡа изызымбази урҭ шыԥсыҽқәаз?! Иақәтәоу абӷа даласоушәа — бзиоуп, аха изаҭахыузеи игәы ԥыруа, насгьы иаҭаххарыма уи аӡәы дақәтәаны ашьҭра? Аԥсахра сҽаназыск хыхьтәи ацәаҳәақәагьы сгәамԥхо салагеит. Исгәалашәеит апоет Алықьса Џьонуа иажәеинраала «Аҽырыҩраҿ» аҟнытә цәаҳәак: «Аӡыжь калмаҳа ӡсаны ицоушәа». Иеи-ԥшыми? Аԥшьцәаҳәакгьы сыԥсахит:
Аҽыхәа наҵҟьеит ишьҭыууаа,
Инаҵҟьеит адгьыл рдыдуа.
Агәашә иакьымсӡакәа иахыууаа,
Инеиуеит мҵәыжәҩада иԥыруа.
Акыр исыԥсахит уи иашьҭанеиуаз акуплетгьы:
Аҳәаса быбышқәа гәырӷьоит,
Нахьхьи адәы-иаҵәа ԥшуп.
Аԥсаа ҿыхоит, ашәа рхылҟьоит,
Зегьы ахьышәахәа рыхьшуп.
Салгеит иҩны. Акакала абӷьыцқәа рҟны исҟәаҟәаз сцәаҳәақәа ааизыскын, акуплетқәа неиҵасыргылеит. Саԥхьеит. Сеиҭаԥхьеит. Мап, акы агушәа збоит. Саԥхьеит даҽа зныкгьы. Хымԥада акы агуп. Аха иарбану сгәы еихьызшьуа, иабыкәу иахьагу?
Ҩаԥхьа саԥхьо сышнеиуаз ажәабатәи акуплет сааннакылеит. Уи аԥхьа-тәи ацәаҳәақәа бзиоуп, аха... рацәак исгәаԥхом ахԥатәи иа-ҳәо: Агәашә иакьымсӡакәа иахыууаа... Ихәарҭам агәашә ахыууаара. Сазааҭгылеит ари ацәаҳәа. Уи аҭыԥ ааннакылеит аҿыц: Ицоит агәарабжьара ибжьыууаа. Аха ари ацәаҳәа ишԥақәҿнаҭуеи аҵыхәтәантәи: Инеиуеит мҵәыжәҩада иԥыруа? Хыхь — ицоит, ҵаҟа — инеиуеит. Ихәарҭам ҳәарада. Ианамуӡах ҵаҟагьы ицоит ҳәа иҟалароуп. Ус иагьыҟасҵеит.
Ҳабацәа ирҳәоит: ахшгьы уӡааԥшылацәо уалагар, еиқәаҵәак хумбааларц залшом ҳәа. Аха уи адагьы ԥсыхәа ыҟаҵәҟьам ажәа артәараҿы, избанзар ажәлар рыбла ҵаруп: лак иамбо лакы иабоит.
Исгәамԥхеит ажәеизатәи акуплетгьы. Хыхь — Аԥша абаҳчаҿ игәаҭеиуа, иҵәыуа митә ҟанаҵоит ҳәа иҟоуп, ус иагьаҭахуп. Ҵаҟа аҳәасақәа гәырӷьоит, аԥсаа ашәа еимырҟьо омоуп ирымшу. Иԥсахтәхеит арҭ ацәаҳәақәагьы, иагьысыԥсахит:
Ицоит адәы-иаҵәа ианылан,
Ашьабысҭеиԥш икахәхәа.
Ицоит ишьҭыҵуа. Амра гылан
Амҩа қәнаҵоит ашәахәа.
Аханатәгьы сгәы еихьнашьуан ахԥатәи ацәаҳәа. Уажәы акуплет ҟаҵаны, аҩызцәа инарыларгыланы санаԥхьа, иаҳагьы сгәы намӡо иалагеит. Амра агылара бзиоуп, аха ихәарҭам ицоит ишьҭыҵуа — аҽы азын ус рҳәом. Абасала, уи ацәаҳәа аҭыԥ ааннакылеит аҿыц: Нахьхьи амра шаша гылан...
Ажәеинраала «Аҽыхәа» ахьӡуп. Избан? Иаҳгәалаҳаршәап аурыс по-етцәа р-Пегас, насгьы апоезиа ианаало, издыркыло аҽеиқәа, аҽыз, аҽларџь уҳәа раасҭа аҽыхәа акәзар ҟалап, хԥагьы аҽырыҩрақәа раан, шамахамзар, аԥхьахәқәа зго аҽыхәақәа роуп.
Ажәеинраала ахы Иуа Коӷониа изкны ҳәа аҵаҩуп Иуа Қоӷониа ихьӡынҩылоуп ҳәа акәымкәа. Избанзар, аҩымҭа уи ихьӡынҩылаӡам, иара ихаҭа иоуп изыхҳәаау, иара ихаҭа иоуп фырхаҵас иалоугьы. Абарҭқәа зегь рышьҭахь абар ишыҟалаз ари ажәеинраала:
Аҷаԥшьацәа ацәа риааин,
Ихырсысуеит, аҵых ԥҽуп.
Аԥсра хышәашәа абарҵаҿ иааин,
Аблақәа ҭархәлан иԥшуп.
Аԥсреи абзареи ргәы ҭынчӡа
Изеихәаԥшуам, еиқәԥауеит.
Аҭынчрагьы жәпа-хьанҭыџьӡа,
Иара заҵәык аҳра ауеит.
Аҷаԥшьацәа ацәа риааин,
Ихырсысуеит, аҵых ԥҽуп.
Аԥсра хьшәашәа абарҵаҿ иааин,
Аблақәа ҭархәалан иԥшуп.
Агәлымҵәах ацәарҭа дылоуп,
Дкаԥсеит, имам ҽырҵысы.
Иан дыгәжәажәо дихагылоуп,
Иаҳәшьцәагь гәаҭеиуеит хазы.
Аԥсабара ааԥын ааира
Ишазыԥшу еиԥш, изыԥшуп.
Аха, ацәацәашь еиԥш, заҵааира,
Заҵааира абылра даҿуп.
— Анаџьалбеит, иԥсы мцандаз!
— Маӡа иҵәыуоит урҭ уажәшьҭа.
Ихчгьы иҵырххьан ашамҭаз,
Абар, абар уажәы-уашьҭан...
Аха ус, аҽы кьыркьырит,
Дабом аԥшәма амӡырхаҿы.
Дыҭрыст ачымазаҩ, идырит
Иԥсы зыҿҳәараз аҽы.
– Шәсыцхраа! — иҳәан, дхықәдыртәалеит,
Аҽгьы кьыркьырит еиҭа.
– Шәнаскьа! — иҳәан, иҽирманшәалеит,
Блала зегьы-зегь неимда...
Иҽааириашан, нас дҩагылеит,
Ишьап ԥсыдақәа рмаршәа кны,
Днеин ахышә днылагылеит,
Днылагылт наҟ-ааҟ икны.
Аԥша абаҳчаҿ игәаҭеиуа,
Иҵәыуо митә ҟанаҵоит.
Ацәыкәбарқәа ҵаҟа илеиуа,
Алабжыш еиԥш, икаԥсоит.
Аҽыхәа наҵҟьеит ишьҭыууаа,
Инаҵҟьеит адгьыл рдыдуа.
Ицоит агәарабжьара ибжьыууаа,
Ицоит мҵәыжәҩада иԥыруа.
Ицоит адәы-иаҵәа ианылан,
Ашьабсҭа еиԥш, икахәхәа.
Нахьхьи амра шаша гылан,
Амҩа қәнаҵоит ашәахәа.
Ақәрахьымӡа илаԥш ыҩуа,
Аҽы иашьҭан. Уи цахьан...
Аха ашьҭыбжь игәы ианыҩуа,
Дышгылац, дгылан дыԥшуан.
Ажәеинраала сыманы Ҷиҷико Џьонуа иҟны сынкылсит. Иаасымихын ашьшьыҳәа днатәаны иара ихаҭа даԥхьеит. Такәаамҭагьы ҿымҭӡо ус дтәаны дысзыԥшуан. Нас, уаха ажәа мҳәаӡакәа, инацәа ду шьҭыхны инасирбеит.
Уи лассгьы акьыԥхь абеит, аха иџьоушьаша, иарбанзаалак, аҿарҵәи иадамхаргьы џьара акы ԥсахмызт. Уаанӡа сара сҩымҭақәа аныскьыԥхьуаз шаҟа ажәа, шаҟа цәаҳәа, шаҟа куплетгьы аԥсахрақәа рықәшәози уҳәарауазеи!
1963 шықәсазы иеицырдыруа аурыс поет дуӡӡа Александр Твардовски Самсон Ҷанба ихьӡ зху аҳәынҭқарратә аԥсуа театр аҟны данықәгылоз, ипоема ссир «Васили Тиоркин» ҿырҳәала ахқәа дрыԥхьон, иеиҭасҳәоит ҿырҳәала... Иџьашьаны ҳаизыӡырҩуан зегьы.
Сара ҩынҩықәра нысҵыргьы ҿырҳәала издыруа «Аҽыхәа» схашҭраны ҳәа сыҟаӡам.
Ҽнак, агаҿа саваланы сышнеиуаз, ашәҭыш иаҩызаз имаҭа хәыҷы Гәында Миқаа лнапы кны Баграт Шьынқәба дшынеиааиуаз снаидгылеит. Аԥсшәақәа ааибыҳәаны ҳаиманы ҳҿынаҳхеит. Ицәажәарагьы ахы икаанӡа исеиҳәеит уи сажәеинраала «Аҽыхәа» шигәаԥхаз, иагьсыдирҽхәалеит.
— Сыстол иқәуп уи згәылоу ашәҟәы «Ицәоу аӡиас», — инациҵеит Аԥсны жәлар рпоет, — сара уи ажәеинраала лассы-лассы иаашьҭыхны саԥхьалоит...
Аиаша ҳҳәар ами, сара сзын уи иеиҳау хәшьара ыҟамызт.
Москва. Ажурнал  аредакциаҿы стәоуп апоезиа аҟәша аиҳабы сизыԥшны. Сара сажәеинраалақәа у ишьҭаз рлахьынҵа еилыскаарц сҭахын. Сҿаԥхьа ԥҳәызба қәыԥшк дтәаны аҳаҳаираҳәа бӷьыцқәак реидкылара даҿын. Ус, ԥҳәызба еиқәак дааҩналан днатәеит. Нас ақьаадқәа зхы аарылҳәҳәо ирылаз ақәыԥш, иааиз лхы налықәлкит:
— Лариса, ажәеинраала бзиак сыбзаԥхьоит, бӡырҩла!
— Абзиа зҭахымда?!
Аԥҳәызба аномер азын ихианы иҟаз ажәеинраалақәа акы аарылылхын, аԥхьара дналагеит. Сара исаҳауаз агәра сызгомызт, иџьашьаны сыԥшуан. Аԥҳәызба амца аркны даԥхьан данаалга, ԥыҭрак ҿымҭӡакәа иара ус дтәан.
— Ибзиами?
— Ибзиаҭгьы!
— Уара иахуҳәаауазеи, ҳасас?
— Ицәгьамзар акәхап, амала излаҩу абызшәала иаҳа иеиӷьуп!
— Ишԥаа, уи уара иалудыраауазеи?
— Ажәеинраала зҩыз сара соуп!
Абас, раԥхьаӡа «Аҽыхәа» ҳаибанардырит аурыс поет ԥҳәызба Лариса Василиеваи сареи.
Абас иит ажәеинраала «Аҽыхәа».
Иеицырдыруа аурыс поет ду Александр Блок ҽнак бжьба-ааба жәеинраала аниҩуаз ыҟан. Зны-зынла убри аҩыза сыхьуан иара саргьы. Аха аус злоу ахыԥхьаӡара ауакәху! Блок ирацәаны дыҩуазаргьы, шәазхәыци урҭ шаҟа аус рыдиулоз, шаҟагьы хаҭабзиарала иҳараку уи иажәеинраалақәа.
Ирҳәоит иеицырдыруа америкатәи ашәҟәыҩҩы ду Ернест Хемингуеи даныҩуаз дгыланы дыҩуан, аха ианириашоыз дтәаны акәын ишиҵәаӷәоз ҳәа.
Даараӡа уархәыцыртә иҟоуп!
Аҩада иаагаз астатиаҿы иаҳәоит Платон Бебиа ҷыдала апоезиаҿы инапкымҭа ацқьара заҟа дазҿлымҳау, заҟа дацклаԥшуа, заҟа ираӡаны иҟаиҵо, насгьы аџьабаа дуӡӡаны ишадибало. Араҟа иааго афакт зызку жәеинраала заҵәык «Аҽыхәа» ауп. Аха уи ипоезиатә рҿиамҭақәа зегьы рҿы ари аҩыза ацәаҩа убоит, иубоит иажәеинраалақәеи ипоемақәеи (ари аҵыхәтәантәи аҿы еиҳа имаҷны) ҿыц иҭыҵцыԥхьаӡа урҭ арҽеирақәа шрыхҭынхьааз, ишрыхҭыргаз. Ус шакәу дырҵабыргуеит раԥхьатәи иа-жәеинраалақәа реизгақәеи, нас бжь-томкны 1995—2000 шықәса рзы иҭыҵыз, иара убас апоезиатә ҩымҭақәа ԥшьтомкны 2010 шықәсазы иҭыҵыз еиднакыло апоезиатә рҿиамҭақәеи еиҿырԥшны урыхәаԥшыр. Урҭ, иҵабыргыҵәҟьаны, ҷыдала аҭҵаара зҭаху проблемоуп ҳмилаҭ поезиа зегьы азы, избанзар, иуарҳәо, иудырбо рацәоуп аҟазара ахкқәа зегьы иреиҳауп ҳәа В.Г. Белински дызҿыз апоезиа адунеи аилкаараҿы. Ари азҵаара хыхь џьара ишазгәасҭахьоу еиԥш, ҳаԥхьаҟа иҵегьы снагәылаланы сазааҭгылоит, усҟан жәаҳәарада, еиҳа, ишырҳәо еиԥш, ибылгьны иааԥшуеит Платон Бебиа ԥсҭазаарас имоу апоезиа аҿаԥхьа имоу аҭакԥхықәра заҟа иҳаракны дахәаԥшуеи, ибаҩхатәра аԥсымчхареи.
Автор иажәеинраала «Аҽыхәа» иазкыз астатиа иамоуп ухаҿы иааугаша даҽа ҵакыкгьы. Уи убри ауп: Дарбан поетзаалакгьы (араҟа еиҳарак зыӡбахә сымоу ишәхьоу, апоет ҟазацәа роуп) инапы иҵыҵыз, иԥсы иалихыз аҩымҭа раԥхьаӡа адунеи шабаз, еиҳа уазааигәаны иуҳәозар, раԥхьатәи авариант, шамахаӡак акәымзар, кьыс амамкәа инхон, уи малырк амоурц, аԥхьаҩ ҽыԥныҳәак аимҭарц азын акьыԥхь ахь инеиаанӡа акырынтә ишьҭихуеит, ишьҭеиҵоит, даԥхьоит, деиҭаԥхьоит, ирҽеиуеит, иршшоит, нас ауп аҩымҭа ангәылшәо. Ус анакәха, апоет (аӡәы далкааны акәымкәа) иаԥиҵо иарбан ажәеинраалазаалакгьы (егьырҭ ажанрқәагьы аҵанакуеит) иамоуп иара автор ихиҳәааша аҭоурых, ишыҟалаз зҳәаз еиԥш. Арҭ зегьы рҭоурых, ҳәарас иаҭахузеи, апоет изиҩуан, исыҩуеит ҳәагьы далагом, имчгьы ақәхом. Убри аҟнытә акы, инапы иҵыҵыз, еиҳа игәы ззыбылуа ажәеинраала аҭоурых, адунеи шабаз ҵаҵӷәыс иамоу, заҟантә иҩыз, ирҽеиз,
ихиҩаалаз уҳәа иреиԥшқәо иҩыр илшеит, насгьы ирҿиараз ҿырԥшра ауа, иҵегьы уазааигәаны иуҳәозар, ирҿиаратә «лабораториа» уныҩныԥшны ирҿиаратә процесс инагӡаны ухаҿы аагара улшартә еиԥш. Убас иҟоу акоуп Платон Бебиа истатиа «Ажәеинраалакгьы» («Аҽыхәа» – Иуа Коӷониа изку) .
Астатиа автор баша еипиграфс иахаимыргылеит аурыс поет дуӡӡа В.В. Маиаковски метафорак иаҩызоу, апоезиатә ҩымҭақәа шымариам атәы зҳәо абарҭ ацәаҳәақәа:
Ааи, имариам апоезиатә рҿиамҭақәа раԥҵара. Ус шакәу апоетцәа роуп зегь раҵкыс ибзиаӡаны еилызкаауа. Ари ахшыҩзцара ҟәырҷахак узамыршәом, аха иацуҵар улшоит даҽакгьы: урҭ апоезиатә рҿиамҭақәа рыхцәажәара, реилыргара раԥҵареиԥшҵәҟьа иуадаҩуп ҳәа.
Егьырахь, ҳәарас иаҭахузеи, аҩада иазгәасҭаз апоезиатә, (иара убас егьырҭ ажанрқәагьы) рҿиамҭақәа ҭызҵаауа аҵарауаа, акритикцәа, алитературадырыҩцәа роуп избарҭо, уи иахҭынхьааз, арҿиара процесс аан иахнагаз зегьы. Уи хазы иҟоу аҭҵаарадырра зҭаху проблемоуп, аԥсуа литератураҿы мацара акәымкәа алитературақәа зегьы рҿы. Амала, иаҳҳәар ами аиаша, ҳлитературатә критикаҿы (иара убас алитературадырраҿгьы) ари азҵаара иахьынӡахәҭоу хшыҩзцара азум, игәыгәҭажьуп, аха уи даҽа зҵаароуп, араҟа иаҭыԥым.
«Апоезиа иарҿыхоит, иҳаранакуеит, иагьарҟәымшәышәуеит, иагьар-џьбароит ауаҩытәыҩса зыда дхәарҭам ицәанырра ԥшьақәа. Убри аҟнытә иаахҵәаны исҳәарц сылшоит асахьаркыратә литератураҿы апоет зегь раԥхьа игылоу, ирыцку аӡә иоуп ҳәа. Избан акәзар, апоезиа ҳара иҳадаҳкылоит афилософиатә хшыҩзцара иаҵоу, излеибарку анаҩсангьы, ҳдоуҳатә ԥсҭазаара аҵкарқәа зегьы ирылахәны», – ҳәа иҩуеит академик Д.С. Лихачов.
Иҵабыргыҵәҟьаны, аҵарауаҩ ду Д.С. Лихачов асахьаркыратә лите-ратураҿы ҷыдала иаликааз, уи иуҳәар ауазар, аԥхьахә зиҭаз ажанр дахаҭарнак иашоуп Платон Бебиа. Аӡиас иаԥну аԥан иадыруеит ҳәа шырҳәо еиԥш, сызҿу ашәҟәы уанӡа аасҭагьы, иҵегьы исзааигәанатәит уи ипоезиа, исеилнаркааит иамоу, мамзаргьы ԥсабарала иара злаҟоу, излеибарку афилософиатә ҵаулареи аестетикатә аԥшӡареи. Ари, ҷыдала сара ҳпоет ирҿиамҭақәа ҭызҵаауа аӡәы иаҳасабала, саргәырӷьоит, сызҵо «аиа» ихьанҭазаргьы иарласуеит, амч ҿыц снаҭоит. Амала, иахьанӡагьы Платон Бебиа ипоезиатә ҩымҭақәа зегьы нҭырҷҷааны, ирыгу-ирыбзоугьы (уи ахьуԥымло џьаргьы иҟаӡам) азгәаҭаны иҭҵаам. Ииашоуп, иҟоуп акритик Хәыхәыт Бӷажәба иусумҭеи еиуеиԥшым авторцәа рлитературатә-критикатә статиақәеи, аха аԥсуа поезиа амхурсҭаҿы абриаҟара зхы аџьыка ықәызххьоу апоет ипоезиатә рҿиамҭақәа инагӡаны рыҭҵаараҿы, ҳәарас иаҭахузеи иҵегь иаҭахуп аҭҵааратә-еилкааратә ҟазшьа змоу аусумҭақәа, ашәҟәқәа. Избан акәзар, уи аԥсуа поезиа ирбеиеит, ахаҿра ирԥшӡеит, ирҵаулеит, ихатәу, ихьыԥшым рҿиаратә цәаҩала. Ари ас шакәу сара сахьахәаԥшуала, ҳакритикцәа, ҳлитератураҭҵааҩцәеи рхаҿы иааганы изызхьаԥшша проблеманы рҿаԥхьа ишьҭоуп аргәагәара аҭахымкәа. Аха ихьааумгарц залшом абарҭқәа реиԥш иҟоу аусқәа рҿы ҳакритикцәеи ҳҵарауааи еснагь аиҵахара ахьаадырԥшуа, ринициативақәа ахьмаҷу. Убри акәхап изыхҟьо урҭ азин змоугьы измамгьы агәынамӡарақәа аарԥшуа аҽыԥныҳәақәа иҟарҵо аԥсуа литературатә критикеи алитератураҭҵаареи радрес ала.
Аԥхьаҩ гәыраз, зыԥсҭазаареи зҩымҭақәеи ҭысҵаауа ашәҟәыҩҩцәа рбиографиақәа ихадароу адетальқәа рыла рхарҭәаареи раԥҵамҭақәа – собиект хадақәа изларкәу ала – ирырҭо ахәшьарақәеи рҿы еснагь схы иасырхәоит сзыхцәажәо ашәҟәыҩҩцәа ирхаану рколлегацәа дара ирызкны иеиуеиԥшым аамҭақәа раан ирҳәахьоу, ирыҩхьоу аматериалқәа. Урҭ, сара сгәанала, аԥхьаҩгьы саргьы ҳзын иҳарҳәо, иҳарҭо рацәоуп.
Уажәы Платон Бебиа игәыла, ишәҟәыҩҩым Иура Тураа ҳаизыӡырҩып: «Аҟәа ҳара ҳахьынхо «Аԥсуа иашҭа» ҳәа иашьҭоуп ҳаҩны – Ашәҟәыҩҩцәа рыҩны» – ҳәа. Абри аҩны аҟны инхон, рҩымҭақәагьы аԥырҵон: Иван Папасқьыр, Шьалуа Ҵәыџьба, Баграт Шьынқәба, Алықьса Џьонуа, Алықьса Лашәриа, Кәымф Ломиа. Иахьа уаҟа иҳамоу ашәҟәыҩҩцәа ҩыџьа роуп: Нели Ҭарԥҳа, Платон Бебиа. Аханатә ишаԥу еиԥш, абри аҩны аҟны аԥсҭазаара збо аҩымҭақәа, ҳара ҳаԥхьа аӡәгьы инапы аҟны иоуӡом. Атипографиа иааҭырго раԥхьа знапы иадыркуа ҳара ҳауп, зны-зынла – иара акьыԥхь рбаанӡагьы. Ҳхәыҷқәагьы ҳаргьы еснагь ҳгәы хыҭ-хыҭуа
ҳагьырзыԥшуп. Ашәҟәыҩҩцәа узларҿаԥшыша аҟазшьа ҷыдақәа рымоуп. Урҭ рырҿиамҭақәа реиԥш, рхаҭақәагьы рҵара аҭахуп.
Платон Бебиа ишырҳәо еиԥш, агәы иаҩызоу гәылоуп. Дагьаадыруеит ауаҩреи аԥсуареи мыцхәы ныҟәызго хаҵа наганы. Уи ҳхәыҷқәа рзы дырҵаҩуп, ҳара адуқәа ҳзы дҩыза бзиоуп. Уи еснагь ҳацәгьеи ҳабзиеи рыгәҭа дгылоуп. Иван Папасқьыр иԥшәмаԥҳәыс, Алықьса Џьонуа имаҭа қәрахьымӡа Нестик, ҳгәыла ԥҳәыс лаша Нели Хонелиа уҳәа аҵыхәтәантәи рымҩахь инаскьаго, рыцәгьара дахагыланы, шаҟа ирыԥшӡазеи Платон Бебиа. Закәызеи ма урҭ ирхиҳәаа ажәагьы!..
Аҵыхәтәантәи аамҭазы сара аус зуеит «Сухумприбор» иатәу азал аҟны. Изааӡарызеи, ҳчарақәа рҟны зны-зынла лабаҟьарыла ианеилало ыҟоуп. Уи аԥшәма ичара уаҩҵас имҩаԥызгоз димоуит ауп иаанаго. Шәара ижәбахьоума Платон Бебиа ачара дуқәа рҟны астол мҩаԥигоны? Аԥшәмацәа иара иааидкыланы, асасцәа ҳаҭыр ду рықәҵо, изакәытә ажәақәоузеи уи инаиҿыҵуа. Платон Бебиа раԥхьатәи иныҳәаҿа инаркны аҵыхәтәантәи аҟынӡа иааиҳәо зегьы-зегьы Аԥсны арӷәӷәара иазкуп, аԥсуаа ҳаидкылара иазкуп. Аԥсны аԥсуара аихаҳара иазкуп. Уи ачара напхгара азиуазар – угәы ҭынчыз: адисциплина бзиа ибоит, данцәажәо амҵ ԥыруазар иуаҳауеит. Зны Аԥсны аҵеицәа игәаларшәо угәы ирыԥшаауеит, зны лафла мацара ауаа ркьатеи ахы ԥиҵәоит. Ианаамҭоу шәаҳәарахоит, ианаамҭоу кәашарахоит… «Ҳаит, анаџьалбеит, дзакәытә ҭамадази ачара еишәа напхгара азызуаз: иахьаҟара ихааны ачараҟны сымтәац!..» – шаҟаҩы абасгьы рҳәо саҳахьоузеи!..
Иахьа, Анцәа ду имчала, Платон Бебиа хынҩеижәижәаба шықәса ихыҵит. Аҵыхәтәантәи аамҭазы уи ачымазара иахҟьаны, кыр мыҟәмабарақәа ихигеит. Аха урҭ зегьы дыриааит Москватәи аҳақьымцәа рыбзоурала, иҭаацәеи иҩызцәеи рыбзоурала: имаҭацәа рразҟы дахьчеит. Аԥсуа жәлар рышҟа имоу абзиабара дахьчеит.
Егьырҭ уаԥхьаҩцәа реиԥш, ҳгәарԥ «Аԥсуа шҭа» аҿтәи уара уаԥхьаҩцәагьы, гәык-ԥсыкала иузеиӷьаҳшьоит, Платон Хәамԥа-иԥа Бебиа, агәабзиареи агәалаҟара бзиеи, аҩымҭа шьахәқәеи. Ԥхьаҟагьы ҳаицаԥылааит уԥшьынҩеижәа шықәсхыҵра!
Ҳаҭыр уқәызҵо, бзиагьы узбо
угәылацәа рыхьӡала Иура Тураа
Ари астатиа хәыҷгьы иаҳнарбоит Платон Бебиа ишәҟәыҩҩра адагьы абзазараҿы дызлаҟоу, дызлахәарҭо агангьы. Убарҭ адетальқәагьы аԥсуара иатәышьҭроу – ихадырҭәаауеит ашәҟәыҩҩы ихаҿра, икультура, икәша-мыкәша иҟоу ауаа заҟа дырзааигәо, насгьы ихадароу ирҿиамҭақәа ҳаҭырла, бзиа ибаны ишрыԥхьо, иаргьы иаԥхьаҩцәа дышреиҷаҳауа, рыгәшәа-мшәа ишиҳәо, урҭ ирыдигало иаԥҵамҭақәагьы ишиныруа уҳәа убас иҵегьы арҿиаҩы ицәаҩоу аҷыдарақәа. Абаҩхатәраҵәҟьа апоет, ашәҟәыҩҩы иқәрахь, иҭәымҭахь днеиуа даналагалак иаҳагьы илыжжуеит, иқәыӷәӷәоит иԥсадгьыли ижәлари ԥхьаҟатәи рԥеиԥшхә иазку, ирыдҳәалоу азҵаарақәа. Урҭ азҵаарақәа уаанӡатәи иҩымҭақәа рыҟны аасҭа еиҳа лассы-лассы дшырзхьаԥшуа, ишихҭынхьаауа имҩашьо иубоит. Изхысҳәаауа, абри арҿиаратә цәаҩа – апоет, ашәҟәыҩҩы, ихаҭашьатә ҟазшьа аҷыдарақәа аазырԥшуа – ҳәа иаабоит апоет, апрозаик Платон Бебиа ипоезиатә, ипрозатә рҿиамҭақәа рҿы. Иҟалап, зегь раԥхьаӡагьы убри акәзаргьы Платон Бебиа дхатәраны, дмилаҭ поетны, ажәа сахьарк дазҟаза дуны дҟазҵаз, ҳмилаҭ литература далазыргылаз. Избан акәзар, абраҟа ауп уи ҩнуҵҟала, гәыла, ԥсыла доуҳатә ԥсымчхара ӷәӷәак аҵаны иахьиныруа ижәлари иԥсадгьыли рышҟа имоу икод иалоу, идаракәац иацны иаауа абзиабара. Аха араҟа ихадароу уи амацарагь акәӡам. Иҟоуп даҽакгьы, уи убри ауп: арҿиаҩы (ҳазҿу ҳашәҟәы афырхаҵа иоуп) дызхаану дызлагылоу (иара иҟынӡа ҭоурыхла имҩасхьоугьы убрахь инарылаҵаны) ашәа ззиҳәо, иажәа сахьарк ззикуа ижәлар гәакьа рыԥсҭазаара аарԥшра ирҿиаратә мҩаҿы итематика хаданы ишыҟоугьы, уи зегь реиҳа дазхәыцуеит, даргәамҵуеит, аҟаза дуқәа зегьы реиԥш, ижәлар рҭоурыхтә ԥсҭазаараҿы уаҵәтәи милаҭк аҳасабала рыҟазаара шьақәырӷәӷәо рлахьынҵа, рԥеиԥшхә. Абри ахшыҩзцара агәрагара аҵаны ижәлар рзы ишьҭамырӡго акы акәны нцәахәык еиԥш дахьыԥшлар иҭахуп ипоезиаҿгьы ипрозаҿгьы.
Аҩада исҳәаз ахшыҩзцарақәа рырҵабыргразы уажәы ҳнаргәылаԥшып Платон Бебиа иҭәымҭахь даннеи нахыс иахьа уажәраанӡа иаԥиҵахьоу илирикатә-патриоттә жәеинраалақәа. Ииашоуп, урҭ зегьы – рхыԥхьаӡара зламаҷым ала араҟа рзааҭгылара ауам, мацара иазгәаҳҭоит хыхь иҳәоу ахшыҩзцарақәа конкретла еиҳа иҟазшьарбагоу жәеинраалақәак, насгьы аԥхьаҩ гәыраз, иудыруаз, араҟа зыӡбахә сымоу азҵаара аладагьы, уи иепикатәи ипрозатә ҩымҭақәеи санрыхцәажәо аамҭазы сышрызхьаԥшуа, схаҿы ишаазго, сылаԥшҳәаа ишыҵызго.
Платон Бебиа ипоезиаҿы есымша асимволтә ҵакы аманы дрыхәаԥшуеит ҩажәак: – аладареи аҩадареи. Избанзар урҭ аҩбагьы ирыҟәнибаалоит аҩымҭазы ихымԥадатәиу ажәа сахьарк ахаҭабзиара алызкаауа ацәаҩа. Убри азоуп уи акымкәа-иҩбамкәа ажәеинраалақәагьы зазикыз. Ари ахшыҩзцара аформула иҵегьы иаартны ахыцқәа ирҭганы иуҳәозар, ажәа
аҩадара апоет итәала (иара ус ауп зегьы рзы ишыҟоу) ажәа сахьарк, мамзаргьы асахьаркыратә ҩымҭа аԥшӡареи аҵаулареи ирсимволны, иршьаҟаны ибоит. Абри ахшыҩҵак иҵегьы ираԥсшәаны иуҳәозар, иҩадароуп, имариоу усым асахьаркыратә ҩымҭа иашаҵәҟьа аԥҵара. Егьи, ажәа аҩадара антонимра азызуа аладара акәзар, уи иаҳнарбо апроцесс мариоуп, уадаҩра дук ацым, амала, асимволтә ҵакы амоуп, аҩымҭа ԥсыҽқәа ацәа рхибаауеит апоет. Уи мҩас иҭахым, дықәлом, хәыҷы ҟаиҵа, ду ҟаиҵа алитератураҿы еихиго шьаҿақәа зегьы аҩадарахь рхы хазарц иҭахуп. Иҵабыргыҵәҟьаны, абри ахықәкы бзиа аԥхьаҩ дзеигәырӷьо, алыҵшәагьы ыҟоуижьҭеи кырӡа ҵуеит апоет ирҿиамҭақәа рҿы. Машәыршәа акәӡам Платон Бебиа 1969 шықәсазы ииҩыз ажәеинраала «Аҩадара» аҟны абас иалкааны изиҳәо: «Арахәҵәҟьа ауаа ирбаразы, ихалоит аҩадара» ҳәа. Ииашоуп, апоет иҩымҭа асиужет излаҳанаҳәо ала даныхәыҷыз, даныхьчаз ицәҟьалаз иџьмақәа рыԥшаара иазкуп, аха иаҵаиҵаз аконтекст асахьаркыратә ҩымҭа адунеи ахь ауп ахы ахьырхо. Ари ахшыҩзцара ҟаимаҭ, уанӡагьы апоет иааирԥшхьеит 1961 шықәсазы иаԥиҵаз аҩада сызааҭгылахьоу иажәеинраала «Аладареи аҩадареи» рҿы.
Сыззааиуа, абри аҭакԥхықәра зцу арҿиара аус ԥшьа ауадаҩра иамоу атәы ҳара аԥхьаҩцәа еиҳагьы ибылгьаны, иаабоит Платон Бебиа иԥсадгьыли ижәлари ирызку, аԥсы рхаҵаны ииҩуа, иаԥиҵо ипатриот жәеинраалақәа рҿы. Убас иҟоу ҩымҭоуп «Аԥсны азы ажәа». Уи ахцәажәарахь сиасаанӡа исҳәарц сҭахуп иара иадҳәалоу фактк. Аԥсны Асовет мчра шьақәгылеижьҭеи 40 шықәсахыҵра аназгәарҭоз аныҳәа мшы азын (ааи, иахьатәи аԥхьаҩ ухаҵкы, иџьоумшьан аныҳәа мшы ахьысҳәаз, уи Асовет мчы ашьақәгылара амш милаҭ ныҳәан усҟантәи аамҭазы) С.И. Ҷанба ихьӡ зху Аԥсуа ҳәынҭқарратә драматә театр аҿы агәырӷьаратә еилатәара анцоз Платон Бебиа даԥхьеит ҿыц ииҩыз иажәеинраала «Аԥсны азы ажәа».
Аиаша ами уаҩы ииҳәаша, абраҟа еилақь итәаз ауаа барақәа апоет Платон Бебиа дыззымдыруаз (џьара ԥсшьаҩык, сасык тәымџьарантә иааз ракәымзар аӡәгьы дыҟамызт, ихатә ажәеинраалақәа реиԥш егьырҭ амилаҭ поетцәа рҩымҭақәагьы ибзианы дышрыԥхьоз, уи аганахьгьы абаҩхатәра шимаз рбахьан. Аха аҽны зынӡа даҽаӡәын, зегьы ҿыцбарах дырбазшәа асцена дықәырбаауан апоезиа анцәахәы иатәнатәны иамаз апоет. Зегьы ҳарҟәаҵып ҳхәыҷаахыс дыздыруа иҩызцәагьы уамашәа даабон. Сганаҿ итәаз сҩыза гәакьа, зыԥсаҭа шкәакәахаша Иван Саӡба агәырӷьара ихы-иҿы ианыԥшуа, илакҭақәа ирыҵубаауа, ҿааиҭит:
– Уара, Руслан, ҳҩыза ду Платон Бебиа инагӡаны дҳаздырӡомызт, апоетра анаҩсангьы, асценагьы дазҟазазаап!
– Имариам, џьым, ас ақәгылара! Абаҩхатәра ауп ари зыбзоуроу, – сҳәеит Иван Саӡба иажәа далгаанӡагьы. Азал аҿы анапеинҟьарақәа анеиқәтәа, – иҭабуп, аанагауа, днареихырхәан асцена дналбааит апоет агәалаҟара бзиа иманы.
Ҩажәак еихысҳәаалоит, ашьҭахь кыр анҵы ажәеинраала «Аԥсны азы ажәа» Платон Бебиа усҟан ицыз иҩызцәеи иареи изларҳәо, изларҩыз ала Ҭырқәтәыла даныҟаз, уаҟа инхо аԥсуааи иареи реиқәшәарақәа раан акырынтә даԥхьеит, Аԥсны данаԥхьоз аҵкысгьы аԥсы ахаҵаны, апатриоттә мцаԥшь аҵаҵаны. «Усҟан еиԥш ари ажәеинраала сара уаҳа сзаԥхьом. Уаҟа сыԥсы зегьы алаҵаны, иаӷраҵаны саԥхьеит. Рылаӷырӡ хаҟәҟәала исзыӡырҩуаз ҳџьынџьуаа ирыбзоуразгьы ыҟан, ҳәарада. Урҭ рыԥсадгьыл иазкыз сажәа лоунытә ирныруан, ҭоурыхтәла иархәыцуан рмилаҭ хдырра зырҿыхоз гәхьаагарак рызцәырнагон. Абас акәын сажәеинраала санырзаԥхьоз дара сыблаҿы ишааиуаз. Убри акәазр ҟаларын сықәгыларақәа (ажәеинраала санаԥхьоз) рҿы исыцхраауаз, амч ҷыда сызҭоз. Амала, иахьагьы сгәы иалоуп, хьаак еиԥш исыцрыхоит убасҟантәи сықәгыларақәа зныз акасета ахьеиқәымхаз, аибашьра иахьалаӡыз» – иҩуеит Платон Бебиа.
Платон Бебиа аԥсуа шәҟәыҩҩцәа ԥыҭҩык (Алықьса Гогәуа, Кәымф Ломиа, Нели Ҭарԥҳа) дрыцны Ҭырқәтәыла ҳашьцәа рбаразы даныҟаз рҿаԥхьа данықәгылоз иҵегьы ихатә жәеинралақәа дрыԥхьеит иара ишитәышьҭраз еиԥш, исахьаркны, аԥсы рхаҵаны. Урҭ иқәгыларақәа – дзыԥхьоз ажәеинраалақәа иазыӡырҩуаз, Ҭырқәтәыла инхоз ҳашьцәа гәахәара дула ирыдыркылон, Аԥсны ацәа, абзиабара ахырбаауан. Уаҟа еицыз ашәҟәыҩҩцәа рахьтә еиканҩы димаӡамызт ҳәа ихыҽхәо иргәаладыршәон иҩызцәа. Аха ажәеинраала «Аԥсны азы ажәа» уи зынӡа даҽакуп. Убри азоуп абриаҟара ҳазааҭгыланы игәцаракны ҳзахцәажәо.
Абри ажәеинраала аԥхьаҩцәа раԥхьагьы азыӡырҩцәа ибзианы ирыдыркылахьан (ус шакәу арҵабыргуеит аҩада иаагаз афактгьы. Ажурнал «Алашара» адаҟьаҿы уи акьыԥхь анаба, ҳәарас иаҭахузеи, еиҳагьы ирылаҵәеит. Аха игылоит азҵаара избан иаԥхьазгьы иазыӡырҩызгьы абриаҟара изыргәаԥхаз, ажәеинраала ргәаҿы изнеиз, изрыдыркылаз? – ҳәа. Автор уи ибзианы артист ҟазак иеиԥш аԥсы ахаҵаны цәанырра ҵаулала дахьаԥхьоз аума, ма зынӡа даҽа рҿиаратә маӡак аҵоума? Еилкаауп апоет иажәеинраала исахьаркны аԥхьара иамоу ахаҳара, иарҵысуа аестетикатә емоциа. Амала, уи апоетцәа зегьы ирылшом, иага ажәеинраала ссирқәа рыҩуазаргьы. Ари, ҟазара дула аԥхьара бырзен философк ишиҳәаз еиԥш, уи аҩбатәи баҩхатәроуп апоет изы. Абри аҩбатәи абаҩхатәра ҳәа абырзен философ дызҿыз, Платон Бебиа ирҿиараҿ насыԥк еиԥш изылыԥхан иҟоуп. Ари ас шакәу иаԥхьаҩцәа (изааигәоу иҩызцәагьы
убрахь иналаҵаны иудыруеижьҭеи кырааҵуеит. Аха, ара иҟоу гәык-ԥсыкала ажәеинраала ҳгәазырԥхаз, уи автор ибзианы дахьаԥхьо, ҳахьитәитәуа амацара акәӡам. Сара сызлахәаԥшуала, араҟа ихадароуп апоет иҩымҭа ахаҭа поезиатә рҿиамҭак аҳасабала, иамоу аҩаӡареи атекст иаҳнарбо аҭоурых аҵахь илбаауа ахәыцрақәеи, иахьатәи аамҭагьы иахьақәҿнаҭуеи, амилаҭ ԥхьаҟатәи алахьынҵа ахӡыӡаара ахьеиқәҿырҭуеи, насгьы автор еиԥшҵәҟьа аԥхьаҩгьы лоунытә ихҭынхьаауа ажәлари аԥсадгьыли рыбзиабара акәаш мцеиԥш ихәажжаӡа, имилаҭ хдырра рҿыхауа игәаҿы иахьаанхауа, иахьыннажьуа ауп. Убарҭ аҷыдарақәа ирхылҵуа амагиатә мчы ауп ажәеинраала ҳзааигәазтәыз, аринахысгьы ҳдоуҳатә дунеи иузалымхуа, иалаӷьаны иҟазҵаз.
Уажәы ҳнагәылаԥшып ажәеинраала «Аԥсны азы ажәа» ахаҭа, хыхь иҳәоу ахшыҩзцарақәа еиҳа иҵабыргхаҭаны иааԥшырц азын. Заанаҵгьы иазгәасҭоит аҩымҭа асиужет злаҟоуи ацәаҳәақәа ажәала излагәылҭәаауи рыла поема хәыҷык ыҟоуп уҳәар ауеит. Автор иҩымҭа ахы икуеит ажәа аԥхьарца ала. Уи машәыршақә иауҟалах, апоет, идыруеит аԥсуа иажәеи иашәеи рҿы аԥхьарца иаҵанакуа. Уи хьаа хҽыгоуп, гәхаршҭгоуп, ақәԥараҿы амч улазҵо, ажәлар рыжәҩахыр еибызҭо, феноменуп.
Сыԥхьарца, убжьы-хаа цартә хараӡа,
Ацәаҳәақәа сшьам дгьыл иазыскуа раӡа.
О, ашьхеи агеи ирыбжьаршәу Аԥсны,
Ихазы уиҭахыҵәҟьан Анцәа ду зны.
Адунеи еиԥш ужәытәӡоуп, ҳаамҭеиԥш уҿоуп.
Уара узы, Аԥсны ԥшӡа, сызхәыцуа убриазоуп!
Абас ахы акуеит ажәеинраала, нас ауп аԥсуа жәлар рҭоурыхи, иахьатәи рыԥсҭазаареи, уаҵәтәи лахьынҵеи, ҳзырбо, ус баша-машала акәымкәа, ҳцәа-ҳжьы ианыруа асахьақәеи, ахҭысқәеи, азхьрақәеи асцена ихаҿсахьақәаны ианықәаабауа.
Ажәеинраала ахаҭабзиара ҳаразкуа, уадзыԥхьалоу бзиа изырбо факторқәоуп: акы, автор ицәыриго, поезиатә хаҿсахьаны иҟаҵоу аҭоу-рыхтә даҟьақәа, иаҳҳәап, нарҭаа дуқәа репос афырхацәеи Абрыскьыли рызхьаԥшра, ргәаларшәара уи иаанагоит ажәытәӡатәи ҳҭоурых адаҟьақәа ргәылаԥшра, реихыршәшәара – милаҭ гәадурак аҳасабала рцәыргара, рызнеира. Диоскуриагь ихаиршҭуам апоет. Ҩбагьы, убарҭ инарывагылоит Аԥсны азы зхы-зыԥсы иамеигӡоз Инаԥҳа Кьагәа, Кьахь Ҳаџьараҭ, нас ааскьатәи аамҭазтәи Аԥсны аҵеицәа Ефрем Ешба, Нестор Лакоба, ԥасатәи Аџьынџьтәылатә еибашьра афырхаҵа Мери Аҩӡ-ԥҳа уҳәа егьырҭгьы. Ихԥахаз, абарҭқәа зегьы апоет ажәа лыпшаахла еиҿаиртәит, исахьаиркит. Ажәеинраала арифма, аритм, ацырақәа, ақәыӷәӷәара зегьы рҭыԥаҿ инаганы иртәоуп. Ацырақәагьы 10-11 ыҟоуп, еизызагоуп. Уанаԥхьо (автор данаԥхьо аҩымҭа еиҳагьы иссирхоит, аԥхьаҩ дызтәызтәуа емоциак аҵалоит!) ашәеиԥш иуаҳауеит, икаҩуеит, ауазажәеиԥш иҟоуп. Аҿырԥштәқәа ракәзар, еибагоит ахшыҩзцара дырҵаулоит (зны идырдадоит, зны идырҵыруеит) аидеиа арӷәӷәаратә еиԥш. Иаагап ус шакәу шаҳаҭра зуа ҿырԥштәқәак: «О, ашьхеи агеи ирыбжьаршәу Аԥсны»; «Ахаҳәҵәҟьагь ҵәыӷьан иаҟьон аҟата»;»Амза-ҿа уаҩызоуп, ааԥынеиԥш уқәҵоуп»; «Ерцахә, уара уаҳ ду, ахьгылоу иҽырбоит»; «Арҩашқәа еижәхыслан иахьлеиуа ишәаҳәоит»; «Уа ашарԥаз араӡын ӡаӡагьы аҳәоит»; «Аԥхыӡеиԥш ухаами, алакә еиԥш уԥшӡоуп», ҳәа убас иҵегь.
Арҭ аҩада иаазгаз ацәаҳәақәа имҩашьо иудырбоит урҭ згәылагылоу аҩымҭаҿ апоет ихшыҩҵакқәагьы заҟа игәылыршәаны иаадырԥшуа. Иԥшьбахаз, (сгәанала, ихадароу) апоет иааирԥшуа Аԥсны ажәытә, аҿатә ԥсҭазаара ажәытәра иагахьоуи иахьатәи (ихаҭа дызлахәу) еизааигәатәны аԥхьаҩгьы иаргьы еицрыхҭынхьаауа иахьыҟаиҵо ауп. Ари, ҳәарада, ажәеинраала аидеиа арӷәӷәоит, насгьы имажәуа штемоу унарбоит. Даҽакала иуҳәозар аԥсадгьыли аҭоурыхи, иахьатәи аԥсҭазаареи ахьааи апоет исубиективтә дунеихәаԥшра иаласаны, иахатәны иҟаиҵоит. Ус шакәу хара ҳамцаӡакәа, ҿырԥштәыс иаагар ҳалшоит фба-фба цәаҳәала ишьақәгылоу акуплет (астрофа) хзыркәшо (ажәақәак рыда) афбатәи ацәаҳәа ишьҭрақәланы «иахьааиуа», иахьиҳәо. Абри ацәаҳәа апоети аҩымҭаҿы иҳәоу, иаарԥшу асахьақәеи еидызҳәало феноменуп.
Абасала, Платон Бебиа иажәеинраала аԥсуа поезиаҿы Аԥсны иазку апатриоттә жәеинраалақәа иреиӷьу ируакны иаанхоит. Уи иахьагьы аԥхьаҩгьы иазыӡырҩуагьы амоуп ахәажәцәа ахаангьы ихалом. Ҵабыргуп, ажәеинраала аԥҵан 1970 шықәсазы Асовет Еидгыла аԥсы анҭаз, уи аидеологиа аҳра анауаз аамҭаз. «Умҵәыжәҩақәа еиҵыхны уаҿуп азҳара» ҳәа Асовет мчра дақәгәыӷны ииҳәаз ацәаҳәақәа маҷк рҵакы рыԥсахит. Асовет мчра ыҟамзаргьы зхы иақәиҭу ҳәынҭқарраны аҿиара иаҿыми. Ааи, Аԥсны ақырҭуа мпыҵахалаҩцәа анықәцаха, ахақәиҭра анаиоу, Урыстәыла дуӡӡа ианазханаҵа, иацхраауа ианалага, ҳәарада, апоет ишиҳәо еиԥш, амҵәыжәҩақәа еиҵыхны иаҿуп аҿиара!
Ҳаԥхьап аҵыхәтәантәи акуплет:
Уԥшӡара ихнахын имцым уи жәбауеит,
Аҟармаҵыс шузышәаҳәо иазхымгакәа иԥсуеит.
Уеихазҳауа, узыршәҭуа – уи ҳара ҳауп,
Ҳаидгылап, мап, иҟам мчыс уи еиҳау!
Сшьамдгьыл, уанысыԥсах, исҭоубоуп, саргьы
Медеиа леиԥш сахьхәааит, – уаҳа акгьы!
Аԥсадгьыл ахақәиҭреи, уи уаҵәтәи алахьынҵеи агәҭынчымреи ртематика Платон Бебиа ипоезиатә рҿиамҭақәа, ҷыдала аконкреттә темақәа ирызку ипатриоттә жәеинраалақәа рҿы еилыхха иубоит, насгьы инарҵауланы удырхәыцыртә еиԥш иуныруа. Абраҟа иубоит уи апоезиа ишаҟазшьарбоу дзыхцәажәо обиект, мамзаргьы атема уаанӡа ирҳәахьазаргьы, апоезиатә хаҿсахьала иаадырԥшхьазаргьы, иалырххьазаргьы иара зынӡа иҿыцҳҳараӡа, иара ихатәу ирҿиара аханатә иатәышьҭроу мҳәырк, «ақәиҵоит» даҽаӡәы итәы иаламҩашьартә еиԥш иҿаҿаӡа. Ус шакәу агәра аагартә ҳзырбо Платон Бебиа имоуп имаҷымкәа ажәеинраалақәа, насгьы ҷыдала иалкааны иҭуҵааша роуп дара. Аха урҭ зегьы ҳрыламлакәа ҳарзааҭгылап еиҳа иҟазшьарбагоу жәеинраалақәак.
Сыззааиуа, аԥсуа жәлар ррепостә фырхаҵа, Аԥсны ахақәиҭреи ахьыԥшымреи, ҳажәлар наунагӡа рыԥсадгьыл аҿы рыҟазаареи ирсимволу, иршьаноу Абрыскьыл заҟаҩы ажәа сахьарк изыркхьада. Ари афырхаҵа изкны ажәлар иаԥырҵаз еиуеиԥшым аамҭақәа раан ашәҟәыҩҩцәа, аҵарауаа ашәҟәы ианырҵаз амацарагьы заҟа ыҟоузеи! Убас иҟоуп иҵегьы иахцәажәаз, иҭызҵааз. Иҳақуп урҭ ргәалашәара: В. Гатцук , В. Ӷарцкиа, И. Альбов, П. Ҷараиа, Н. Марр, Б. Шьынқәба, Ш. Инал-иԥа, Хә. Бӷажәба, Ш. Салаҟаиа, С. Зыхәба, А. Аншба, З. Џьопуа, В. Коӷониа, Џь. Адлеиба, И. Хәарцкиа уҳәа убас егьырҭгьы.
Егьырахь, асахьаркыратә литературатә ҩымҭақәа ртәы ҳҳәозар, Абрыскьыл ихаҿсахьа апоезиатә рҿиамҭақәа азыркит Д. Гәлиа (ажәеинраала «Абрыскьыл»), Б. Шьынқәба («Абрыскьыл иоуп рашьла инеиуа») В. Анқәаб (иажәеинраалоу ароман «Абрыскьыл»), драматә ҩымҭа аԥиҵеит адраматург, СССР ашәҟәыҩҩцәа Реидгыла алахәыла А. Лагәлаа («Абрыскьыл») уҳәа иҵегьы.
Ишаабо еиԥш, азқьышықәсақәа ирықәлоу аепостә ҳәамҭа Абрыскьыл – ажәлар ԥхьаҟатәи ргәыӷреи рԥеиԥшхә бзиа змардоз, ргәы зырхаҵоз фырхаҵаны ирымаз иахьагьы, ҳажәлар азҿлымҳауп уи ихаҿсахьа аҿыццәа ахаҵаны аарԥшра. Араҟа аԥышәара ркуп акаламуаа, даҽакала иуҳәозар, ашәҟәыҩҩцәеи аҵарауааи. Аха ашәҟәыҩҩцәа ртема, робиект ҳажәлар ижәытәӡатәиу репос афырхаҵа шиакәугьы (ажәлар иаԥырҵаз аҳәамҭа иатәу ажәабжьқәа еиуеиԥшым авариантқәагьы убрахь инарылаҵаны, ииашаны ажәлар ишырҳәаз, ишаԥырҵаз еиԥш аизгареи аҭҵаареи роуп ихадароу, аизгаҩ, аҭҵааҩы ихыҭҳәаа, ифантазиа араҟа акы, имыцхәуп, ҩбагьы имчыдоуп, аҭҵаарадырратә ҵакы амам) ирымоуп алшара рхатә рҿиаратә метод ала аарԥшра, ихаҿсахьа аҭыхра. Аха убас шакәугьы ашәҟәыҩҩы днызкыло, ихаҿы иааигаша аԥҟарақәа ыҟоуп – дҭымҵроуп аепос зхагьежьуа агьаргьаласа, излеибарку адунеи акшәа-мыкәша дыҟазароуп уи ихаҿсахьа аԥызҵо арҿиаҩы, ажәа азҟаза.
Сыззааиуа, Платон Бебиа иажәеинраала «Абрыскьыл» ауп. Уи зынӡагьы ихәыҷӡам, игәылҭәаау – ԥшьба-хәба ажәала ишьақәгылоу 56 цәаҳәа ыҟоуп.
Ажәеинраалаҿ апоет ифырхаҵа исахьа ҭихуеит ижәлар рыԥсҭазаара иаԥырхаго измырӷьацо, атәым мчқәа дырҿагылаҩ дуны, уи еснагь илаԥш хаа ахуп иԥсадгьыл Аԥсны, аҭынч бзазара еилахәар ҳәа дшәоит, ладеи-ҩадеи еимырҟьо ддәықәуп. Ус бжь-хык зхагылаз адоуы дмыждаха дазгылеит Аԥсны акалҭан аԥшәмара ду нкылан. Абар уи исахьа шҭихуа апоет: «Инапқәа қыдқәан, бжь-хык ихагылан, крифон идауышра аҳра анауы» Аҩымҭаҿ ишаабо еиԥш, абри адауи, адауцәа рдау Абрыскьыл иабашьит, кыр џьабаа ибазаргьы диааит, адуажә иԥсы даиҭеит. Ҳаԥхьоит:
Амра шәаԥырҳаԥуа ицәыҵыԥшны уаҟа,
Ҩ-даук ахьеибарԥсуаз ианԥшы,
Уи аблақәа аазмырԥшуаз уажә дабаҟаз,
Адауажә дымлеихьаз деизҟәыҿы.
Ари ашьҭахь аа иҟалаз:
Шьҭа абнаҿ ашәарах еилаҳәылмызуан,
Аӡиасқәа рҿы итоԥуан уаҟа аԥсыӡ.
Аԥсабарагь ашәаҳәацәа азцәырҵуан,
Рашәа азыркуан урҭ зегь ирхаз ԥсыс.
Ауаагьы аԥсабарагьы ахақәиҭра роуит Абрыскьыл афырхаҵа ибзоураны. Уи еилкаауп. Аҩымҭа аидеиа ккаӡа иааԥшуеит аҵыхәтәантәи акуплет аҿы:
Днықәиеит, дшазхәыцуаз аду иқәԥашьа,
Абрыскьыл ацәа даанахәеит дҭахәхәа.
Еҳ, иидыруаз, усҟан уи илабашьа,
Ани аҵларкәыкә шнадԥрааз иҿаҟәа?!
Апоет иажәеинраалаҿ акы, адауаҩ иҭархарала иаҳирбоит Абрыскьыл фырхаҵа ижәлар рзы ихы-иԥсы дшамеигӡо, ишрықәиҵо. Ус ауп ажәларгьы дшаԥырҵаз. Ари ахшыҩҵак давамлеит авторгьы. Ҩбагьы, Абрыскьыл ифырхаҵара анаҩсангьы, апоет иҩымҭа иациҵоит даҽа философиатә хшыҩҵакыкгьы. Уи ауп ажәеинраалагь зырӷәӷәо. Иарбан иара? Аԥсҭазаараҿы еснагь агәҽанызаара аҭахуп, еиҳарак иуҿагылан узшьырц, иуабашьуа, уааигәа даныҟоу. Адоумыжьха Абрыскьылгьы изгәамҭеит, иатәеимбеит илабашьа ҿаҟәаны ицаз аҵларкәыкә.
Ааи, аԥсҭазаара адиалектика ссируп: амаҷ аду ахылҵуеит, аду – амҷ иԥхасҭанатәуеит. Адау дуӡӡа ииааиз, Абрыскьыл аҵларкәыкә аҿы дымчыдахеит – илабашьа рашьра изызуаз аҿаҟәеит.Убри ала ауп иаӷацәа дшыркызгьы. Апоет ари асиужет ихы иҭимҳәааӡеит, ажәлар иаԥырҵаз аепос аҿы иҟоуп. Уи мацара ихы иаирхәеит алитературатә формахь икылигеит. Ажәлар рҿаԥыцтә ҳәамҭақәа рсиужетқәа рҟнытә еиҳа иманшәалоу адетальқәа рхархәара апроцесс алитератураҿы иажәӡам, иҟан, иҟоуп, ари нахысгьы иҟалоит. Ус шакәу рымҳәаӡои аԥсуа шәҟәыҩҩцәа рҩымҭақәа рҿы иҟарҵо ахархәара.
Платон Бебиа аԥсуа жәлар рҿаԥыцтә ҳәамҭақәа ҟазарыла ихы ишаирхәо аабоит, нацәақәкыла аепос афырхацәа Нарҭ Сасрыҟәа, Абрыскьыл ирызкым, абжьааԥнытәи ажәеинраалақәа рҿыгьы. Араҟагьы иҟоуп имаҷымкәа иааугаша аҿырԥштәқәа. Урҭ зегьы ҳарҟәаҵны иаагап ҿырԥштәыс жәеинраала заҵәык «Аԥсадгьыл ашәа». Абригь асиужет змоу лирикатә жәеинраалоуп, иагьконкреттә темоуп. Иаҳгәалаҳаршәап асиужет ҩажәак рыла. Дықәуп хаҵак мҩа харак, иҳаздырам дахьцо, хықәкыс имоу. Аха уи аҩымҭа изаҟаразаалак, аидеиа злаҟоу ала иаԥырхагам. Дааԥсеит, дҿажәкит, амла дакит, амра иканаршуаз аҭакар даргәашеит, ихы дамыхәо днеизҟәыҿит. Аха убасҟан игәы иқәыҩуа шәабжьык геит: …Уи акәхеит:
Ибла ихгылеит Аԥсны гәакьа.
Маҷаршәа арҩашқәа еилашуан.
Ашьхақәа раҳ – Ерцахә ԥагьа,
Аӡәы изыԥшшәа, хара иԥшуан.
Убригь азмырхакәа абар иаацәырҵуеит Сасрыҟәа ирашь (Бзоу – Р.Қ.) кьыркьыруа, Абрыскьыл иакәзар, жәлар змырбзазоз адау дышьны дааихыҵит.
Абарҭқәа рышьҭахь аа апоет ииҳәо:
Уиакәхеит, ашьа хәмаруа идәықәлеит,
Нас дагьаақәтәеит дҩеиханы.
Ҩаԥхьа имҩа харагь днықәлеит,
Ԥхьаҟагь днеиуан деиханы.
Аҩымҭаҿ ахшыҩҵак иаҳәоит аԥсҭазаараҿы аԥсадгьыл ашәа ауаҩы изы зегьы ишрыцку, насгьы уи аиҿкаашьа дақәшәеит, араҟа ихы иаирхәоит ҳепос афырхацәа, урҭ рцәырҵра ауп ари ахаҵа ҩаԥхьа амҩа хара имаз дықәлартә амч иланы дҟазҵаз. Еиҭасҳәоит, апоет араҟа исахьарку ажәала иҩымҭа атема ахьааирԥшуа анаҩсангьы, иаиҭаз асиужет еиднакылеит, идырӷәӷәеит аԥсадгьыл ашәеи аепос афырхацәа рцәырҵреи, насгьы урҭ реиҿыбаара дахьақәшәаз.
Тематикалагьы еиԥшымзаргьы аҩада сзыхцәажәаз ажәеинраалақәа («Аԥсны азы ажәа», «Абрыскьыл») идеиала еизааигәоуп, доуҳатә дунеик иаҵанакуеит, иахылҵит алирикатә жәеинраала ссир «Ашәа». Абраҟагьы апоет иааирԥшуеит аԥсҭазаараҿы ашәа иамоу аԥсымчхара заҟа иӷәӷәоу, анырра амоу. Ардәына деихсырц рԥыск (ибжьаршәшәа исҳәоит заҟа схы сазгәаауеи, сацәыԥхашьои саныхбыџыз, ашкол аҿы аҵара анысҵоз аамҭазы ардәынақәа – адунеиаҿ гәнаҳа ҟазымҵо, аԥсабара зрыцқьо, ирԥырхагоу ахәаҷа-маҷақәа зфо, Бетховени Чаиковски рмелодиа ухазыршҭуа ашәа зҳәо – ацәҟьеи амалакаҳаи рыла ианыскуаз, агәыз-гәызҳәа среихсны ианысшьуаз… Сара усҟан сшәарыцаҩ дуны схы сыԥхьаӡон. Агаӡара уҳәеит ҳәа ҳәаа амоума?!) ишәақь ардәына ианлақәик аамҭазы:
Иарцәажәон аԥсабара,
Абжьы-хаа карҵәа,
Ашәарыцаҩ иԥсы-апара
Акыҵәҟьеит рацәа.
Ашәа датҟәеит, дардысӡеит,
Деимлаҳәа дакит.
Ишәақь… мап, уи дымхысӡеит.
Ахы лаирҟәит.
Абас иҟоуп ашәа амч! Абри ажәеинраала ала апоет, ҩ-проблемак
иҳасабит: акы, ашәа ауаҩы изы иаҵанакуа аанарԥшуеит ԥсҭазааратә фактла. Ҩбагьы, аԥсабара абиԥара ҿа бзиа дырбареи уи ахьчареи рҿы иактуалтәу атема шьҭнахуеит, ицәырнагоит. Автор иҩымҭаҿы, ҟазарыла, насгьы аемоциа уаҩ инаҭартә, ус баша цәажәарамкәа, еиҿырԥшрала акы, ардәына ашәаҳәара, аԥсабара уи заҟа ианаало, иарԥшӡо, аԥсы аханаҵоу, ҩбагьы, ацәгьа зурц згәы иҭоу (цәгьарамкәа нас закәи ашәа-хааӡа изҳәо, аԥсабарагьы уаагьы зырҿыхо ардәына аҵықьҳәа иагәыдҵаны ашьра!) ашәа шиашаз, дшатҟәаз, ауаҩрахьы дшархынҳәыз.
Изхсыҳәаауа, апоет абри игәҭакы аарԥшраҿы – аԥсабара хьчалатәуп, ашәа зҳәо ардәына шьтәым, ауаҩы убри еиликаароуп ҳәа азеиԥш ажәала акгьы имҳәеит. Уи игәҭакы – хыхь иҳәоу ахшыҩзцарақәа ҳрыххәыцыртә игәнаҳкылартә иааирԥшит сахьаҩыртәла еиҭауҳәаша, ухаҿы инхаша асиужет аҭаны.
Арҭ рҩызцәа апоезиатә хаҿсахьала, мамзаргьы поетикатәла ахәыц-рақәа, агәҭахәыцрақәа ҳара иаабоит ҳзыхцәажәо апоет иреиӷьу илирикатә, играждантә поезиаҿы.
Платон Бебиа, аҩадагьы акырынтә инымҩатәшәа исҳәахьеит, ипоезиатә (иажәеинраалақәа, ипоемақәа, ибалладақәа), ипрозатә рҿиамҭақәа рҿы шыгәцареикуа, дышрызҿлымҳау, насгьы ҷыдала уаҩытәыҩсатә бзиабарак рыҵаны шааирԥшуа Аԥсны аԥсабара аԥшӡара, афлореи афаунеи рбеиара, ҳаԥсабараҿы иҟало аиҭакрақәа ԥшь-аамҭак реиҭасрақәа ирықәыршәаны, нас урҭ зегьы ауаҩы дшырзыҟоу, дышреиҷаҳауа, уаҟа иубоит, ихьааугартә аҟынӡа ауаҩы агәлымыҩрақәа ирыхҟьаны аԥсабара амчи, аԥшӡареи, абеиареи, ртәамбара, ррыцҳамшьара уҳәа иреиԥшқәоу жәпакы шихамыршҭуа.
Сыззааиуа, Платон Бебиа аԥсабара ахьчара иазку иҩымҭақәа ацивилизациа иарцәыцәыз, иахнаԥааз иахьатәи аԥхьаҩ иарҳәоит: иахумырҟьацәан, баба, узқәу адгьыл, узқәу аԥсабара умыргәаан, мамзар, уахьнархәуеит ӷәӷәалаӡа ҳәа. Убас иҟоу ажәеинраалақәоуп: «Абнахьча», «Ашьабсҭа-ӡыс», «Уаха ақәа ҳзауроуп», «Аҳәыҳә», «Аҵыс ашәа», «Абна атоура», «Ас ду», «Аҟармаҵыс», «Абна былуеит». «Иԥсыршьагоу ақәа анауа». Иҟоуп иҵегьы ауаҩи, аԥсабареи, ашәарахи, аԥсааи, агыгшәыги реизыҟазаашьа атәы исахьаркны изҳәо ажәеинраалақәа.
Ажәеинраала аира иссиру уаҩытәыҩсатә факторуп. Уи атема мацарагьы, иага игәылшәаны иҟазаргьы, изабзоурахом, ахшыҩ ҵары акәзаргьы, амч зқәымхо, анапаҿы иазаамго ыҟоуп. Избан акәзар, апоезиа апоет иҩнуҵҟатәи идоуҳатә дунеи ицәалашәареи реиццәырҵра иахылҵуеит, уи ацәанырра ауп апоет идунеиқәыԥшылара еибаркны измоу, иҳәаақәызҵо. Уи амч ауп изырԥашашо, изыргәаҭеиуа атема аликаартә, иҭиҵаартә ашәа сахьаркыратәла аҟаҵара зылшо. Нас ауп идеиала еиқәхаԥс иҟоу ахшыҩзцара, афилософиатә ҵакы анаанахәо, аныҟало, ианцәырҵуа, ажәеинраала, мамзаргьы апоезиатә рҿиамҭа аныҟало.
Арҭ аҩада иазгәасҭаз аҷыдарақәа апоетцәа зегьы алаҟоуп, ирыхҭынхьаауеит, насгьы рбаҩхатәра иалаӷьаны, иатәышьҭраны иҟоуп. Ииашоуп, урҭ акатегориақәа ыҟазаауеит амч рыманы дара, апоетцәа рбаҩхатәра аҩаӡара зеиԥшроу иауарашәаны наҟ-ааҟ иҭибагартә еиԥш. Ус анакәха, Платон Бебиа ари апоетцәа рҷыдара иаргьы аԥсымчхара ду аманы иныруеит, насгьы аԥхьаҩ илаԥш иҵашәартә иҭаҳҭыӷьаны. Ари ас шакәу ибоит уи иҩымҭақәа ирыԥхьо дарбанызаалакгьы. Аха абраҟа иумбарц залшом Платон Бебиа ипоезиазы (мацара акәымзаргьы) даҽакгьы, ҷыдароуп ҳәа иуԥхьаӡаша. Абар иаргьы. Апоетцәа зегьы рыҟны еиԥш Платон Бебиа ипоезиа уасхырс иазышьҭоу, аҳра зуа ацәанырра ауп, амала уи ахшыҩ аҽырҟасаны аконтроль азнауазар ауп, мамзар, аӷәра изаҿамкыр, усҟан дахнаԥаар алшоит, аҩымҭа ахшыҩҵак хьысҳахоит. Еилкаауп, зыхшыҩҵак хьысҳахаз аҩымҭа аидеиа аганахьалагьы академик Хәыхәыт Бӷажәба ишиҳәаз еиԥш, ицаҳәцаҳәо изыҟалом.
Платон Бебиа ацәанырреи афилософиатә хшыҩзцареи ирҿиараҿ «еиқәышаҳаҭны», рнапы еибаркны аус еицыруеит – раԥхьа ацәалашәара (ацәаныррагьы убри ауп иаанаго) цәырҵуеит, иҿыхоит, нас ауп уи ҳәаақәызҵо, зда ихәарҭам афилософиатә хшыҩзцарақәа анцәырҵуа, ианавагылоу. Ииашоуп, апоезиа цәанырроуп ҳәа ауп алитературатә дунеи ишадыруа, аха уи амацара асахьаркыратә ҩымҭа азыҟаҵом, иазыԥҵом.
Платон Бебиа ипоезиа аҷыдаразы хыхь исҳәаз ахшыҩзцара зыр-ҵабыргуа ажәеинраалақәа (имыррацәакәа) ҿырԥштәыс иаазгоит. Аҩымҭа «Прометеиаҿ» иаабоит ифилософиатәу ахшыҩҵак змоу (афырхаҵа амифтә дунеи дшатәугьы, легендак еиԥш дшыҟоугьы) цәанырра ҵаулала иаарԥшу ахаҿсахьа. Ажәеинраала асиужет абас иҟоуп: «Аӡынра бааԥсы ҟалеит, илаҳәуан, иарыхьҭшьуан шәаԥыџьаԥгьы уаагьы. Ус ажәлар еиқәирхарц дџырлыхха дгылеит Прометеи. Ҳаизыӡырҩып апоет:
Аамҭагь уаҳа имгаӡакәа,
Аԥсеиқәырхага амҩа иӡбеит,
…Анцәа дугьы имырбаӡакәа,
Фырхаҵала амца-жәла ааигеит,
Ахьҭа ԥсцәаҳагь дхьаҵит дхьагәгәа,
Амца акәын зегь ззыԥшыз.
Иҭыҵит аҳаԥгьы иҭаз зҽыԥхьакуа,
Апсҭазаара дәықәлеит ҿыц.
Прометеи уа анасыԥ ицын,
Иуал-ԥшьа нагӡан, хьыӡгьы игеит.
…Ус еиқәирхаз аӡә даарылҵын,
Анцәа иҟны ацәгьа иҳәеит.
Ишаабо еиԥш, Платон Бебиа иажәеинраала асиужет ажәытәӡа аахысгьы идыруп, иҿыцӡам. Прометеи, абырзенцәа рмифологиа излаҳәо ала, ауаа рзы амца ӷьычны иахьааигаз (араҟа уи дугәалаиршәоит зашьцәа рзы адауажә дышьны амца аазгаз Нарҭ Сасрыҟәа). Зевс идҵала Прометеи ашьхақәа рҿы ахра еиҩыцәра ақәцә аҿы дадҿарҳәалт. Уи дыргәаҟны дыԥсырц азын ашьауардын есҽны инеины игәаҵәа ҭыжәжәаны иафон, аха уахынла еиҭа бзиахон. Абас дгәаҟуан ажәлар абзиара дуӡӡа рзыҟазҵаз афырхаҵа Прометеи. Аҵыхәтәан уи игәаҵәа ҭызжәжәоз ашьауардын шьны ихы дақәиҭитәит Геракл.
Амифтә фырхаҵа ихаҿсахьа алитературатә ԥсҭазаара арҭеит Есхил, Шелли, амузыкаҿы – Бетховен, Скриабин уҳәа егьырҭгьы.
Аԥсуаа ртәы ҳҳәозар Прометеи ҳара дҳацәтәымым, Кавказ ашьхақәа рҿоуп дахьықәҿарҳәаз, насгьы Нарҭ Сасрыҟәа иҟаиҵаз афырхаҵара – ауаа амца рыҭара, рзаагара ауп Прометеигьы иҟаиҵаз. Аҵарауаа аӡәырҩы ирҳәоит ари амифтә ҳәамҭа раԥхьа иахьиз Кавказ ауп, абрантәи ауп уахь Бырзентәылаҟа ишцаз ҳәа. Аԥсуаа ражәа иалоуп абга ахьҭо аҳаԥы аҟны ауп ала ахьҭашуа ҳәа. Уажәы ҳара Прометеи изку амифтә ҳәамҭа Кавказынтәи Есхил иԥсадгьыл ахь ицеит ҳәа ашьақәырӷәӷәара ҳалагом, мацара, иаҳгәалаҳаршәеит аҵарауаа рдунеиаҿ иҟоу аверсиа.
Апоет имаурҽхәаша иреиуоуп – уи абри амифтә фырхаҵа аӡәырҩы асахьаркыратә аҩымҭақәа зхырҳәаахьоу дацәымшәаӡакәа ажәеинраала ахьазикыз. Иаахҵәаны исҳәоит, Платон Бебиа илшеит идеиалагьы ҵакылагьы еиқәхаԥс иҟоу иоригиналтәу алирикатә-философиатә ҩымҭа аԥҵара. Ажәеинраала асиужет иаҳнарбоит ауаа ахьҭа иаганы анҵәара иаҿуп, аԥхара адгьыл иқәӡаауеит, рыԥсы еиқәзырхо дырҭахуп убасҟан дцәырҵит Прометеи. Рыԥсы ҿихит, аха изхәарҭоузеи, еиқәирхаз рахьтә аӡәы иара динапхеит.
Апоет иажәеинраала иаҵубаауеит афилософиатә ахшыҩзцара ҵаула: – ауаҩы идгьылтә ԥсҭазаара хиркәшаанӡа иага абзиара иургьы, иага бзиара ҟаиҵаргьы имч-илша дақәгәыӷыргьы, ауаҩ игәра игазаргьы, еснагь имазароуп агәаҽанызаара – еихиго ишьаҿақәа ршәара, рзара. Избан акәзар, дарбан уаҩызаалакгьы ԥсабарала имоуп имч зқәымхо аԥсабара инаҭаз аԥсыҽра…
Платон Бебиа инарҵауланы аԥсҭазаара иазхәыцуа, здунеиқәыԥшылара амҽхак ҭбаау поет-философуп. Уи икәша-мыкәша иибо аԥсабаратә цәырҵрақәа, иахьатәи ауаа реизыҟазаашьақәа, абзазараҿы илаԥш иҵашәо, мамзаргьы илирикатә фырхаҵеи иареи ирыхҭынхьаауа уҳәа жәпакы ипоезиазы иобиектны иҟоуп, аҳәатәы изҭо ракәны иубоит. Уимоу, убарҭ аԥсҭазааратә фактқәа (обиектқәа, амаҭәарқәа ҳәа рзуҳәаргьы ауеит) иҩышьеи истили анҳәаақәырҵогьы ыҟоуп, даҽакала иуҳәозар, аҩымҭақәа раԥҵараҿы дандырманшәалоу рацәоуп, еиуеиԥшым, насгьы аԥхьаҩ игәы ԥызымҵәац аҩышьа аформақәа иԥшаауеит. Ус шакәу амҳәаӡои 1972 шықәсазы иаԥиҵаз аклассикатә жәеинраала «Ашьауардын». Заҟа имарианы, аха иухамышҭуа асахьақәа рыла апоет ахы икуазеи иажәеинраала «Ашьауардын».
Ашьауардын ахра иаақәтәеит,
Маҷк иааиҭанакырц аԥсы.
Ашәарыцаҩ илаԥш аақәшәеит,
Иҿагьынеихеит уахь дласы.
Дахьеиҩаӡоз уи дазхәыцуан,
Ицәагахьаз шаҟа ӡысы.
Нас игәаӷ пеипеиуа ихыҵуан,
Днеиуан уасҭап ҳәа сыԥсы.
Ашәарыцаҩ згәаӷ имаз, иӡарақәа згахьаз ашьауардын деихсны илаишьҭит, ииашоуп, еибгаз амҵәыжәҩақәа рыла акраамҭа ажәҩан аҿы ишалшоз ала аԥырра иаҿӡан, аха ажәҩақәа рымч мцози, итәарцгьы илҭалеит иааԥсан. Анаҩсан абар иҟалаз асахьа шҭихуа автор:
Мап, изтәозма ашьапқәа рыда,
Акы иқәҟьеит, ҽакы ианҟьеит.
Нас уи акәхеит, аԥсынҵрыда,
Ашьауардын ашьа иаҿҟьеит.
Ашәарыцаҩ ашьауардын анишь ашьҭахь изааиз ахәыцрақәа: «Амҵәыжәҩақәа ажәҩан иазшазаргь, дгьылда ихәарҭамзаап, ҵаны!» – аҩымҭа ахшыҩзцара гәылнаршәеит, иарҵаулеит аҵаки аидеиеи. Апоет ифилософиа – ашәарыцаҩи ашьауардыни ирыбзоуроу – ишьақәнарӷәӷәоит ауаҩы иага ажәҩан далаларгьы, акосмос иҳәынҷаргьы, иԥсҭазаара дгьылда ҟалашьа амам, идгьыл ауп уи ԥсҭазаарас имоу. Аурыс ҵарауаҩ дуӡӡа К.Е. Циалковски ауаҩы адгьыл аҿы наӡаӡа даанхом, ҳәа иҳәазаргьы, ауаатәыҩса ыҟанаҵ дгьылда ихәарҭам, рыԥсҭазаара зыҟалом, ихәны ажәҩан иалаз ашьауардынгьы адгьыл ахь еихеит аԥсы еиқәнархарц азын.
Апоет иажәеинраала ацәаҳәақәа рыбжьара сара иагәылызбаауеит абас иҟоу афилософиатә хшыҩзцара: ауаатәыҩса адгьыл шәахӡыӡааны ишәыхьчала, шәыԥсҭазаара наунагӡахарц шәҭахызар ҳәа.
Ауаа рҿы мацара акәӡам, иааиуеи иеиҵааиуеи ахьыҟоу, иахьубо. Уи аԥсабаара ахаҭаҿгьы иуԥылоит, иубоит џьара идуны, даҽаџьара имаҷны зылаԥши зцәанырреи ҵару апоет урҭ рҩызцәа ацәырҵрақәа абжьааԥнытәиқәа ҳаасҭагьы еиҳагьы ибарҭоуп, насгьы уаҩы дарлахҿыхыртә ибзазараҿы акы инаҭартә иҟаиҵоит, иҭихуеит поезиатә хаҿсахьала.
Убас иҟоу ажәеинраалоуп «Абна былуеит». Уаҟа иаабоит амца аҽырцәгьаӡаны ишцәырҵуа, апоет ицәаҳәақәа рыла иаҳәозар «Абнара амҽхак амца ацралоит, агәы рхаҵо иаҭәҳәоит аԥша. Амцабз алҟьо алҩагь халоит, абызшәала ицәажәоит: «Аҿ-ҿа!» Уи зыдыххыло инахьынҳалан, иагьнакәыршауа анапқәа, иагьа иҵлазаргь ақәцә инхалан, абырсааҭк иагоит итҟәа. Амца амчыдақәа рҽахәладырԥсоит, аӷәӷәақәа шгылоу иԥсуеит, ԥсааи шәарахи, гыгшәыги зегьы еиланаргьежьит, анапы ахьынаӡаз зегьы ӷәых иагоит. Аҩымҭа шԥахыркәшахо ҳәа ҳаԥхьаҩ дышхәыцуа абар автор дахькылсуа, иаиҭо ахшыҩҵак закәу:
Амца аԥша аҭәҳәоит, зегьы ирхысуеит,
Ма изакәызеи иахылҵуа абжьы?
Амца хьаҵырц аџьқәа хысуеит,
Аха ирхысуеит дара шьы.
Иццышәтәуа ишцоз абна еиқәара,
Аԥаҩ ианхықәгыл иқәх зегьы;
Ашьшьыҳәа илеиуан акәара…
Абра анапқәа ирҩахт иаргьы.
Абриаҟара атәыла зырбгаз амца (аԥша амчра азҭоз) акәара-ҷҷа аҟны анапы иҩахеит, акгьы алымшеит, иҭаслымхеит. Апоет иҩымҭа аԥсҭазаараҿы еиԥш, аԥсабараҿгьы ииааиуеи еиҵаиуеи шыҟоу нҵәашьа шамам ҳанаҳәоит ԥсабаратә стихиала ирҵабыргны, ҿырԥштәыс иҟаҵаны. Сара сгәанала, (автор иаҳирбаз иацуҵар алшоит даҽакгьы: «узқәымгәыӷуа ҳәак иҟәнуп» ҳәа ҳажәлар ирҳәо ажәаԥҟа ахшыҩҵакгьы. Избан акәзар, ақәымгәыӷра, атәамбара иазааигәоуп, иуҳәар алшоит хҭак еицҭадыршәуеит ҳәа. Ус анакәха, автор иажәеинраала «Абна былуеит» ахаҭа сахьаҩыратәла иаанарԥшуа астихиа анаҩсангьы, ахшыҩрҟәышга ажәа агәылоуп, ишьақәнарӷәӷәоит, баша-машала акәымкәа, аԥсабара иахҭынхьаауа астихиатә ҟазшьала.
Платон Бебиа иажәеинраалақәеи, ипоемақәеи, ибалладақәеи уан-рыԥхьо иугәаламшәарц залшом афранцыз шәҟәыҩҩы ду Оноре де Бальзак иажәақәа:  Еилкаауп, абарҭ ажәақәа рыхшыҩҵак Платон Бебиа имацара иауиҵанакыхуа, уи ашәҟәыҩҩцәагьы аҟазара аусзуҩцәагьы) зегьы ирхьысуеит ирзеиԥшу акоуп, рҿиаратә цәаҩоуп, абзиахә азхьаԥшра, уи ақәцә ахалара ауп иаанаго. Аха Платон Бебиа зысҳәаз убри ауп, уи ипоезиатә рҿиамҭақәа ирыҵоуп пафоск еиуеиԥшым аԥсҭазааратә ситуациақәа (агәышьҭыхра зҵо, ма агәалаҟара бзиа згу, изнымԥшуа, мамзаргьы аԥсҭазаара хьанҭа – атрагедиа аҟынӡа инаӡо акәзааит еиҳарак ус ахьубо аҩымҭа анҵәамҭахь ауп) раан џьара ицәывҵмыҷҷар имааԥшыр ауам автор, мамзаргьы алирикатә фырхаҵа, иара убас зхаҿра нагӡаны иаарԥшым разхьрақәа зегьы абзиахә ишадҳәалоу, ишугәаланаршәо. Ус шакәу аҩада сзыхцәажәахьоу ажәеинраалақәа рыҿгьы уаҩы ибар алшоит. Аха иага убас акәзрагьы, урҭ ирыцысҵоит ҿырԥштәыс абарҭ ажәеинраалақәагьы: «Амаҭ», «Амца», «Амч», «Анасыԥда инасыԥ», «Ахәаша», «Ацәа», «Агәыӷра»… Араҟа зыӡбахә ҳҳәаз аҩымҭаҿы ауаҩы ибзазаратә философиа иагәылганы иҟаҵоуп. Ажәеинраала «Амаҭ» аҟны апоет иаликаауеит абри аҩыза ахшыҩзцара: Зышҳам зцәырӡаз амаҭ, иҟанаҵоз уаҳа (аӡаҿы аҽшархьуаз) аҽкыдҟьан аҽашьит. Авторгьы (ари аҩыза аҽшьра, ишмаҭуӷьы) дақәыӡбом. Абар иҩымҭа шыхиркәшо.
Амаҭ иашоуп, зхы иаԥшәымоу,
Адгьыл иқәухуеи, уаныҵ,
Аԥсҭазаараҿ бџьарс иумоу,
Аҽнышьыбжьон иануцәыӡ!
Апоет идеалс имоуп иԥсадгьыл зда дхәарҭам ахақәиҭреи, ахьыԥшымреи. Урҭ абзиахә ақәцә иқәибаауеит еиқәзаҷа! Ииашоуп, амаҭ аԥсҭазаара аманы иԥхьаӡон иара абџьар хада – ашҳам абыз иқәнаҵ. Уи анацәыӡ, адунеи ақәзаара иаԥсамкәа иаԥхьаӡеит. Апоет араҟа илогика аҵабыргхаҭа аҟнытә иаауеит.
Ибзиоу хшыҩзцарала еибаркуп ажәеинраала «Ахәаша». Апоет игәа-лаиршәоит ианду иалҳәоз абарҭ ажәақәа: «– Нан, иумыцҟьан ахәаша, нан, ус ҟаумҵан!.. Ирыцҳауп, нан, уанаӷрагыл ахәаша ҵәаауеит!..» Усҟан анду лажәақәа рҵакы инагӡаны издырамызт, изеилкаауамызт, заԥхьаҟа ипоетхаран иҟаз ахәыҷы. Араҟа алеишәацәгьара адагьы, ахәыҷрагьы иара атәы
ҟанаҵон, дартәомызт ихәыҷратә енергиа. Исгәалашәом хаҭала изҳәаз ихьӡ, аха акырынтә исԥылахьеит адунеи иқәу ахәыҷқәа анрызҳауа ихбыџхаааӡа инырхуа аенергиа (амч) еизакны аԥсҭазаараҿы ахы иархәазар, ахаан уаҩы иимбац қалақь дуӡӡак иқаруааха иаргылон ҳәа.
Убри ахәыҷра ауицәтәымхыз, баша иауиҳәах уи «слеишәа анмитәыз» ҳәа. Аха аамҭеикәшареи ашықәсқәеи акыр аиҭакрақәа апоет иԥсҭазаараҿы иҟарҵеит:
Ицоит аԥсҭазаара ццакы,
Ишыҟоугь умашәоуп.
Санду лажәақәа рҵакы,
Аныздыргь уажәоуп.
Урҭ наӡаӡазы игәынкыл,
Исымангьы саауеит,
«Ирыцҳауп, нан, уанаӷрагыл
Ахәаша ҵәаауеит!»
Аԥсуаа ачаӷьа ахә ҳаракны иршьон, ишабалак уазныҟәар руамызт! Сара сҩны заҟантә ирҳәо саҳахьааз акрануфо аамысҭашәара шаҭахыз. Уи иаанагон: амыццакра, амцәажәара, аҿаҵармаҷра, уҿы иҭоу афатә ибзианы аҟаҟара, (аҟыԥ-ҟыԥҳәа ар уаарцазшәа акәымкәа), нас узықәчо аишәа ицқьаӡазар акәын (ахәашақәа ықәтата акәымкәа). Исгәалашәоит саб иаҳәшьа Матиа лажәақәа: «Акранышәфо, нан, ахәаша кашәмыршәлан, ииашоуп уашьҭан иҳаԥссоит, аха џьара ԥычхакгьы уаӷрагылар ишәиуеит рҳәоит» – ҳәа.
Арҭ зегьы акрыфараан ахы шымҩаԥгатәыз ртәы зҳәоз ацқьареи аамысҭашәареи ҳалазааӡоз, ҳазыршьцылоз ракәны иҟан.
Платон Бебиа иандугьы иалҳәоз, ихшыҩ иҭалгалоз убри акәын. Аб-зиахә дадлыԥхьалон, уахь длырԥшуан. Убри ақә иқәибааз абзиахә ауп ажәасахьарк зхиҳәааз. Абраҟа иубоит аԥсҭазаара аҵабырги апоезиа аҵабырги.
Заҟа ҳанаҳәоузеи аԥсуа иетиказы ажәеинраала «Ашьабысҭа-ӡыс». Араҟа апоет даҳирбоит иреалтәу ахаҿсахьа (уи аҩымҭа еиҳагьы иарӷәӷәеит) Аԥсны еицырдыруаз ашәарыцаҩ Ҵәыџь Иуака. Ашәарахқәа рыԥшаара нас реиҩаӡара, ари имариоу усым, иҳәылы-сылуа аӡы иҭоу аԥсыӡқәа ирҩызам, иаҭахуп абла ҵары, ашьамхы-ӷәӷәа, ачҳара, ашьхарԥы ибзианы адырра, агәҽанызаара, насгьы ацәҟьара кыднаԥааратә еиԥш икылкааны ахысра. Убас иҟоу иоуп абчараҳ ҳәа изышьҭоугьы.
Изхысҳәаауа Платон Бебиа иажәеинраала «Ашьыбасҭа-ӡыс» афыр-хаҵагьы, ауадаҩрақәа (убарҭқәа зегьы апоезиатәцәа хаа рыҟәнышьшьы иаарԥшуп, иаҳҳәап: «ажәеиԥшьаа исаҭәаршьарҳәа акы, иабџьар, илабашьа, иуапа аашьҭых ддәықәлеит дыццакы. Аҳәишра ҵалашәыра дҭысит, асыԥса дықәсит усс имкы. Ахра ҿҟьара наҟ даҿысит, ишԥаласу ма ишьамхы»…) даныриааи аамҭазы аҳәыгәра иаақәыххит ашьабысҭа, нас уи инавагылеит аԥа. Абри асахьагьы иухамышҭыртә иҭыхуп аԥсабара абзиабара агәылыжжуа. Арахь ашәарыцаҩ ишәақь аԥынҵа рықәк инацәа дышнаҵхара ахаҳә ашәыгәра даватәоуп.
Игылан амрахәага рҽаҭан,
Рыгәқәа ҭынчын аҩбагьы.
Ангьы тәҩасит аԥа шаҭан,
Иамҵакәашеит аԥагьы.
Нас ӡыжәраҳәа арҩаш инҭалеит,
Иҭахәмарит, иҽырбеит…
Ашьшьыҳәагь наҟ инеишьҭалеит,
Акәтаӷь былгьон адунеи.
Ашәақь, абар-абар сыҭҟьоит ҳәа,
Иԥшын агәы аҽанҵаны.
Сгәарҭар ани аԥеи еицәыхҟьоит ҳәа,
Иара диан иԥсы ӡаны.
Апоет иаҳирбоит ашәарыцаҩ иааирԥшыз агуманизмра ду, ауаҩра. Абраҟа иугәаламшәарц залшом академик Д. Лихачев «Ауаҩы аҭакԥхықәра ду идуп ҷыдала зҿы мцәажәо (аԥсабара, ашәарах, агыгшәыг) зегь рҿаԥхьа» ҳәа ииҳәаз ажәақәа. Аԥсуа шәарыцаҩ, ашьхауаҩ Ҵәыџь Иуака зҿы мцәажәо рҿаԥхьа идыз аҭакԥхықәра инырит, иааирԥшит, даҽакала иуҳәозар зԥа зымҵакәашоз, аԥсҭазаара қьаф алызуаауаз (дара ртәала) дырԥырхагамхеит, еиԥимырхеит. Ас хара ихәыцуа, иҵабыргыҵәҟьаны, ашәарыцаҩ иаша иоуп. Ажәеинраала ааӡаратә ҵакы амоуп аекологиа аганахь иганы уахәаԥшуазаргьы.
Ари атема иазкны аԥсуа поезиаҿы акык-ҩбак еиуеиԥшым апоетцәа ирҩымҭаны иуԥылоит. Аха досу рызнеишьа хаз-хазуп. Иаагап апоет Владимир Анқәаб иажәеинраалаҿ ихаҭа ихҭынхьаауеит иҟало ахҭыс уи дшышәарыцоз ашьабсҭа аԥеи иареи дрықәшәоит, аха изымгәаӷьит аԥа авакәашо ишгылаз, ан инагәыдҵаны ашьра, ирыцҳаишьеит. Убраҵәҟьа амацәыс еиԥш игәалашәоит, ихаҿы иааиуеит аныда ихаҭа аԥсҭазаара заҟа
изтәаз, даргәаҟыз, длакша-ҩакшаны ихысыз. Ари иԥсҭазааратәу, насгьы аԥисхологизм ӷәӷәа ҵаҵӷәыс измоу фактуп. Платон Бебиа иажәеинраалаҿы ашьабсҭа аԥеи иареи «рлахьынҵа» – ыҟазаареи рыҟамзаареи – знапы иакыз аҩымҭа, аперсонаж, Аԥсны еицырдыруа ашәарыцаҩ Ҵәыџь Иуака иакәын. Аха убригь изымгәаӷьит ани аԥеи реиԥырхара. Ари ас изыҟалаз ҳпоетцәа рымацара ирыбзоурам. Адацқәа харантәы иаауеит, аԥсуаа шьхатәылатәи рыбзазараҿы иалаӷьоу қьабзуп, ашәарыцара аԥҟара иаҵанакуа, аханатә аахыс изықәныҟәо акы акәны иҟоуп, даҽакала иуҳәозар, ашәарыцаҩцәа (игәыҳәгәыҵәо, акы иаҩымсуа, зегьы ззеиԥшу, иахьатәи амш мацараз ихәыцуа ракәым араҟа зыӡбахә сымоу) иашақәаҵәҟьа абчараҳцәа ҳәа изышьҭоу ирдыруеит ианышәарыцатәу, ирдыруеит ишьтәу, ирдыруеит извыстәу, избан акәзар, урҭ еиҷаҳауеит, ишабалак, ҭәа збаз, ҭәа иҳәҳәеит ҳәа апринцип ала акәымкәа, иԥхасҭартәуам рыԥсабара, рыԥсадгьыл зырԥшӡо, изырбеио, ушьҭантәи абиԥара рыхәгьы нрыжьуеит. Ас иҟоуп ауаҩы аԥсабара аҿаԥхьа иныҟәиго ақьабзқәа.
Аурыс шәҟәыҩҩы М. Пришвин асахьаркыратә литература зырҿиауа ауаа ҷыдала аԥсабара абаҩхатәра шырнаҭаз шидыруазгьы, иҩуан:  – ҳәа. Усҟан ауп ашәҟәыҩҩы ижәлар рызхьрақәа, ргәазыҳәарақәа, изыргәырӷьо, изыргәаҟуа, ирыгу, ирыбзоу, рымч-рылша хыҵхырҭас иамоу уҳәа иреиԥшқәо еиҳа еилыхха ианибо, ихаҿы ианааиуа, насгьы асахьаркыратә ҩымҭа аԥҵара анилшо. Зхы зкәачроу дубеиа избо (урҭ рҩызцәагьы ауыҟахым аԥсҭазаараҿы, машәыршақә имҳәазар акәхап М. Пришвин аҩада иаагаз иажәақәагьы), жәҩантә ахь дылбаазшәа зиԥхьаӡо, ҳәарас иаҭахузеи, – ҳәа, Салтыков-Шьчедрин иззиҳәаз амаҵ ишахәҭоу иуа бзанҵы дзыҟалом. Абри ахшыҩзцара иҵегьы иаартны иуҳәозар ашәҟәыҩҩы изы, ихымԥадатәины иҟоуп абаҩхатәреи ауаҩреи.
Абас сзырҳәаз аԥсуа литература нахьхьи аахыс иаҵагылан изырҿиоз уажәгьы уи аус ԥшьа иаҿу рбиографиақәеи рырҿиамҭақәеи унарылаԥшыр, рдаҟьақәа еихыршәшәо уҿынаухар, иубоит урҭ ламысла иҭәу, зус аҭакԥхықәрала изныруа ракәны, излыҵыз ажәлар ирхаҭарнак иашаны, дубеиа барак рыламкәа. Даҽа зҵаароуп, аԥсуа шәҟәыҩҩцәа иаԥырҵаз аҩымҭақәа асахьаҩыратәла урыхәаԥшуазар, рыҩаӡарақәа шеиҟарам, абзиақәа реиԥш аԥсыҽқәагьы шыҟоу. Аха иарбан милаҭ литературоу (иага ақәра дуи аԥышәеи амазаргьы) ашедевртә ҩымҭақәа рыла мацара ишьақәгылоу? Сара дсыздыруам ԥсуа шәҟәыҩҩык иҟоугьы ицахьоугьы зыҽхарззалан иҟоу, зыжәлар рҿаԥхьа зыламыс зҟьышьхьоу, аҵарҭыша иахәымгахьоу. Урҭ ари аганахь имаалықьшәоуп, рыжәлари рыԥсадгьыли рзын ипатриотцәоуп, рхы-рыԥсы еигӡом, ирылшо ала рмилаҭ литература арҿиара иаҿуп изныкымкәа, иҩынтәымкәа аамҭа уадаҩқәа ишԥыршәахьоугьы рхы аҵамырхакәа, ргәы камыжькәа. Ас еиԥш иҟоу алкаа аҟаҵара аԥсуа шәҟәыҩҩцәа рҩымҭақәеи рбиографиақәеи, азин ҳарҭоит, нас схаҭагьы, иажәамыцхәымхазар, ҳмилаҭ гәадурас иамоу ҳашәҟәыҩҩцәа аӡәырҩы (ицахьоугьы убрахь иналаҵаны) рыԥсҭазаареи рырҿиамҭақәеи ахьҭысҵаауаз, издыруаз, рыкәша-мыкәша иҟаз ауаа сахьарцәажәози имҩашьо избон урҭ рхаҭарақәа заҟа ицқьоу, ицқьаз, гәыкала рмилаҭ культура амаҵ руаз. Убри аганахьгьы аԥсуа шәҟәыҩҩцәа рыԥсҭазаара иаҩыз рбиографиақәа рнысымҩа аӡәгьы дрыхәамԥшыц, иҭимҵаац.
Алитературеи ашәҟәыҩҩцәеи амилаҭ адоуҳатә культураҿы ирыҵаркуа шьардаӡа ирацәоуп, насгьы уи аилкаара, ииашаны азнеира аҭахуп. Рыцҳарас иҟалаз, зегьыҵәҟьа, абри абас шакәу хырҩа азыруан, инықәырҩ-аақәырҩшәа иахәаԥшуеит, ирзеилкаауам.  – иҩуан аурыс шәҟәыҩҩ К.Г. Паустовски.
Сыззааиуа, уажәы зыҭҵаара саҿу ашәҟәыҩҩы Платон бебиа иакәзаргьы, уи егьырҭ дызхаанугьы дызхаанымгьы, аԥсуа шәҟәыҩҩцәа зегьы реиԥш, ламысла, баҩхатәрала, гәацԥыҳәарала имилаҭ литература амаҵ иуеит амагиатә мчы змоу исахьарку ажәала. Уи ҟаимаҭла ирныԥшуеит ирҿиаратә ҩымҭақәа.
Афранцыз философ, ашәҟәыҩҩ ду, ахәыцҩы Дидро ишиҳәаз еиԥш, аҟазараҿы зегьы ирыцкуп .
Ааи, ашәҟәыҩҩы изы имариаӡам асахьаркыратә ҩымҭа анаԥиҵо аамҭазы иқәиргыло аԥсҭазааратә зҵаарақәа (еиҳарак ауаажәларратә ҵакы змоу) зхаҿсахьа ҭихуа ифырхацәеи рҿы Дидро ишиҳәаз еиԥш, ибжьааԥнытәым рҿы ибжьааԥнытәу рыԥшаара, ибжьааԥнытәу рҿы ибжьааԥнытәым рыԥшаара, ралкаара. Ари аформула алогика иаҳәоит: аԥсҭазаара аперсонажқәа (дара рус-ҳәысқәагьы убрахь инарыцҵаны) инарҵауланы ргәылаԥшра, рыҭҵаара, насгьы абжьааԥны уаҩы иимбо рыҩнуҵҟатәи дунеи злеибарку, рыԥсы ахьҭоу ишырҳәо еиԥш, рыцәгьа-рыбзиа ахьыҟоу рымаӡақәа исахьаркны, автортә фантазиагьы ацырхыраан аарԥшра ауп.
Платон Бебиа, еиҳарак ипоезиатә рҿиамҭақәа рҿы илирикатә фырхаҵацәа рдунеи иаҵоу, излеибарку амаӡақәа раарԥшра ибзианы дақәшәоит. Урҭ рыбзазаратә рфилософиатә хәыцрақәа иара ирҿиаратә фантазиа иацырҟьо, ирықәҿызҭуа ракәны иҟоуп, еилахәуп гәҭахәыцралеи зхьралеи, еиҟараны ирыхҭынхьаартә еиԥш. Ас аҭагылазаашьа ҟазҵо, ҳәарас иаҭахузеи, арҿиаратә баҩхатәра аԥсҭазаара аибаркыра ду алаԥш ҵары иахьыҵымшәо ауп, насгьы апоет ифырхацәа рҿахәы рҿихуан, дара рцынхәрас, ирҭаху ацынхәрас иара ажәа рымԥааны дцәажәом. Дара ртәы дара ирҭаху, излаҟоу дара идирҳәалоит. Ари шьардаӡа аҵанакуеит аҩымҭа афырхацәа рыԥсҭазаара ииашаны аарԥшраҿы. Ари ацәаҩа адунеи алитература аклассикцәа рҿы идыруеижьҭеи кыр ҵуеит, насгьы иазгәарҭахьеит рфырхацәа уи аҟны «ахақәиҭра» шрымоу.
Иаагап иаҳзааигәо доуҳала ҳзааӡахьоу аурыс литература аҟнытә ҿырԥштәык:
Абри ахшыҩзцара – аҩымҭақәа рфырхацәа рзинқәа еиҳагьы ихадырҭәаауеит аурыс совет шәҟәыҩҩы Алексеи Николаи-иԥа Толстои иажәақәа:
Уажәы иаҳгәалаҳаршәап аԥсуа литература аклассик Иван Папсқьыр абри азҵаара дшахәаԥшуаз 1949 шықәсазы иҭыҵит Иван Папасқьыр ироман «Хьмур лымҩа», ашьҭахь аепопеиа ду «Аԥҳәыс лыпату» зхылҵыз. Ароман ансымԥыхьашәа иаразнак саԥхьеит. Сара стәала уаҳа аҭахымкәа исгәаԥхеит, уимоу, (аурысшәахь еиҭагазар Сталин ипремиагьы аҭәаршьар здыруада ҳәа сыгәгьы иаанагон. Сара схәыҷы хшыҩ ала, срыҵашьыцуан агазеҭ аҿы ианызбалак егьырҭ амилаҭ литература ахаҭарнакцәа (усҟан ателехәаԥшра амгәарҭагьы иҭамызт) Сталин ихьӡ зхыз аҳәынҭқарратә премиа анроулак. Аԥсуак дышԥаламшәари ҳәа иагарааны агазеҭқәа еихсырттахьан. Исгәалашәоит Гьаргь Дырмит-иԥа Гәлиа иповест «Сакьан ааԥынра» азы Сталин ипремиа ишиоуз зҳәоз аинформациа (апатреҭ ацны) агазеҭ «Правда» Ҳақыбеи Бӷажәба аҩны ианааига зегьы заҟа ҳаигәырӷьаз. Сара убри агазеҭ акраамҭа иҵәахны исыман.
Сыззааиуа, аӡынтә ҳаԥсшьара мшқәа раан акәын. Ашықәс ҿыц (1950 ш.) азын Аҟәа сааит саб иаҳәшьа Матиа лҿы. Ҽнак Хәыхәыт Бӷажәба хаҵак дицны дааит. Матиа астол лырхиан илыртәеит. Хәыхәыт ицыз дысирдырит уи, Иван Папасқьыр иакәын. Иван Гьаргь-иԥа, ари арԥыс уроман «Хьмур лымҩа» даԥхьахьеит, игәаԥхеит (сара уи атәы заа иасҳәахьан, идыруан) – ҳәа.
Сара агәырӷьара сыкны сагон, сзыԥхьаз ароман автор дахьызбаз, столк ҳахьеицахатәаз, сгәазхара дсызбомызт.
Уи дсазҵааит аҵара ахьысҵоз, заҟа класс рҿы стәаз, сзыԥхьаз ишәҟәы аҿы исгәамԥхаз ҳәа кыр ыҟоума. Сара исҳәеит ишысгәаԥхаз, ирласынгьы сшаԥхьаз, сҩызцәагьы убас ибзианы ирыдыркылеит ҳәа. Амала, исҳәеит сара стәала Мез ихаҿсахьа маҷк ишысгәамԥхаз, уи раԥхьа дыбзианы (Хьмур данеиқәдырхоз Леуарса, дышрыцыз, нас агәҭахьы даннеи дыбжьысит ус дзыҟалеи ҳәа.
Иван Папсқьыр сызҵаара шигәаԥхаз мҩашьо, ихы-иҿы аалашеит, ҳамҭак илаԥш сыхгауа, нас ҿааиҭит: – Иҟоу удыруоу, арԥыс, – Руслан ами иухьӡу, мшәан ҳәа нациҵан, – Мез сара исхарам иҽахьеиҭеикыз, данцәырҵҵәҟьаз дҵоуразшәа дыҟан, аха аԥсҭазаара ахаҭа дыԥнашәеит, дҵоураны ишьақәгылара иаԥырхагахаз аграқәа, еиҳарак иԥсыҽра иахҟьаны дшьақәдырҟьеит. Сара сиԥыҩланы дысзыбзиамтәит, дшыҟаз ихаҿра ааирԥшит. Еиҭасҳәоит, иҽеиҭакны дысзыҟаҵомызт, усҟан Мез дзыҟаломызт аԥсҭазаараҿы дшыҟаз еиԥш.
Нас иацысҵоит даҽакгьы, дарбан шәҟәыҩҩзаалакгьы ифырхацәа бзиазар, иуаанагақәазар иҭахуп, ҳәарада, дагьашьҭоуп, аха аԥсҭазаараҿы дара злаҟам ала еиҿасыртәуеит, иаасырԥшуеит ҳәа уалагар, улыҵшәа башахоит, уфырхацәа бжамҽамхоит.
Абарҭқәа зегьы зхысҳәаауа сперсонаж Мез аԥсҭазаараҿы имаз агхақәа сара исзыхҩомызт, иааԥшыр акәын, ус иагьыҟалеит. Егьирахь, ҳәарада ашәҟәыҩҩцәа зегьы реиԥш, сфырхацәа, иаҳҳәап, Зина, Ҭемыр, Леуарса уҳәа бзиа избоит, срывагылоит, срыцхраауеит, аха иахьамуа, еиқәырҽаҽашьа амам, аҿы иҟоуҵараны иҟои, – абас иажәа аахиркәшоит. Сара сыла ҭраа сихәаԥшуан, сырзыӡырҩуан ҳашәҟәыҩҩы ду иажәа ҟәышқәа. Насгьы уамашәа избон сара ахәыҷы абриаҟара иҭырҷҷааны сызҵаара аҭак ахьыҟаиҵаз.
– Иван Гьаргь-иԥа, саргьы сузыӡырҩуан исгәарԥханы уфырхацәеи уареи шәеизыҟазаашьақәа ирзкны иуҳәаз. Изааӡарызеи, саргьы раԥхьа Мез дыбзиаз џьысшьон, аха дышнеиуаз дбашахеит, агәлымыҩра ҵигеит иҵоурам аӡәы иакәны даақәгылт – абас ажәақәак нациҵеит Хәыхәыт Бӷажәба.
Сара дара анцагьы акраамҭа срызхәыцуан Мез изы Иван Папасқьыр ииҳәаз ажәақәа. Аха уанӡа, схәыҷы хшыҩ ала, исҭахын Мез иҵоуроу фырхаҵаны ароман далазарц, автор ихаразшәа збон уи аперсонаж иԥхасҭахара. Аха ашәҟәыҩҩы ихаҭа лабҿаба данызба, ииҳәаз иажәақәа санырзыӡырҩы агәра згеит уи иԥхасҭахара, ауаҩымра аганахьала иҽахьеиҭеикыз иара ихаҭа ишихараз.
Абри азҵаара аганахь ҳаизыӡырҩып К.Г. Паустовски:
Абриаҟара салаланы сзырцәажәаз убри ауп Платон Бебиа ирҿиара иамоуп абри аҷыдаратә ҟазшьатә цәаҩа.
Уажәы ҳнаргәылаԥшып ус иҟоу ажәеинраалақәа (ари ахшыҩзцара сара иҵегьы сырзааҭгылараны сыҟоуп, уи ипоемақәеи иажәабжьқәеи, иповестқәеи, ироманқәеи рҿы), усҟан еиҳагьы ибылгьаны иаҳбарҭахоит хыхь зыӡбахә ҳамоу арҿиаратә цәаҩагьы.
Платон Бебиа иҟазшьоуп иажәеинраалақәа рҿы иаабо асиужеттә хҭысқәа – илирикатә фырхацәеи иавтортә хьаҵрақәеи ирыбзоураны – рыхшыҩҵакқәа зны-зынла зынӡа узлазымхәыцуа, угәы излаанамго аганахь ала афилософиатә ҵакы рыманы реиқәҳәалара. Ари, ҳәарас иаҭахузеи, аҩымҭа ахаҭабзиара ҭызго, иҳаразкуа ҟазшьоуп.
Изхысҳәаауа, аҩада ишазгәасҭахьоу еиԥш, ашәҟәыҩҩцәа рфырхацәа хадақәеи рперсонажқәеи (иҵоуроугьы иҵоурамгьы еицырзеиԥшу ҷыда ҟазшьоуп) дара ирзымхәыцкәа рыԥсҭазааратә лахьынҵа шырҳасабуа, ишырыӡбо еиԥш, Платон Бебиа иажәеинраалақәа рыҿгьы ианыԥшуеит абри аҩыза ацәаҩа. Уи апоезиаҿы «анаходка» (аԥшаара) ҳәа изышьҭоу аҵкысгьы ажәеинраала сахьаркыралеи, хшыҩҵакылеи, идеиалеи ргәылыршәараҿы алыҵшәа ҟазҵо амч амоуп, ус ишшапаӡа (асиужет амазаргьы) «ицәажәо» ажәеинраала (иага еихышәшәо ицозаргьы) гәҿыӷьрак џьара иаҵумбаарц залшом, еиҳа ииашаны иуҳәозар, аԥхьаҩ имаҷны дархәыцуеит.
Убас иҟоу ажәеинраалақәоуп «Зегь рыцкы», «Аӡәы», «Ауаҩы ишьа злоу ала», «Ажәҵыс», «Аҳәаахьчаҩы иашәа», «Ауасҭа», «Ацҳа кнаҳа», «Ацәыкәбар», «Агәы»…
Ажәеинраала «Зегь рыцкы» аҟны иубоит уаҩ дзырхәыцша аибашьра ашьҭахьтәи асахьақәа:
Ақалақь уа аӷа дахысит,
Зегьы-зегь еибарганы.
Ишыгәынқьуаз аԥсы ахыҵит,
Ак аанымхеит еибганы.
Абас аӷа ирхәашеит ақалақь, аԥсабара акәзаргьы аа изеиԥшраз: «анаатә асуан, асыҭәҳәа аҩуан, аԥша жәылауан хаха». Убри аамҭазгьы: «ҭакәажәык лҵәыуабжь ааҩуан, иҵыҩуазшәа анышә ҵаҟа».
Аҩымҭаҿы автор аибашьра иахылҿиааз асахьақәа ахаҿра амацара ҳирбоит ҳәа аԥхьаҩ дшыԥшу (ус инижьӡаргьы зеиӷьаҭам ажәеинраала шалҵуагьы) акәымкәа, ус аҵыхәтәантәи акуплет аҿы иаацәырҵуеит иҿыцҳҳараӡа аидеиа зырӷәӷәо философиатә ҵакыла еиқәызҳәалоу ахшыҩҵак:
Ишьҭан адгьыл абла ҭыхны,
Ҵаҟа иаҵкьасон ашьа…
Акызаҵәык: ирыцқьа, ишьҭыхны,
Зегьы ирбартә иқәын ача.
Ари ача ахьыҟоу, аԥсҭазаарагьы ыҟоуп ауп иаанаго. Ус анакәха, ақалақь бџьармцала ишырхәашоугьы аӷа имч ақәымхеит. Уаҟа аԥсҭазаара ыҟоуп.
Ажәеинраала «Аӡәы» асиужет абас иҟоуп: аӷа хәымга ақыҭа далалеит «зегь изеиԥшны, еибарганы, иӷәыхуа, иныхуа шьаҭанкыла, аӡәы дзицәымцо деибганы». Ишәаз ирыӡбеит, ишақәхалак рхы еиқәдырхарц, ирблит русҳәарҭа, иааиуа раӷа чеиџьыкала иԥылт, аҽырҩраҿ уа ихьӡырҳәагаз арашь ҳамҭас иԥыргалт. Иҟарымҵаз иҟоузеи ахеиқәырхаразы! Амала аӡәызаҵәык хаҵаҵас дырҿагылт, драбашьит, аӷацәа аӡәырҩгьы иԥсы
иаиҭеит, аха имчыз. Дырҳәынҷеит. Аԥхьаҩ зынӡа дызлақәымгәыӷуаз ала ажәеинраала ахьыршәыгәеиԥш игәылнаршәеит уи еиқәызҳәало акуплет:
…Аӷа, адырҩаҽны, анҭ иԥылаз
Иман днеиуан ишьразы.
Ани аӡәк иакәын зымҩа игылаз,
Уи дынижьит ихазы.
Еилкаауп, аӷаҵәҟьагьы ҳаҭыр зқәиҵо дызусҭоу, насгьы анҭ ишәыр-гәындахаз, ԥсахҩык иҩызахаз ирлахьынҵахаз! Уи акуплет иаҳәо рацәоуп, аԥсадгьыли ахақәиҭреи ирыдҳәалан уззырхәыцша акыр унаҭоит. Абраҟа ҳзыхцәажәаз аҩжәеинраалақәак рҿы аԥхьаҩ игәы еихьызшьуа акызаҵәык ыҟоуп. Уи убри ауп аибашьра аконкреттәра агны иаарԥшуп, даҽакала иуҳәозар, иарбан еибашьроу автор зыӡбахә имоу. Иара апоет агәра ганы дыҟоуп аԥхьаҩ еиликаауеит ари ԥасатәи Аџьынџьтәылатә еибашьра шакәу ҳәа. Аха уи еиԥш алкаа аҩымҭақәа ирҭом. Заҟа ибзиаз ус шакәу узырбо факт хәыҷык, ршаҳаҭгак арбазар, анаҩстәи ажәеинраала «Ауаҩы ишьа злоу ала» аҟны ишыҟаҵоу еиԥш.
Аибашьра атема ауп изызку ажәеинраала «Ауаҩы ишьа злоу ала». Абраҟагьы хыхь сзыхцәажәаз аҩымҭақәа рыҟны еиԥш, «амацәаз ахы иҭацалан, ақалақь икын аӷа». Амлакреи, агәаҟреи, аԥсреи, абзареи бӷарҵахьы аиқәԥара иаҿын. Ус алемс ибла иаахгылеит ла дук ача хы аманы ишцоз, деихсит ишьырц, ача амихырц, аха азнык азы икаҳазаргьы, аԥсы аманы ицәцеит. Иара ихәыз ала ашьакәарсҭа дхыланы днеит еилаҳаз ҩныкаҿы. Аха абар иибаз ассир:
Уажә дааины уи дахагылан,
Ала ԥсуан уажәы-уашьҭан…
Иара анаҩсҵәҟьа ача игәыдкылан,
Ихы дамыхәо ахә дышьҭан…
Уи нахыстәи иҟалаша атәы аԥхьаҩ уиаҟара аинтерес имам, еилкаауп азы. Араҟа ихадароу ауаҩы ишьа злоу ала иҟанаҵаз афырхаҵара ауп. Иҟалап убри ахҭыс иҳабашьуаз иара алемсгьы игәаҵәажәпара иалсызар, дархәыцзар?! Аха урҭ автор дрылалом, аԥхьаҩ ииҭоит зхәыцтәыс, ӡбатәыс.
Ажәеинраала «Ажәҵыс» атәы ҳҳәозар, иҵабыргхаҭаны, апоет уаан-ӡатәиқәа рҟны еиԥш, абраҟагьы аҟазара ду ааирԥшит. Уи игәҭакы поезиатә хаҿсахьала игәылиршәеит, даҽакала иуҳәозар, аԥсабара астихиагьы урҭ ирҿагыланы аԥсҭазааразы иқәԥоз ажәҵысгьы убас асахьа ҭыхуп ухаҿы иаанхартә, насгьы уаҟа ицо аҟаларақәа ухаҭа уалагылоушәа уалахәушәа анырра уоуртә, дара злеибарку апоезиатә шәыгақәагьы хазы-хазы иалукаартә еиԥш. Ажәеинраала аидеиа хада аԥсҭазаара ахақәиҭразы ақәԥара ауп. Автор уи ааирԥшит ажәҵыс ахаҿала. Ажәҵыс, ишдыру еиԥш, аӡынразы атәыла ԥхаррақәа рахь ицоит, уа иахнагоит аӡынра, нас ааԥынразы арахь – Аԥсныҟа (автор уи атәы иҳәом, аха ажәеинраала атекст ишаҵаҵәаху убоит) иаауеит, аԥхарреи ааԥынреи аманы.
Аҩымҭа автор абар ахы шикуа:
Асы леин ашьха иқәлеит,
Иҿыхьҭаӡа аԥшагьы сит.
Ажәҵыс амҩа хара иқәлеит,
Амч еибыҭан иласит.
Ахьҭа анап қәыцқәа ароузаргьы, аԥҭақәа ҳанто ихылан, уа дгьыли жәҩани арлашьцазаргьы «ажәҵыс хьамҵуа, икәараҵо мацара» урҭқәа зегьы ишрыцәцаз ҳирбоит ажәала рсахьа ҭыхны. Ажәакала, ажәҵыс ауадаҩрақәа ириааины, амч ҩбатәны инаӡеит ааԥынра тәылаҿ. Аха уаҟа:
Уа аҩнқәа ҟәыбаса еилажьын,
Аҵлақәа аҿҿаҳәа ибылуан.
Еилаҳанто алҩа ахажьын,
Ажәҵыс ԥыруан, иԥыруан…
Амца қьоуқьад ықәын ажәҵыс рыцҳа тәарҭа амоуит. Иалахьынҵахази нас? Абар уигьы:
Аибашьра цон ахы-аҵыхәа,
Ажәҵыс рыцҳа ԥрит, иԥрит…
Еҳ, ԥсеиҭакрак… иҟам ԥсыхәа…
Нас ишыԥыруаз иагьыԥсит.
Ажәеинраала трагедиала ихыркәшоуп уи аперсонаж хада ажәҵыс шыԥыруаз иҭахоит, насгьы ахы зықәнаҵаз ааԥынра тәыла акәзар, аибашьра цоит аҟнытә аԥхьаҩ инаҭозеи азҵаара зызцәырҵуагьы дубап (аԥхьаҩцәа зегьы еиԥшны ихәыцуама, еиԥшны еилыркаауама аҩымҭа аидеиатә ҵакы, убри аҟнытә гәыбӷан аӡәгьы иузиҭом!), аха уи аҭак аҟаҵара зынӡа имариоуп. Абраҟагьы иҟоуп ауаатәыҩса рыԥсҭазаараҿы бзанҵы имажәуа,
аԥсҭазаара иацны иаауа – ахақәиҭреи ахьыԥшымреи ридеиа, уи ҵаҵӷәыс иамоуп, аԥсымчхарагьы анаҭоит аԥсадгьыл абзиабара. Автор уи даараӡа дақәшәаны (атема аарԥшышьагьы аоригиналра аҵоуп, аҩымҭа аидеиа иаццоит) иаҳирбеит ажәҵыс ахаҿсахьала. Ииашоуп, ажәҵыс ҭахеит ишыԥыруаз, аха ақәԥараҿы иаҵамхеит, иара аидеиа аԥсҭазаараҿы ақәԥара еиқәхеит, иҟоуп еицакра ақәымкәа. Аҩымҭагьы абри ахшыҩҵак ауп изырӷәӷәо, идеиала иҳаразкуа, исахьарԥсараха иахьыҟаҵо анаҩсангьы.
Апоезиа убас еиԥш иҟоу феноменуп аԥсҭазаара злашоу зегьы иара ирхьысуеит, иаҵанакуеит, анапаҵаҟа иаанагоит. Ҳәарас иаҭахузеи урҭ зегьы анааԥшуа абаҩхатәра еицамк злоу апоет аԥшәымас данамоу ауп. Ари ахшыҩҵак ауҿыцху, мамзаргьы сара иаусхәыцху асахьаркыратә литература ршаз аахыс иҟоуп, идыруп. Изхысҳәаауа, Платон Бебиа ипоезиагьы аԥшәымас дамоуп абаҩхатәра змоу, зсахьаркыратә дунеи ҵаулоу, аԥсҭазаара еиуеиԥшым ахаҿсахьақәеи урҭ злеибарку ашәыгақәеи блаҵарыла иргәылызбаауа поет. Уи анцәеи аԥсабареи иаҭәаршьеит – идгьылтә ԥсҭазаара ыҟанаҵ амаҵ иуларц.
Ажәеинраала «Ацҳа-кнаҳа» аҟны Платон Бебиа иаҳирбоит зынӡа еиԥшым, еицәыхароу ҩ-сахьак: Акы, зықәра зфаз ауаҩы бырг ҳаҭырла аҵыхәтәантәи имҩахь дшынаскьарго. Ҩбагьы, асаби адунеи иқәлара. Аха хра хлоу автор урҭ ажәеинраалаҿы ишцәыригаз ауп. Ацҳа-кнаҳаҿ еиқәшәоит асаби (аӡҟы) дызманы иааиуеи абырг зынарцә мҩахьы днаскьазгози. Аԥхьаҩ иҟаларызеишь ажәеинраала «ишԥаԥытларишь» ҳәа азхәыцха иоуаанӡа автор иӡбоит ииашаны, аԥсҭазаараҿы ишыҟалаша ала дахәаԥшны:
Ус, ацҳа аҵыхәа иаақәгылеит,
Ҩыџьа ақәыԥшцәа, аха лассы
Ихьаҵырцгьы рҿҽааныркылеит,
Дышнаргоз анырба аԥсы.
Аха…
ԥсымрала акәыба ҩыча,
Зымҩа игылан ихьӡыркы…
Амҩа рыҭан дара аҩыџьа,
Уи дрыман иааиуан аӡҟы.
Ажәеинраала афилософиатә ҵакы ҩажәак рыла иуҳәар ауеит: аԥсҭазаара ҵыхәаԥҵәара амам ҳәа. Уи ҳирбоит амҩа зырҭаз аӡҟы ихаҿсахьала.
«Ацҳа-кнаҳа» ҳәа захьӡу ажәеинраала Никәала Кәыҵниа имоуп. Атема акоуп, аха раарԥшышьа, рызнеишьа, ирыҵоу ахшыҩзцара зынӡа ихазы-хазуп. Абри афактгьы иаҳәоит абаҩхатәра иашаҵәҟьа заҟа алшара дуу аԥсҭазааратә материал аарԥшраҿы темак, обиектк заҟа рыла иазнеиуа, рхы иадырхәо. Ус иҟамызҭгьы асахьаркыратә литература зынӡа изымыҿиаргьы ауан, иҿиаӡаргьы аҩымҭақәа еиԥшцәахон, аԥхьаҩ изы аинтерес рмоур ауан. Абри аҿоуп зегь раԥхьаӡа ашәҟәыҩҩы ибаҩхатәра ахьааԥшуа.
Сыззааиуа, ҳпоетцәа дуқәа темак иалху ражәеинраалақәа «Ацҳа кнаҳа» роуп. Никәала Кәыҵниа иажәеинраала афилософиатә ҵакы зынӡа даҽа қәыԥшыларак аиҭеит. Автор мамзаргьы илирикатә фырхаҵа аԥсҭазаара иарааԥсахьоу, иаркарахьоу аӡәы иоуп, аха хьаҵра издыруам, дхықәгылоуп ихыш-хыҵәоу ӡиаск (уи ихигахьоу, ма дызлагылоу аԥсҭазаара ауп, ҳәарада), аҭалара изыгәаӷьуам (иҟалап имч дақәымгәыӷуазар). Абар уи атәы ихаҭа ишааирԥшуа:
Сзыруамызт иаша сҭалар,
Сызхьаҵуамызт сгәы каҳан.
Амш санын, аҵх салан
Игәасҭаанӡа ацҳа кнаҳа.
Аха аҵыхәтәан аа иҟаиҵаз ашьаҿа зеиԥшроу. Уи иханарҭәаауеит зегьы:
Иҿыхьҭаӡа ԥшакгьы сҿасуеит,
Снықәымсыр – сабацо уаҳа!
Игазҽазуеит, игазҽазуеит
Сыԥсҭазаара ацҳа кнаҳа.
Аҩымҭа аҵакы – автор ииҳәарц ииҭахыз аҵыхәтәантәи аҩцәаҳәак ирҳәоит. Ааи, аԥсҭазаара ацҳа кнаҳа иаҩызоуп, игазҽазуеит, игазҽазуеит, уахьаршәуа, уахькыднаҟьо аилкаара уадаҩуп. Абри ауп автор иааирԥшырц дызҿыз, насгьы уи ааирԥшит ихатә рҿиаратә ԥсҭазаара иадҳәаланы, иацнарӷызыртә еиԥш.
Сара арҭ аҩжәеинраалак еиҿырԥшуа изаазгаз убри ауп, робиект акы ауп, насгьы аҩыџьагьы темак ишахәаԥшуа, иҵарҵаз ахшыҩзцара аабарц. Никәала Кәыҵниа иакәзар иҩымҭаҿы иаҳирбоит ауаҩы иԥсҭазаараҿы ауадаҩра шыҟоу, уи аиааиразы ишықәԥатәу, насгьы иара убри ақәԥарагь дшаркароу дшарааԥсо, ацҳа-кнаҳа иқәлан инеиуа дшиҩызо, дшаргазҽазуа, ажәакала, дшыԥнашәо.
Платон Бебиа иажәеинраала «Ацҳа-кнаҳа» аҟны иаабо, аҩада ишысҳәаз еиԥш, зынӡа даҽакуп, даҽа блак ала ибеит, дазнеит. Уаҟа иаабоит аԥсреи абзареи рышьхәа шеивҵо, аԥсрагьы ари адунеиаҿ аҳра шауа, уаҩ дшазымиааиуа. Аха убри инаваргылан аирагьы шыҟоу аԥсҭазаара ҵыхәаԥҵәара шимам иасимволны. Абри азоуп ацҳа кнаҳаҿгьы уи амҩа заиҭаз.
Платон Бебиа ипоезиатә дунеи ҭбааҿы лассы-лассы илаԥш иҵашәоит (дыԥшаауеит азы) аконкреттә темақәа. Урҭ рахьтә иҟоуп: аԥсабара цәырҵрақәа ирыдҳәалоу, иртәу, иара убас еиуеиԥшым ахаҭаракқәа, еиҳаракгьы иара изааигәо, иидыруа ирҿиаратә обиектны иалибаауеит поезиатә хаҿсахьаны.
Ажәеинраала «Ацәыкәбар» аԥсабара цәырҵра иатемоуп, иаанарԥшуеит ацәыкәбар хәыҷ иаҟазшьарбагоу, иссирны излаҟоу. Уи ҵаҵӷәыс иамазар, иахылҵзар ауеит аԥсуа жәаԥҟа ацәыкәбар ахаҳә кылнаҵәоит ҳәа ирҳәо. Ус акәзаргьы, иабаргәузеи ажәеинраала бзиа ахылҵит, аха уи акәым аус злоу, ихадароу убри апоет ҟазарыла (аҩышьа аформеи асахьаркышьеи роуп араҟа зыӡбахә сымоу) асахьа ҭихуеит ахаҳә кылызҵәаз ацәыкәбар аусушьа. Уи уанаԥхьо улымҳа иҭаҩуеит ацәыкәбар абжьы. Уи акәӡами ирҳәо арҭ ацәаҳәақәа:
Аҵәақ,
аҵәақ,
аҵәақ,
Уи мычгьы амамкәа рацәак,
Аха убла адхалартә иубар,
Ахаҳә иасуам ацәыкәбар.
Аха иааҟәымҵӡакәа изҿыз ахаҳә асра икылнаҵәарц иаҿын. Абар аҵыхәтәаны ацәыкәбар иалшаз:
Аҵәақ,
аҵәақ,
аҵәақ,
аҵәақ…
Шьаҿак,
шьаҿак,
шьаҿак,
шьаҿак…
Абар,
абар,
абар,
абар,
Ахаҳә кылнаҵәеит ацәыкәбар!
Автор ацәыкәбар анкаҭәо иахылҵуа, абжьы иауаршәаны, уи «аусура апроцесс» иақәыршәаны апоезиатә цәаҳәа ссирқәа еиҿикааит «ахҭыс» лабҿаба иубошәа, уҿаԥхьа иҟалошәа иунырыртә. Ари ахаҭагьы ҟазароуп, апоетцәа зегьы ирыцааиуам, еилкаауп. Аха ара ацәыкәбар хәыҷ иҟанаҵаз – ахаҳә ахькылнаҵәаз адагьы (уи иаумаҷху, ҟәыншьашьа амам) иҟоуп еиҭарсны асимволтә ҵакы аҭаны иҳәоу афилософиатә хшыҩзцара. Иарбан уи ҳәа азҵаара гылар – абар аҭакгьы. Аԥсҭазаараҿы иҵоуроу иарбан усзаалакгьы (ихәыҷы, иду) агәақәкра аҭахуп, амаҷгьы ҟәыншьатәым, (иатәарымбо ҳәак иҟәнуп ҳәа шырҳәо еиԥш), ахаҿы аагара аҭахуп. Апоет ацәыкәбаргьы иаҳнарбеит амч шамоу, изҿу ианаҟәымҵ аиааира шаго.
Апоетцәа зегьы ишырцәаҩо еиԥш, Платон Бебиагьы ирҿиараҿы иалкаау аҭыԥ ааныркылоит ибзианы иидыруа, изааигәо аус зциуа иҩызцәа, иқәлацәа, иколлегацәа (ашәҟәыҩҩцәа, аҵарауаа, аҟазара усзуҩцәа) ирызку аԥҵамҭақәа. Аха урҭ, хаха изхҳәаау ахаҭарақәа рыдагьы, иалаҟоуп даҽа ҟазшьа ҷыдакгьы – уи ауаажәларратә ҵакы ирымоу поезиатә хаҿсахьала иахьааирԥшуа ауп. Убас иҟоу ажәеинраалақәа иреиуоуп «Гьаргь Гәлиа иҟны сасра», «Агәхьаагара», «Леуарса Касланӡиа», «Уаҳа аибашьра ҟалаӡом», «Евгени Евтушенко», «Амшын», «Баимарыҟә-ԥҳа Ҳалимаҭ», «Ахаҵарашәа» уҳәа иҵегьы.
Платон Бебиа «Гьаргь Гәлиа иҟны сасра» иҩит Москва 1982 шықәсазы. Усҟан ари Ҳаԥсадгьыл ду иаҳҭнықалақьын, Асовет Еидгыла ажәларқәа зегьы ирызгәакьаны ирбон, ҳәынҭқарратә гәадуран иахәаԥшуан, иақәгәыӷуан, иахьчон. Ҵабыргуп, Асовет тәыла иага ихыбгазаргьы, уи аамҭа иахаану, иааӡаз, аҵара знарҵаз ауаа иахьагьы уи агәыбылра рымоуп, ирҭахуп. Асовет Еидгыла ажәларқәа зегьы ртәы, сара исызҳәом, аха аԥсуаа ԥхьаҟатәи рҭоурыхтә лахьынҵа, рԥеиԥшхә ашәарҭара аҵамкәа аҟазаараҿы Урыстәылеи уи Аҳҭны-қалақьқәа Москвеи рроль шьардоуп, рыжәҩа ҳамадоуп, иҳавагылт еиҳа аицхыраара анаҳҭахыз, ҳаныхьчатәыз аамҭазы. Ари аԥсуаа, хәыҷык иадамхаргьы ихәыцуа, иззымдыруа, иззеилымкаауа уаҩ дыҟам. Ус анакәха, апоет Платон Бебиа иажәеинраала «Гьаргь Гәлиа иҟны сасра» аҿы «…Абас Аԥсны ԥшӡа гәазырҳаган, акәа иҭаршәуп ҳа-ҳ-Москва» ҳәа ииҳәо ажәақәа иахьагьы рыԥсы ҭоуп ирыҵоу аԥхара уныруеит, еиҳараӡа ҳазҭагылоу аамҭа иақәҿнаҭуа ҭоурыхтәла удырхәыцуеит.
Егьирахь, апоет илирикатә ҩымҭақәа агәыбылра ду аҵаҵаны иҭихуеит Аԥсны жәлар рпоет Дырмит Гәлиа иԥа Гьаргь ихаҿсахьа аԥсуацәа аҟәнышьшьы. Баша иҳәон апоет абарҭ ажәақәагьы:
Ашә анаат – сылагылан,
Сзыҩнамлакәа сшанханы,
Аԥсынтәыла сыбла ихгылан,
Ерцахә ҟарулуа аханы.
Асас (аҩымҭа автор) дзыҩналаз аҩнаҭа аҩнуҵҟа зегьы аԥсуала аԥсы ҭан, агәы еисуан. Араҟа «иубон» Аԥснытәи ашьхақәа, афырхаҵа Нарҭ Сасрыҟәа, аԥхьарцарҳәаҩы Маадан, мшыннырцәтәи аԥсуаа рҳәамҭақәа, Лыхнытәи аҽырыҩрақәа уҳәа убас заҟа! Ҳашәҟәыҩҩы ду Гьаргь Гәлиа иуадақәа аԥсуарала ипеипеиуа иҭәын. Ажәеинраалаҿы иаартны иҳәамзаргьы, уи ацәаҳәақәа ирыбжьубаауеит аҩымҭа зызку Москва инхо аԥшәма иԥсадгьыл шыгәхьааиго, аха дара убарҭ аԥсуара ала «ирхиоу» иуадақәа шракәу ирҿиараҿы ицхраауа, деибаркны дыӷәӷәаӡа дызмоу.
Абра хыхь сзыхцәажәо ажәеинраала исгәаланаршәеит аԥсуа литература аклассик Миха Лакрба иуадақәа. Уи изкны ашәҟәы зҩырц санаҿыз, аматериалқәа анеизызгоз аамҭазы снеит Миха Лакрба дахьынхоз (Москва, Карбышев ибульвар) иуадаҿы. Иԥшәма Евгениа Исидор-иԥҳа дсықәшәеит, сызнеиз аус закәыз анеилылкаа, уаҳа аҭахымкәа деигәырӷьеит. Сара иахьагьы иҿыцӡа слымҳа иҭаҩуеит Е.И. Лакрба лажәақәа: «Сара сыҟанаҵ иара иаҵанакуа архив аӡәы-ҩыџьак (урҭ зусҭцәадаз лымҳәеит – Р.Қ.) ирысҭахьоу рыда, сааигәара иҟазар сҭахуп, сара еиҳа исыхьчоит ҳәа акәым, аха сгәы аласҟычуеит, игәахьаагара хнаҽуеит.
Ҳарҭ ахҭылҵ ҳәа уаҩ дҳамамызт, хҭылҵыс иаҳаԥхьаӡоз игәы-иԥсы иалхны иҟаиҵоз иҩымҭақәа ракәын. Убарҭ раԥҵараҿы саргьы исылшоз ала еснагь ацхыраара исҭон.
Бзиа ибон абри ауадаҿы аԥсуа бызшәа дәылыҩларц. «Ари сара среспублика ауп» – иҳәон дыхәмаруа, аха зынӡа ииашаны. Аҩныҟа иааигон аԥсуа студентцәа, аспирантцәа, ус иидыруаз, Москва иаауаз аԥсуаа. Сара есымша сизхәыцуан, уамашәа избон абри аҟара аԥсуара иашьҭаз ауаҩы Аԥсны анҭыҵ аагылара, анхара злаилшаз…» даҿын уи лылаӷырӡ хаҟәҟәала ацәажәара.
Евгени Исидор-иԥҳа Лакрба ислырбеит уа саныҟаз ашәҟәыҩҩы дтәаны аус ахьиуаз ауада хәыҷы. Урҭ шьоукы-шьоукы рҟны еиԥш, иҭбаа-ҭыцәмызт, стол хәыҷыки ҟәардәыки ракәын иакӡоз. Убра акәын адунеи иахыҵәаз иҩымҭақәа ахьаԥиҵоз. Мшаҽны данаԥырҵыз еиԥш иҟан, еилырган, ицқьан. «Абра сааины стәаны санахәаԥшлак, схы-сыԥсы ҿыцӡа, дтәаны дыҩуашәа сааҟалоит. Аԥсны абри акәакь хәыҷ ала ихаҿы иааигон», – лҳәеит лара исырбауа.
Саргьы абра стәан Миха Лакрба ицәа ахбаауа, иархив сагәылаԥшуа.
…Миха Лакрба иуада сдәылҵны санцоз, Евгени Исидор-иԥҳа сааскьалгеит автобус аангыларҭа аҟынӡа. Аҵыхәтәан ҳанеиԥырҵуаз, ицқьаны илҳәеит аԥсышәала: «Бзиала!»  – ҳәагьы нацылҵеит лара. Амҩангьы уи лажәақәа срызхәыцуан. Избон лхаҵа заҟа дизгәыкыз, игәалашәара ԥсра ақәымкәа нцәахәык еиԥш ишлымаз».
Аԥхьаҩ иубоит Москва инхоз ҳашәҟәыҩҩцәа дуқәа рыԥсҭазаара еидызкыло апараллел зыҟасҵоз змааноу. Урҭ аҩыџьагьы, Москва шықәсы рацәала ишынхозгьы ишыҟазгьы рыхьӡ-рыԥша рыԥсадгьыли рыжәлари рышҟа ирымаз абзиабара ду агәхьаагара шахылҵуаз, насгьы рырҿиамҭақәагьы хыҵхырҭас ирымаз убри агәхьаагара иахылҵуаз абзиабара шакәыз. Абри апсихологиатә ҭагылазаашьа ауп Платон Бебиа илирикатә иажәеинраалагьы иҳанаҳәо, ихаҭа Гьаргь Гәлиа иҟны сасра даныҟаз иибаз, инырыз, ацәанырра ҵаула аҵаҵаны. Ари ажәеинраала апоет иҩит 1982 шықәсазы. Усҟан Гьаргь Гәлиа аӷьараҳәа дыҟан, иԥсы ҭан аҟнытә аԥхьаҩ иҟалап уиаҟара игәцареимкызар, игәнимкылазар, ибжьааԥнытәу жәеинраалак еиԥш иԥхьаӡазар ауеит. Аха ажәеинраала зызку ҳашәҟәыҩҩ ду даныҟам, иԥсҭазаара даналҵхьоу аамҭазы еиҳагьы аԥхьаҩ иҿы анырра ҟанаҵоит, изааигәахоит. Ус иҟоуп аԥсҭазаараҿ аҟазареи аҟамзаареи рҳәаақәа анеидыӷәӷәало, ианеилыҵуа-ианеилалоу. Уи апульс, мамзаргьы агәеисра иақәшәо иҟаҵоуп Платон Бебиа иажәеинраалагьы.
«Агәхьаагара» захьӡу алирикатә жәеинраалагьы, ихыҭҳәаам, аконкреттә тема иалахуп, иҵегьы уазааигәаны иуҳәозар, Қарҭтәи аҳәынҭқарратә университет атәым бызшәақәа рфакультет аҿы аҵара зҵоз апоет иԥҳа Кама илызкуп. Аха уа аҳәаақәа ирҭысуеит, цәанырра ҵаулала иаҳнарбоит, уаргьы, саргьы, даҽаӡәгьы иԥсадгьыл, иҩны, игәара, иҭахцәа иуаажәлар данырҟәыҭхоу (аҵараҿы дыҟаз, амаҵураҿы дыҟаз зегьы акоуп) аамҭазы (ҳәарас иаҭахузеи, иҵоуроу уаҩызар) ихҭынхьаауа апатриотизмтә ҵаҵӷәы змоу агәхьаагара ду. Автор иԥҳа аҩныҟа – Аԥсныҟа илымаз агәхьаагара дызлаиашаз ахәшә хазына поетикатә хархәагала иԥшааит. Ҳаԥхьап иара:
Аҩныҟа игәхьаалгоит Кама,
Илҭахым ҽакы.
– Алекциа ҳагхоит, беилагама,
Баала, быццакы!
Ицоит лҩызцәа рхы неидкыло,
Уаҳа ажәак мҳәа.
Лылабжышқәа лыбла ихгыло,
Лара дцоит зымҩа.
Ус, аа Дырмит Гәлиа дӡышӡа,
Иаачоит лхы-дҿы.
«Аԥсны аныгәхьаабго, – иҳәоит, – сыԥшӡа,
Бааила, дад, са сҿы!»
Еиҭасҳәоит ажәеинраала конкреттә уаҩы илызкуп, аԥсҭазаара аҵа-быргхаҭа иалхуп. Аха апоет имаурҽхәаша абри аԥсҭазааратә факт ауаа-жәларратә ҵакы аҭаны (Дырмит Гәлиа ихаҿала), насгьы зегьы иаҳнырыртә, Кама лыгәхьаагара лыцеиҩаҳшартә еиҿаиртәит алирикатә ҩымҭа.
Ажәеинраала «Ахапа» аҟны акәзар апоет дрызгәдууеит «Зҽыԥхьакны, сыжәбо мҳәаӡакәа, Аԥсынтәыла ахьӡ дзырго ауаа. Убарҭ дреиуан автор иажәеинраала зыхьӡниҩлоз Фрикан Амҷбагьы.
– иҩуан К. Паустовски.
Аԥсҭазаара инарҵауланы азхәыцра, уи злеибарку зегьы ахаҿы аагара, насгьы поезиатә обиектны аҟаҵара апоетцәа зегьы зеиҩаӡоу ҳаракыроуп, ҟазароуп. Платон Бебиа итәы ҳҳәозар, иҵабыргыҵәҟьаны, аокеан иаҩызоу аԥсҭазаара апоезиатә хаҿсахьақәа алызбаауа, гәынхәҵысҭала зхаҿы иаазгауа, аиҿыршәшәарҭақәа збо, абара анаҩсангьы, емоциала изныруа рҿиаҩуп. Ус шакәу зырҵабыргуа алирикатә, аграждантә, апублицистикатә жәеинраалақәа рацәоуп Платон Бебиа ипоезиаҿы, еиҳаракгьы иҭәымҭахь даннеи, ишырҳәо еиԥш, иӷәӷәамҭа данҭагыла иаԥиҵаз. Апоет иҟазшьа ҷыдақәа рахьтә иалукааша рацәоуп (урҭ аҩадагьы акырынтә ирыҵшьны иазгәасҭахьеит), иаагап, уажәазы даҽакгьы. Уи дзыхцәажәо амаҭәар, обиект, асубиект злаҟоу, излеиҿартәу абри абриоуп ҳәа аҟазшьарбагақәа дрылацәажәом, аамҭеи ажәеи рықәирӡуам, мацара уи иаликаауеит детальк, ма хҭыск, ҟаларак уи ала иааирԥшуеит зсахьа ҭихыз обиект, асубиект зеиԥшроу, иаҟазшьоу, насгьы аԥхьаҩ ишинырыз. Ари ахшыҩҵак амырҵабыргуеи ажәеинраала «Азар». Уажәы ҳахәаԥшып аҩымҭа ахаҭа автор ишеиҿаиртәаз, ихшыҩҵак шааирԥшыз.
Платон Бебиа ашәа «Азар» иамоу амагиатә мчы атәы ажәеинраалаҿы ажәак мҳәаӡакәа иааирԥшит иҟалаз ахҭыс ала. Иҟалазгьы убри ауп – аԥшәма иҽыҭра амца акит, зегьы ҭаҳаны ишәоуп, аҽы кьыркьыруеит, абжьы-цәгьа аҵх арӡыӡеит, ауаа еизнагеит, аха ацхыраара ҳәа акгьы рзыҟаҵом, абар, абар аҽыҭрагьы аҽгьы илеимгәабыл ицоит.
Аԥсреи абзареи ирыбжьагыла,
Амцабз аҳәаццышә аҟьеит.
Убасҟан иҩызцәагь неидкыла,
Хаҵак «Азар» ааҭирҟьеит.
Амцахь уи ддәықәлеит ирҩашха,
Амҩа ылнахызшәагь, шәыԥшы,
Уа «Азар» ахьааҭдырҟьаз ашҟа,
Иԥа аҿаанахеит аҽы.
Апоет абриалагьы иааирԥшит ашәа «Азар» иамаз амч. Уи абылра иалахаз аҽыҵәҟьагьы иадырит, ианырит ари шхаҵарашәаз, иаргьы еиқәнархеит.
Зыԥсадгьыли, зыжәлари, зҭоурыхи, збызшәеи, зқьабз бзиақәеи бзиа изымбо, ирхымӡыӡаауа уаҩы дыҟаӡам. Аха Н.Г. Чернышевски «амилаҭ амазара» ҳәа дзышьҭаз аинтеллигенциа ртәы зынӡа даҽакуп, даҽа қәыԥшыларак ала еибаркуп урҭ рыбзиабара, урҭ рхьаа, урҭ рхаранаԥшра.
Сыззааиуа, Платон Бебиагьы убарҭ дырхаҭарнак иашоуп. Уи имилаҭ адоуҳатә культура хыԥхьаӡара рацәала иазикхьеит асахьаркыратә ҩымҭақәа. Уажәазы иааҳгап акы заҵәык аграждантә жәеинраала «Ахатәы бызшәа». Уи ахцәажәарахь сиасаанӡа исҭахуп иаазгарц иара аҩымҭа ахаҭа исгәаланаршәаз, аҩада акырынтә зцитатақәа аазгахьоу аурыс совет шәҟәыҩҩ ду К.Г. Паустовски истатиа  аҟнытә иҳәахьак:
Аԥсадгьыл ауаҩытәыҩса иеиԥш ахатәы бызшәа амоуп, лоунытә ианыруеит. Платон Бебиа иажәеинраала «Ахатәы бызшәа» аҟынгьы ус шакәу аныԥшуеит. Ҳарзыӡырҩып абызшәеи аԥсабареи шеилахәу ҳзырбо аҩымҭа аҟнытә ҭыԥқәак:
Илбааҟьа арҩаш цоит аҽҽаҳәа,
Абжьыҳәа иахылҵуагь ашәоуп.
Ма изакәызеи иамоу алшаҳәа,
Уи злацәажәо – са сбызшәоуп.
Еиҭа: «Геи-шьхеи арԥшӡауеит ашыцра, абжьыҳәа иахылҵуагьы ашәоуп. Аҟәара иасуеит ахьхьа-хьхьаҳәа, уи злацәажәо – са сбызшәоуп».
Ааи, апоети, аԥсабареи абызшәеи акны ауп ишыҟоу, ишеиларсу, ԥсҭазаарак ауп ирымоу. Аҩымҭа хыркәшоуп уи аидеиа зырӷәӷәо, автор игәҭакы, ифилософиатә хшыҩзцара аазырԥшуа ацәаҳәақәа рыла:
Иссируп абызшәа аԥсабара,
Амчхара рныруеит зегьы.
Измоу агәыбылра, абзиабара,
Еилыркаауеит есқьынгьы.
Ааи, абызшәа ауп амилаҭ ԥсыс иахоу. Ӡибнаҟа, уи аныҟамгьы дара зқәыз адгьыл акраамҭаӡа рбызшәа ықәыҩуеит. Заҟа ииашаны иҳәазеи Аԥсны жәлар рпоет, академик Баграт Уасил-иԥа Шьынқәба иҭоурыхтә роман «Ацынҵәарах» афырхаҵа хада Зоурҟан Золак абарҭ иажәақәа: «…Урзыӡырҩызар, ара зхабар умбо уатәи аԥсаатәқәа? Иумаҳаӡеи нас, рашәа хаақәа зларҳәо рбызшәа?
– Мап, дад, саншьа Шәарах сызкәыхшоу, уара угәы ишаанаго еиԥш ус иаармариан абызшәа бжьаӡуам. Уи ауаҩ ибз анҵәамҭаҿ адагьы, иҭаҵәахуп иара игәаҵаҿы, иара убас иҭаҵәахны ирымоуп адгьыл, аӡы, ахаҳәқәа. Агәра ганы сыҟоуп сара, аублаақәа рышьха ӡышқәа, рӡиас еижәхыслақәа, рбаа хыҽҽырақәа, рныҳәарҭақәа, рҳаҭгәынқәа, дара-дара еиқәҿырҭуеит, дара-дара иахьагьы ахьхьаҳәа еицәажәоит, абри сара сызлацәажәо абызшәала».
Аҟазацәа зегьы рыҟны еиԥш, Платон Бебиагьы ажәеинраала иҩырц атема аналихуа зегьы раԥхьаӡа ихаҿы иааигоит уи иахькылсуа, насгьы идеиаси хшыҩзцараси иаҵаиҵо. Еилкаауп, урҭ ахьааԥшуа бжеиҳан аҩымҭа анҵәамҭахь, ахы ахьеиқәнаҳәало (ҵоуп, зны-зынлагьы ус еиԥш иҟоу ацәаҩа асиужет анԥытлогьы иануԥыло ыҟоуп, аха еиҳа имаҷны) ауп. Абри ахшыҩзцара, изыҵшьны иазгәасҭаз зырҵабыргуа аҿырԥштәқәа Платон Бебиа иҭәымҭазтәи ипоезиаҿы ирацәоуп, аха урҭ зегьы ҳрылаларым, иаагап акык-ҩбак.
Уажәы ҳахәаԥшып ажәеинраала «Амҵарсра», 1982 шықәсазы ииҩыз. Уи асиужет имарианы еиҿаиртәит, иҟалаз (автор дызлахәу, икәша-мыкәша иибо) ахҭыс фактла ицәажәоит: зыкәҷышь ахьшь иагаз аԥҳәыс арҵәаа ҭлыргеит, ақәыџьма зышьтәа агазгьы, ихахәлан дгылоуп, аҽы зцәырӡаз анхаҩгьы игәы ҭаԥнаҽит. Арҭ аперсонажқәа ргәаҟрақәа, ррыцҳарақәа иауреиҵаху (аҩымҭа илирикатә фырхаҵа иҿымҭӡо дгылазаргьы, дрыцмыҵҟьазаргьы) дзықәшәазгьы. Иҟалаз уи ауп – ипҳа дымҵадырсит. Аха ииури, иҟалаша ҟалахьеит, дацыҵҟьеит ҳәа инаҭозеи? Акгьы. Убри аҟнытә дызҳәаз абар изакәу:
О, иаҳхылаԥшхәу, жәҩан иқәтәан,
Суҳәоит уаҳа мҩа сымбеит,
Абасгьы лырҳәа сыԥҳа аҵыхәтәан:
– Сара анасыԥ сагеит!
Ажәеинраала аидеиас иамоуп иҟалаз – амҵарсра аконфликт аҟыба-ӡыба, аҟыҟ-ҿыҟ ахылымҵра, аиқәтәара – анасыԥ ахь акылсра. Егьирахь, ахьшь ишьҭнаԥааз акәҷышь, ақәыџьма иаҿыҵахәхаз абшьтәа, аҽыҭра иҭыргаз анхаҩы иҽгьы, ажәеинраала аидеиа хада арыӷәӷәаразы ицхыраагӡоуп, поетикатә маҭәахәқәоуп. Ииашоуп, урҭ афактқәагьы дара рхалагьы ирҳәо, изқәыӡбо маҷӡам. Аха ихадароу анасыԥ аазгаз амҵарсра ауп. Алирикатә персонаж иԥҳа дымҵарс дыргеит, игәы иамыхәазаргьы, ичҳаит, ацәгьа алимхит, хара дыԥшит, иҭахуп иԥҳа илҳәарц:
– Сара анасыԥ саанагеит!» – ҳәа.
Ҳаԥсҭазаараҿы иауҟахым аҭыԥҳацәа хаҵа ианцалак (имҵад-мырсызаргьы) анацәеи абацәеи иацрало иаҿаапкуа. Ииашоуп, урҭгьы гәыбӷан узрыҭом, досу рыхшара анасыԥ роур рҭахыми, џьара иахьҽеим, анасыԥ аҟалара ахьзалымшо тышак иҭаҳар ҳәа имшәои! Убри аҟнытә имариам ауаҩы дуӡӡа дааӡаны думпыҵԥааны данырго, насгьы илразҟхо анузымдыруа аҭагылазаашьаҿ аҽынкылара, емоциада ацәажәара. Абри абзазаратә философиа ауп ажәеинраала иаанарԥшуа, иаҳнарбо, аиндивидтә, мамзаргьы аконкреттә ҟазшьа шамоугьы.
Аконкреттә темоуп излыху, аха ауаажәларратә ҵакы аҭаны иҟаҵоуп апоет имоҭа Анри Аргәын ихьӡынҩылоу ажәеинраалагьы. Аҩымҭаҿы арахәыц ҟаԥшь еиԥш иагәылсны ицоит аҭынчреи ахәыҷқәеи ԥхьаҟатәи рразҟы лашеи ридеиа. Автор дахӡыӡаауа лоунытә иныруеит ауаҩытәыҩсатә ашәаӡыӡарақәа, азхьрақәа, агәыӷра ду ацны:
Агарашәа еихсыӷьны ауӡом,
Дыцәоуп асаби дҭахәхәа,
Ԥхыӡ ссиркгьы дагоит дытҟәа…
Уаҳа аибашьра ҟалаӡом!
Ишаабо еиԥш, апоет иҩымҭа изыхҳәаау имоҭа хәыҷ иоуп, аха уи ихаҿала ахәыҷқәа зегьы еибашьра ахаан ирымбо, аҭынч ԥсҭазаара, азҳара-зыӷьара рымазарц иҭахуп, иашәагьы убри иазкуп.
Абаҩхатәреи, аԥышәеи, агәаҳәареи апоезиа анцәахәы амызгәыҭхадақәа ируакуп. Аӷба мызгәыҭда изыӡсара аҳа апоетгьы урҭ афеноменқәа рыда ирҿиаратә усура лыҵшәадахоит, ихцәышаахоит. Иара ажәа апоезиа атәы ҳҳәозаргьы, бырзен бызшәоуп, иаанагоит асахьаркыратә ҩымҭақәа поезиала прозала рырҿиара, раԥҵара. Ари ажанр, иахьатәи аҵакала уахәаԥшуазар, асахьаркыратә ҩымҭақәа ажәеинраалала раԥҵара ауп изызку, апрозагьы излеиԥшым убри ауп. Аха уи изаҟаразаалакгьы иаанагом апрозатә ҩымҭақәа рыҿгьы апоезиа алыхәдаауп ҳәа аҳәара, алкаа аҟаҵара. Прозала иҩу ажәеинраалақәа рыдагьы иарбан ҩымҭазаалакгьы (ажәеинраала аформала иҩымзаргьы) апоезиа аҵазароуп, ацәа ахазароуп, избан акәзар, В.Г. Белински акырынтә ишазгәасҭахьаз еиԥш, аԥсҭазаара ахьыҟоу апоезиагьы ыҟоуп, урҭ аҩбагьы ауаҩы (дпоетӡамзаргьы) иҩнуҵҟатәи дунеи аҿы аҭыԥ рымоуп иԥсы ахәага ҭанаҵы игәы есуанаҵы.
Платон Бебиа, аҩада ҳзыхцәажәахьоу ипоезиатә рҿиамҭақәа рылагьы имҩашьо иаабоит ирҿиаратә диапазон амҽхак шыҭбаау, иҵегьы уазааигәаны иуҳәозар, итематика иара автор дызхаану ауаажәларратә ҵакы змоу аԥсҭазаара аҵкарқәа ишрыласу ишырхьысуа, ишцәырнагоу иаамҭанытәу ауаҩы ихаҿра, ихаҭара (игәазыҳәара, игәыҵха, дзыргәамҵуа, уҳәа жәпакы) исахьаркны аҟаҵара, аԥхьаҩ иҿы анагара.
Ҳәарада, арҭқәа зегьы Платон Бебиа заатәи илирикаҿы рышьҭамҭа шану, ишцәыргоу, аԥхьаҩ ибахьеит, идыруеит. Аха, аҟазараҿы ишаԥу еиԥш, апоет (ари ахшыҩзцара дарбан рҿиаҩызаалакгьы иҵанакуеит) раԥхьатәи ишьаҿақәа анеихигоз, ипоезиа амҩақәа анылнагоз, аԥшаара ианаҿыз иаԥиҵази иҭәымҭа данҭагылоу иаԥиҵои, шырҳәо еиԥш, хәыки шьхаки рыбжьоуп формалагьы, ҵакылагьы, идеиалагьы, сахьаркыралагьы. Уи зыбзоуроу абаҩхатәреи, аԥышәеи, агәаҳәареи русеицуроуп, реицыҟазаароуп. Абри аицыҟазаара апоет ирҿиаратә усура, ҽаԥарак иарԥеит.
Ҳәарада, абраҟа иацумҵар залшом урҭ ахфеноменк ҳәаақәызҵо, ихымԥадатәиу ҷыдарак. Уи, иара ахаҵкы, зегьы зымчу аамҭеикәшароуп. Ишдыру еиԥш, Платон Бебиа, иара иҵанакуа абиԥара зегь реиԥш алитератураҿы дцәырҵит иаҳхысыз ашәышықәса 50-тәи ашықәсқәа рҽанеиҩыршоз инаркны. Уи аахыс апоет дызхаану, ибла иабаз, ихҭынхьааз заҟа аҭоурыхтә хҭысқәа ниакәкәа ицази, заҟа еиҭакра ҟалази ауаажәларратә ԥсҭазаараҿы (уажәы араҟа схаҿы иаазгауа ԥасатәи Асовет Еидгыла иаҵанакуаз амилаҭқәа рыԥсҭазаара ауп), адунеи даныҵит «ажәлар раб» Сталин, уи дишьҭаргалеит атәыла апалач Бериа, иааит «аԥсасира» ҳәа изҿыз Хрушьчов иаамҭа. Аҵабырг ҳҳәозар, уи аԥсгара ҟанаҵеит. Аха уи жәабаҟа шықәса раҳа ахымҵит, игылеит ашьақәхалара ҳәа аҭоурых аҿы ахьӡ зауз Брежнев иепоха. Ари аамҭагь 18 шықәса аҳра ауан, нас, Брежнев даныԥсы амчра инапаҿы иҟалеит зылахь аҿашараҿ атҟьыл шьанаҵас изныз, аҽеиҭакра, аҽырҿыцра ҳәа адәахьы ахьӡ ҟәаз змаз СССР ауахҭа зыркьаҿыз, аџьал аазгаз Горбачов. Уи аполитикатә арена дшылбаарцазҵәҟьа аҳәынҭқарраҿ амчра рнапаҿы иааргеит Б. Ельцин дызхадаз атәыла ду хыла-гәыла еилазҵаз, амилаҭқәа, анкьа зны ҳаишьцәоуп ҳәа зҳәоз, ҳәаҭыхла еиҿазыргылаз адемократцәа. Урҭ адемократцәа (Б. Ельцин, Шеварднаӡе, Иаковлев, Бурбулис, Чубаис уҳәа зегьы злеиқәуԥхьаӡарызеи аҩысҭаа ихәхартә, ишихәхаз еиԥш) роуп Шеварднаӡе ибандеи иареи Аԥсны ашьаарҵәыратә еибашьра казыршыз, акыраамҭа аполитикатә, економикатә блокада иҭазкыз. Иҵегьы ирацәоуп еиқәуԥхьаӡаша аҭоурыхтә хҭысқәа ажәлар рыԥсҭазаараҿы хашҭра рықәымкәа рцәа-ржьы ианыруа ихьааргартә иаанхаз.
Сыззааиуа, абарҭқәа зегьы Платон Бебиа ирҿиаратә мҩаҿы аҭыԥ ааныркылоит, иҵегьы ииашаны иуҳәозар, лоунытә инырыртә итематика ишьҭнахит аԥсҭазаараҿ еиуеиԥшым аганқәа рыла дазнеины. Уаҳагьы ҟалашьа амам, избанзар апоет (апрозаикгьы убас) дызхаану иибаз, иаҳаз, инырыз, аԥсҭазаара аҵабыргхаҭа ами исахьаркыратә ҩымҭақәа ԥсыс ирхоу, рҿы зырцәажәо.
Иашоуп, апоетҵәҟьа иибо, иаҳауа, дызлагылоу аԥсҭазаара – иага аҵабыргра аҵазаргьы ишцәалоу идикылом, акы, аобиект ахаҭа (иҩымҭақәа ззикуа) ҭиҵаароуп, илаԥшҳәаа иҵигароуп, ишырҳәо еиԥш, ҩнуҵҟала «илагароуп», ацәгьеи абзиеи еилихроуп. Убасҟан ауп дызхаану дызлахәу аԥсҭазаараҿы дызҿагылоуи, дзыдгылоуи, ииҭахуи, ииҭахыми еилыхха ианибо. Убри ашьҭахь ауп иажәа анҵырхо, асахьаркра аганахьалагьы игәылшәаны ианыҟало.
Аҩада зыӡбахә сҳәаз – еилашәа-еилыҵуаз аамҭеикәшара зыхҭынхьааз иалаԥшны избаз, изнырыз Платон Бебиа имацара ауиакәху. Уи иаҵанакуеит аԥсуа шәҟәыҩҩцәа рабиԥарақәа зегьы. Амала, досу рҩымҭақәа ирныԥшит рбаҩхатәрақәеи рырҿиаратә ҟазшьа ҷыдақәеи, рдунеихәаԥшышьақәеи, рыҩаӡарақәеи ирауаршәаны. Убри еиԥш аҭагылазаашьа азын акәхарын аурыс критик ду В.Г. Белински изиҩуазгьы:
Абаҩхатәра аԥсабара изнаҭаз ашәҟәыҩҩы, ҳәарас иаҭахузеи. Иԥсад-гьыли ижәлари ԥхьаҟатәи рҭоурыхтә лахьынҵеи, рсоциалтә реко-номикатә ҭагылазаашьеи ирҿиамҭақәа рҿы тема хаданы иҟоуп, игәыцәны иагәылсуеит, избанзар, уи зегьы раԥхьаӡагьы иԥсадгьыл дауаҩытәыҩсоуп, уи ахьаа ихьаауп, агәырӷьара игәырӷьароуп, уиалагьы, дызну ашәышықәса даԥоуп, ауаатәыҩса дырхаҭарнак иашаны дыҟоуп.
Ари ахшыҩзцара апоет, ашәҟәыҩҩы дызхаану ишәышықәса дшаԥоу ҳара иаабоит Платон Бебиа ипоезиатә, ипрозатә, ипублицистикатә ҩымҭақәа рҿы. Аха урҭ зегьы араҟа ҳрыламлакәа, уаанӡагьы иазгәаҳҭахьо азырханы аҩада иаҳҳәаз ахшыҩҵак арҵабыргразы, иааҳгап ипоезиатә рҿиамҭақәа рҟнытә иҟазшьарбагоу ҿырԥштәык.
Аамҭеикәшарақәеи уи иахылҿиаауа арыцҳарақәеи, аҟыбаӡыбарақәеи, азалымдыррақәеи, насгьы апоет ихаҭа урҭ уаҩытәыҩсак иаҳасабала, ишиныруеи, ишихҭынхьаауеи ҳзырбо, иаазырԥшуа ажәеинраалоуп «Аҩежәатәи ашәышықәса». Ари игәылҭәаау аҩымҭа автор иаԥиҵеит аҩежәатәи ашәышықәса анҵәамҭазы, – 1992 шықәсазы. Иҵабыргыҵәҟьаны, ажәеин-раала иаԥхьалак имбарц залшом, атема заҟа амҽхак ҭбаау, заҟа зҵаара лассы ицараны иҟоу ХХ ашәышықәса аҿаԥхьа ицәыргоу, ишьҭыху. Урҭ зегьы гәынамӡарала иҭәу афилософиатә хшыҩзцарала еибаркуп. Насгьы, ас иҟоу азҵаарақәа ауаҩы уажәазы ажәеинраала автор рышьҭыхра, рықәыргылара азин имоуп, иԥсабаратәуп, иҭакԥхықәрақәа ируакуп. Згәы иаанагоугьы дубап, ажәеинраала зеиԥшцәоуп, ХХ ашәышықәса «абиографиа» ааркьаҿны ажәеизадала иҳәоуп ҳәа. Ара араҟа ус иҟам, аҩымҭа афилософиатә хшыҩзцара зынӡа даҽакуп, хара ицоит, насгьы уи злеибарку ала, иҳаҩсхьоу аҵкысгьы аԥхьаҟатәи аԥсҭазаарахь, дук мырҵыкәа игылараны иҟоу ашәышықәса ҿыц ахь ирхоит, ихшыҩзцарақәа аҩежәатәи ашәышықәса агхақәа ҩаԥхьа ишьҭрақәымларц. Аха ари ацәаҳәақәа рыбжьара ирыҵубаауа ахшыҩзцара ауп. Уажәы ҳахәаԥшып ажәеинраала раԥхьа иҳазцәырнаго закәу. Ари ҳәарада, асиужет змоу ԥҵамҭоуп, поема ҭбаа-ҭыцәк иазхаша аматериалгьы агәылоуп, игәылҭәаау апоезиатә цәаҳәақәа рыла ишьақәгылоуп, еиҿыбаауп, насгьы ауаҩы ҭоурыхтәла дзырхәыцуа, ишьҭахьҟа дхьазырԥшуа, иаԥхьаҟагьы агәҽанызаара изҭо, апублицистикатә цәаҩа зыҟәнубаало акы акәны иҟоуп. Иара убри аполитикатә цәаҩа иаҵубаауа ауп ажәеинраала иактуалтәны, иахьатәи ҳаамҭа уадаҩ иақәҿнаҭуа, иглобалтәу аԥсҭазааратә проблемақәа ирыцдырӷызуа изыҟоу. Апоет иажәеинраалаҿ зыӡбахә имоу, зхы иртытыз азҵаарақәа ҳаамҭазтәи ауаҩы иахьеи уахеи дзырхәыцуа игәыҵхақәа роуп. Убри адетальгьы ажәеинраала ахаҭабзиаразы аефектра ауа иҟоуп.
«Уаниуаз иуԥылт аҟәҟәаҳәа ихысуа», – иҳәоит апоет иҩымҭа «Аҩе-жәатәи ашәышықәса алагамҭазы». Аха ари аԥсуаа рҿы аҵеи данилак гәырӷьаҿҳәашак аҳасабала, ирымаз қьабзымызт, агәырӷьара иазкыз хысрамызт. Уи аха «змадаз, ргәаӷ пеипеины ихыҵуа, иазықәԥон ахақәиҭра». Арҭ ацәаҳәақәа рыхшыҩҵак унаргәылаԥшыр, уаԥхьа иҿаҿаӡа иаацәырҵуеит (зыӡбахә ҳамоу Урыстәылатәи аимпериа ауп) аҩежәатәи ашәышықәса ианыҩагыла инаркны асоциалтә хьыпԥшымреи, аиҟарареи рзын ицоз ақәԥарақәа, аусуцәеи анхацәеи (аҵыхәтәантәиқәа еиҳа рактивра маҷны) рықәгыларақәа, урҭ шьаарҵәырала рыхәаҽра…
«Ауаҩымш даниы – ааԥынрагь ицгылоит, аҿиара аҿаԥхьа имчыдоуп аҽакы», – иҩуеит апоет. Ус ауп ауаҩы иԥсабара шыҟоу, иагьшиҭаху. Аха апоет реалла – аԥсҭазаараҿы ишыҟазҵәҟьаз – ихаҿы иааигоит, дхәыцуеит, насгьы аргументла ирҵабыргуеит аҭоурыхтә хҭысқәа: «Уара (дызҿу аҩежәатәи ашәышықәса ауп – Р.Қ.) уаниы – амчра ду ааныркылоит: анибарҵәара, амлакра, аҿкы…»
Ааи, ус иҟагәышьан усҟан аԥсҭазаара аҵабыргхаҭа! Аҩежәиактәи ашәышықәса ҳазҭалаз акәзаргьы урҭ рҩызцәа арыцҳарақәа – апоет иажәеинраалаҿы зыӡбахә имоу – рылыхәданы иауҟаху! Аха уи автор уажәазтәи иобиект иаҵанакуам, ҳзалалом. «Аамҭа лаша ашәшьеиқәара иагәылсуеит, аҵх иагьа иҵалашәызаргь иаршоит» – ҳәа агәыӷра ԥхьаҟатәи аԥсҭазаара бзиа агәрагара аҩымҭаҿы ишаабоугьы (иҟалап ус еиԥш иҟоу ахшыҩҵак зхылҿиааз аҩежәатәи ашәышықәса ҟәыҵәа-ҟәыҵәала иалаз абзиарақәа ракәзаргьы. ХХ ашәышықәса еиҳарак анаукатә-техникатә прогресс аганахьала абзиарақәа, аихьӡарақәа, аартрақәа, иагаз аиааирақәа ухаҿы аамгашьас иҟоузеи, иага иларҟәны, ма уазгәааны уахцәажәаргьы! Аха апоет имҳәар ауам, дызрывсуам абарҭ рҩызцәа аҭоурыхтә фактқәа: «Уара ауаа шыбзоугьы изжуаз ухылҵуеит, уара Сталини Бериеи ухшоит… Уара аԥсцәаҳа хьшәашәа ичаала наган Гитлер инапы шҳамқәа идуркит» – ҳәа. Урҭ ирхылҿиааз, ажәларқәа заҟа ирызтәаз амца қьоуқьад адунеи ишадыркыз еилкаауп.
Платон Бебиа иажәеинраалаҿы ицәырҵуа иглобалтәу, ифилософиатәу ихәыцрақәа рхьысуеит аҩежәатәи ашәышықәсазы имоу агәынамӡара рныԥшуа) абас еиԥш иҟоу азҵаарагьы:
Анаџьалбеит, ҳзынхарушь ҳәа ҳҭынчны,
Аԥсра иацәынхаз – амлакра ҳшаҿыз.
Адгьыл аҟны зегь ҟоуҵазшәа, иааныжьны.
Ажәҩан уалалеит иҭуҵаарц ҿыц.
Ари азҵаараҿы апоет дахьиашоу ыҟазаргьы аԥхьаҩ инагӡаны дыз-иқәымшаҳаҭхар ауеит, избанзар, аурыс аҵарауаҩ ду, ҳаамҭазтәи акосмонавтика ашьаҭаркҩы Е.К. Циалковски ишьҭеиҵаз ауасхыр, уажәшьҭа аӡәгьы мап ацәкышьа имам, уи ихымԥадатәиу цәырҵроуп ауаатәыҩса ԥхьаҟатәи рыԥсҭазаараҿы. Ус шакәу шьақәнарӷәӷәоит аҭҵаарадырра ахаҭа. Аха Платон Бебиа иҩымҭа иагәылсуа ахшыҩзцарагьы зынӡа уҽырдагәаны узавсуам, иҟоуп ухаҿы иааугаша. Автор иажәеинраалаҿы аҩежәатәи ашәышықәсазы иҟаиҵо аҽыԥныҳәа, хымԥада иугәаланаршәоит аԥсуа жәаԥҟа «акәты ашьыга ашьаԥхыц иҵнахуеит» ҳәа ирҳәо. Ажәакала, иаҩырҟьацәоу, насгьы зегьы рыла инагӡаны иҭҵаам азҵаарақәа рҿы анаукатә-техникатә прогресс иахылҿиаар алшоит ауаатәыҩса рцивилизациа зегьы азы риашашьа змам ауаӷеимшхара, адунеижәларбжьаратәи атермин ала иуҳәозар атрагедиа.
Абри ахшыҩҵак ауп аҩада иаазгахьоу апоет ицәаҳәақәа иаадырԥшуа. Арҭ агәҽанызаара ҟазҵо поезиатә цәаҳәақәоуп.
Акырӡа агәкаҳара рыҵазаргьы, ирылубаауазаргьы ииашам ҳәа узрызҳәом аԥсабара арыцҳарақәа (астихиа) ирызку абарҭ ахшыҩҵакқәа: «Мшәан, адыд-мацәыс аӡын избахьадаз, ма аҳәалыҳәа аԥхынгьы асы ауа?!», «Адгьыл ҵысуеит, ана-ара аӡқәа хыҵуеит… Џьара амшын ҭабоит, џьара адгьыл бгоит». Урҭ аԥсабара арыцҳарақәа апоет дызқәыӡбо аҩежәатәи ашәышықәса иахараитәуеит… аԥсабараҿы иҟало арыцҳарақәа рнаҩсангьы, дара ауаагьы реизыҟазаашьақәа ауҽеиху, уигьы игәы дырмаҷуеит, дпессимистны дҟарҵоит автор. Абар ҳаизыӡырҩып уи ииҳәо: «Агәы иаҩызоу агәылацәа еибаԥсахуеит, аешьеи аешьеи еибафоит ҷан-ҷаны». Автор араҟа ирыциҵоит «Дад, ари адунеи лассы аҽаԥсахуеит!» ҳәа иабду иажәақәа. Уигьы баша иауиҳәахуаз, ҵаҵӷәыс иаман аԥсабара арыцҳарақәеи ауаатәыҩса иҷан-ҷаны реибафарақәеи, иааҟәымҵӡакәа изҿуи.
Апоет зегьы ҳзы иқәиргылоит иԥсабаратәу азҵаара.
Убриазоума нас цхала угәы хызхуа,
Ашьхыцқәа иаҿу маҷ-маҷ аԥсра?!
Убриазоума мҵәыжәҩан адгьыл шьҭызхуа,
Змаҷхауа асабицәагь рира?!
Платон Бебиа дызԥоу, дызхылҵыз, дзааӡаз аҩежәатәи ашәышықәса иага игәы ацәкаҳаны дахцәажәазаргьы, аоптимизм зҵам ажәеинраала азикызаргьы, аҵыхәтәан ихы ақәкны иҳәоит:
Аԥшқа дҵәыуа диуеит, нас дуаҩызар –
Аччаԥшь лаша ирхиоит иԥсразы.
Аҩежәатәи ашәышықәса, уҵәыуа уизар,
Уцамҭазын уччартә ҟаҵа абааԥсы?!
Ишаабо еиԥш, апоет ибарц ииҭаху агәаҳәарала ихыркәшоуп аҩымҭагьы. Адунеи ажәларқәа зегьы ртәы ҳҳәарым, мацара иаҳгәалаҳаршәап, СССР иқәынхо амилаҭқәа аҩежәатәи ашәышықәса анҵәамҭазы заҟа «иарччаз», заҟа ацәгьарақәа рзаанагаз, уи иқәынхоз ажәларқәа аӡәырҩы бџьар шьҭыхла еиҿагылеит, инибамырҵәар амуа, уи ахыхьгьы ибгаз атәыла – Ҳаԥсадгьыл ду ҳазхыҽхәо иҳамаз – економикала аҭагылазаашьа бааԥсхеит, аҵанӡа илбааит, Урыстәыла ахаҭагьы убрахь иналаҵаны. Насыԥны, аҵыхәтәантәи ашықәсқәа рыҩнуҵҟала Путини Медведеви ирыбзоураны, «адемократцәа» еиларыжьыз Урыстәыла аиҭарҿиара амҩа ианылеит. Уи рыԥсы иаԥшәмахеит иара Урыстәылатәи афедерациа иалоу егьырҭ ажәларқәагьы.
Ҳәарас иаҭахузеи, аҩада зыӡбахә сҳәаз ахҭысқәа апоет рыӡбахә дзалацәажәомызт иажәеинраалаҿы, избанзар, уи ҩын 1992 шықәсазы, даҽакала иуҳәозар, Асовет Еидгыла аԥсы ҭан, адунеи ахсаала ианын СССР – ҳәа. Аха аҭоурыхтә хҭысқәа рцашьа злаҟаз ала (еиҳаракгьы, Горбачов аҽеиҭакра ҳәа дызҿыз иабзоураны) уаҩы ибартә иҟан ҳазхааныз аамҭа ҽеирак зхылҵуаз акы шакәмыз. Абри аҭагылазаашьа ауп, сара сгәанала Платон Бебиа иажәеинраала «Аҩежәатәи ашәышықәса» изырҩызгьы. Ииашоуп ҳәа сгәы иаанагоит аҩымҭа иамоу еиҭарсу ахшыҩҵакгьы. Уи автор аҩежәатәи ашәышықәса ҳәа дызҿу ари аԥсабареи ауааи роуп, ацә иақәкны ажә ҳәа ишырҳәо еиԥш, иҟарҵо астихиақәеи азалымдарақәеи рзы дрықәыӡбоит, дырҿагылоуп, аԥсабарагьы гәыбзыӷзарц, иџьбарамазарц, ацәгьара ҟанамҵарц иҭахуп. Ауаҩы иакәзар, ацәгьа-мыцәгьа ҟамҵакәа, имыршакәа, ауаатәыҩса зегьы рзы агәыҳалалра иланы, идгьылтә ԥсҭазаара анарха аманы иҟазарц ахәҭоуп, иԥсабаратәуп ҳәа иԥхьаӡоит. Ааи, иахьынӡалшо дырым акәымзар, Сталини, Гитлери рҩызцәа ашәышықәсақәа бзанҵы ирхымшаларц иҭахгәышьоуп автор. Избанзар ажәлар ашьаарҵәыра рызкадыршуеит, ршьара иқәырҟьоит џьаҳаным аҵахь иҭарԥшуа.
Ажәеинраала, ус узазҳәар ауазар, адәахьала уахәаԥшуазар, асиужет змоу аҭоурых ахь ухьазырԥшуа апублицистикатә цәаҩа аманы еиҿартәуп. Аха иара иаҵоу апафос, аидеиа иқәыргылоу апроблемақәа излаглобалтәу ала акыр инарҵауланы уархәыцуеит, уаԥхьа иҿаҿаӡа ҩаԥхьа иҿцбарахха ицәырҵуеит ԥшьышә шықәса уажәаԥхьа Шекспир ду ԥсра зқәым ифырхаҵа Гамлет дызмырҭынчуаз азҵаара: . Аха уи ихатә ԥсҭазаара мацара акәын изызкыз «Гамлетизмра» (агәкаҳара) илаҽны дыҟан. Араҟа Платон Бебиа иажәеинраала»Аҩежәатәи ашәышықәса» аҟны ауаатәыҩса
ԥхьаҟатәи рлахьынҵа заҟа дахӡыӡаауа, уаҵәтәи абиԥара рԥеиԥшхә бзиахарц, шәарҭарак (ауаҩы ихараны) иҭамгыларц азоуп митә зхылҿиаахьоу ХХ ашәышықәса ацамҭазы иччарц зиҭаху. Аҩымҭа хзыркәшо «Аҩежәатәи ашәышықәса уҵәыуа уизар, уцамҭазын уччартә ҟаҵа абааԥсы?!» ҳәа апоет ииҳәо ацәаҳәақәа 21-тәи ашәышықәсахьгьы ҳхьанарԥшуеит, даҽакала иуҳәозар, ауаҩы иҭоурыхтә ԥсҭазаараҿы дҟәышзарц иҭахуп, мап анакәха, ауаатәыҩса ԥхьаҟатәи рлахьынҵа шыҟалаша атәы аҳәара уадаҩуп ихжәаны иуҳәозар, акәты ашьыга ашьапхыц иҵнахыр ҟалоит…
Аԥсабара аномалиатә цәырҵрақәеи, урҭ ирхылҵуа арыцҳарақәеи ауаҩы иааикәыршаны иҟоу зегьы зеиҷаҳара ицәмаҷу (ихатә ԥсҭазаарагьы убрахь иналаҵаны) гәлымыҩрыла (зегьы ракәымзаргьы, есымша акәымзаргьы) дшырзыҟо, дышрыхәаԥшуа, ишизеилымкаауа, уимоу, зны-зынлагьы еиликаарц шиҭахым уҳәа иреиԥшқәо азҵаарақәа Платон Бебиа играждантә поезиаҿы аԥхьаҩ дрызхьаԥшыртә, дызхьаԥшра амацара акәымкәа, ауаҩы адгьыл иқәзаараҿы филасофиатәла ддырхәыцыртә аҭыԥ имоуп. Ҵабыргуп, урҭ ргәаанагарақәа аабоит илирикатә жәеинраалақәа рҿы, аха еиҳа имаҷны, мамзаргьы хықәкыла уи атема иазкым жәеинраалақәак рҿы.
Абригьы Платон Бебиа ипоезиа аҷыдарақәа рахь иуԥхьаӡар алшоит, амала, иахьанӡагьы аӡәгьы иазгәеимҭац умҳәозар.
Уажәы ҳаламлацәакәа иаагап хыхь иаҳҳәаз ахшыҩзцара зырҵабыргуа ҿырԥштәқәак. Ажәеинраала «Ажәылареи ахьаҵреи» аҿы апоет абар амшын иамоу амчра асахьа шҭихуа:
Амшын гәаан ихыҵуеит,
Нас аҟәарахьы ижәылоит.
Иашәылоит – инашәхыҵуеит,
Иашәхыҵуеит – инашәылоит.
Иаҵоушәа Нарҭаа рымца.
Еилашуеит агәараҳәа.
Нахьхьи инаркны аахьынӡа
Иагази ма аҟәараҳәа?!
Аха араҟагьы иаагылом, игәаау амшын иарбгоит, иагоит: адәаӡа, аҭәа-ҵла, аҩны-агәара уҳәа иаамԥыхьашәо зегьы. Аха уаҩгьы ари астихиа дзанышәом, уи амчра, агәыжәла цәгьара иаҿаиргылоит адамба, аха уи нахьхьи џьара ишхьаҵызгьы «Ҩаԥхьа иаԥшаауан амҩа».
Ари ацәаҩа аԥсабара иадиалектикоуп, азакәан хадақәа ируакуп ажәылареи ахьаҵреи.
Абар аԥсабара амчра ҳзырбо даҽа сахьакгьы:
Еибах-еибафо Кәыдры цоит агәгәаҳәа.
Уи иамԥыхьашәо зегь атәытәны.
Аԥсҭазаареиԥш иеилашуа агәараҳәа,
Иагьлеиуеит аԥсҭазаареиԥш иҭәны.
Иҵабыргуп, Кәыдры аӡиасгьы аԥаҩқәа ирызнымкылакәа ианхыҵуа аԥхасҭа аныҟанаҵоугьы ыҟоуп, аха автор (уи агәалашәара иахәҭаны ибом Аԥсны аӡиас дуқәа руак «агәы нирхар» иҭахым! Ари аԥшь-цәаҳәак рҿы апоет иаҳирбарц ииҭаху уи амчи аҟазшьеи роуп. Аҩымҭа гәылыршәаны иҟаҵоуп ҟазарыла. Зҵакы гәылыршәоу, иркьаҿу ажәеинраала аԥхьаҩ еиҳа изааигәоуп, ахы игәанарԥхоит.
Ажәеинраала «Иҭадыдуеит Кәыдырҭа» аҟынгьы апоет иааирԥшуеит аԥсабара ацәырҵра, ииашоуп, араҟа уи цәгьара аҵан иаабом, излаҟоу ала ауп асахьа шҭихуа, амала аԥсы ахаҵаны:
Камбашь – аачшәа игәагәоит,
Уажәы амшгьы – аҵыхгьы.
Арҩаш – жәыла гәырҟәҟәоит,
Иагьхысуеит аҵықьгьы.
Ашьхақәа ахара иԥшуеит,
Кырзычҳаз крибеит ҳәа.
Амшын агәы еилашуеит,
Са баша сықәԥеит ҳәа.
Аԥша, ҳгәыӷра ацәашьы
Умырцәан уаҿаҭәҳәан!
Амра, ахәы ухыҵ шьыжьы,
Ашәеиқәара ҳақәҳәан!...
Платон Бебиа иԥсадгьыл гәакьа аԥсабара аԥшӡареи ацәаҩеи ипоезиаҿы аԥхьаҩ инырыртә еиԥш иагәылыҷҷаауеит. Иара убас илитмотив хаданы уи ипоезиа иагәылоуп 20-тәи ашәышықәса ахьаақәа, даҽакала иуҳәозар, ажәлар рҭынч бзазара иаԥырхагаз, изымырбзазоз арыцҳарақәеи, аҭагәҭасрақәеи, ахынҭаҩынҭарақәеи жәпакы. Уи изаҟаразаалак иаанагом
Платон Бебиа ипоезиаҿы зегьы ашәшьы рхушәа, ашәыгақәа еиԥшны еизаданы иҟоушәа. Мап, уаҩҵас игәцаракны иаԥхьо ибоит уи ипоезиа иаҵоу аоптимизмра, аԥсҭазаара агәрагара. Ари иуаароу адунеиаҿ ацәгьа зхәыцуа, ацәгьа ҟазҵо, изыршо раҵкыс абзиа аҟаҵара иашьҭоу, инзыжьуа шеиҳау, урҭ шракәу аԥсҭазаара амаа зку, изырҿиоу, еихазҳауа.
«Апоезиа ҳәаа амаӡам, ахақәиҭра наӡа иаҩызоуп. Ауаҩы иҩнуҵҟатәи идунеи, ихәыцрақәа, дызлеибарку зегьы, алашара асаркьа ишаныҷҷало еиԥш ианыҷҷалоит.
Апоезиаҿ шьҭыбжьы ссирны еилаӡҩоуп, аԥсабараҿ еиԥш, урҭ зегьы еинаалан еицааиуеит. Аха иуҵароуп урҭ рзыӡырҩышьа. Измаҳауа изы урҭ ҵакы рымаӡам. Аха уаҟа иҟоуп агармониа, аԥсҭазаара алагамҭагьы анҵәамҭагьы. Урҭ ашьҭыбжьқәа ирхылҵит анкьаӡа зны, ԥсра зқәым Ажәа, азгәалҭоит абаҩхатәра змоу апоетесса Гәында Кәыҵниа-ԥҳа апоезиа анцәахәы аԥсабара зку лхаҿы иааганы данахцәажәо. Сыззааиуа ԥсра зқәым Ажәа адоуҳатә ԥсымчхара аманы Платон Бебиа ипоезиаҿы аԥхьаҩ имҩашьо ибоижьҭеи кыр ҵуеит, дзышьцылахьоу акакәны иҟоуп. Уи апоезиа ԥсҭазаараны ишицу, ада дышхәарҭам, ицәа-ижьы ицәаҩан ишалоу ҳара иаабоит ирҿиамҭақәа, ҷыдала иажәеинраалақәа рҿы. Аха уи анаҩсангьы, ус шакәу зырҵабыргуа даҽа факторкқәагьы ыҟоуп: апоет иныҟәара аан, даҽакала иуҳәозар, Аԥсны анҭыҵ даныҟоу, дсасны, атәым қалақьқәа данырҭаауа, дыԥсшьаҩны аамҭа анихиго (ашәҟәыҩҩы, арҿиаҩы инагӡаны бзанҵык иԥсы изшьаӡом еиҭарсшәа иуҳәозар апоезиатә еидара даҵоуп) аамҭақәа раангьы ирҿиаратә усура еиқәтәаӡом, уимоу, усҟан еиҳагьы иҭаауеит апоезиа анцәахәы, иԥсадгьыл гәакьеи ижәлари рлахьынҵа, уаҵәтәи рԥеиԥш бзиа иадҳәалоу нахьхьынӡа аахыс зҭышәынтәалара уадаҩу азҵаарақәа. Платон Бебиа Урыстәылеи Ҭырқәтәылеи, уҳәа убас егьырҭ ақалақьқәеи атәылақәеи рҿы иҟазарааны иаԥиҵаз аҩымҭақәеи апублицистикатә нҵамҭақәеи абрахь инарылаҵаны ирыҵубаауеит урҭ злеибарку апатриотизм пафос заҟа иҳараку, заҟа гәҭыӷьӷьала иҳәоу, аемоциатә цәанырра рыҵоу, ихадароу ҭоурыхтәла аԥсадгьыли ажәлари рлахьынҵазы удырхәыцуеит, еиҳаракгьы ас еиԥш аԥсихологиатә ҭагылазаашьа ахьааԥ-шуа, Платон Бебиа Ҭырқәтәыла даныҟаз иаԥиҵаз ирҿиамҭақәа рҿоуп.
Ҵабыргуп, аҷыдарақәа аԥхьаҩ ибоит Москва, Переделкино иԥсы анишьоз, арҿиаратә командировка анимаз, иаԥиҵаз иҩымҭақәа рҿы. Аха араҟа, Аԥсны анҭыҵ шакәызгьы, апоет иԥсадгьыл ду аҳҭнықалақь аҿы дыҟан дтәымуаҩымызт, дсовет уаҩны ихы иԥхьаӡон. Егьирахь, Ҭырқәтәыла иҟазаара зынӡа даҽакуп, иџьынџьуаа шәнызқьҩыла уаҟа ишынхозгьы, ԥсадгьылс ишрымоугьы дара рызгьы иара изгьы итәым ҳәынҭқарроуп – рҭоурых ԥсадгьыл акәым.
Исҳәарц исҭаху, абри атәым ҳәынҭқарраҿы ииз апоет иажәеинраалақәа абжьааԥнытәи иҩымҭақәа иреиԥшхом, мыцхәы ирныруеит иԥсадгьыли ижәлари рҭоурыхтә ԥсҭазааратәи рхьаақәеи, ргәыҵхақәеи, ргәазы-ҳәарақәеи рхы зыртытуа апроблематә зҵаарақәа еиҳа ирыҵшьны, дрықәыӷәӷәаны дырзааҭгылоит, насгьы аԥхьаҩ ихы-игәаҿы инхартә, ицәа-ижьы ианырыртә еиԥш иҟаиҵоит, баша-маша акәымкәа, поезиатә хаҿсахьақәаны.
Аҩада исҳәаз ахшыҩҵак шьақәдырӷәӷәоит Платон Бебиа иажәеин-раалақәа «Омар имаҭа илыхьӡуп Шьыри», «Сшьап иамоу аҳәынҵәа амазааит», «Ак хьааигоит иажәымҭыҽха».
Омар Беигәаа изку арҭ ажәеинраалақәа рцикл апоет иҩит 1975–1990 шықәсқәа рзы Аҟәа-Сҭампыл. Заанаҵгьы исҳәоит, арҭ ахжәеинраалак равтор ҟазарыла илшеит философиатә хәыцрала иҭәу, зҭоурых ԥсадгьыл згәыҵхоу, ихьаазгоу Аԥсны аҵеи ду, зҭоурых ԥсадгьыл абареи уаҟа аҟазаареи ирызгәышьуа Омар Беигәаа ихаҿсахьа аарԥшра. Иҵабыргыҵәҟьаны, ҳҵарауаҩ ду, ҳпоет патриот цаҳәцаҳә изку ари ацикл апоет истандартәым аҩышьа формагьы акы иаламҩашьауа аоригиналра аныԥшуа иҟаҵоуп. Актәи ажәеинрала «Омар имаҭа илыхьӡуп Шьыри» ацәаҳәа (аҩымҭа хысгьы иамоуп) ритмалагьы рифмалагьы иацназгауа, ашәага-зага иҭашәо зҭоурых Аԥсадгьыл зымбац ҳџьынџьуаа рыгәхьаагара ду аҵубаауа еиҿартәоуп. Омар Беигәаа имаҭагьы баша иаулыхьӡиҵах Шьыри. Ари ажәа аԥсадгьыл абара, ала анҭаԥшра иӷәӷәаӡаны изыхҭынхьаауа изныруа роуп. «О, Аԥсны знык иаабахгьы, шьыри! ҳәа, – аҳәара зылшо, иазгәышьуа.
Платон Бебиа Омар Беигәаа имаҭа лыхьӡ Шьыри инаҭеит, мамзаргьы уи ахьӡ ихы иархәаны (иаҵоу амелодиа хааи лабду ихаҭареи ирыбзоураны) иҩит Аԥсны анҭыҵ, конкретла иугозар, Ҭырқәтәыла инхо ҳџьынџьуаа рыԥсадгьыл гәакьа абзиабареи, уи абареи рзы ирымоу азхьреи ртәы аазырԥшуа апатриот жәеинраала ссир. Дарбан аԥсуоу нырцә дыҟа, аарцә дыҟа зхы-згәаҿы имнеиуа аҩымҭа хзыркәшо абарҭ ацәаҳәақәа.
Ҳашьцәа, рыцҳа, ргәы иамыргакәа,
Ауаа мцқьақәа ирымхәнгакәа,
Ахьхьаҳәа илеиуоушь аӡыхьқәа,
Игоумашь ҳаԥсшәагь меихсыӷькәа…
О, Аԥсны знык иаабахгьы, шьыри!
Аӡбахә рымҵәом – ргәы иахәоит,
Ишалацәажәогь ацәа иаанахәоит.
Ршьамтәылоуп урҭ ирбо ԥхыӡны,
Ԥхыӡла шьҭахьҟа иагьцоит ихыҵны…
О, Аԥсны знык иаабахгьы, шьыри!
…Омар имаҭа илыхьӡуп Шьыри…
Ажәеинраала «Омар имаҭа илыхьӡуп Шьыри» убас апоезиа амаӡа аҵаҵаны еиҿартәуп изызку ихьӡ џьарак ада иҳәаӡамкәа, арахь иара ихаҿсахьа атекст иаласаны иҟаҵоуп, Аԥсны гәхьаазго ҳџьынџьуаа рыгәҭа дгыланы. Араҟа зегьы аҳасабит акуплет анҵәамҭаҿы рефрен иаҳасабала ицо ацәаҳәақәа: «О, Аԥсны знык иаабахгьы шьыри!.. Омар имаҭа илыхьӡуп Шьыри…»
Ацикл аҟнытә аҩбатәи ажәеинраала «Сшьап иамоу аҳәынҵәа амазааит»!» акәзар, апоет угәы архыҭхыҭуа асахьа ҭихуеит раԥхьаӡа акәны (1975 шықәсазы) Омар Беигәаа Аԥсныҟа иаара заҟа игәырӷьара дуны аԥсуаа ҳзын иҟалаз ишаабо еиԥш, аҩымҭаҿы гәыцә хаданы дагәылоуп Омар Беигәаа. Аха Платон Бебиа ибаҩхатәра ишацәаҩо ала уи иахьынԥсса иаарԥшуп Ҭырқәтәылатәи ҳашьа ду иаара ҳажәлар ирнаҭаз агәырӷьара, насгьы ахаан еибамбацыз аешьцәа ҵыхәаԥҵәара змамыз ргәырӷьара мацара акәымкәа, уи иахылҵуан даҽа гәырӷьара дук – уи убри акәын: ари нахысгьы амшын зыбжьажьу ҳажәлар реиҭанеиааира, реибабараз, уаанӡа иҵарбаҟа иакыз агәашәқәа шаатуаз аҟара дхазырҵоз агәыӷра. Абри аидеиа ауп аҩымҭа ԥсыс иахоу, изырӷәӷәо исахьаркны иахьҩычоу анаҩсангьы. Апоет инапҟазара иаҟазароуп, ажәеизадала акәымкәа, иҩымҭа ахшыҩҵак агәылыршәара, уи зхагьежьуа «алыра» аидеиа зегьы аҵанакыртә абарҭ ажәақәа: «…Са исҭаху, шәа шәымсааит, сшьап иамоу аҳәынҵәа амазааит»! Уи иашьцәа – Аԥснаа – ирҭо аҳамҭақәа дышреигәырӷьоугьы ишҟа ирымоу абзиабара иашьананы дрыхәаԥшуеит. Аха уи акәым иара изы ихадароу. Иара изы ихадароуп Аԥсны дгьыл дахьықәныҟәоз ишьап ишьҭнахыз аҳәынҵәоуп. Ари аметафора иаанарԥшуеит Омар Беигәаа ижәлари рыԥсадгьыли дшырзыҟоу, иара изын ишинасыԥу ишьапы иамоу аҳәынҵәагьы. Уахь дахьцо игоит иҭоурыхтә ԥсадгьыл иаҳамҭаны, даныԥслакгьы иахраҭҟа иҭеигаларц.
Ажәеинраала ахшыҩзцара еиқәызҳәало аҵыхәтәантәи акуплетгьы иссиршәа иҟаҵоуп.
Уи аҩныҟа дцоит, днаскьаргоит,
Рылабжышқәа цоит еиқәҳәалан.
Акака гәаларшәага изнаргоит,
Иара ҿааиҭуеит игәы еиқәҳәалан:
«– Уа-а, сшьап аҳәынҵәа амазааит,
Санԥслак уи сгәы инықәрыԥсааит!..»
Абас Омар Беигәаа иԥсадгьыли ижәлари игәы иҭахәхәа, дышрызхьуа мацара амҩа дықәлоит ҭырқәтәылаҟа. Ари аамҭа аӡыблара аҭоурых агәымбылџьбара изнархиаз лахьынҵан. Аха даҽа разҟыкгьы ацуп. Уи – Аԥсадгьыл абзиабара аҿымцәаара ауп. Мышкы зынгьы уи акәхоит урҭ аразҟыдақәа рыԥсадгьыл ахь изыргьежьуа. Насыԥны, уи амш ҳарҭ ҳахаанхеит. Массала акәымзаргьы, ҳашьцәа рҭоурыхтә џьынџьдгьылахь ахынҳәра иаҿуп. Платон Бебиа ажәеинраала ззикыз ҳпоет, ҳҵарауаҩ ду Омар Беигәаа Аԥсны раԥхьаӡа акәны данааз, уи аҩыза аҭагылазаашьа ыҟамызт. Иҟаз акы акәын – агәыӷра агәашә аатхьан. Усҟантәи аамҭазы убригь акыр иаԥсан.
Ацикл аҟынтә аҵыхәтәантәи ажәеинраала «Ак хьааигоит иажәымҭыҽха» аҿы апоет ифырхаҵа иҩнуҵҟатәи дунеи аҵанӡа дҭаԥшны, иԥсихологиатә ҭагылазаашьа хьанҭа азгәаҭаны даҳирбоит иажәымҭыҽха зегь реиҳа ихьааиго, дызмырҭынчуа, деимырхха, деимлагәа дызку закәу. Уи, иҵабыргыҵәҟьаны ӷәӷәалаӡа даргәаҭеиуеит. «Дзаԥырымҵуа ахышә дадгылоуп, хәыцра дулагь дԥах даанкылоуп» иҳәоит апоет. Иҩны, игәара, исас, ицәас акы игмызт ауеибаҳәа дыҟан, ихьӡ, иԥша, ипату ыҟан, иҩымҭақәагь томла иҭыжьуп (акьыԥхь зымбацгьы аумаҷху), ажәакала, аамҭа ихигон ишәҭышха, ибзианы. Аха аҵыхәтәан абар иҟаиҵо алкаа зеиԥшроу:
Иеидара хьанҭоуп, дгәаҭеиуеит,
Ахәыцра гәхьаагақәагь изнеиуеит:
«Шәышықәса нысҵуеит – акырҵыма,
Зегь сымоуп, аха акгьы сымам…
Сыԥсыр сҭахуп угәы снап адкыл,
Иаҳауеи, шьыри, Сыԥсадгьыл!..»
Абас иԥсадгьыл дшазгәыкуаз, Ҭырқәтәыла наунагӡа аҟазаара зла-хьынҵадахаз, шәышықәса днарҭысны инарцә мҩа дықәлеит Аԥсны аҵеи ду, Дырмит Гәлиа ицнагаҩ, апоет, аҵарауаҩ Омар Беигәаа.
Ҭырқәтәыла (уи анҭыҵгьы) инхо ҳџьынџьуааи ҳашьцәеи ҳареи ҳанаигәныҩ – аамҭеикәшара иабзоураны – ҳаиҭанеи-ааиуа ҳаналага инаркны ҷыдала Омар Беигәаа, иӡбахә анааҩ, иҩымҭақәагьы агазеҭ «Аԥсны ҟаԥшь» (уажәы «Аԥсны»), ажурнал «Алашареи» рдаҟьақәа рҿы акы-ҩбак акьыԥхь рбо ҳмилаҭ адоуҳатә ԥсҭазаараҿы алшара аныҟала иҩызцәа аԥсуа шәҟәыҩҩцәа днарывагыланы ихатә ҭыԥ анааникыла нахыс, иара изкыз
ажәеинраалақәагьы цәырҵуа иалагеит. Уажәшьҭа иагьмаҷӡам дара. Убарҭ акы ашьҭахь игылам Платон Бебиа Омар Беигәаа изикыз, ажәеинраалақәа. Аԥсны дыҟоума, Ҭырқәтәыла дыҟоума, мамзаргьы даҽа тәымтәылак аҿы дыҟоума арҭ ажәеинраалақәа ирыԥхьалак имилаҭ хдырреи ипатриотизмреи, иаҳҳәап, иага игәаҵаҿы иҵәахызаргьы, идырҿыхоит, ддырхәыцуеит идгьылтә ԥсҭазаараҿы иԥсадгьыли ижәлари рҿаԥхьа иҭакԥхықәра ҳараркуеит, илаԥшҳәаа дырҵаулоит, ифилософиатә дунеиқәыԥшылара дырҭбаауеит. Еиҭасҳәоит Омар Беигәаа изку ажәеинраалақәа иреиӷьқәоу ируакуп аҩада ҳзыхцәажәаз Платон Бебиа иахжәеинраалакгьы, избан акәзар, аурыс критик ду В.Г. Белински ишиҳәаз еиԥш: . Араҟа аԥсуа поет иҿгьы – апоезиа иашаҵәҟьа ауп аԥсҭазаара аҵабыргхаҭа сахьаҩырала иаазырԥшуа, иаҳзырбо.
Хыхь ишысҳәахьоу еиԥш, Платон Бебиа Ҭырқәтәыла ҩынтәтәи иҟазаараҿы иабзоураны аԥсуа поезиа иалеигалеит апатриоттә жәеинраалақәа ма-ҷымкәа. Урҭ зегьы рҿы идеиа хаданы иргәылсуеит аԥсадгьыли ажәлари наҟ-ааҟтәи реизыҟазаашьа, еиҳаракгьы, лахьынҵадарала зыԥсадгьыл иаҟәыҭхоу, тәымџьара аҟазаара злахьынҵахаз ирҭагылазаашьоу, рҭоурых тәылаџьынџь ишазыҟоу, ишырныруа, уи азы ирхәыцшьоу, ԥхьаҟатәи рмилаҭтә разҟы ԥеиԥшхәыс иамоу уантәи – тәымџьарантәи рхаҿы ишаарго, ишырныруа.
Апоет Ҭырқәтәыла даныҟаз, ҳашьцәа рыбзазара далаԥшны, рынхара-рынҵыра аниба, данырҿцәажәа, данрылатәа, рыԥхара анилс, рыбзиабара аниныр иаԥиҵаз ажәеинраалақәа хыҭҳәаам, ифантазиа иарҿиаз ракәым, аԥсҭазаара аҵабыргхаҭа ирылхуп, иибаз, иаҳаз, инапала «еиԥхьишьааз обиектқәа роуп хыҵхырҭас ирымоу, рҿы зырцәажәо, убри азоуп урҭ апатриоттә жәеинраалақәа аԥхьаҩ еиҳагьы агәыкцәа зырхеикуа, бзиа изибо. Насгьы, апоет зсахьа ҭихуа, иаҳирбо аԥсҭазаара ҳџьынџьуаа ирыхҭынхьаауа, ҳара дала-шьала, гәыла-ԥсыла иаҳзааигәоу роуп.
Омар Беигәаа изку ацикл анаҩсангьы Платон Бебиа Ҭырқәтәыла даныҟаз  иаԥиҵеит ажәеинраала шьахәқәа аԥсадгьыл аҟны аҟазаара шнасыԥу аазырԥшуа. Убарҭ иреиуоуп: «Аиԥылара», «Семиҳа», «Аҭоуба», «Ага бӷьыци ашьха бӷьыци», «Сҭампылтәи асы», «Сара соума бзиа бзымбо?!», «Ахьтәы цҳа», «Аҳәаа», «Сҭампылтәи аџьырмыкь аҟны», «Анцәа суҳәоит», «Қьалышь Чачба», «Аԥсуа ашәа», «Саб исеиҳәон», «Ба бансыцу», «Анасыԥ закәу».
Ауаҩы дарбанзаалакгьы раԥхьаӡа акәны дахьнеиуа атәылаҿ зҿлымҳара ззиуша, илаԥш иҿыцбарахха иҵашәаша рацәахоит, дышәҟәыҩҩымзаргьы, ишьҭахьҟа даныгьежьлак иеиҭеиҳәаша маҷымкәа иҟалоит. Ари зегьы ҳзын иԥсабаратәу ҟазшьоуп, ԥсихологиатә цәаҩоуп, иҭагылазаашьоуп. Аҩада еиқәысыԥхьаӡаз ажәеинраалақәа равтор ҭырқәтәылатәи иныҟәара атәы ҳҳәозар уи зынӡа даҽакуп, туристк иаҳасабала акәымкәа, уахь днанагеит, лоунытә ицрыхауаз милаҭ хьаак, еиҳа уазааигәаны иуҳәозар, азалымдырра ҵаҵӷәыс измаз аҭоурыхтә ӡыблара иахҟьаны атәымтәыла аҟазаара лахьынҵас изауз ҳџьынџьуаа, ҳашьцәа рыԥсҭазаараҿ гәыҵхас, гәазыҳәараси ирымоу, изыргәамҵуа, рыԥсадгьыл гәакьа шыгәхьаарго уҳәа акыр зҵаара хаҭала инырны лабҿабала еиликаарц. Абри инаваргыланы уи поетк иаҳасабала, илаԥшҳәааи игәынкылареи ирыҵаркыз аԥсҭазааратә факторқәа сахьаркыратәла раарԥшрагьы гәҭакыс иман. Заагьы саԥыҩланы исҳәоит ари агәҭакы иман. Заагьы саԥыҩланы исҳәоит ари агәҭакы ипоезиа аҟны адагьы ҳара иаабоит ипублицистикатә ԥҵамҭақәа рыҿгьы.
Аԥхьаҩ имбарц залшом Платон Бебиа иаԥиҵаз сҭампылтәи ажәеинраала зегьы (урҭ 18 ыҟоуп) мызкы иалагӡаны иҩит Ҭырқәтәыла даныҟаз аамҭазы. Ари афакт автор дыццакны иҩит ҳәа аҳәаӡом, уи ахшыҩзцара иацәыхароуп. Сара сгәанала, иаанагоит дхәыҷы аахыс уи иаҳауаз, ихы-игәы иҭаз, ихьааигоз Ҭырқәтәыла амшын нырцә иҟаз ҳашьцәа рбара, рынарылаԥшра, раԥсуара – зегьы раԥхьаӡа рбызшәа абанӡа еиқәхеишь, – имаз ахәыцрақәа еиҳабацәа иабацәа, иабдуцәа рҟнытә иаҳауаз, игәы зырхыҭхыҭуаз лабҿаба ианиба убранӡа ҩнуҵҟала агәаҳәара иоуз ибаҩхатәра аԥсымчхареи ипатриотизмтә цәанырреи ипоезиа дырҿыхеит, амч ҿыц алҵт, дмааԥсаӡо дҟарҵеит. Насгьы, дара ажәеинраалақәа рҿы иаабо иреалтәуп иконкреттәу хҭысқәоуп, фактқәоуп, раарԥшышьа аформагьы напҟазарыла, еиҭарҳәахьоу, идырааԥсахьоу темак еиԥш акәымкәа, аоригиналра аҵаны, аҿыццәа аханы иҟаҵатәуп. Ус шакәу дырҵабыргуеит дара аҩымҭақәа рхаҭақәа. Зегьы ҳарҟәаҵны, иаагап ҿырԥштәыс ажәеинраала «Аиԥылара». Апоет иҳәоит: иабду, иаб, егьырҭ зегь реиԥш еснагь хьаас ишрымаз рыжәлар рыбжеиҳараҩык амшын нырцәҟа иахьагаз, урҭ ҵәымӷны ргәы ишалаз, мшын нырцәҟа ишыԥшуаз, агәыӷра ду шрымаз, издыруада мышкы зны рыԥсадгьыл ахь изыгьежьыр ҳәа. Уи, анцәа ду имҭаны, иҳәахьала иааит, иага ихьшәахазаргьы ауадаҩрақәа ахнагазаргьы апоет иабацәа, иабдуцәа зызхьуаз аиҭанеиааира, аибабара аамҭа:
Адгьыл аԥсы еивнагеит, уаҳа иқьуам,
Амшын агәы ҭынчхеит, игәынқьуам,
Ажәҩан кеикеиуеит, аԥҭақәа хым.
Кыргьы иҳачҳаит, уаҳа уи ҳҭахым!
Аа, сара иахьа Ҭырқәтәылаҟа сцоит.
Сабдуи сандуи ргәыҵха насыгӡоит.
Платон Бебиа дызҭаауа иџьынџьуаа иреиҳәаша рацәоуп – иабдуи иаби гәҭыхас ирымаз, иара ихаҭагьы заҟа ҳәатәы имоузеи иимбац иуаажәлар рҿы. «Исызҳәома асҟаҩык зегьы рҿахәы?!» – ихы дазҵаауеит. Аԥхьаҩгьы игәы хыҭхыҭуа дазыԥшуп уи ииҳәарызеишь, реиԥылашьа шԥааирԥшуеишь ҳәа. Абри аҭагылазаашьа заманала иаҳнарбоит аҩымҭа хзыркәшо ацәаҳәақәа:
«Убас салагап сара ажәытә-аҿатә…» –
Убас ахәыцра сама ицоит сымшаҭ.
Ус, наҟ-ааҟ ҳаиԥылеит ҳаиханы,
Аха егьысзымҳәеит, сгылан сшанханы.
Сҿы ахьааихысхыз инхеит, сгәы ҳәҳәеит,
Ҳалабжышқәа наҟ-ааҟ зегьы рҳәеит…
Апоетгьы дызԥылазгьы убриаҟара еизгәыкны иҟан заҟа еиҿгәы-ҳәаауаз аҭоурых атәы ажәак рзымҳәеит, амала рылабжышқәа икаҭәоз ажәада зегьы рҳәеит. Абарҭ аҩцәаҳәак ажәеинраала аҵакы дырӷәӷәеит, насгьы иаадырԥшит еицәыӡыз ажәларқәа, реиниара, реиқәшәара заҟа амч амоу, ирхәыцгоу.
Платон Бебиа ипоезиаҿгьы (егьырҭ ажанрқәа рҟынгьы) иналукааша аҭыԥ амоуп аԥсуа ԥҳәызба (аԥҳәыс) лхаҿсахь. Уаҟа иаарԥшуп Аԥсны ахьӡ-аԥша ҭызгоз, иахьа баагәарас иаҵагылоу аҵеицәа гәлымҵәахқәа азызааӡаз, уаҵәтәи алахьынҵа знапы ианылоу азызааӡауа, рмилаҭ ҭеиҭыԥш, анаӡааӡара, аԥсуара еибаркны измоу ауаҩышәатә ҟазшьа бзиақәа: аламыс, апату, ауаҩы ҳаҭыр иқәҵара, асас-ацәас гәаартыла идкылара, ауаҩытәыҩса ибзиабара доуҳатә малс изаҭәанашьоу – абарҭ ацәаҩа хьҟәыршәақәа дрылаҟаны ауп аԥсуа ԥҳәыс Платон Бебиа ипоезиаҿгьы лсахьа шҭыху. Аха ари ахшыҩҵак зынӡа иаанагом уи аԥсуа ԥҳәыс лхаҿсахьа идеализациа азиуеит, инцәеитәуеит ҳәа аҳәара. Мап, апоет уи аҩыза ахшыҩҵак дацәыхароуп. Аԥсҭазаараҿы акы згым уаҩԥсы дыҟамзар акәхап, аха уи иибо, ус узазҳәар ауазар, икалам алаԥш ҵары иҵашәо аԥсуа ԥҳәыс дызлаҟоу лыбзиарақәа роуп, лыԥсыҽрақәа хырҩа рзиуам, иара изын ихадароу лыпату шьҭызхуа, дзырӷәӷәо, луаажәлар дҵоураны дрылазыргылауа лхаҭашьатә ҟазшьақәа роуп.
Сыззааиуа, Платон Бебиа Ҭырқәтәыла даныҟазгьы ипоезиа алаԥш иҵа-мшәар ауамызт уаҟа инхо ҳџьынџьуаа – аҳәсақәа рхаҿсахьа. Уи ааирԥшит аконкреттәла иигаз аԥсуа ԥҳәыс Семиҳа лхаҿсахьала. Ари Ҭырқәтәыла инхо, Аԥсны лассы-лассы иаҭаауа аԥсуа ду Аҭаи Ҵәышба иԥшәмаԥҳәыс лоуп ажәеинраала зхиҳәааз. Аха уанаԥхьо иумбарц залшом еизыркәкәаны иҟаҵоу аԥсуа ԥҳәыс лхаҿсахьа. Аха уи изаҟаразаалак иаҵаӡуам аҩымҭа зызку аԥҳәыс дзырԥшӡо, дҳаразкуа лхаҭашьатә ҟазшьақәа. «Шәыҩны, мрангьы быҩнагылоуп бара аԥҳәысхаа, Семиҳа» ҳәа, – длылаҽхәо дылзыгәдууа иҳәоит апоет. Анаҩсангьы иациҵоит: «Бара убас быԥҳәыс патууп», «Сасдкылара асҟак бызлахәои, зегь ирԥылауа еилыхха?!»
Абас апоет Семиҳа лхаҭашьатә, луаҩышәаратә ҟазшьақәа, лцәаҩақәа иҭихуа, егьырҭ Ҭырқәтәыла иҟоу аԥсуа ҳәсақәагьы ишырҟәырҷахоу, ишыртәышьҭроу, ишалыхәдам, ишалахәу убоит. Аха абас шакәугьы, апоет ибоит Семиҳагьы лҩызцәагьы рзы абзазаразы аԥсҭазаара шуадаҩу, акәҭаӷь былгьо ишыҟам. Уи ауп ирҳәо арҭ ацәаҳәақәагьы:
Сҭампыл ачархь дуеиԥш уахуеит,
Амал иазықәԥауеит хаха.
Саргәырӷьеит шуҳәо уаргәаҟуеит,
Урҟьацны ицоит, Семиҳа!...
Икәараҵоит бмашьына шьҭхысны,
Зегь ахьуқәыӷәӷәо имитәха.
Убас ижәылоит цәқәырԥак хыҵны…
Аа-а, акы бмыхьааит, Семиҳа?!
О, ибықәыԥхо быгәхьаазго амра,
Аԥсны банызҭгьы уи аԥҳа,
Зегьы-зегь уа ибырҭон амҩа,
Бара, Кәаӡԥҳа Семиҳа!
Апоет агәра ганы иҳәоит, хымԥада дагьиашоуп, аԥсуа ҳәсақәа Аԥсны анҭыҵ иҟоу, рҭоурыхтә ԥсадгьыл аҿы, Ашәуаа рыҟны ишырҳәо еиԥш, ибзазозҭгьы, еиҳагьы рымч, рылша иацызҵаша агәазыҳәара роуан, рыԥшра, рсахьа, рҟазшьы еиҳагьы аԥсымчхара аманы иҟалон. Ауаҩы итәылаԥсадгьыл аҿы игәалаҟарагьы илшарагьы еснагь иҳәаақәҵагоу ақәыԥшылара амоуп. Ус ишоуп адунеи.
Апоет лирикцәа зегьы реиԥш, Платон Бебиа ауаҩы дфырхаҵаны дҟазҵо, деиҿызкаауа, абзиабара иазку ажәеинраалақәа лассы-лассы ипоезиатә нцәахәы цәалашәара ссирны изцәырнагоит ақьаад ианимҵар амуа. Уи аҩыза ацәалашәара хаа, ацәалашәара ҟәымшәышә еиҳарак иахьааԥшуа исахьаркшәа иуҳәозар, аԥсы ахьахалоу ауаҩы аинтимтә ҭагылазаашьаҿы ауп. Ажәа  латын бызшәоуп, иаанагоит . Абас иҟоу аԥсихологиатә ҭагылазаашьаҿы ауп апоетцәа
абзиабара иазку ажәеинраалақәа рыҩра анрылшо, мамзаргьы агәаҳәара анроуа.
Платон Бебиа абас еиԥш иҟоу агәаҳәара иоуит азоуп изаԥиҵаз абзиабара цқьа иазку, интимтә дунеи иахылҵыз ажәеинраалақәа: «Са соума бзиа бзымбо?!», «Ба бансыцу». Арҭ ажәеинраалақәа апоет гәык-ԥсыкала изыҟоу, дыззыҟоу иарӷьажәҩа Ада Ҭыжәԥҳа илыхьӡынҩылоуп. Амала, аԥхьатәи инициалқәа А.). азирхоит, иаахтны иҳәом лыхьӡ, лыжәла, аха аҩбатәи аҿы, аргама иаҳәоит аҩымҭа зызку. Дубап аԥсуа згәы иаанагогьы: иԥҳәыс ажәеинраала шԥалзикуеи, ишԥалыхьиӡныҩылои аԥсуала игәнаалам ҳәа, иахәаԥшуа. Ус ихәыцуа изы иуҳәар ауеит абас: Избан апоет Платон Бебиа иԥҳәыс, ихәыҷқәа ран, иԥсҭазаара зегьы зшьапы иқәгыланы изҷаԥшьо, ихӡыӡаауа, ԥсыс ихоу ажәеинраала зылзимкра, ирҿиамҭаҿы анык лаҳасабала, ԥхәыск лаҳасабала лхаҿсахьа знымхара, изынимыжьра? Ус еиԥш аҟаҵара азин имоуп апоет Платон Бебиа. Уи иажәақәа агәаҵантә иаауеит, насыԥла иҟоу абзиабара иаша иахылҵит, иазышәаҳәеит. Автор иаахтны иҳәоит уи – илирикатә ҩымҭа афырхаҵа – иара изын лара дшынцәахшоу, дшыҵхылашоу, еизҳа-зыӷьара зегьы лара ишлыбзоуроу, нас ас изыҟоу ауаҩы (иԥҳәыс, ихәыҷқәа ран) бзиа димбар ауама, ажәеинраалақәа ракәым апоемагьы зылзимкри?! Уи изаҟаразаалак ҳаԥсуара иаԥырхагам, уи атрадициа еиланагом, иамырҿыцуазар, ацәаҩа бзиа аханамҵозар.
Алирикатә жәеинраала «Ба бансыцу» апоет иарӷьажәҩа Ада Ҭыжәԥҳа илызкуп, лышҟа имоу ауаҩытәыҩсатә бзиабара иахҳәаауп, избанзар, апоет иарӷьажәҩа даницу зегьы рыла игәы ҭынчуп – иҵхы лашәызаргь дшарԥы иаҵәан, ахьҭа дакуазар, дхәышҭаарамцахоит, аӡба дакуазар, дышьха ӡыхьны дылбааҽҽоит. Апоет иметафорқәа, иеиҿырԥшрақәа иаадырԥшуеит, идырҵабыргуеит, ус узазҳәар ауазар, абаагәареиԥш дзықәгәыӷуа ибзиабара цқьа. Уи ауп ирҳәо аҩымҭа хзыркәшо аҵыхәтәантәи ацәаҳәақәагьы:
Ба бансыцу, тәым дгьыл сыҟан –
Аԥсны сыҟоуп сыӷӷаӡа.
Ба бансыцу, ԥсцәаҳагь дыҟам –
Быԥсҭазаароуп, ихаҵа!
Ба бансыцым, са сызлахои –
Аидара ишьҭысхыз слаҟәы?!
Ба бансыцым, са сызлаҟои –
Бахьыҟоу ибыцызар сгәы?!
Ажәеинраала «Анасыԥ закәу» акәзаргьы (лыхьӡ шарбамгьы) иудыруеит иззырхо, изызку апоет иԥшәмаԥҳәыс шлакәу. Аҩымҭа зынӡа ҩ-куплетк роуп иҟоу. Иаагап ишеибго:
Зны ишьҭысхит, зны ишьҭасҵеит,
Иласырхеит, иҩасырхеит.
Схы иҭысхит, сгәы иҭасҵеит,
Исырхьшәашәеит, исырԥхеит.
Анасыԥ закәу ҳәагьы схәыцуа,
Аа сахькылс аҵыхәтәаны:
Угәырӷьаҵәа аҩны уандәылҵуа,
Угәырӷьацәа уанааиуа аҩны.
Платон Бебиа Ҭырқәтәыла даныҟаз иаԥиҵаз апатриоттә жәеинраала цәаҳәцаҳәқәа уаҟа инхо ҳашьцәа ирзикыз инаваргыланы иҩит усҟан иныҟәараан ицаз иԥшәмаԥҳәыс илыхьӡынҩылоу абзиабаратә жәеинрала шьахәқәа. Арҭ алирикатә ԥҵамҭақәа конретла изыхҳәаау, обиектс иҟоу апоет иарӷьажәҩа Ада Ҭыжә-ԥҳа лоуп. Аха уи амацараҿы иаагылаӡом апоет ихшыҩзцарақәа, иареи лареи рҳәаа иҭыҵуеит, еизыркәкәо аҵакы амоуп, даҽакала иуҳәозар, аԥхьаҩгьы ихаҿы анубаалоит, иԥсҭазаара иаҵанакуеит, изааигәоуп, иара итәык, иҟәырҷахак анибаалоит. Ус акәмызҭӷьы алирикатә ажәеинраалақәа хаҭала изызку лыда аԥхьаҩцәа уиаҟара игәцарарымкыр ауан, уимоу, иззырхо рҿы иаанхар алшон. Аха уи амч азҭо зегьы ирзеиԥшу акака рбоит, ирныруеит. , – ҳаԥхьоит  аҿы.
Платон Бебиа аепикатә ҩымҭақәа раԥҵара дышрызҟазо, дышрымароу зырҵабыргуа афактқәа ируакуп: акы, уи ианпы иҵыҵхьоу рхыԥхьаӡара (ахыцқәа ирҭакны иазгәаҳҭап макьаназ урҭ 23 ыҟоуп) амацарагьы. Аҟазареи, абаҩхатәреи, аԥышәеи роуп асҟатәи поема аҩра зылшо. Ҩбагьы, хыхь акырынтә ишазгәасҭахьоу еиԥш, сиужетла ихәыҷы иду аҩымҭақәа реиҿбаара аханатә даманшәалоуп аҵаки асахьаркыреи зырӷәӷәо
апоезиатә шьаԥха рылаиҵоит. Ари ас шакәу аԥхьаҩцәа игәарҭахьеит, уимоу, асиужет змоу ажәеинраалақәа аҵаки аидеиеи рганахьалагьы еиҳа игәылҭәаауп ҳәа иахәаԥшуеит.
Апоет абри ицәаҩа ҳара иаабоит Сҭампылтәи иажәеинраалақәа рцикл аҿгьы. Убас иҟоу ажәеинраалақәа иреиуоуп «Аҭоуба». Аҩымҭа мҽхакыла поема жыцәк иаҟароуп игәылҭәаау 90 цәаҳәа ыҟоуп. Апоет Сҭампыл (уаҟа ауп урҭ зегьы ахьаԥиҵаз) иҟазаара аан ижәлар идаракәац ирызкны изцәырҵуа ахәыцрақәа дыргоит (дызхаану еиԥш дызхаанымгьы, ирҳәоны иаҳахьоу, игәы иԥсы иалаханы иҟоу) хара, ииасхьоу, аамҭа иагахьоу, аха хашҭра зқәым, аҭоурых ҵаулахь. Аҩымҭаҿы иаарԥшу ахҭысқәа ари аԥсҭазаараҿы иҟалахьоу акоуп, ихыҭҳәаам, ҳажәлар зҭашәаз агәаҟра ду – амҳаџьырра иахылҿиааз акоуп, насгьы апоет игәакьацәа – иабду иашьа Хәлаҷ уи иашьцәеи зықәшәаз арыцҳара иазкуп. Уаҟа исахьа иалкааны иҭыхуп Хәлаҷ рыцҳа. Уи дыхьчон, арахә иман ашьха дыҟан, иашьцәа амҳаџьырра ианагоз. Аха иахьнеиз имаагылакәа ихынҳәит рышьҭахьҟа. Абар уи асахьа шҭихуа автор:
Ҳажәлантәқәа анага мҳаџьырра.
Иахьнеиз иазҳазшәа рхдырра,
Ирулакгьы шьҭахьҟа идәықәлеит,
Амҩан аҿкы бааԥсгьы рықәлеит,
Иагьа игәаҟзаргь ҳага иӡхыҵит,
Иагьҵәыуеит, ргәырӷьагь хыҵит…
Иҟалаз убри ауп Хәлаҷ рыцҳа иӡхыҵыз иашьцәа дрыламызт иҭаца, убри дсыԥшаауеит, даазгоит ҳәа дцоит Ҭырқәтәылаҟа. Сҭампыл, Трабзон, Самсун дахьымнеиз абыкәу, аха иҭаца дабаибахуаз. Хәлаҷ илахьынҵахаз апоет ихьаагауа ихиркәшоит иажәеинраалагьы абас:
Акырцх исит, анатә исит,
Имчгьы – игәыӷрагь ыҟам иӡит,
Аӷрыхь ацәҳәыраҿ изҵысыхит,
Мышк иара изын шықәсык ҵыхит.
Иҭаца ԥшӡагь ибла дшыхгылаз,
Аа, наӡаӡа дахьаагылаз…
Имаҭәақәа ишәҵо уа ишәыхуа,
Анаатә асуан уа ишәышәыхуа.
Абас атәым дгьыл дықәҳаит ҿыцха,
Са сабду иашьа, Хәлаҷ рыцҳа!..
Уи акәхеит, Хәлаҷ рыцҳа Анцәа ду диашьапкуа иҟаиҵаз аҭоуба: «сҭацагь дсырба, ус снумыжьын, дсымбар – уа амшын сырумыжьын!..» инаӡеит арыцҳара аганахьала. Ари ажәеинраала автор Ҭырқәтәыла иҟазаараан иахьиҩыз еиҳагьы аҵакы ҵархеит, ажәытәи аҿатәи рхы угәаладыршәоит, Аԥсадгьыл ахьаақәа уцәа-ужьы ианыруеит, ҭоурыхтәла уархәыцуеит. Иага умҳәан, заҟа рыбжьоузеи, заҟа еиԥшымзеи Хәлаҷ рыцҳа сҭаца даазгоит ҳәа Ҭырқәтәылаҟа данцази уи идаракәац еиуоу апоет иџьынџьуаа ибарц даннеи аамҭеи. Ҳәарада, акырџьара аҽеиҭанакит, абзиара аганахьала. Хәлаҷ рыцҳа иаамҭеи иареи абаҟоу, хәыки шьхаки рыбжьоуп.
Амала, апоет иажәеинраала поемак ишьҭнахша асиужет анаиҭах иҵегьы еилганы иҟазар, иаарԥшызар еиӷьын, Хәлаҷ ихы зқәиҵаз иҭаца дызусҭоу, лхаҵа уа дынхама (дшаауаз дыԥсызар акәхап), мамзаргьы иааз дрылоу, еилырганы иҳәам. Абри хәыҷык ажәеинраала арԥсыҽуеит. Ус конкретла лхаҿсахьа анҭимхы абаллада ҳәа аҵаҩызар аҩымҭазы еиҳа еиӷьын. Аха, еиҭасҳәоит, ажәеинраала «Аҭоуба» (аҭаца лхаҿсахьа аарԥшраҿы) аԥхьаҩ агәынамӡара изнарҵысуазаргьы, уиаҟара ибыргым, апоет иқәҿиаз рахь иԥхьаӡатәуп. Зегьы ирыцку уи ахаҭабзиарақәа ируакуп иацтәи, иахьатәи, уажәтәи амш ҭоурыхтәла уахьархәыцуа, иахьеиҿурԥшуа аазырԥшуа: «Уа рылабжыш рыблақәа ирхыҳәҳәыла, аԥсуаа рыцҳа».
Апоет Ҭырқәтәыла аҩынтә раан даныҟаз ауп ианаԥиҵаз (декабр мзазы) Сҭампылтәи ажәеинраалақәа рцикл. Урҭ ирныԥшит иҵегьы уазааигәаны иуҳәозар, асахьа ҭихит Ҭырқәтәыла, хәҭакахьала Сҭампыл аӡын асы анауа аԥсабара. Убас иҟоу жәеинраалоуп «Сҭампылтәи асы». Араҟа апоет аԥхьаҩ игәникылаша ҩ-детальк ҳирбоит: акы, асы шауа, «апроцесс», иҩбахаз, Сҭампыл шмал қалақьу, настәи асахьақәа ақалақь ду еилашуа ацәқәырԥақәа ирхылҵыз роуп. Уажәы ҳахәаԥшып автор аԥсабара ацәырҵра заҟа дақәшәаны асахьа шҭихуа:
Иахьа Сҭампыл иауеит асырҳәы,
Зхы зҭаху зымҩа наҟ уҿы рҳәы.
Ас– хага ауеит, ишьха-су, ига-су?!
Иканаршәуа шьал шкәакәоу, икасу?!
Амал-қалақь атҟәара цәгьоуп азы,
Ихагахаӡаны иауеит ари асы!..
Апоет амал қалақь атҟәарц аҭахушәа изгәарԥхаӡаны илеиуа асырҳәы иалибаауеит аԥсабара ацәырҵра изаанартыз, улаԥш зыдхало егьырҭ асахьақәа: зыбӷа хәаны аиа назго ахәыҷы; зхы иқәыргыланы изҭиуа
ачарҳәы; зжакьа асаара илеиуа ахәаџьа иџьаама ныжьны дышцо, амалуаҩ иԥагьара, ас-хага, агәхьаа мкра уҳәа иҵегьы. Абарҭқәа зегьы аԥсуа ԥхьаҩы изы иҿыцуп, аҩымҭа агәаԥхара унаркуеит. Авторгьы баша иауиҳәах: «ақалақь шыцәқәырԥац ицәқәырԥоит, зегь ирымбо – саркьоушәа иснарбоит». Аха зегьы акоуп апоет игәаԥхоит иеилахҵәаӡан илеиуа Сҭампылтәи асырҳәы: «…Сара Аԥсныҟа узгоит убри азы, улеишәа шыцәгьоугьы сҭампылтәи асы!»
Платон Бебиа Сҭампылтәи иажәеинраалақәа рцикл (уаҟа ииҩыз) атәым жәҩан аҵаҟа иҟоу ҳашьцәеи ҳареи ҳпроблемақәа иаурызкыу, уи атема аҳәаақәагьы ирҭыҵуеит, азеиԥшра рыманы ауаатәыҩса рыԥсҭазаара аҵкарқәа зегьы ирықәҿнаҭуеит, избанзар – уи апоезиа алаԥшҳәаа ҭбаауп, аинтерес зҵо азҵаарақәа шьҭнахуеит. Ус шакәу аҳәоит ажәеинраала «Ахьтәы цҳа». Аҩымҭа абас иалагоит: «Ицәоуп аҵых ашьапы аҵх, ашьшьыҳәа инықәҵан ахы. Аха иҭынчым зегь рзы аҵх, ҩыџьа еимаркуеит ус акы». Ажәа еимазкуаз аби аԥеи ракәзаап, «апоет исахьаркны ишиҳәаз еиԥш, амал иахҟьаны урҭ рыбжьара ихыз ахьтәы цҳа, аԥа инапала иҭабгеит». Ари «Уаха аб игәеиҭеит, аб рыцҳа, уи амал анхыҵ, иагеит».
Аби аԥеи иӷәӷәахаз реимак апоет ҟазарыла асахьа ҭихуеит: «Ҳхаҿы ауада дырхыџ-хыџуеит… Абжьы цоит ицәқәырԥаны… Аҟәардә гәааны икәашоит… Аҵәца ахьангыло икшоит… «Аҳра анауа уа аҵх ҵәцара, агәыр кашәар – атәыла бгоит… Аҟәҟәаҳәа алымҳа иҭахысуан аби аԥеи рыбжьы ӷәӷәа…» убас иҵегьы.
Ахьтәы цҳа иаҩызами ахшареи ани аби рҳәоу анеиқәшәо, хҭак ианеицҭахысуа, ҿык ианеицҭацәажәо. Авторгьы баша еиҭарсу аҵакы змоу ажәақәа ахьтәы цҳа ихы иауирхәах, ацҳаҵәҟьа акәым араҟа зыӡбахә ҳәоу – аби аԥеи рыбжьара иҟоу абзиабареи, аҳәоуеиқәшәареи, ҳаҭырла аизыҟазаашьеи роуп. Амал мцахәыцәаз аԥсыцәгьара иалымшо иҟоузеи? Аб, ан, аԥа, аԥҳа, аешьа, аеҳәшьа ҳәа аӡәыр дашаҭоума? Амитә ами излашо. Абри атәоуп апоет иажәеинраалаҿы иааирԥшыз дызқәыӡбаз.
Абри ас шакәугьы автор иажәеинраала хзыркәшо акуплет даҽа хшыҩ-ҵакыкгьы цәырнагоит. Уи убри ауп – амал мыжда амч убранӡа иӷәӷәоуп еиҿагылоу амчрақәа (агәаанагарақәа) ахәаҽуеит, мамзаргьы, акгьы ҟамлаӡазшәа, еимак-еиҿак ыҟаӡамызшәа ашьҭа-мышьҭа арӡуеит, зеиуа уҭаху ахьтәы ҵҳа хнаҵоит. Ус иҟалазар ауеит ауада зырхыџхыџуаз аби аԥеи рыбжьарагь. Ҳрыԥхьап аҩымҭа анҵәамҭатәи ацәаҳәақәа:
Ус, аа, хәыҷы-хәыҷла, рыцҳа,
Аԥа даҟәыҵит, даагылеит аб…
…Ани амал иагаз ахьтәы цҳа
Ҿыц ихырҵазаргь ҟалап!..
Амал мыжда ашоура цәгьоуп, ари адунеиаҿ иҟанамҵо ҳәа акгьы ыҟаӡам, иеиннаршәар алшоит ахҟа зыбжьоу ауаа, еицәнымхоугьы изынеиҿамԥшуа иҟанаҵар ауеит. Убри азоуп апоетгьы иажәеинраала ҩҵакык аҵубаауа изыҟаиҵаз.
Апоетцәа рдунеиаҿ ишаԥу еиԥш, еснагь рылаԥш ҵаруп, рынаԥш-ааԥш агәынкылара амҽхак дууп, насгьы ирымбац, ирмаҳац атәылаҿ ианнанагалак уаҟатәи аԥсҭазаара аҷыдарақәа (аԥсабара апеизажгьы убрахь иналаҵаны) рпоезиа амырцыхцыхр, иамырҿыхар ауам, даҽакала иуҳәозар, ажәеинраала ҿыцқәа аԥырҵартә агәаҳәара рызцәырҵуеит.
Платон Бебиа итәы ҳҳәозаргьы, ус ауп ишыҟоу. Уи зырҵабыргуа, аԥхьаҩ гәахәара дула идикыло апоезиатә рҿиамҭақәа заҟа инапы иҵыҵхьоузеи! Убарҭ иреиуоуп ажәеинраала «Сҭампылтәи аџьырмыкь аҟны». Апоет иҩуеит:
Аџьырмыкь Сҭампыл ишԥаҟоу,
Аџьшьахә ибоит уи зымбац.
Ахы абаҟоу, аҵыхәа абаҟоу
Мшыншәагь ицәқәырԥоит убас.
Мшыншәагь ицәқәырԥо, еилашуа аџьырмыкь аҿтәи аԥсҭазаара иалумбаауа иҟоузеи:
Аҵыс инаркны аҵыс-хшы аҟынӡа,
Зегьы-зегь араҟа иубоит.
Ахьы уалатәазаргь хәцәаҟынӡа,
Ара, џьым, угәы уагоит.
Апоет аџьырмыкь аҿы, џьабаада илаԥш иҵашәо, «аекзотика» ауп, уи ахаҿра ауп зыӡбахә имоу, иџьеишьо, илакәишьо. Аха зылаԥш ҵру, зыԥба ыҟоу, ажәа сахьарк азҟаза араҟа даагылом, ҳагәылаирԥшуеит мшынҵас ицәқәырԥо аџьырмыкь, аҩнуҵҟатәи адунеи:
О, иҟам ламысгьы патугьы,
Изҳәада аӡә ихә деиҵахеит.
Аџьыба хәыҷгьы ахәԥса дугьы,
Уа мшын ҵхи реиԥш еиҿахеит.
Абраҟа аӡын ҵыҵындра змаҭа изы изҭахыз уаҩ быргки иареи еибадырит (изҭиуази иареи ианеиламӡа ашьҭахь), уи даԥсуан. Аа анаҩстәи асахьа:
Ҳаибагәӡит, ҳгәыдибакылеит,
Ҳгылан ҳаԥсы еилаханы.
Аџьырмыкьаҿ, џьоукгьы ҭгылеит,
Иаҳзыԥшуан ишанханы.
Аԥсуара адоуҳа убранӡа амч амоуп, абзиабара ду аҵоуп, ахаан еибамбацыз (аӡын ҵыҵындра аазхәоз Ҭырқәтәыла инхо аԥсуа бырги апоет Платони Бебиеи) ауаа: «Ҳгылан, ҳзеиԥырымҵуа ҳгылан, ицон ҳалабжышқәа ҳҿажжы».
Ажәеинраала иаҟәнубаалауа раԥхьатәи аекзотика, мамзаргьы иаатуа аԥарда, иацны ицәырҵуа, асахьақәа – апоети Ҭырқәтәылатәи аԥсуа бырги реибадырра – ажәеинраала еиҳагьы иарлахҿыхуеит, иаԥхьалак (ҳәарада, аԥсуа) апатриоттә цәанырра инамҭарц залшом, насгьы атәым жәҩан аҵаҟа иҟоу аԥсуаа рҭоурыхтә ԥсадгьыл ишыгәхьаарго, уи алахьынҵа хәыцырҭас ишрымоу, ишаргәаҭеиуа унарбоит.
Платон Бебиа абри аҩада изҵаҳшьыз ахшыҩзцара аарԥшра акәын иҩымҭа гәҭакыс иамоу. Ҵабыргуп, Сҭампылтәи аџьырмыкь аҟны аԥсҭазаара шеилашуа асахьагьы ибзиаӡаны иаҳирбоит, аха еиҭасҳәоит, уи ицхыраагӡоу маҭәахуп, автор ииҭахыҵәҟьаз зыԥсадгьыл иаҟәгоу аԥсуаа рхьаа ҳарбара акәын. Уи иқәҿиеит. Убри ауп ажәеинраала – поезиатә рҿиамҭак аҳасабала игәылыршәаны иахьыҟаҵоу анаҩсангьы – аԥхьаҩ изааигәазтәыз. Нас ара иҟоуп даҽакгьы. Асахьаркыратә ҩымҭазы кыр аҵанакуеит обиект – атема ажәлар рҭоурыхтә ԥсҭазаара, ржәытә, рҿатә ианадҳәалоу, ианаанарԥшуа.
Ажәеинраала ҟаимаҭ «Аҳәаа» ахцәажәарахь сиасаанӡа исгәала-сыршәоит инымҩатәшәа факт. Ҳзықәтәаз адәыӷба «Адлер – Новосибирск» амрагыларахь ахы рханы ақыҭақәеи, ақалақьқәеи, аӡиас дуқәеи, ахәы ҳаракқәеи, акаршәрақәеи акатаҳәа иныжьны иқәҳа ицон. Ҳара ҳазҭатәаз акупеи ахышә аҿы хызҩоз, ипашәӡа икнаҳаз аԥарда наҟ ҳнахан, ҳалаԥш ҳәаа ахаагон «иҳавҟьҟьа ицоз» зегьы. Ус ҳвагон иҭаз зегьы (егьырахьгьы ус ҟарҵазар акәхап) акупеи инҭыҵын авагон аԥенџьыр инадгылеит илахҿыхӡа иԥшуа. Абри аамҭазы авагон амҩаԥгаҩы, – уажәада иахымсыц шәзы исҳәоит, лассы, минуҭқәак рыла даҽа континентк ҳалалоит, Европа атерриториа ааныжьны, Азиа ҳалалоит, ишәҭахызар, иарсу аихатәы шьаҟа иадчаԥалоу аихатә ӷәыцәмаҟьа имжьакцо нбанла иану шәаԥхьа: .
Убасҟан ауп ианеилыскаа авагон ахышәқәа рҿы ауаа рацәа иадеибаҳәаланы изгылаз, аԥхьаҟа изыԥшуаз, ус ани аихатә шьаҟа ҳалаԥш нақәшәеит «Азиа» ҳәа зныз.
– Европеи Азиеи ҩ-метрак ракәзаап ирыбжьоу, – даахлафит сымҩалаҩ аполковник Николаи Каменски. Уии сареи Адлернтә ҳаицны ҳаауан, ҳаибадырхьан. Ари аҳәаа заҟантә сахысхьоу аҟара, уара, арԥыс ақәрагьы умамзар ҟалап – иҳәан еиҭа даахлафшәа иажәа инациҵеит.
Ҳвагон иҭаз апассаџьырцәа абри аҳәаа ахысра интересс иркыз, саргьы цәаныррақәак сызнарҵысит, ашкол аҿы агеографиа амаҭәар бзиа избон, срызҿлымҳан, аӡиас дуқәа рыхьӡқәа, роура, рыҭбаара, ашьхақәа рыхьӡқәа, нас урҭ амшын иауаршәаны заҟа метра иҳараку, аӡиақәа иреиҳау, иреиҵоу, уҳәа убас ирацәаны.
Абар уажәы Аԥсны (Кавказгьы убрахь иналаҵаны) Европагьы нсыжьит, Азиа аконтинент аҵакырадгьыл снықәлеит. Ари ҿыцуп сара сзы! Агәалаҟара бзиа сызцәырнагоит, избанзар, абыржәы ада (иахьада) арахь сықәнамгалац авагон ахышә скылԥшны сызхәаԥшуа, избо зегьы аҿыццәа рхоуп аартрак иаҩызоуп. Ажәакала, шәҟәыла исҵоз аконтинент агәышшапара иқәланы инеиуеит сзықәтәо адәыӷба.
Изхысҳәаауа, Платон Бебиа иажәеинраала «Аҳәаа» ауп. Европеи Азиеи рҳәаақәа зынӡа еидыӷәӷәалеит, иага идузаргьы ҩнык ауп ирыбжьагылоу, иара уигь абжа Европа иатәуп, егьи абжа Азиа иаҵанакуеит. Апоет ари алакә еиԥш дахәаԥшуеит, ихаҿы иааигоит:
Ааи, аԥсҭазара ссиршәа ишоуп,
О, иџьазымшьода ибаны!
Ҳзыдгылоу аҩны убасшәақәа ишоуп,
Убасшәақәа ишоуп ҩбаны.
Азыбжагьы уа Азиа иатәуп, ихаҵа,
Азыбжагь Европа иатәуп.
Азыбжагьы уа амра ԥхоит иххаӡа.
Азыбжа шәшьылагь иҭәуп.
Автор аҩымҭаҿ иаҳирбоит ҩ-континентк заҟа еизааигәо, рҳәаа еиҟәызшо ҩнык. Аха умашәа иубаша, ҩ-континентк – Азиеи Европеи рымааибра, реимак-еиҿак, аҟыба-ӡыбақәа апоет зҳәоу еиқәымшәо ҭаацәак рыԥсҭазаарала иааирԥшуеит. Ари политикатә ҵаҵӷәы амоуп уҳәартә иҟоуп, макьаназ аҭынчра инагӡаны иҟам арҭ аҩ-континентк ирықәынхо ажәларқәа рыҿгьы.
Апоет Ҭырқәтәыла иҟазаараан ихҭынхьаауаз ипоезиатә лаԥшҳәаа иҵашәоз, игәынкылара иннажьуаз апеизаж сахьақәа маҷӡам, насгьы уи еиҳараӡак алирикатә цәанырра рыҵоуп, иҟәымшәышәуп, игәнаалоуп, иуздырҿыхоит еиуеиԥшым ахәыцрақәеи ацәалашәарақәеи. Убас иҟоу лирикатә-пеизажтә жәеинраалоуп «Апаран». Уа апаран зху Босфор асахьа ҭыхуп абас: «Араҟа аҵх зеиԥшу мшыми, Босфоргьы ҭынчуп мыцхәы». Алампионқәа убриаҟара ирацәоуп аҵх амш еиԥш идырлашоит имҳәеит, апоет уи «Араҟа аҵых зеиԥшу мшыми» ҳәа, – ииҳәаз зегьы еилырфаҷа иааирԥшит Босфор уахынлатәи асахьа – икаххаа ишылашо, насгьы ишҭынчу. Иху апаран – ауаа нырцә-аарцә игазгаҩазго, абзиабара, аиԥылара, аиԥырҵра иасимволны иҟаҵоуп. Уи ҩ-ҿықәк еиманадоит:
Амшын хәмаруа ҭынч ишьҭами,
Босфоргьы гәырӷьоит мыцхәы.
Ҳпаран абзиабара иахаҭами,
Аарцә – сара сгәы,
Нырцә – бара бгәы.
Уи шзахәогьы ацара иаҿыми,
Еимнадоит ҩ-ҿықәк уажәы.
Ҳпаран абзиабара иеиԥшыми,
Аарцә – сара сгәы,
Нырцә – бара бгәы.
Атәым дгьыл аҿы ажәак иадамхаргьы ауаҩы ихатәы бызшәала ианиаҳа, илымҳа ианҭаҩ даҽа гәалаҟарак иоуеит, цәаныррак деимнадоит, ажәакала, дарлахҿыхуеит. Абри апсихологиатә ҭагылазаашьа ауп апоет иааирԥшуа иажәеинраала «Аԥсуа ашәаҿы». Аҩымҭа алирикатә фырхацәа (иаҳҳәап апоет иԥшәма ԥҳәыси иареи ракәзааит) аҭырқә дгьылаҿ рҩызцәа ирзыԥшны игылоуп. Ихәлахьеит. Абар уи асахьа шҭыху:
Ажәҩан ҵҟьан убас еҵәала,
Ссиршәақәагь икәалкәаџьон.
Адгьыл аҿгьы хкы-рацәала,
Аеҵәақәа аҵх дыршон.
Ара иаабо аҵх аԥсабара иҵегьы ихадырҭәаауеит анаҩстәи ацәаҳәақәагьы: «Арҩаш леиуан ачҳа хыҵны, агәамҵыбжь атыша иҭыҩ. Аҵх иршәеит аӡәгьы дхысны, амза акыз џьушьап атыҩ. Уа иԥыҵәҵәаны шәақәакгьы ааҩуан». Аха дара рзын урҭ зегь тәымын, ахьҭагьы иакуан, иззыԥшыз рҩызцәагьы мааицызт, аҵыхгьы гәагәон.
Нас абар иҟалаз:
Еиха-уардынк, дара рҳәашьа,
Ус, иааҳавалт иласны.
Ашәа ахыҩуан: «О-о, рерашьа»,
Аԥсуашәа хааӡа, иразны…
Иҳавҟьеит, ҳхәы-ҳжьы еилагылаз,
Акы ҳахьнамыгӡеит зынӡагьы.
Атәым сахьақәа ҳабла ихгылаз,
Уажәы иҳазгәакьан зегьы…
Ишаабо еиԥш атәым дгьыл аҿы дарбанзаалакгьы ихатәы бызшәала, ажәак иадамхаргьы, илымҳа ианҭас заҟа агәахәара ду инаҭоузеи, иԥсы ҭанаҵозеи! Абри апсихологиатә момент ауп апоет иҩымҭаҿы иааирԥшырц ииҭахыз, насгьы ихаҭа ихҭынхьааз афакт лабҿабала. Уи аԥхьаҩ еиҳагьы игәанарԥхеит, агәрагьы инаргеит. Баша еидырымкылозаап апоезиеи, аԥсҭазаареи, аҵабыргхаҭеи!
«Саб исеиҳәон» ажәеинраала акәзаргьы, апоет ауаҩытәыҩсатә гәыбылра аҵаҵаны иааирԥшуеит Асовет мчра шьақәгылаанӡа аҭаҭын аазрыхуаз аҭырқәцәа русушьа еиҿкаа атәы. Уи, иҵабыргыҵәҟьаны, ауаҩы дыхнахыртә иҟан, иҵоуран рџьа, рыцқьашьа, ламысла русура. Урҭ ахандеираҿы ирҿуҵааша рацәан, убас рус маншәалан, убас иԥшӡан аџьа. «Аџьа агәыбылра исырҭаз, наӡаӡа исзынхеит…» игәалаиршәоит аҭырқә ҭыҭын аарыхыҩцәа ирызкны иаб иажәақәа.
…Еҳ, аамҭа шԥашаз?!
Дыҟам саб иахьа.
Уи иажәақәа шиашаз,
Агәра згоит ҩаԥхьа.
Сахьалоу Ҭырқәтәыла:
Ацәҳәыра, ашьхарԥы…
Убас иҟоуп еинҭәыла,
Иаршәҭит анапы.
Ааи, аџьа ауп ауаҩы иԥсҭазаара мышхәырбзазагас иамоу. Уи азы-шәаҳәара еснагь иаҭахуп. Абри ауп апоет Ҭырқәтәыла даныҟаз изигәалашәаз данхәыҷыз иаб иеиҳәаз аҭырқә ҭыҭын аарыхыҩцәа ирызкыз ажәа ԥхақәа, ажәа ҟәандақәа аџьа абзиабара уаҩы изыркуа.
Аҩада сзыхцәажәаз ажәеинраала «Саб исеиҳәон» иадҳәаланы исҳәарц сҭахуп даҽа хшыҩзцаракгьы. Ииашоуп, уи иазкны акымкәа-ҩбамкәа сыстатиақәа рҿы аӡбахә сҳәахьеит, аха имыцхәым ҳәа сгәы иаанагоит абраҟагьы исгәаласыршәар убри асовет аамҭазы хшыҩзышьҭра бзиа азыруан (зны-зынла ианаҩдырҟьацәоз шыҟазгьы) ауаҩы дуаҩызтәыз ҳәа Ф. Енгельс дызҿыз аџьа атема. Уи афырхацәа рзышәаҳәара иактуалтәыз теман асовет литература зегьы азын. Ииашангьы иҟарҵон, избан акәзар, акы, ауаҩы аханатә аџьаус бзиа ирбатәуп, дадыԥхьалатәуп. Ҩбагьы, уи иамоу аџьабаа, ауадаҩра (сара аџьа анысҳәо схаҿы иаазгоит анхаҩгьы аусзуҩгьы аӡәны) еснагь пату ақәҵатәуп, иреиӷьу ажәа, ашәа азктәуп, аҳаҭыр батәуп. Ари амиссиа, сара иахьынӡаздыруа, иахьынӡеилыскаауа, асахьаркыратә литература аҟара иназыгӡо даҽакы ыҟам. Аха, рыцҳарас иҟалаз, убри ауп асовет аамҭа аниаӡаа ари атема алитература иаҟәныҩрит, хара иацәгылеит, ԥырхага дук ҟанаҵазшәа, ажәакала, ашәҟәыҩҩцәа уи атема ажәит ҳәа иацрыҵит, ақәҿырҭуам, аӡәы ҩыџьа изҳәақәоугьы, рҩымҭақәа рҿы иубоит ԥшшәы рхаӡамкәа, еиҭарсшәа иуҳәозар, иҭыгга шьакәармак рыламкәа ауп ишыҟоу.
Ари атенденциа – аџьаус ас азнеира, ахәаԥшра, гәлымыҩрала авсра ииашам. Аџьеи ауаҩи зда царҭа амам ала еиларсуп, ус анакәха, ари атема еиҭасҳәоит, асовет аамҭаан еиԥш иактуалны иҟазароуп асахьаркыратә литературазын.
Абри аганахьала уахәаԥшуазар, Платон Бебиа Аԥсны анҭыҵ ииҩыз ажәеинраала «Саб исеиҳәон» ахаҭабзиара ҳаразкуа афакторқәа ируакуп. Иара убас уи уаҿыԥшыртә иҟоуп аҩышьа аформагьы, асиужет ацәыргашьагьы. Насгьы, иныҵакшәа иуҳәозаргьы аҭоурых ахьгьы маҷк ухьанарԥшуеит, уархәыцуеит.
Аԥсуа патриот поетк иаҳасабала Платон Бебиа ирҿиаратә ԥсҭазаара аханатә иалаӷьаны иара иатәышьҭраны иаауеит иԥсадгьыли ижәлари изнысыз амҩеи ԥхьаҟатәи рлахьынҵеи иархьысуа жәпаџьара зхы еиларсу апроблемақәа, даҽакала иуҳәозар, ҭоурыхтәла ахәыцра. Ас еиԥш иҟоу ибылгьу арҿиаратә цәаҩа ҳара иаабоит уи алитературатә жанр иаҵанакуа иҩымҭақәа зегьы рҿы, насгьы ҟазарыла иагәшәанаалан ихы ишаирхәо. Абри ахыхьгьы иацуҵар алшоит, зыӡбахә ҳамоу, зҩымҭақәа ҭаҳҵаауа апоет ижәлар гәакьа рҭоурыхтә лахьынҵа даназхәыцуа, ирҿиаратә ԥсҭазаара ахьымҩаԥысуа икабинет аҿы дтәаны аус аниуа мацара акәӡам. Уи анҭыҵгьы, даҽакала иуҳәозар, дахьыҟазаалакгьы, ишырҳәо еиԥш, аҩны дыҟоума, абна дыҟоума, даҽа тәылак аҿы дыҟоума арҭ аҩада зыӡбахә ҳҳәаз азҵаарақәа иара дахьцалак ипоезиатә нцәахәы иацрымшәо иацуп, ддыргәаҭеиуеит, ихы, игәы иалхны иреиӷьу ажәа лыԥшаахқәа рыла асахьаркыратә ҩымҭа аԥиҵоит. Ус шакәу дырҵабыргуеит Платон Бебиа Ҭырқәтәыла даныҟаз ииҩыз иажәеинраалақәа, рцикл иатәу, «Анцәа суҳәоит», «Қьалышь Чачба».
Уажәы аҵыхәтәантәи аҩымҭа ҳазааҭгылап. Ишдыру еиԥш, Аԥсны аҳ (аԥсҳа уҳәаргьы инаалоит) Қьалышь Чачба зыхьӡ-зыԥша ыҟаз, ҳәынҭқарк иаҳасабала, Кавказ нхыҵ-аахыҵгьы зхыԥша ӷәӷәаз иҟәыӷаз хара инаԥшуаз политикын, ҳәынҭқарратә усзуҩын.
Сыззааиуа, Платон Бебиа Ҭырқәтәыла иҟазаараан, машәыршақә иауизцәырҵх, дауазхәыцху Қьалышь Чачба ихаҿсахьа. Уи ари атәылагь акыр даргәашахахьан, акыр длакҩакуа, насгьы агәрагара ицәмаҷны дҟарҵахьан наҟ-ааҟ рыбжьара ибжьаҳалоз, зны-зынла афарҭын зҵалоз ацәқәырԥақәа реиԥш, ижәылоз аполитикатә хҭысқәа ирыхҟьаны.
Жәаҳәарада, Аԥсны аҳәынҭқар Қьалышь Чачба ихаранаԥшра инаҭоз алкаақәа Аԥсны, наҟ-наҟтәи алахьынҵазы иззеилымкаауаз, изадымгылоз, уимоу аргамаду иаҿагылоз иуаажәлар рҿы иҟан имаҷымкәа, еиҳарак ҭауади-аамысҭеи – аԥсуа феодалцәа рхаҭарнакцәа иԥа Ҭырқәтәыла ааӡара зауз Аслан-беи аԥхьа днаргыланы.
Сгәанала, Платон Бебиа абарҭқәа аԥсуаа кыдызҟьоз аҭоурыхтә ӡыбларақәа – дырзхәыцуан, ицәалашәаран изааиуан аҩымҭа «Қьалышь Чачба» анаԥиҵоз аамҭазы, насгьы, агха ҳахьуам иаҳҳәар, ари ажәеинраала апоет Ҭырқәтәыла иҟазаара ауп хыҵхырҭас иамоу, изырҩыз ҳәа.
Апоет ажәеинраала «Қьалышь Чачба» аҵакы иашьашәалахаша аҩышьа форма – асиужет иаласаны иҟаҵоу азиԥшааит, еиҳа уазааигәаны иуҳәар, Қьалышь Чачба ҳәынҭқарк, мамзаргьы аԥсҳак иаҳасабала иӷәӷәоу ихаҭара аазырԥшуа аҭоурыхтә екскурс поезиатә хаҿсахьаны ҳагәыланарԥшуеит, ааскьаӡа имҩасыз акы акәушәа ҳцәа-ҳжьы ицаҳәцаҳәо ианыруа. Ҳәарас иаҭахузеи, ас аҟаҵара зылшо афактор хадақәа ируакуп, аԥсабаратә баҩхатәра анаҩсангьы, уи автор иԥсадгьыли ижәлари рышҟа имоу абзиабара дац-ԥашәла аҵаулара, иобиект хада усҟантәи имариамыз, ҩ-мцак ирыбжьагылаз иҭагылазаашьа ииашаны обиективла ахаҿы аагара. Абарҭ ахшыҩзцарақәа ирыцаҳҵар алшоит даҽакгьы. Уи убриоуп Қьалышь Чачба иӡбахә зҳәоу (зегьыҵәҟьа ракәымзаргьы) ҳнапаҿы иҟоу алитература шидыруа, дышрыԥхьахьоугьы аныԥшуеит ажәеинраала «Қьалышь Чачба». Инымҩатәшәа акәзаргьы, иаҳгәалаҳаршәап урҭ рахьтә еиҳа ихадароу акык-ҩбак: Д.Л. Мордовцев иҭоурыхтә роман «Прометеиаа рхылҵшьҭра»,
П.П. Каменски . Г.Д. Гәлиа иповест «Асасцәа еиқәаҵәақәа», Т.Ш. Аџьба ипоема «Қьалышьбеи ибаҟа», аҵарауаа З.В. Анчабадзе, В.П. Ԥачулиа, Гь. А. Ӡиӡариа, Ш.Д. Инал-иԥа, уҳәа аӡәырҩы еиуеиԥшым русумҭақәа.
Абарҭқәа зегьы ҳазҿу ажәеинраала иаԥхьалак имырхьааӡакәа игәаладыршәоит.
Аҩымҭа алагоит жәабжьеиҭаҳәарак аҳасабала (уи автор иазиԥшааз аформа ауп):
Қьалышь иеимидан уа Аԥсны ахы-аҵыхәа.
Дынкахәыцуа уажә Аҟәаҟа дцон.
«Ԥеиԥш-цәгьа ҳаман, ианаҳзамҭа ԥсыхәа?!»
Иԥсадгьыл хәыҷы аразҟы даӡон…
Ажәеинраалаҿ ишаабо еиԥш, Қьалышь ашәарҭара иҭагылаз Аԥсны алахьынҵа аӡбараҿы ахы-аҵыхәа дақәшәаны, «аӡә ҳаҟанаҵ иҟам, рҳәеит, ашәарҭа – аӷа, ишиҭаху ҳизгом марианы?!» рҳәеит зыҟны днеиз дынхаҩума, даамысҭоума, дҭауадума зегь еицҿакны. Урҭ ауаа агәра идыргеит: «Иагьа рыла аӷа хәымга иҽирӷәӷәаргьы, Аԥсны аҵеицәа гылауеит хаха!..»
Қьалышь Чачба иԥсадгьыл аҩнуҵҟа иныҟәара аҟнытә зегь реиҳа игәаԥхеит анхаҩ бырг иажәақәа: «– Дад, акы заҵәак анхара ҳҭахуп! Аха анхаразы абџьар дуӡӡагь ҳахәом, иагьа имаҷзаргь – аиҩызара иԥшьоу!.. Нарха рымоуп аиҩызара зыбжьоу!..»
Қьалышь абырг иажәақәа игәы иахәан, иаҳҭынтәарахь дхынҳәит хәыцра шәкы деимырххо дыркуп, длак-ҩакуеит. Аха нас аа дахькылсуа:
Нас иабалагои ҳа ҳҩызара амра,
Акыргьы илаирхеит, иҩаирхеит
Нас иагьалихт Урыстәылаҟа амҩа
Наӡаӡа уахь аԥсны аҿы ирхеит.
Қьалышь итәыла ҟаларц уа еинҭәыла,
Мҩас иҟазгьы акакәын, иаимырбеи!..
Аха уи иалихыз амҩа иаша иаҿагылаз ауаа абар изакә ус хәымго иҟарҵаз:
Убасҟан иаб дишьырц, абра, Ҭырқәтәыла
Шхәала амшын дынхырҵеит Асланбеи.
Апоет иажәеинраалаҿ иааирԥшит Қьалышь Чачба ԥсҳак иаҳасабала ихаҭараҿы еиҳа ихадараз ҩ-детальк: акы, Иԥсадгьыл гәакьа илаԥш шахыз, дшахӡыӡаауаз имчхарагьы шыҟаз, Аԥсны ҟьаҟьа, дуӡӡа еидкыланы ишимаз, ихьӡ-иԥша хара ишцахьаз, ихыԥша акәзар, иаӷацәа шацәшәоз. Ҩбагьы, абас дшыҟазгьы, ихы здикылаша мҩакы иԥшаар акәын, мамзар «Ԥеиԥш-цәгьа ҳаман, ианаҳзамҭа ԥсыхәа?!» ҳәа, – дахәаԥшуан.
Абарҭ аҩ-детальк «рлыра» иахагьежьуеит апоет иажәеинраала Қьалышь Чачба ихаҿсахьа аарԥшраҿы. Сгәанала, уи зынӡа ииашаны дазнеит автор.
Егьирахь, сара сҭоурыхҭҵааҩым, аха абри аԥсуа ҳәынҭқар ду Қьалышь Чачба ихаҿсахьазы, ихаҭаразы ажәеинраалеи, нас егьырҭ иара изку сзыԥхьои исыздырҵысыз сгәаанагарақәак, абраҟа иныбжьаршәшәа, исҳәарц сҭахуп имыцхәым ҳәа иԥхьаӡаны.
Изаҳамҳәарызеи, Қьалышь Чачба ихаҭара, мамзаргьы ибиографиа (иполитикатә, ҳәынҭқарратә усура аԥхьа инаргыланы) иахьа уажәраанӡагьы инагӡаны иҭҵаам апостулатқәа рацәаны иҟоуп иҭҵааны иҟоу аҿгьы еиуеиԥшым, еиҿагылоу руа еиҳа ииашоу ҳәа иалухыша узымдыруа аҟныӡа агәаанагарақәагьы маҷым, еиҳарак иԥа Асланбеи, акыр зымчыз аԥсуа феодалцәеи (раԥхьатәи иабхәараа Ӡаԥшьаагьы убрахь иналаҵаны) иареи реизыҟазаашьақәа, реимадарақәа, реимааибрақәа Аԥсны аҳра аҩнуҵҟатәи адәныҟатәи аԥсҭазаара иахьысуа иадҳәалоу азҵаарақәа рҿы.
Ииашоуп, иара ихаҭаразы згәаанагарақәа еиҿагылоу рыҿгьы иазгәаҭоуп уи ипрогрессивтәыз, хара ихәыцуаз политикны, ҳәынҭқарратә усзуҩны, ихаантәи Аԥсны аполитикатә ҭагылазаашьа злаҟаз ала уахәаԥшуазар, уи аҭоурыхтә лахьынҵа – Урыстәыла адлара азҵаара зыӡбаз дреиуан. Ари аксиомак иаҩызоуп, хыԥашьа змам акоуп. Ус шакәу иахьатәи ҳаԥсҭазаарагьы иаанарԥшуеит.
Сыззааиуа, абас иҟаз аҳәынҭқарратә усзуҩ ду изкны ҳашәҟәыҩҩцәа роума, ҳҵарауаа роума атәымуаа рҳәамҭақәагьы рхы иархәаны аӡәгьы инагӡаны рҿахәы рымҳәац, ихаҿсахьаҵәҟьа ҭҵаамкәа инхоит. Уимоу, зны-зынлагьы ҳара ҳтәқәа ҳаҳцәа, ҳаҭауадцәа, ҳаамысҭацәа акгьы ҟарымҵазшәа аҵәы рыхьшьны ҳанрыхцәажәо ыҟоуп. Аха ареалтә ҭагылазаашьа ус иҟамзар ҟалап. Зынӡа акыр ҟарымҵазар, акыр иаԥсаны иҟамзар, иҟазҵада, изыргылада уажәы ҳазхыҽхәо 1200 шықәса зхыҵуа ҳәа ҳазҿу Аԥсуа ҳәынҭқарра. Уи ахадацәа (анхаҩыжәлар иарӷьажәҩаны ишрывагылазгьы) дара рамзи, атәыла аԥсҟы зкыз, мазгәыҭс иахагылаз. Ари афактор, обиективла, мамзаргьы аԥсаҭеи аџьыкеи ҳәа ҳхәыцуазар, ҳхаҿы аамгашьа ҳамаӡам. Даҽа зҵаароуп иҟарҵараны ирыхәҭаз ахьтә ирзыҟамҵаз. Уи рылымшара иахҟьеит, даҽакала иуҳәозар, ирықәыӷәӷәоз амчқәеи ирықәлоз аӷацәеи
ирылдмыршаз ауп, ахеиқәырхаразы ицоз ашьаарҵәыратә еибашьрақәа роуп изыхҟьоз, мзызс иамаз. Ааи, баша ирҳәомызт аԥсуаа ар ирнымиаз дхаҵаӷәӷәоуп ҳәа. Ааҵраҿ (ахҭыс уадаҩқәа рышьҭахь) игыланы ацәажәара есымшагьы (жәынгьы-ҿангьы) имариан, аха…
Аҵыхәтәан исҳәоит, ҳара ҳажәлар ирыԥгылаз, хадара рызҭоз (Қьалышь Чачба еиԥш иҟаз, урҭ егьырацәаӡам) ауаа нагақәа рхаҭарақәа иахьатәи ҳаԥхьаҟатәи абиԥарақәа рзын иҭҵааны иҳамазароуп ҿырԥшра ауртә еиԥш. Ус ауп аҭоурых ишадыруа, иагьшыҿиауа.
Абри аганахь иҿырԥшыгоуп абаҩхатәра еицамк змоу апоет, апрозаик Витали Амаршьан иҭоурыхтә романқәа «Аԥсҳа», «Ашьхақәа раҳ». Ус иҟоу асахьаркыратә ҩымҭа бзиахәқәа зиаҭәамхарызеи Қьалышь Чачба. Избанзар, ҳажәлар аамҭа уадаҩӡа ианҭагылаз уи ирзылихыз амҩа – Урыстәыла адларазы иахьагьы, наҟ-наҟгьы кыр аҵанакуеит аԥсуаа милаҭк раҳасабала рҭоурыхтә лахьынҵа иҭышәынтәаланы, ашәарҭара маҷны аҟалараҿы. Иахьагьы аурысқәа рымч акәӡами амрагылара аганахьалеи, ҳамшын ҿықәи зыхьчо? Ҳамшәо, ҳмырҳауа ҳаҟазар, ҳхақәиҭреи ҳхьыԥшымреи азхаҵазар Урыстәыла еиҳабыра имҩаԥнаго аполитика ами изыбзоуроу. Уи хыҵхырҭас иамоуп Қьалышь Чачба иаҳзалихыз амҩа.
Аԥсадгьыли ажәлари рлахьынҵа хьааганы иахцәажәо ажәеинраалоуп «Анцәа суҳәоит». Убригь автор иаԥиҵеит Ҭырқәтәыла даныҟаз. Хыхь сзыхцәажәаз апатриоттә жәеинраала еиԥш «Анцәа суҳәоит»-гьы ҭоурыхтәла узырхәыцуа, акымкәа-ҩбамкәа азҵаара хьанҭақәа узцәырызго акоуп. Абраҟагьы автор илшеит аҩымҭа аҵакы злаҟоу ала аформагь (аҩышьа астиль) азыԥшаара. Уи алагоит ажәеинраала ахы (ахьӡ) «Анцәа суҳәоит» ала. Арҭ аҩажәак иаадырԥшуа кыр ыҟоуп, Анцәа ду иҿаԥхьа автор дматанеиуеит, урҭ ажәақәа уазк еиԥш ауп аԥхьаҩ ишидикылоу, ишиныруа. Изакәу ҳахәаԥшып уажәы.
Аҩымҭа ҭоурыхтә фактуп излыху, Кавказ иашьагәыҭыз, хаҵара згымыз, зыхьӡ-зыԥша, зыпату ыҟаз, зыламыс ҳаракыз ашьха ӡыхьеиԥш ицқьаз, аха наӡаӡа ианыӡааз Аублаа жәлар ирызкуп. Ахцәажәарахь сиасаанӡа Аублаа рзы ҩбаҟа ажәа. Даҽаӡәы итәы сыздыруам, сара стәоуп исҳәо, Аублаа рыӡбахә сара санхәыҷызгьы исаҳахьан. Аҩны саб иашьцәа заҟантә сашьеи сареи иҳарҳәахьааз Аублаа шәрыцызма, шәабаҟаз, асҟаамҭа ҳәа, еиҳарак мҿаагара абнахь ҳанцалак, ҳшеихәмаруаз, ҳанынхацәалак. Аха усҟан Аублаа зусҭцәаз ишыжәларыз, насгьы ҳара Аԥсуаа ишаҳкьарыз, ҳшеиванхоз абаздыруаз. Ашьҭахь акыр анҵы ауп урҭ зусҭцәази, ирлахьынҵахази схаҿы инхартә ихьаазгартә ианыздыр. Урҭ раԥхьа исзырдырыз Салуман Ажәанба иҩымҭақәа, ҳҵарауаҩ ду Гьаргь Ӡиӡариа еизганы, еиқәыршәаны, аҭҵааратә статиа ацҵаны иҭижьыз ашәҟәы ауп. Аха агха сыхьуам сҳәар, сара сабиԥара еиуоу ракәым, аԥсуаа зегьы аублаақәа хьаагартә, гәыҵхас иҳауртә ҳҟазҵаз, ртрагедиа ҳзырдырыз Аԥсны жәлар рпоет, академик Баграт Шьынқәба иҭоурыхтә роман «Ацынҵәарах» ауп. Абри ароман иабзоураны ҳара аԥсуаа ҳалаԥшит Аублаатәыла, ҳгәы ҳнархьыртәгьы иаҳнырит урҭ рлахьынҵа, изықәшәаз атрагедиа ҳхаҭақәагьы (ҳхала мацара ауҳакәху…) ӷәӷәалаӡа ԥхьаҟатәи ҳҭоурыхтә лахьынҵа ҳазхәыцыртә еиԥш.
Сыззааиуа абас зҭоурых ыҟоу атема ауп Платон Бебиа иажәеинраала «Анцәа суҳәоит» зызкугьы, аха хаҭала, конкретла иугозар, аҩымҭа хыҵхырҭас иаиоуит, иазыҟалеит, даҽакала иуҳәозар инарҩит абри агазеҭтә информациа, дырраҭара, Ҭырқәтәыла даныҟаз иибаз, дзыԥхьаз. Ҳаԥхьап ахаҭа: «Ҭырқәтәылан, Ҳаџьы Осман ақыҭан дынхоит аубых Ҭефик Есенч. Уи ԥшьынҩажәи хәба шықәса ихыҵуеит. Адунеиаҟны аубых бызшәа здыруаны иаанхазгьы иаразаҵәык иоуп. Сҭампыл х-ҩык амал-уаа ахарџь-ԥса рхы иадҵаны, х-ҩык ахәыҷқәа уи издәықәырҵеит ибызшәа дирҵаразы.
Ажәеинраала «Анцәа суҳәоит» уажәы ишеибгоу иаагап, нас ҳахәаԥшып ҳнагәылаланы автор инапҟазара:
О, Анцәа суҳәоит сара,
Ирхара абри ауаҩ иԥсра!
Ус акәымкәа абри дыԥсыр:
Иҟалоит уа абӷа ҵысыр,
Иҟалоит адгьыл ҭаԥҽыр,
Иҟалоит Амра млаԥшыр…
О, Анцәа суҳәоит сара,
Ирхара абри ауаҩ иԥсра!
Ус акәымкәа абри дыԥсыр,
Иҟалоит зегь ҳгәы уцәыԥсыр:
Уаҳа ибызшәа аӡәы иҳәаӡом,
Уаҳа аҵыс хәыҷы шәаҳәаӡом,
Арҩаш хыҽҽаны икаҭәом,
Аӡыхь ацәқәырԥақәа еиқәтәом.
О, Анцәа суҳәоит сара,
Ирхара абри ауаҩ иԥсра!
Ус акәымкәа абри дыԥсыр,
Иҟалоит зегь ҳгәы уцәыԥсыр:
Игәнаҳахап адгьыл дызну,
Икнаҳахап ашәҟәы дызну,
Уаҳа бызшәадыр даарым,
Уаҳа ирҳәарым: «Аферым!».
Ус акәымкәа абри дыԥсыр,
Иҟалоит зегь ҳгәы уцәыԥсыр:
Аӡбахә ыҟамкәа алушәак,
Адунеи ианыҵып бызшәак,
Иахьгылоу ашьхақәа шлап,
Илабжышо зымҩа иԥшлап…
О, Анцәа суҳәоит сара,
Ирхара абри ауаҩ иԥсра!..
Ус акәымкәа абри дыԥсыр,
Иҟалоит зегь ҳгәы уцәыԥсыр:
Х-ҩык ахәыҷқәа уахь ицоит,
Аҵыхәтәантәи абызшәа рҵоит.
Милаҭк мыӡыртә. О, иҟаҵа,
Акыргьы нырҵыртә иҟаҵа!
О, Анцәа суҳәауеит сара,
Ирхара абри ауаҩ иԥсра!..
Зегьы раԥхьаӡагьы иазгәауҭаша иреиуоуп ажәеинраала злеибарку ахшыҩҵак заҟа гәҭыӷьӷьала иҳәоу, насгьы Анцәа ду иҿаԥхьа аматанеира амотив ацәаара шаныԥшуа, иаҳҳәап аҩымҭа актәи ацәаҳәа «О, Анцәа суҳәоит сара…» иара ажәеинраала аҵакы аформеи еицнарго игәылнаршәеит астрофақәа ааба-ааба цәаҳәақәа рыла иахьеиҿкаауи рефрен ҳасабла иахьышьҭрақәлои. Урҭ рнаҩсангьы, автор ицәаҳәақәа рритм еицнагашьеи ирифмақәа рыртәашьеи еиқәҿырҭуа, еицдырӷызуа, нас ихшыҩзцара Анцәа ду дызиҳәо – милаҭк абызшәа мыӡырц, еиқәхарц – алнакаауеит, акцентра азнауртә иҟаиҵеит.
Апоет иажәеинраалаҿ Анцәа дзызиҳәоз, Ҭефик Есенч иԥсра ирхарарц, Аублаа хәыҷқәа рхатәы бызшәа дирҵарц, уи алагьы милаҭ бызшәак адунеиаз еиқәирхарц, аха илҵшәадахеит. Ари уаҩы ихьааигаша акоуп. Аха иҟауҵари, аублаақәа ус ирлахьынҵан, рыԥсы шҭаз рбызшәа рҿыӡааит! Апоет дзыҳәаз анцәагьы урҭ иҟарҵаз агха – Аԥсадгьыл наӡаӡа ишҳәыԥкыз рцара – ранаимыжьзар! Иага агәаҟра иҭагылазаргьы аублаа рабацәа рџьынџь дгьыл аҿы иаанхартә иахьзымныҟәаз, амҩа иаша ахьырзалымхыз, рыԥсадгьыл ахаҭа иахьнархәызар? Ааи, абызшәа ауп амилаҭи аԥсадгьыли ԥсыс ирхоу, еибаркны измоу, изку. Ҳзыхцәажәо ажәеинраала игәцаракны, хшыҩзышьҭра азуны иаԥхьо ауаҩы имбарц залшом уи иҳаҵанаҳәо даҽа ганкгьы. Апоет иажәеинраала «Анцәа сиҳәоит» аниҩуаз аамҭазы аублаа бызшәа здыруаз, 85 шықәса зхыҵуаз Ҭефик Есенч аублаа хәыҷқәа ирҭеит ахаан ирмаҳацыз, згәыбылра рымамыз рхатәы бызшәа дирҵарц. Далагазар акәхап иаргьы, аха акгьы алымҵит (ихьшәаӡаны напы ахьадыркыз азын. Уаанӡа акәын иангәцарактәыз…), илыҵшәадахеит. Ус шакәу аҳәоит аублаақәа рбызшәа Кавказгьы Ҭырқәтәылагьы, убас даҽаџьарагьы, ахьықәмыҩуа, ӡшәахха иахьықәбаз. Еиҭасҳәоит, ари уаҩы ихьааигаша фактуп, итрагедиоуп, еиҳарак, дара шьала-дала изкьарзыз амилаҭ (аԥсуаа, адыгақәа, аҟабардақәа, ачерқьезцәа, абазақәа) ҳзын.
Сыззааиуа, Платон Бебиа иажәеинраала «Анцәа суҳәоит» уажәгьы иалшо ыҟоуп (зегьы иреиӷьыз Анцәа дызиҳәоз инагӡахар акәгәышьан, усҟан аублаа миалҭк аҳасабала рбызшәагьы даргьы еиқәхон, аха еиҭасҳәоит, ус ирлахьынҵамхеит, ҳазшаз иахибааит), ҭоурыхтәла уархәыцуеит, абызшәа аныҵра закә рыцҳароу унарбоит, арбара мацара акәымкәа агәҽанызаарагь унаҭоит, ҳаидырӷәӷәаланы ҳазмоу иахьатәи аамҭеикәшара, уангәлымыҩха, умилаҭ хдырра ануцәыцагәха ишумеигӡо, уӷәых ушықәнаҵо уанаҳәоит.
Абри аганахьала уахәаԥшуазаргьы ажәеинраала иҟәыӷоу хара узырԥшуа зидеиа ҳараку ахшыҩҵак аҵубаауеит, уархәыцуеит. Анапҟазара атәы уҳәозар, апоезиа хаа ацәа аҟәнышьшьы, иуныруа иҟоуп, насгьы имариоу, иласу аметафорқәа згәылубаауа ажәа лыԥшаахла «Аӡбахә ыҟамкәа алушәак, адунеи ианыҵны бызшәак. Иахьгылоу ашьхақәа шлап, илабжышо зымҩа иԥшлап» рыла ихырҷоуп ицәаҳәақәагьы.
Платон Бебиа иԥсадгьыл анҭыҵ уи иазкны ииҩуа аҩымҭақәа ихәыҷы иду зегьы иҷыдоу ҟазшьа бзиак рымоуп – урҭ рыԥхоуп ижәлари иԥсадгьыли рышҟа имыцәаӡо амцеиԥш ицроу, дзыргәаҭеиуа, игәаҳәара зырҿыцхо абзиабара. Ус шакәу зырҵабыргуа фактуп, аҭоурых ахь ухьазырԥшуа Сҭампылтәи ажәеинраалақәа рциклгьы.
Платон Бебиа иԥсадгьыли ижәлари ртема ирҿиаратә дунеи инаӡааӡаны иагәыласоуп, дахьцалакгьы ахы инардыруеит апоезиатә цәаҳәа ссирқәа «ҳамҭас» иҭауа. Абри ахшыҩзцара зырҵабыргуа иреиуоуоп Переделкино даныҟаз  апоет ииҩыз ажәеинраала ссир «Мықә». Платон Бебиа Мықә ақыҭа лымкаала изааигәоуп, избанзар, иан абраҟоуп дахьиз, дахьааӡаз, уи лцәа, лыбзиабара ахикаауеит, машәыршақә акәӡам Мықә ақыҭа иазкны
аҭоурыхтә-етнографиатә очеркгьы зииҩыз, 1992 шықәсазы ашәҟәҭыжьырҭа «Алашара» аҟны иҭыҵыз. Араҟа уи иҭиҵааит ақыҭа аҭоурыхи уи иалиааз, ахаҿра зырԥшӡо ауаа нагақәа рнысмҩеи. Уажәы ҳзыхцәажәо ажәеинраала «Мықә» ашәҟәы аҵыхәтәантәи абӷьыц алахиркәшоит автор.
Платон Бебиа ажәа азҟазацәа дуқәа ишырцәаҩоу еиԥш, ипоезиа иалнахуа обиект (атема уҳәаргьы ауеит цқьа иблала ибароуп, инапала «еиԥхьишьшьаароуп», ҩнуҵҟала инырроуп, уи аԥхарра илалароуп, нас ауп ажәеинраала аҩра анилшауа, ус гәынхәҵысҭала, мамзаргьы ҳәанҳәахла, наԥшыхақәла сылаԥш нахьысит, иҵызгеит ҳәа иҽазикуам аҩымҭа аԥҵара, уи аԥсабара инаҭаз ипоезиатә нцәахәы ус аҭәаишьом. Абри сыхшыҩзцара зырҵабыргуа иреиуоуп ажәеинраала «Мықә». Апоет абар уи ахы шикуа:
Снеины снамҵагылоит уа абаа-ныха,
Исымбаӡакәа сытҟәа акгьы саӡоит.
Наҟ-ааҟ Мықәи Дәаби цоит рыҩныҟа,
Сара ашәышықәсақәа сыргәылыхәхәа сцоит.
Абри нахыс апоет амшын ацәқәырԥақәа реиԥш ихыҵны рҿаархоит, аҭоурыхтә екскурск аҳасабала ихәыцрақәа. Урҭ ирылаҳбаауеит абри абаа-ныха иадҳәалоу, ҳара ҳзы акыр иаԥсоу, ҳдаракәац зырҵауло, ацивилизациа ду ҟазҵоз амилаҭқәа ҳашрылахәыз ҳзырбо, аԥхьагылаҩцәа нагақәа – аԥҳацәа шҳамаз ҳзеиҭазҳәо ахҭысқәа жәпакы. Ус шакәу амҳәои иара автор дзымҵагылоу абаа-ныха ахаҭагьы.
Аҩымҭа ареалра иамоу анаҩсангьы абаллада ицәагьы ахоуп, уимоу, абаллада ҳәа иаҵаиргылар ауан. Апоет ажәлар рҳәамҭа ихы иаирхәеит, уа излаҳәо ала, абаа-ныха аҟаза иргыланы даналга, иџьабааз излеилаҵаз ахә ахьы рамхарацәахан, абааш ахь дызлахалаз акьыба иҵырхит аԥсҳа иҳәахьала. Даҽа вариантгьы абас аҳәоит: аҟаза иргылаз Мықә абаа-ныха убриаҟара ибзиан уи иашьашәалоу уаҳа џьара имыргыларц азыҳәан, ҵаҟа дылбаазгоз, иҵагылаз акьыба иҵырхит ҳәа. Арҭ аҩбагьы легендақәоуп, заҟа ииашоу атәы аҳәара уадаҩуп, аха иҟоуп имҩашьо акы – игылоуп Мықәтәи абаа-ныха ауахәама! Абри ауп апоет иажәеинраала зызку. Амала, хыхь иаазгаз ажәлар рҳәамҭақәа аҩ-варианткгьы автор иҩымҭа ианирԥшыр илшон, избан акәзар, аԥшьаҭыԥ аҭоурых дызлацәажәо, излааирԥшуа ала. Мықәтәи абаа-ныха андыргылоз Аԥсуа ҳәынҭқарра иасакьаҳәымҭаӡаны ианыҟаз акәын. Аԥсҳа ихаҭагьы ихатәымчра ӷәӷәан. Ииуаз, ииҳәоз зегьы рзы изакәанын, хыԥашьеи валашьеи рымамызт. Уи аныԥшит ажәеинраалагьы.
Аԥсҳа дыхәнаны ибоит аҟаза иҟаҵамҭа абаа-ныха, «Инаигӡеит» – иҳәоит ихазы, изхәарҭоузеи ашәындыҟәра иҭаз ахьы шиҭатәыз анигәалашәа, зынӡа иҽиԥсахит аҟаза изын имшымыждарахартә еиԥш. Абар иҟалаз арыцҳара закәу:
Икьыба наиҵхны ицеит. Аԥша уыууан,
Дыззааигәахаз Анцәа шьҭа длаҟәуам.
Ажәҩан иалшоз – иқьыз-қьызуа иҵәыуан.
Адгьыл – дыԥар акәа дҭаршә дакуан…
Апоет абаа-ныха ҟазҵаз аҟаза, заамурала изызныҟәаз, дрыцҳашьауа ихы иқәкны иҳәоит:
Аҟаза рыцҳа, ублақәа амса рхума,
О, абас иҟан, иҟоуп иахьагьы:
Аҟыбаҩ злам ауаҩ аӡәыр диҭахума,
Аҟыбаҩ злоу дырцәымӷуп иаҳагьы.
Ари аԥшьаҭыԥ аҿы «ҳажәлар ахьаа анрымаз абра еиԥылон, абра еизон, иагьырчаԥон абраҟа рразҟы». Ашәышықәсақәа абас иқәҳа ицон. Ишдыру еиԥш, «аԥсуаа еснагь акака ҳхауаҭыруан, аамҭа хьанҭан иаԥсахуан ҽакы». Ари аҩыза абаа-ныха аԥсҳа баша иауиргылах, иҭахын ижәлар ирымазарц иԥшьоу ҭыԥк еидызкыло, зҳәатәы харҵаша акы. Аха, рыцҳарас иҟалаз, уи аԥшьаҭыԥ аҿы игылаз абаа-ныха акыр шықәсақәа игәыгәҭажьын, ауаа уахь инеиуамызт. Уи ауаа азхьаԥшырц акәхап Ҳамыҭбеи Чачба убри ауахәама аҩнуҵҟа дыржырц ауасиаҭ зынижьызгьы Аԥсны аҵыхәтәантәи аҳ Ҳамыҭбеи Чачба Воронеж даныԥсы (уахь дахганы дыҟан) дааганы Мықә абаа-ныха аҩнуҵҟа (иани иаби анышә иахьамадаз дыржит.
Апоет иажәеинраала нирҵәоит аҵакы зырӷәӷәоу хшыҩзцарала иара субиективтә дунеи қәыԥшылара иауаршәаны:
Са схәыҷра ара имҩасуан, ҿыц саҭааит,
Ҩаԥхьа избоит аҟаза дышҭахо…
Зны сҭахозар – убри еиԥш сҭахааит,
Иара иеиԥшгьы анапкымҭа сҭынхо!..
Ааи, диашоуп апоет ԥсра зқәым анапкымҭа зҭынхаз ԥсра иқәым. Амала, уи аҟазацәа зегьы ирлахьынҵахом акәымзар.
Ажәеинраала асиужет аҵакы злаҟоу ала, сгәанала, еиӷьзар ҟаларын Мықәтәи абаа-ныха ҳәа ахьӡызҭгьы избанзар, Мықәтәи ауахәама аҭоурых (уи аумаҷху аха) атәы ауп араҟа автор еиҳа дыззааҭгылауа, изҵишьуа. Ииашоуп, ажәеинраалаҿы иаабо ахҭысқәа Мықә ақыҭаҿ ауп иахьымҩаԥысуа,
аха урҭ асахьақәа маҷцәоуп, еиҭасҳәоит, аҩымҭа шпоемамгьы Мықә ҳәа анахьӡиҵах амҽхак иҵегьы ирҭбаар ауан. Егьирахь, ҳәарас иаҭахузеи, автор илшеит аԥхьаҩ ҭоурыхтәла дзырхәыцуа, иахьатәи амшгьы ихазмыршҭуа, уаҵәтәи амш ахьгьы дхьазырԥшуа апатриоттә жәеинраала аԥҵара.
– иҩуан аурыс шәҟәыҩҩ ду, Аԥсны иазкны асахьаркыратә ҩымҭа ҟаимаҭ () аԥызҵаз Константин Паустовски.
Ашәҟәыҩҩы иԥсадгьыли ижәлари рлахьынҵа еснагь игәы дырцыхцыхуеит, еснагь ихы-игәы иҭымҵәо иҭоуп ихьаа, игәыҵха, аха арҭ аҩ-феноменк аамҭа уадаҩ ианҭагылоу, аибашьра иахылҵыз ашәарҭа бааԥсы ааины рышә ианылагылоу, рыҟазаареи рыҟамзаареи хашәара-ҵашәарала рҳәаақәа анеидыӷәӷәалаӡо, усҟан зынӡа даҽа қәыԥшыларак аанахәоит ашәҟәыҩҩы иҭагылазаашьа, иажәа сахьаркгьы уаанӡатәиқәа иреиԥшым аҷыда ҟазшьа змоу даҽа ҵауларак шьҭнахуеит.
Араҟа, аԥхьаҩ ишубо еиԥш, иҿыцу мамзаргьы ашәҟәыҩҩы ицәтәыму ҳәа акгьы ҳәаӡам. Ус иҟан иаауеит аханатә аахыс. Ажәлари аԥсадгьыли ашәарҭара ианҭагыла ашәҟәыҩҩы раԥхьатәи иабџьар – иуаажәлар злеихьчо, ргәы злаирхаҵо икалам иҵыҵыз иажәа сахьарк ауп. Аха уи азмырхакәа ашәҟәыҩҩцәа (араҟа зыӡбахә сымоу аԥсуа шәҟәыҩҩцәа рымацара ракәӡам) рхаҭақәагьы заҟаҩы абџьар ркыда, заҟаҩгьы рхы ақәырҵада рыԥсадгьыл аибашьра мцабз ианалагыла. Иалкааны аԥсуаа ртәы ҳҳәозар, Аџьынџьтәылатә еибашьра ду аҟны фырхаҵарыла еибашьуан: Миха Лакрба, Алықьса Џьонуа, Ҷыҷыкәа Џьонуа, Шамил Аҟәысба, Қьаазым Агәмаа, Сандра Сангәлиа, Шьалуа Сангәлиа, Қьыҵа Ачба. Арҭ зыӡбахә сҳәаз ашәҟәыҩҩцәа афронт аҟынтә ихынҳәит, уи ашьҭахь акраамҭагьы рырҿиаратә усура еилашуан. Мацара Қьаазым Агәмаа аибашьраҿы иоуз ахәрақәа иахҟьаны иԥсҭазаара зааӡа иҿахҵәеит.
Афронт аҟнытә изыхнымҳәит, иҭахеит змилаҭ литературазы ихьӡырҳәаганы иҟалашаз апоетцәа, ашәҟәыҩҩцәа аӡәырҩы. Убарҭ иреиуоуп: Леуарса Кәыҵниа, Сҭеԥан Қәычбериа, Владимир Ҷиҷериа, Михаил Гочуа, Владимир Қапба, Камыгә Хәырцлаа, Пиотр Ануа, Рауфбеи Џьопуа, уҳәа аӡәырҩы.
Уажәтәи аибашьра (1992–1993) акәзар, Аԥсны амцақьоуқьад иалагылан, уи ахьчаразы хыцәнымырха игылт аҵеицәа гәымшәақәа. Абраҟа каламла урҭ ирывагылеит ҳашәҟәыҩҩцәа, ҳжурналистцәа ргәы рхаҵауа, ражәа сахьарк амчра аманы, апозициаҿы инеиуан, иқәгылон. Егьирахь абџьар хаҭала иркын, еибашьуан: Енвер Ажьиба, Владимир Қапба, Даур Наҷҟьебиа уҳәа еиҭа аӡәык-ҩыџьак. Кәымф Ломиа, Алықьса Гогәуа Витали Амаршьан, Борис Гәыргәлиа рыхшара абџьар кны еибашьуан. Аҵарауаа еибашьуаз иреиуоуп: Валикәа Ԥачулиа, Виачеслав Бганба, Аполлон Шьынқәба (аҩыџьагьы Аԥсны Афырхаҵа ҳәа ахьӡ рыхҵоуп), аибашьраҿы иҭахеит абаҩхатәра змаз афизик Адгәыр Инал-иԥа, аҭоурыхҭҵааҩы Витали Быҭәба, аматематик Маврик Наҷҟьебиа, ажурналистцәа Ахра Акаба, Анзор Кәарҷелиа… Ахаан лыхьӡ кашәара ақәымкәа инхоит Аԥсны зхы ақәызҵаз апоетесса Саида Делба. Уи аибашьраҿы иаалырԥшыз лфырхаҵареи илҭынхаз лҩымҭақәеи рыла еснагь дыҟазаауеит лыжәлар гәакьа ргәаҿы.
Сара, аԥхьаҩ ишубо еиԥш, ара хықәкыс исымам Аԥсны жәлар рџьынџьтәылатә еибашьраан (1992-93) аԥсуа шәҟәыҩҩцәеи, аҵарауааи, урҭ рыхшареи аҟазара усзуҩцәеи иаадырԥшыз афырхаҵареи, наӡаӡа зхы ақәызҵази ирызку аусумҭа аҩра. Ари даараӡа игәцарактәу темоуп ҳлитературазы. Сгәы иаанагоит ари аҩыза ашәҟәы лассы акәымзаргьы иаԥҵахап ҳәа. Ус ҟамҵакәа ианҳаҩҳажь уи иҳақхом, ҳара зегьы ҳзын.
Сыззааиуа, Платон Бебиа итәы ҳҳәозар, иабиԥара иаҵанакуа зегь реиԥш уи абџьар кны деибашьыртә еиԥш иқәра дҭагыламызт, алшарагьы имамызт. Аха Аԥсны аҵеицәа гәымшәақәа ирывагыланы иашьцәа (Славик, Котик) аӷа хәымга иҿагыланы еибашьуан, рыԥсадгьыл ашьа руан. Иара иакәзар, каламла аӷа хәымга диҿагылон. Ари ахшыҩзцара лабҿабаратәуеит, идырҵабыргуеит аибашьраан иаԥиҵаз апатриоттә жәеинраалақәа. Уаҟа иааԥшуеит, ишырҳәо еиԥш, апоет игәы аҭыԥ иҭамгыло, иԥсадгьыл ианылоз ахәрақәа заҟа ицәа-ижьы ианыруаз, иԥсы ҿыркаауаз, заҟа инарҵаулаӡаны ихҭынхьаауаз, ддыргәаҭеиуаз. Иара убасҵәҟьа уи игәадураны изцәырҵуан,
ддырӷәӷәон, иажәа сахьарк аԥсы ахарҵон ижәлар иаадырԥшуаз агәымшәареи ахақәиҭреи аиааиреи рзы ахамеигӡареи, ақәԥараҿы агәыӷра лаша ирымази. Абри аԥсихологиатә ҭагылазаашьа ухаҿы иааугозар, ҳәарас иаҭахузеи, Платон Бебиа ипоезиагьы иаргьы Аԥсадгьыл иасолдатцәаны еивагыланы еибашьцәан.
Уажәшьҭа ҳаиасып аибашьра иазкны, еиҳа ииашаны иуҳәозар, аибашьра анцоз аамҭазы апоет ииҩыз ажәеинраалақәа рахь. Уаҟа ҳамҩашьо иаабоит хыхь зеиԥшлашәа иаагаз ахшыҩзцарақәа заҟа ииашоу, насгьы аҩымҭақәа рыԥсы ахьҭоу ирықәыршәаны иҳәоу.
Аибашьра цонаҵы апоет иаԥиҵеит 43 ажәеинраала (Ахыцқәа ирҭакны иазгәасҭоит араҟа акы, зыӡбахә сымоу ажәеинраалақәа рымацара роуп, егьырахь урҭ рыдагьы инапы иҵыҵыз апублицистикатә статиақәа ыҟоуп, ҩбагьы, уи аибашьра анеилга ашьҭахь ари атема иазку иаԥҵамҭақәа аумаҷху). Абарҭ иааизакны знык ҟьара ирыԥхьалак имҳәарц залшом аибашьра иазку поемоуп ҳәа. Ус аԥхьаҩ агәаанагара изҭо афакторқәа ируакуп, дара ажәеинраалақәа рҿы автор илирикатә фырхацәа ицырхырааны ҳажәлар зҭагылоу агәаҟра иааирԥшуа «ахҭысқәа, аҟаларақәа реишьҭаргылашьа, жәеинраалак анҵәамҭа егьи ажәеинраала иалагарҭаны иҟоуп ҳәа ацәаара ахьубо, ҩымҭак акәны, сиужетк еиднакылоушәа иахьааԥшуа. Сгәанала, абри аҷыдара иааидкыланы жанрла поемоуп ҳәа азуҳәартә иҟоуп аҩада зыӡбахә сымоу аибашьра иазку Платон Бебиа иажәеинраалақәа.
Абри ахшыҩзцара иацхраауеит даҽа фактгьы. Апоет иҩымҭақәа аҩбатәи атом, Аԥҳәынҭшәҟәҭыжьырҭа «Алашара» Аҟәа 2010 шықәсазы иҭыҵыз аҟны Аԥсны жәлар рџьынџьтәылатә еибашьра иазку иажәеинраалақәа ирхагылоуп «Ашәҟәы «Аԥсны аҭоурых» санаԥхьа ашьҭахь» ҳәа захьӡу аҩымҭа. Ииашоуп, уи зхала иҟоу, зхала ииз ажәеинраалоуп, аацәаҳәак роуп иҟоугьы. Аха убри уанԥхьалак ашьҭахь иашьҭанеиуа ажәеинралақәа уанрыԥхьалак, иумҳәарц залшом ииз ажәеинраала рыхшыҩзцара иацзырӷызуа, иақәҿызҭуа акоуп ҳәа. Ажәакала, аепиграфра рызнауеит аибашьра анцоз ииҩыз ажәеинраалақәа. Иҟалап автор аҩбатәи итом анеиқәиршәоз уи зынӡа дазымхәыцзаргьы, ихаҿы иааимгазаргьы, иҟалап дазхәыцзаргьы. Араҟа ҳара уи иҿахәы иҿаҳхуам. Аха логикала уазхәыцуазар, «Ашәҟәы «Аԥсны аҭоурых» санаԥхьа ашьҭахь» егьырҭ аибашьра цонаҵы ииҩыз ажәеинраалақәа рзы еипиграфра ауеит, насгьы урҭ рыхшыҩзцарақәа хаҭа-хаҭала ирыларсуп, ирыдҳәалоуп.
Уажәы зны иаагап ажәеинраала.
Ҳа ҳҭоурых ҵаулан – ҳара ҳмаҷны,
Аӷацәа дуқәа ҳгәылан – ҳара ҳмаҷны,
Ҳара ҳадгьыл ԥшӡаны – ҳара ҳмаҷны,
Ҳа ҳаимҵәара иаҿӡаны – ҳара ҳмаҷны,
Ҳԥишәаларц ҳаишазшәа – ҳара ҳмаҷны,
Геи шьхеи ҳаиҩыршазшәа – ҳара ҳмаҷны,
Имырӡкәан иаазгаз ҳаламыс – патугьы,
Анцәа суҳәоит: иҳаҭ амчхара дугьы!..
Апоет ицәа иалашәахьан (ламшәашьасгьы иҟаз аполитикатә ҭагылазаашьа злеибарххаз ала!) иԥсадгьыл гәакьа ашәарҭара – ашьҭахь аибашьра хлымӡаах зхылҵыз – ҳашәхымс ихыҵхьан, абар, абар ашьа каҭәарахьы ахы архахьан азоуп апоет ари ажәеинраала изырҩыз, дзыматанеиуа «Анцәа суҳәоит: иҳаҭ амчхара дугьы!..» ҳәа.
Ааи, Аԥсадгьыл аԥсы ҿыхыҩцәа аҵеицәа дауаԥшьқәа апоет дызҳәоз амчхара дугьы Анцәа ииҭеит, аиааирагьы ранеишьеит. Аха уаанӡа инеиаанӡа аибашьра заҟаҩ рыԥсҭазаара ҿахнаҵәазеи? Заҟа материалтә ԥхасҭа ҟанаҵазеи? Заҟа илакша-ҩакшаны иаанырҳәызеи абжьааԥнытәи аҭынч бзазара? Абарҭқәа зегьы апоет ибла иабаз, ицәа-ижьы ианырыз, ихҭынхьааз зеиԥш поезиатә хаҿсахьаны ицәыригоит, насгьы иҩымҭақәа ирыԥхьо аибашьра иалахәызгьы иалахәымызгьы ихьааргартә, ирнырыртә еиԥш. Ас еиԥш аан, ҳәарас иаҭахузеи, аԥсҭазаара ҵабырги асахьаҩыратә ҵабырги ииашаны иҳәаақәызҵо абаҩхатәра ауп.
Еилкаауп, аԥсадгьыл абзиабара ауаҩы иԥсҭазаараҿы афактор хадарақәа ишреиуоу. Уи еиҳагьы ахы аанарԥшуеит Аԥсадгьыл ашәарҭа ианҭагылоу аамҭазы. Баша иауиҳәах Н. Карамзин абарҭ ажәақәагьы:
Ааи, ауаҩы инасыԥи иԥсадгьыл абзиабареи рхы-рҵыхәеи еиларсуп, шьагәыҭк ауп ирымоу. Апоет итәы ҳҳәозар, уи иԥсадгьыл абзиабараҿы ицәанырра абжьааԥнытәқәа рҿы аасҭа акырӡа иаԥнагоит ҳәа ҳҳәар ҳалшоит. Арҿиаҩы иԥсабара ус иҟоуп жәынгьы ҿангьы, аринахысгьы ус иаанхазар акәхап.
Платон Бебиа аӷа хәымга иаҳзааигаз аибашьра атема хациркит (октиабр 5 аҽны 1992) ажәеинраала «Ешыра» ала. Ари иссиршәа зрелиеф еиҿартәу аԥсуа қыҭа аҭоурыхи, аԥсабара аԥшӡареи, уи иалиаахьоу аҵеицәа фырхацәеи апоет дрызгәдууеит, иҳәоит иара изын ишхьырҵәаҵәоу, ишымзаҿоу, Акьахьба ихаҵабжь шахыҩуа. Игәы инархьуеит аибашьра амца иахьалагылоу. Аха игәы архаҵоит аҵеицәа хьӡырҳәагақәа рықәԥара,
агәрагьы игоит Ешыра аиааира шазыԥшу. Уи иасимволны ибоит аӷа Гәымсҭа мшынха дызмыркәа дахьааныркылаз. Ухьӡ-уԥша амреиԥшгьы игылан, иахьа адунеи зегь уадырт». – иҩуан апоет Ешыраа рҵеицәа иаадырԥшуа афырхаҵара дазгәдууа.
Автор иҟаиҵо аиҿырԥшрақәа аибашьратә мца Ешыра икашуа асахьа ҭнахуеит, убла ихнаргылоит уԥсахы еибанаркуа. Иаагап ҿырԥштәқәак: «Ахымцақәа еишьҭалоит итҟәацны, ишнеиуа укәа иҭаԥсоит», «Аҩыџьбара иаҩызазгьы уԥшами, уи иахьа убас иҵәыҵәуп», уҳәа убас иҵегьы.
Апоет иажәеинраала хиркәшоит аӷа хәымга имч акыр ишырӷәӷәазгьы, Аԥсны абжа инапаҿы ишыҟазгьы, аиааира ҳара ишаагауа ала агәрагара иманы:
Идырхаҵауа ашьхақәеи амшыни
Уҵеицәа ахьӡырҳәагақәа қәԥоит.
Аиааира Ешыра иузыԥшыми,
Хымԥада уи са агәра згоит.
Угәеисра адунеи зегь ианыҩуеит.
Ухьӡ змаҳацгьы ирмаҳаи.
Акьахьба ихаҵабжьы ухыҩуеит:
– Аҳаҳаи, амарџьа, аҳаҳаи!..
Ажәеинраала «Ешыра» аҟны апоет адәахьы ицәырганы иимҳәаз, аха уаҩҵас уазхәыцны уаԥхьар уи ацәаҳәақәа рыбжьара иаҵумбаарц залшом даҽа хшыҩзцарақәакгьы. Уи убри ауп ижәылоз, ҳақәызхырц иаҿыз аӷа хәымга Ешыра агәаӷ ҩ-ганк рыла иман: акы, уи иавсны инеиуа алаӷырӡ еиԥш ицқьоу ашьха ӡиас – апоет Кәымф Ломиа аԥсуаа ҳ-Волга ҳәа ззиҳәаз – Гәымсҭа иахьызмырыз, рымч ахьақәымхаз, иахьышьхынԥсылаз. Ҩбагьы, аԥсуаа жәҩангәашәԥхьаран ирзыҟалаз, ҵеи гәымшәаны, драԥхьагыланы ддоумыжьха иаацәырҵыз Владислав Григори-иԥа Арӡынба, апоетцәа ражәа ишалоу еиԥш, «иԥсадгьыл хәыҷы» – иқыҭа гәакьа акәын. Абри агәаӷгьы ахыргон зҭоурых адунеи аҵантә иаауа ақыҭа Ешыра. Аха, аиашазы иқәԥо, зыԥсадгьыл хеигӡарак ҟамҵакәа изыхьчо ажәлар, жәаҳәарада анцәагьы дибоит, дихылаԥшуеит, аиааирагьы ииргоит.
Ҳсахьаҭыхҩы, Валери Гамгиа игәалашәара иазку ажәеинраала «Аԥшӡара», октиабр 5 1992 шықәсазы иаԥиҵаз аҟны апоет аибашьра хлымӡаах (арыцҳарақәа, аҩынқәа рыбылра, аҭахара, ахҵәара, анкыдыгәгәлара) иалубаауеит апатриот, арҿиаҩы ихаҿсахьа лаша. Уи изхымгеит Аԥсны зҭашәаз арыцҳара ду, иаџьал аркьаҿит. «Аԥсны арыцҳара аӡәы изымгац, изгарц дыҟам ԥхьаҟагьы», – иҳәоит апоет амилаҭ рԥеиԥшхә бзиа агәрагара, иманы.
Платон Бебиа Валери Гамгиа изикыз ажәеинраалаҿы иаликаауеит х-факторк: акы, ҳсахьаҭыхҩы ду, амцабз иаҩызаз апатриот аибашьраан иԥсҭазаара далҵит, идунеи иԥсахит. Уи аибашьра иахаран иԥхьаӡоит апоет. Ҩбагьы, уи сахьаҭыхҩык иаҳасабала ибаҩхатәра иарҿиаз аԥҵамҭақәа ԥсра шрықәым, наунагӡа ҳдоуҳатә дунеи зырԥшӡоу изырбеиоу акы акәны ишаанхо исахьаркны иаҳирбоит, иҭихуеит. Ихԥахаз, автор дзавсуам, (уи ада иажәеинраала хаҭәааны ибом) уаҩык иаҳасабала асахьаҭыхҩы иԥшӡара иҵаз агәыкра, ахаара, иуаҩышәаратә аамысҭашәара.
Абарҭқәа зегьы Валери Гамгиа ихаҿсахьа гәылҭәааны, иԥсы анҭаз еиԥш иаҳзааигәаны иҟарҵоит, дҳаланаргылоит ҳгәалашәара дузалымхуа дацны.
Асахьаҭыхҩы ихаҭа зегь раԥхьа аҟазара иргылон, уи акәын иԥсҭазаара шәагас иамаз, хаарас иаҵаз. «Абжьыуаа рҿы ҳнеир днаҳԥылон, зҳаԥы иҭугаз Абрыскьыл. Бзыԥын ҳааир: аа, Лыхнашҭа ныҳәоуп, иҟоуп еизаны. Ҩыџьа ԥрыртә ажәҩан ашҟа уа иуркәашон еисаны. Ԥсоуҟа ҳцозар ҳамҩа нкылан, иаҳҿахәмар-ҿахәмаруа аԥша, раԥхьа убираҟ ҳабла ихгылан, изну ҳгәаартра амаҿа» – иҩуеит апоет иажәеинраалаҿ Валери Гамгиа аҟазараҿы илиршахьоу алкаауа.
Апоет игәы инархьуеит, лоунытә ихьааигоит асахьаҭыхыҩ ду иԥсра, уи иҟамзаара ҳмилаҭ культуразы ишцәыӡ дуу, насгьы аамҭа уадаҩӡа ҳанҭагылаз иуахҭа ахьааиз.
Апоет иазгәеиҭеит Валери Гамгиа дыԥсны дахьықәугьы идубало даҽа ҟазшьакгьы:
Уажә ҳаԥхьа уқәуп аа, уҩыча.
Рыцҳа, шәҭышла уҭаҳәҳәаны.
Уԥацәа ҩыџьа, уԥҳацәа ҩыџьа,
Игылоуп урыцәцар ҳәа ишәаны.
Убас уԥшӡоуп. Иџьашьо сгылоуп,
Ҳаи ҳҳәар, иҭалартә уԥсы.
Ана ҳаҷкәынцәа ахы иаҿагылоуп,
Шьҭахьҟа ухьамԥшын, абааԥсы!
Апоет иажәеинраала «Аԥшӡара» злахиркәшо акуплет ахшыҩзцара ҳажәлар рмифологиатә хәыцра аҟнытә иаауеит. Аԥсы дыԥшӡазар (Валери Гамгиа аԥҭазаараҿгьы аҟазарааҿгьы, дыԥшӡан, дгәыкын, улаԥш зыдхалоз аӡәы иакәын), ибзиам, ишьҭахьҟа дхьаԥшуеит ҳәа. Платон Бебиагьы
«Ана ҳаҷкәынцәа ахы иаҿагылоуп, шьҭахьҟа ухьамԥшын абааԥсы!» ҳәа, – зиҳәоугьы убри ауп.
Ажәакала, апоет иажәеинраалаҿ ҟазарыла илшеит Валери Гамгиа иԥсреи ицоз аибашьреи ирыласаны, ихаҿсахьа сахьаркыратәла аарԥшра, аамҭа бааԥсы агәеисреи ақәыԥсычҳареи аныԥшуа.
Аибашьра цоит ишцац хыԥхьаӡара рацәала аԥсыҭбарақәа аманы. Аԥсны аҵеицәа гәымшәақәа рхы-рыԥсы ақәҵаны еибашьуеит ран-рыԥсадгьыл, рдаракәац аиқәырхаразы, алаҳәа реиԥш иҟыруа зҿаазхаз аӷа хәымга иқәцаразы. Ҳажәларгьы даҽа аамҭанык еиԥшымкәа рымч еиларҵәаны ма ахақәиҭра, ма аԥсра ҳәа игылт. Ас аԥсадгьыл аншәарҭоу аҭагылазаашьа ажәа сахьарк азҟазацәа еиҳагьы рҭакԥхықәра ҳаракхоит, рдоуҳатә ԥсымчхара зегьы еизыркәкәаны аӷа ицәымӷреи игыгшәыгреи абџьар зкны уи иабашьуа рфырхаҵареи аазырԥшуа аҩымҭақәа аԥырҵоит, акы, урҭ аибашьраҿы шықәсынҵак иаҩызоуп, аҭоурых адаҟьақәа аҩуеит. Ҩбагьы, атәылаԥсадгьыл ахьчаҩцәа рыԥсы ҭины иаадырԥшуа ахамеигӡара знылоу ҭоурыхтә даҟьақәоуп, наҟ-наҟ игылоу абиԥара-ҿагьы иранаҳәо рацәахартә, иаҿыԥшыртә еиԥш. Ихԥахаз, аӷа игыгшәыгра анаӡааӡарагьы ахьынӡаҟоу аанарԥшуеит. Араҟа ашәҟәыҩҩцәа реиԥш, ркалам ҵархоит ажурналистцәа, аҵарауаа, уҳәа аҩра зылшо зегьы.
Сыззааиуа, Платон Бебиа ипоезиагьы ҳазлагылаз аибашьра ашьҭа ихын, алаԥш ҵарын, уи атема инаҭоз асиужетқәа сахьаҩырала аԥхьаҩ иҿы анагаразы, даҽакала иуҳәозар, ирҿиаратә процесс зегьы еиԥымҟьарада аибашьратә хҭысқәа раарԥшра акәын хықәкы хадас иамаз. Ус шакәу агәра ҳнаргоит Аԥсны аибашьра цонаҵы уи иаԥиҵаз ажәеинраалақәагьы.
1992 шықәса декабр 30 аҽны ииҩыз апатриоттә ҩымҭа «Аӡы аҩада ицоит», аҟны автор аҭоурых ахьгьы дхьаԥшуеит, игәалаиршәоит иԥсадгьыл бзиахә ажәытә, аҿатә фырхацәа иахьа амца иалагыланы еибашьуа ҳҵеицәа доуаԥшьқәа анырра рнаҭартә, ирҿыԥшыртә. Ари аҷыдара ажәларқәа рҭоурыхтә ԥсҭазаараҿы иҟан, иҟоуп, иҟалоит есқьынгьы. Ҳара ҳазцарызеи, иаҳгәалаҳаршәап Аџьынџьтәылатәи аибашьра дуӡӡа (1941-45) анцоз аурыс шәҟәыҩҩцәа рҭоурыхтә фырхацәа рахь ихьаԥшит, иргәаладыршәеит (урҭ уаанӡагьы ирхашҭны иауҟахыз) рыхьӡ ԥшьақәа. Аурыс шәҟәыҩҩы ду А. Толстои иаԥиҵеит Пиотр Актәи ихаҿсахьа аазырԥшуаз аҭоурыхтә роман. Ус еиқәуԥхьаӡаша асахьаркыратә ҩымҭақәа (ажәеинраалақәа, апоемақәа, ажәабжьқәа, ароманқәа) заҟа ыҟоузеи. Аԥсуа шәҟәыҩҩцәа, апоетцәа ракәзар, уи аамҭазы ирҩыз рҩымҭақәа рҿы иуԥылоит, рфырхаҵарақәа гәахәарыла иргәаладыршәоит: Нарҭаа дуқәа, Абрыскьыл, Инаԥҳа Кьагәа, Кьахьба Ҳаџьараҭ уҳәа убас ирацәаҩны.
Ас аҟаҵара, ииасхьоу, аха зыхьӡ-зыԥша бзанҵык ԥсра зқәым ргәалашәара, аибашьцәа ирывагыланы рыхьӡ аҳәара, аӡыргара дарбанзаалакгьы имилаҭ хдырра арҿыхоит, ипатриоттә цәанырра арҵаулоит, дызхылҵыз идаракәац дазгәдууа дҟалоит. Ари аксиомак иаҩызоуп. Ус машәыршақә акәӡам алитератураҿы иналукааша аҭыԥ замоугьы.
Зегьы зхысҳәаауа, «Аӡы аҩада ицоит» ауп. Ари ажәеинраалаҿ апоет рыхьӡ дазгәдууа игәалаиршәоит, игәалаиршәоит акәым ҳаибашьцәа ирывагыланы ибоит, Аԥсадгьыл азы зхы-зыԥсы иамеигӡакәа иқәԥоз, зфырхаҵара ҭарчеира иара иахьагьы уаҵәгьы изуа Аԥсны аҵеицәа гәымшәақәа, иаагап Инаԥҳа Кьагәа («Ҷкәынак жәларак ҭеицалеит уа ахҭа…»), Владимир Ҳаразиа («Махәҿала дырԥылт – атанкқәа аагылт…»), Мери Аҩӡԥҳа («Ҿыц дгылеит иахьа, ажәҩан иалоу аҳаирпланқәа каҟьҟьа, хланҵы иҭаҵо…», Алықьса Аршба («Аӡәы ихалагь ӷба гәарҭак ҭаирхоит»), Кьахь Ҳаџьараҭ («Ибжьы шгацгьы игоит…») Арҭ ауаа Аԥсны аншәарҭаха зегьы ирмаҳаи, «Шәнеибац, аӡәы ухьамҵын аҳаҳаи!» ҳәа, – игылт Аԥсадгьыл ахьчаҩцәа ргәы рхаҵауа. Ари фантазиам, автор ихыҭҳәаа акәым (адәахьала уахьынагәыдыԥшылоу азнык азы усшәа иҟазаргьы), абџьар кны хыцәнмырха еибашьуаз рхаҿы иаарымгарц залшомызт, доуҳалагьы ирыцны ирбон, ирныруан дара рҟынӡа зыԥсадгьыли зыжәлари рзын ахца иаҿалоз Аԥсны аҵеицәа. Урҭ ҳҭоурых иазынрыжьыз ԥсра зқәым рфырхаҵаратә хьӡы амч ҿыц рыланаҵон ақәԥараҿы, ирзааигәартәуан Аиаааира амш, аԥхьагыларагь рызнауан. Ааи, ҳаибашьцәа азгәыдууан рабацәа рфырхаҵара, ҭарчеик, бираҟк еиԥш иаҵагылан иқәԥон. «Иахьа Аԥсны ахьчара ҳҵеицәа ахьаҿыз, арҭ ҳфырхацәа ааины ианҳадгыла ҿыц ар-маҷ хьӡы ргоит ҳәа ирҳәогь ҟалоит…» – ихиркәшоит автор иажәеинраала ҳашиааиуа агәрагара иманы. Усҟан апоет ари ажәеинраала аниҩыз, ҳақәызхырц иҳабашьуаз Шеварднаӡе ифашистцәа рымч ӷәӷәан, аӡы аҩада ицараҳа ҳаҵахоит ҳәа ргәы иаанагомызт, иҟьалангьы рыԥхыӡ иалашәомызт ҩынҩажәантә изеиҳаз ажәлар рҵеицәа иҟәыбаса иқәырҵоит ҳәа. Аха иҟами адгьыл аҿы аҳақ, иҟоуп агәымшәара, афырхаҵара. Аԥсадгьыл аншәарҭаха ахамеигӡара. Абарҭ роуп Аԥсадгьыли Ажәлари наӡаӡа еибаркны измоу!
Ишазгәасҭахьоу еиԥш, Платон Бебиа иҩышьа аформа аханатә иаҟазшьа ҷыдоуп аҩымҭа (уажәазы зыӡбахә сымоу ипоезиатә рҿиамҭақәа ажәеинраалақәеи апоемақәеи роуп) асиужет злеиҿкаау, атекст шԥытлоу иауаршәаны аҟаҵара, ахшыҩзцара агәылыршәара. Абри ацәаҩа ҷыда, шамахаӡак акәымзар, Платон Бебиа ипоезиатә рҿиамҭақәа рҿы, дшықәныҟәо, ишыгәцараикуа мҩашьо иубоит, насгьы ибзиангьы иқәҿиоит, иҩымҭақәа икаҩуа амелодиатә бжьы-хаа рханаҵоит. Ҿырԥштәыс иаагап ажәеинраала «Аӡы аҩада ицоит». Абраҟагьы атекст зегьы ҳәаақәызҵо апоет ианду данхәыҷыз лафшақә иалҳәоз – метафорак иаҩызоу – лажәақәа «Аӡы аҩада ицоит сҳәар агәра угоит!» ацәаҳәа ашәага-азага иҭаршәны иҩу ажәеинраала, ацырақәа ракәзаргьы хҭак еицҭадыршәуеит, насгьы
куплет-цыԥхьаӡа аԥшьбатәи ацәаҳәа «Аӡы аҩада ицоит сҳәар агәра угоит!» рефрен ҳасабла иахьышьҭрақәлогьы аҩымҭа ахшыҩзцара арӷәӷәоит, аритмгьы ҭышәынтәаланы иҟанаҵоит.
Платон Бебиа аибашьра цонаҵы мышкы аабжьамыжькәа есымша аҩра даҿын, аҽны иҳаз, иибаз, иҟалаз, шыҟалаз (иара инапы ахьынӡанаӡоз ала) ақьаад ианиҵон. Ииашоуп, урҭ макьаназ акьыԥхь рымбац, аха мышкы зны адунеи рбозар акәхап, макьаназ дырхыццакуам имшынҵақәа рҭыжьра. Аибашьра ахҭысқәа рцашьа акыр иазааигәаны рсахьа ҭнахуеит еидызҳәало, насгьы зсиужет аку поезиатә ҩымҭа дук еиԥш, ибоит игәҵаракны иаԥхьо дарбанзаалакгьы.
Мҽхакыла рацәак идуум ажәеинраала «Азҵаареи аҭаки», аԥҵан декабр 31, 1992 шықәсазы «Аԥсны игарцаз аӷа джәылеит, аха игәыӷра-ӷба ӡааҟәрылеит… Ашьхарыуаа зегь ҳадгылеит, Аԥсназы абџьар ааныркылеит», – иҳәоит апоет аиааиразы агәыӷра ду иманы, избанзар, зегьы раԥхьаӡа ҳашьцәа нхыҵаа ааны, абџьар кны иҳавагылеит. Ҵабыргуп, аԥсабарагьы аҽарцәгьеит «Ашьхақәа аԥҭа жәпа нархаҳаит, амшын цәгьахеит, асы каҳаит…» «…Ҳара ҳзы илашам џьаргьы?! ҳәа, – апоет иҳәозаргьы дацәым-ҩашьо идыруеит аӷа иҵыхәтәа шыԥҵәахо, ҳшьам дгьыл дшықәцахо лассы. Амала, абри азын иаҭахуп аԥсуаа зегьы ҳаидгылара, ԥхныгак еиԥш ҳаилаҵәаны аҟазаара. Убасҟан «Аиааира бираҟ ҳашҟа инеиуеит!» – иҳәоит гәрагара дула.
Ажәеинраала «Аныҳәаҿа ацынхәрас» аҿгьы иаабоит ҳаԥсадгьыл аҳҭны қалақь иахырцаз ахҵәацәа ҳәа изыхьӡырҵаз рҭагылазаашьа, авторгьы рыгәҭа дналаҵаны. «Ҳарҭ зегь ҳақалақь ҳахырцеит, дара ахылеит, рыхьӡ ахырҵеит, ҳашәа итәааит!» – иҩуеит апоет игәыҭшьаагоу ацәаҳәақәа. Аӡынра шбааԥсугьы ихаиршҭуам, ҳанкыдыӷәӷәало ҳашдәықәугьы иҳәагәышьоит автор. Зегьы раҵкыс иҵаӷәӷәо, амца изыркуа абар асахьа шҭихуа:
Ҳара ҳгәаҵагьы иацроуп амца.
Ҳара ҳаблагьы ихуп амса,
Ҳашәа итәааит!
Ҳасабицәа ршьын уа иҳамҵоуп,
Ҳара ҳамра – ҳара иҳамзоуп,
Ҳашәа итәааит!
Ашықәса ҿыц игәырӷьо иаԥылоит,
Ҳара ҳаблақәа ашьа рхылоит,
Ҳашәа итәааит!
Ари ажәеинраалагьы апоет декабр 31 аҽны 1992 шықәсазы иҩит, имаҷуп амҽхак, 15 цәаҳәа ыҟоуп, аха угәаҵаҿы инеиртә иаарԥшуп аибашьра ахаҿра, аӷа дламысдоуп, ашықәс ҿыц дгәырӷьо даԥылоит, аиааира дазыԥшуп. Ус ила ажьӷырла амбартә! Аҩымҭа ахаҭабзиара ҭнагеит апоет игәаҵанӡа инаганы, ухәы-ужьы қақаӡа иаргылартә, уархәыцыртә ииҳәо абарҭ ҩажәак: «Ҳашәа итәааит!» Абригь ажәлар рҿаԥыцтә поезиа иаҟәырҷахоу акоуп, шәироуп. Аха иахьахьуаҵәҟьа иақәшәоит, игәылнаршәоит ажәеинраала ахшыҩҵак иахьанаалоз, аҭыԥ ианақәшәа. Апоет иҩымҭа «Аныҳәаҿа ацынхәрас» аформа аганахьалагьы имарианы, еихышәшәо иҟаҵоуп. Ахԥатәи ацәаҳәа «Ҳашәа итәааит!» ауп егьырҭ иахагылоу аҩцәаҳәак ҳәаақәызҵо, дара ҩба-ҩба цәаҳәа роуп иҟоу, насгьы шьҭыбжьылеи еизааигәо, қәыӷәӷәарала еиқәшәо арифмақәа рымоуп, иаҳҳәап, «амца», «амҩа», «ҳахырцеит», «ахырҵеит» (арҭ аҩрифмакгьы ишҟаҵарбатәугьы иҵырӡа ауп улымҳаҿы ишнеиуа).
Ҳаԥсадгьыл амца шыра ианалагылаз ҳаҟазаара зынӡа ианшәарҭаз аамҭазы,аҳаҳаи, изаҟаразаалак акы шәацәымшәан ара ҳаҟоуп ҳәа шьала-дала иаҳзааигәо, Нхыҵтәи ҳашьцәа рхы-рыԥсы ҳақәҵаны еибашьуан, ҳиааира амш дырааигәон. Убарҭ дырхаҭарнак иашан Аԥсны зхы ақәызҵаз Гена Карданов. Уи «Аԥсны ашәарҭара ианҭагыла, аҵеицәа гәымшәақәа еидкыла, иҳаҭагь урҭ раԥхьа дгыла» дааит. Урҭ раара ҳаибашьцәа амч ҿыц рыланаҵеит. Аибашьра аԥсыҭбарагьы ацми, фырхаҵарыла дҭахоит Гена Карданов. Уи ихаҿсахьа ибзианы иҭихит апоет ихаҭашьаратә ҟазшьа (игәымшәара, иҟыбаҩ ҵары, аԥсраҵәҟьа фырхаҵарыла аԥылара) ссирқәа аҟәнубаалауа. Ажәеинраала зырлахҿыхуа, еицнеиуа аритм ацызҵо, арифма хырҷо, ажәақәа азиԥшааит автор ифырхаҵа ижәла иадҳәаланы, ианраалан. Урҭ ҳацәымҩашьо иаҳҳәар ҳалшоит аԥсуа поезиаҿы иҿыцу акоуп ҳәа. Ажәеинраала ахы «Дкәашон Гена Карданов» хәба-хәба цәаҳәа иҟоу апоет истрофақәа «еиқәҳәалагас» иҟаиҵаз акырӡа иҭнагеит, апоезиа цәа хаа аханаҵеит афырхаҵа ихаҿсахьа аарԥшразы. Иаагап аҿырԥшәтәы:
Иԥшуп адгьыл џьанаҭгьы,
Дыԥшуп уа иԥа Азамаҭгьы,
Иара ихы ақәҵа, иԥсгьы наҭгьы
Аԥсны ихьчон, деибаган ауп…
…Дкәашон Гена Карданов.
Афырхаҵа ижәла иахаршалан, шьҭыбжьыла иазааигәаны, ажәақәыӷәӷәарала еиқәшәо, иаҳҳәап «Идырбан ауп» – Гена Карданов», «убас дшаноуп Гена Карданов», «еибаган ауп» «Гена Карданов» убас аҩымҭа ахы инаркны аҵыхәанӡа ицоит икаҩуа арифма бжьы аханы.
Ари ажәеинраала нацәақәкыла зхы ҳақәызҵаз аҟабарда ҷкәын Гена Карданов иоуп изызку, изыхьӡынҩылоу, уи ифырхаҵара атәоуп иаанарԥшуа. Аха даҽа ганкахьала уахәаԥшуазар, аҩымҭа иаҵумбаарц залшом еизырҵәоу хаҿсахьак ала автор ишазгәеиҭаз Нхыҵтәи ҳашьцәа рхы ақәҵаны ишеибашьуа, аиааира аагаанӡа иҳавагыланы ишықәԥо. Абри аҩыза ахшыҩҵак аԥхьаҩ аҩымҭа иаҵибаауеит. Аха иага ус акәзаргьы, ажәеинраала афырхаҵа хадас иамоу, зыԥсаҭа шкәакәахаша Гена Карданов иоуп. Уи дшыкәашоз иԥсы ихыҵит! Уи ихаҭаразы кыр аҳәоит. Ацәаҳәақәа «Дкәашоит Гена Карданов» амацара заҟа ҳанаҳәоузеи. Еилкаауп, аибашьра шкәашарам, аха амца иалагылоу ауаҩы изы ус далаҟаны иануҳәо, уи иаанагоит дфырхаҵан, дгәымшәан, длахҿыхын, аԥсраҵәҟьагьы хаҵаҵас аԥылара шилшо иҩызцәа ргәы шҭиго, уҳәа убас ахаҭашьатә ҟазшьа бзиаӡақәа иԥсы ҩыҭшәаанӡа ишило. Ас иҟоу аибашьҩы зегьы рыла дҿырԥшыгоуп дызлоу иҩызцәа рзы.
Аибашьраҿгьы, аҭынч ԥсҭазаара аан еиԥш, абзиабара еснагь аԥсы ҭоуп, еснагь игәырхаҵагоуп, абзиахь алымҳа кыдҵа иӡырҩуеит, алаԥш ҵарқәа рыла инаԥшы-ааԥшуеит, агәы хыҭхыҭуеит, аиԥылара иазыԥшуп. Изхысҳәаауа, Платон Бебиа аибашьра атематика иазку абраҟа ҳзыхцәажәо иажәеинраалақәа рыҿгьы ихәыҵлашаауа иааԥшуеит ауаатәыҩса уаатәыҩсаны адәы иқәзар изыбзоуроу абзиабара амотивқәа. Абџьар зку имч, илша, игәыӷьра аӡрыжәуеит, доуҳатә ԥсымчхарак инаҭоит абзиабара моралра дарцықьоит, аԥсҭазаара даҵаҽырбо дҟанаҵоит, ажәакала, деиҿнакаауеит. Абас иҟоу ауаҩы ҳара даабоит ажәеинраала «Бара сара бысзыԥшыз» аҿы. Ари алирикатә фырхаҵа ихҭынхьаауа дзыргәаҭеиуа абзиабара ицәырнаго азҵаара гәҭыхақәа рацәоуп, иаагап аамҭа хьамҭа иахьану (аибашьра мцои), ишымхылац уа аԥҭа шху, Аԥсны азы аҵеицәа абџьар кны ишгылаз, зны аҳәылыҳәа уа асы шлеиуа, зны еиҟәжәаны ишҵаауа, зны аеҵәақәа шырхакәацеиуа, (иҟалап салам шәҟәык ианны акәзаргьы, аха уи атәы автор иаартны иҳәом, ус уазхәыцны ухаҿы ианаауго еилукаауеит аҟара ауп) уҳәа асолдаҭ ихаара илеиҳәоит иҭагылазаашьа зеиԥшроу, ихадароу зегьы рҿы (маҷк лара длыҳәоушәа иҟалозаргьы) иаҵшьны иҳәоит «Бара сара бысзыԥшыз!» ҳәа.
Апоет илирикатә фырхаҵа – аԥсадгьыл асолдаҭ – амца шыра далагылан дшеибашьуазгьы агәыӷра имоуп:
«Сара скаҳауеит – сара сгылоит,
Амра ҿыц уа Аԥсны иазгылоит,
Сара схынҳәуеит – ба бысԥылоит…
Бара сара бысзыԥшыз!
Уи ҳәарада, дшыԥшуа игәра угартә еиԥш, атекст аҿы иубоит, амала аибашьра мцабз дахьалагылоу илахьынҵа имеижьар!
Илирикатә фырхаҵа абзиабара дуалуашо дыргәаҭеиуа дшамоугьы, уи иԥсадгьыл алахьынҵа ауп зегьы реиҳа игәы иҵхо, хьаас имоу. Ибоит, еиликаауеит ҳзымшаҭо, ҳақәихырц зҭаху аӷа бааԥсы дышҳабашьуа, араҟа ишаҭаху аидгылара. Уи игәы иалоуп, ихьааигоит, зегьыҵәҟьа ахьзеидымгылаз. «Аӡәы харантә Аԥсны иныҳәоит, аӡә дхәыҵатәан ашәа азиҳәоит, аӡә дхәыҵатәан Анцәа диҳәоит… Аӡә аибашьҩы маҭәа ишәиҵеит, аӡә абџьар ҳәа ссирк иҟәниҵеит. Аха наҟ зымҩа ихынҳәны ицеит… Аӡә уа абџьар икит крырҳагас, аӡә иҵәахит атанк нырхагас…»
Апоет илирикатә фырхаҵеи иареи урҭ ауаа зыԥсадгьыл азын хәарҭара злам, зхи-зыԥси рымацаразы адәы иқәу ишрықәыӡбоугьы, агәыҳалалра аадырԥшуа ирҳәоит: «О, рхәыҷқәа ирмоуааит ԥырхагас…» ҳәа.
«Бара сара бысзыԥшыз» азнык азы аԥхьаҩ игәы иаанагар ауеит Константин Симонов иажәеинраала  иақәҿнаҭуашәа, иахаршалоушәа. Ииашоуп, уи анырра шамоу убоит, атема акы злаку ала, аха ҵакыла аарԥшышьала авторцәа рҩымҭақәа зынӡа, ихаз-хазуп. «Бара сара бысзыԥшыз» аҿы абзиабара цаҳә-цаҳә анаҩсангьы ицәыргоуп, насгьы ирықәыӡбоуп аԥсадгьыл аҿаԥхьа зуал-ԥшьа ззынамыгӡаз, иацәхьаҵыз ауаа, ҳәарас иаҭахузеи, урҭ рацәам, аха изыҟаларызеи, рҩызцәа изрывамгыларызеи ҳәа, ауп апоет ихьааганы изаҳирбо ифырхаҵа ихаҿсахьала, иҳәахьала.
Константин Симонови Платон Бебиеи рыхшыҩзцарақәа ахьеиқәшәо, хҭак иахьҭадыршәуа ыҟоуп – урҭ Аԥсадгьыл асолдаҭцәа ирҭахуп рышьҭахьҟа инрыжьыз, бзиа ирбо дара хынҳәаанӡа ирзыԥшызарц, рыбзиабара абла ҷыц еиԥш ирыхьчарц. Лыԥхала еибга-изҩыда аибашьра мца изалҵыр, рынасыԥ лаша рзыгьагьарц. Абри аидеиа хада ауп зыӡбахә ҳамоу аҩжәеинраалак еизааигәазтәуа, изеиқәҿырҭуа.
Аԥсадгьыли ахақәиҭреи рыхьчаразы реиқәырхаразы аидгылара амч заҟа аҵанакуа, иӷәӷәоу Платон Бебиа иаҳирбоит ҩ-куплетк иҟоу иажәеинраала «Аҭыӷьқәа» рҿы. Ҳаԥхьап иара:
Аҭыӷьқәа ауасақәа еимакны,
Аҩбагьы урҭ раҳра рҭахны,
Аҟәақ-сақҳәа аисра иаҿын –
Аҭыӷьқәа аӡыԥшаҳәа ианын.
Аҭыӷьқәа амҩа хара ианын,
Урҭ еидгылан, ргәырҽанын,
Гәалак рымазаргь ирӡон –
Аҭыӷьқәа ахра иаҿала ицон.
Ажәеинраалаҿ аҭыӷьқәа ауасақәа еимакны реисра акәым ихадоу. Урҭ реисра еиҭарсны иҳәоу аҵакы амоуп, ауаажәларратә ԥсҭазаарахь ихьарԥшуа, еиҳа уазааигәаны иуҳәозар, аҩымҭа аидеиа амилаҭ рыҩнуҵҟа аԥсҭазааратә аполитикатә зҵаарақәак рҿы аҳәоуеиқәымшәарақәа (амилаҭ амч зегь реиҳа иҵызшәаауа) ыҟазаргьы, рыԥсадгьыл ашәарҭара ианҭагыла аӡә еиԥш аидгылароуп иҿызхраны, еиқәзырхараны иҟоу. Абри ахшыҩзцара ауп апоет иажәеинраала хәыҷ ишьақәнарӷәӷәауа. Насгьы, уи аҩыза аидеиа ахшыҩзцара аибашьра анцоз аан еиԥш иаҭахны ианбаҟоу!
Аҟәа Аԥсны агәаҵәа ақырҭуа аокупантцәа рнапаҿы ианаарга даараӡа иуадаҩхеит аԥсуаа уаҟа рыҟазаара, раанхара, еиҳаракгьы аинтеллигенциа рхаҭарнакцәа, рықалақь гәакьа иааныжьны (алҵрагьы ус иаумариахыз, ашәарҭара ду ацын) имцар ада ԥсыхәа ыҟамызт, излымшоз, ичмазаҩыз, ачымазцәа змаз аӡәык-ҩыџьак нымхазар. Иззымдыруа, иззеилымкаауада уԥсадгьыл аҩныҵҟа акәзаргьы ахҵәара, уҩны, угәара, иумоу зегьы ақәылацәа, аимҵәацәа ирызныжьны ацара, инкыдыгәгәало адәықәзаара. Урҭ ахҵәаҩцәа зегьы рцәыхьанҭан аматериалтә ԥхасҭа ироуз, аха уи еиҵамкәа ирныруан, ирықәыӷәӷәон рықалақь гәакьа атәымуаа ахьахылоз, рбызшәа аҳара ахьмаҷхаз, иаанхазгьы иҟәиҭ-ԥсиҭӡа рыбжьы иумаҳауа ианыршьуа, ианыркуа, ианырбылуа, рзымдыруа рыԥсы ахац-па иакны иахьыҟаз. Ари ацәаҳәақәа зыҩуагьы сыԥшәма Мара Нинуеи сареи фымз Аҟәа, ақырҭуа фашистцәа аҳра аныруаз ҳалаханы ҳаҟан. Ибзианы издыруеит уи аҩыза аҭагылазаашьа закәу, изыхҭынхьаахаз ԥсҭазаарас ирымаз, амахә ҩа иахьынҳалаз.
Абри атәоуп Платон Бебиа иажәеинраала «Абомба» аҟны иааирԥшуа. Уи ихьааигоит, игәаҵанӡа иныруеит ҳаӷацәа Аҟәеи аҟәааи зҭадыргылаз арыцҳара ду:
Уа изалымҵкәа иалоу Аҟәа,
Аԥсуаа рыцҳа рацәаҩны.
Аӷа хәымгагьы игоит иҟәаҟәа,
Ауаҩы, адгьыл, аҩны…
Аха аибашьраҿ ишаԥу еиԥш, еиҿагылоу амчқәа рҭагылазаашьақәа рҽеиҭаркуеит, ииашоуп, абомбақәа каҳауеит, аԥсыҭбарақәа ҟалоит, ахыбқәа еилаҳауеит амцабз ргәылҟьауа. Аха урҭ аазышьҭуа Аҟәа ахы иақәиҭыртәырц иқәԥо ҳаибашьцәа фырхацәа роуп. Абар уи асахьагьы:
Ус, абомбақәа аларыжьуеит,
Анаҟа-араҟа убас иԥжәоит.
Ҳаӷацәагьы аҳҭынра нрыжьуеит.
Иахьааз еивасуеит, ишәоит.
Аҟәа иалаханы иҟоу аԥсуаа ракәзар, арҭ иалаҳауа абомбақәа рзы еицҿакны акоуп ирҳәо: «Аа-а, ҳа ҳтәқәароуп, абааԥсы!» уи, иаанагон ҳара ҳҭахаргьы аӷа хәымга далцахандаз, ҳақалақь ахы иақәиҭхондаз ҳәа.
Урҭ абомбақәа аауан Гәымсҭа аӡиас нырцәынтәи ҵыхәаԥҵәара рымамкәа, ҳаӷацәа рцәа иҭанарӡыӡон. Ари ахшыҩзцара еиҳагьы игәылҭәааны иаҳдырбоит аҩымҭа аҵыхәтәантәи акуплетқәа:
Аҭаҳмадагь шәышықәса зхыҵуа,
Дыштәаз абаҳчаҿ хазы.
Абомба аниааха, иԥсы ихыҵуа:
– Аа-а, ҳа ҳтәқәа роуп, абааԥсы!
Абомбақәа алаҳауеит уа Аҟәа,
Аӷа даҿуп игарц иԥсы.
Игәырӷьоит аԥсуаа царгьы иҟәаҟәа,
– Аа-а, ҳа ҳтәқәа роуп, абааԥсы!
Ааи, абомба ахькаҳаз архәашареи, аԥсреи, ахәреи роуп иннажьуа, иаҭынхауа. Уи апоетгьы иҳәоит. Аха аԥсадгьыли ажәлари аныхьчатәу абомбагьы каҳароуп, ада ԥсыхәа ыҟам, аԥсыҭбарагьы архәашарагьы иага иацзаргьы.
Платон Бебиа аибашьра цонаҵы Гәдоуҭа дыҟан, уи атема иазкны ииҩыз ажәеинраалақәа (урҭ хыԥхьаӡарала 43 ҩымҭа ыҟоуп) зегьы абраҟа иаԥиҵеит, абраҟа иит, иԥсадгьыли ижәлари рлахьынҵа игәы иҵхауа.
Аԥсуа жәлар ақырҭцәа ҳазларыжьыз аибашьра хлымӡаах ирзаанагеит агәҟара ду, иҭамбаӡо алаӷырӡ, агәырҩа хьанҭа, аԥсыҭбарақәа, архәашарақәа, аха ргәы меицаккәа, абышьҭрала, зқьышықәсала иааргоз ахаҵара милаҭ бираҟк еиԥш иҳаракны иркын! Уи иаҵагылан хыцәнмырха иқәԥон, уааԥсыралагьы материаллагьы ироуаз аԥхасҭақәа, аахақәа изаҟаразаалак акы ргәхьаа мкӡакәа. Урҭ рыгәҭакы иага ирызтәаргьы – Аиааира акәын, Аԥсны ахы иақәиҭны абара, аҟазаара. Аибашьра анцоз, ашьа анкашуаз абри ақәԥара ду жәларык иреидеиан иҟалаз, Платон Бебиа, аԥсуа шәҟәыҩҩцәа зегьы реиԥш, шықәсынҵарак иаҩызан иҟалеит ипоезиазы. Ари афакт иҵегьы уазааигәаны иуҳәозар, аԥсадгьыл ахьчараҿы ицоз ахҭысқәа, иааирԥшуаз афырхацәа рҟазшьақәа, аӷацәа ргыгшәыгратә хаҿқәа (зны-зынлагьы аӡәык-ҩыџьак аситуациа бааԥсаҿы аԥышәара ззымкыз ҳара ҳтәқәагьы убрахь инарылаҵаны) сахьатәҩырала аԥсы рхеиҵон, акраамҭаӡа ҳхаҿы иаанхартә еиԥш. Араҟа, жәаҳәарада, ихы иаирхәон афронти атыли рҟнытәи иааҩуаз ахҭыстә жәабжьқәа (акьыԥхь ианылозгьы аницирхыраауазгьы ыҟан). Абригь апоет ипоезиа аԥсҭазаара аҵабыргхаҭа заҟа иазааигәоу, хыҵхырҭас иамоу лабҿаба иаҳзырбо фактуп. Аибашьра аԥсҭазаара аперсонажқәа зегьы амоуп. Урҭ ҳара иаабоит апоет абарҭ иажәеинраалақәа рҿы: «Аҩырк еибашьуан уа – Ҳабыџь дцәаӷәон» (Аибашьра шцозгьы Ҳабыџь ицәаӷәара изкажьуамызт, инхаҩра иааиуан, имч архомызт, аха аибашьра ашьҭахь хәарҭара аланы иҟалеит Ҳабыџь иицәаӷәоз адгьыл. Уи аибашьра анцоз дышԥацәаӷәои, уи аҿы ҳаҟоума ҳәа агәынамӡара аазырԥшуазгьы ииашоу аҭак рнаҭеит; «Аб» (аби аԥеи еицеибашьуан, дизеиқәмырхеит иԥа, аха Аԥсны ихьчеит уи иразҟы иалан); «Аамҭа хьанҭа» (Аа изеиԥшроу: «Ахысыбжьы улымҳақәа агоит, ақәыԥшӡақәа, шьны иааргоит, ан амыткәма лгәы азыҟажом… Шар – ихәлом, ихәлар – ишом»); «Агәхьаагара» (Апоет иҳәоит: «убас угәхьаазгоит, Аҟәа, сыбла хшәала, лабҿабагьы ԥхыӡгьы сҿаԥхьа узбоит». Ари ажәеинраала Аҟәа иалҵны иҟаз «ахҵәацәа» зегьы ҳгәы иҭҳәаауп, зегьы ҳагәхьаагара аанарԥшуеит); «Абжьы» (дшәаны аибашьра аҟнытә дшаауаз, иаб иҳаҭгәын днадгылт, уи акәхеит, – «Аат, аҳаҳаи! – уи ихаҵабжьы аагеит, доуҳамчк наихеит, ԥхьаҟагьы дагеит…» Абацәа рҳаҭгәынқәаҵәҟьагьы аибашьраан ирылшо кыр шыҟоу ауп иаҳәо ари афилософиатә жәеинраала); «Мери Аҩӡԥҳа лзы ашәа» («Аӷа иҿанааиха амца иҿыҵуа, ҳақәихырц уа ҳдашьхәа ԥҟа, ес-ииуа ирыциуа ицәырҵуа – ба боуп Мери Аҩӡ-ԥҳа» (уи лфырхаҵара ргәашьамх арҵыруеит абџьар кны амца шыра иалагылоу ҳхьырԥар!); «Сан бахь!» (апоет иԥсадгьыли ижәлари рыԥсҭазаара аншәарҭаха, аамҭа хьанҭа анрықәыӷәӷәа, дшәаӡыӡо иҳәоит «Сан, бгәы иқәлар ҳәа сшәоит аҳәақәа?!» (Аха агәыӷра ду имоуп, гәкаҳарак ихьуам: «Сан, ҳадгьыл аԥшӡара ҳахдырҟьоит, аха ҳҵеицәа шәақьҭҟьара иҭҟьоит. Иныркылт ҩынҩежәантә рыла иҳаиҳау!»; «Саб иҩны дыҩноуп аӷа» («Ерцахә еимаџахә иааԥшуеит: Саб иҩны дыҩноуп аӷа… Ишыхәлац сгәаҵаҿы ихәлоит» иҳәоит апоет аӷа ицәымӷра игәы ҿнакаауа аҿынӡа); «Ашәақь» Котик Бебиа игәалашәара иазку (Мшымыжда анхаҩы уҟынӡагьы инаӡеит, Ухәыҷы дыҟам, уду дыҟам – умԥсӡеит. Ҳаб ивараҿы ҩыџьа уржит лассы, Иахьа убригьы насыԥуп уара узы…») «Еҭери Коӷониаԥҳа» (ақырҭуа фашистцәа рхы иаҿыҵахәхаз («Бижит ҳаӷагь ҳаҭыр бықәҵан, аха қьачақьҵас дыхәмарны: Бара бҭахара аԥсуаа ирықәҵан, дшымақарыц уи дмақарны… Еҭери гәыхь. Еҭери гәыҵха, Еҭери хыхь, Еҭери рыцҳа» – иҩуеит апоет игәы дҭаҵәыуо); «Ашәҟәқәа ццышәхауа ибылуан» («Ашьхақәа акы рҳәарц иаҿын, иауамызт, рыбжьы хәаҽын, зегьы алабжышқәа рҿыжжын» избанзар, ашәҟәқәа ццышәхауа ибылуан); «Ажәҵарақәа» (закә сахьоузеи, закә рыцҳароузеи абраҟагьы автор иаҳирбо: «Аибашьра мыжда уаҳа еиқәтәаӡом, ан лҵәыуабжь уаҳа иааԥҵәаӡом. Еибгоуҳәа ыҟам: ацҳақәа ҭарбгоуп, адәы ԥшӡақәа жуп, аандақәа рбгоуп…» Ари атрагедиа еиқәаҵәа ақәдыршәуеит абарҭ аҵыхәтәантәи ацәаҳәақәагьы: «…Рыԥшқақәа каԥсоуп, уа ирхатәаны ажәҵар ҵәыуеит, рыцҳа, еимаҭәаны»); «Амц гәыӷра» («Иахьатәи амш убас иеихаҟәызит, аҿымҭра бааԥс сгәаԥхом аҟазшьа. Аԥсҭазаара ацәқәырԥара иаҟәыҵит, ахараԥшҩы, суҳәоит нас: сжьа!» абас ихы ижьжьоит апоет, мамзаргьы алирикатә фырхаҵа иԥсадгьыл зҭагылоу арыцҳара ду даназхәыцуа аамҭазы); «Уара уабаҟоу?» (апоет илаԥш дыҵанакуеит, даҳирбоит «Аԥсназы игәжәажәоз, иацы аизараҿ ҳазмырцәажәоз… Аԥсны азыҳәа илабжышо игылоз аӡәыҳәа», уажәы уабаҟоу ҳәа диазҵаауеит дҵәылхуа «зыхьӡ зхызхыз», «ашәыргәында» ҳәа ҿыц ишьҭызхыз?!»); «Аԥҳәызба дцеит еибашьра» («Шәышықәсала иххаӡа иакызгьы, хәышҭаарак ҿыцәон убра. Акы ыцәаргьы – шәкы еибакырцгьы аԥҳәызба дцеит еибашьра»); «Ашәаҳәаҩ дырцәыӡуан уи аҽны» («Амыш бааԥсын, иаҵан аԥша ӷәӷәа, зегь лабжышо игылан еиҵаӷәӷәа, ҳадгьыл рыцҳагь ашьа ықәкьаса ицон, уи ибжьы-ҵар ҳарҭ зегьы иҳахьӡон ԥхьаҟа иҳаԥхьауа ахара ҳарԥшны… Ашәаҳәаҩ дырҵәыуон уи аҽны»); «Ашьыжь» («Аӷа абас аҳәаа дхыҵит, уи аҟәҟәаҳәа ҳгәы дҭахысит, аԥшагьы сит, аӡқәа хыҵит, еицдәықәлазшәа хахагьы. Аха ҳадгылаҩцәа хыҵит, ашьха ихыҵыит, мшын иӡхыҵит, иагьа иҽирххазаргь ихыҵит, иԥсы ихыҵит ҳаӷагьы»); «Аҩнуҵҟатәи аӷа» (иацы уара аԥсуа дгьыл иуҭиуаз ԥшьшьала, иахьа иҿырхыр акәхеит ҳаҷкәынцәа ршьала»); Апоет имаҷӡаны акәзаргьы, аибашьра иалибаауеит аҩнуҵҟатәи аӷацәагьы. Дӷамкәа дызусҭада, аԥсадгьыли ажәлари рҭоурыхтә лахьынҵа аҟазаареи аҟамзаареи ианрыбжьагылоу аамҭазы зҿыԥхьазкыз ауаҩы?); «Уи аҩнынӡагь снаӡандаз ҳәа дцон», (аҩнынӡа снаӡандаз ҳәа, сан лыбла сынҭаԥшындаз
ҳәа зыҩныҟа ицоз ахә-асолдаҭ, дзымнаӡеит «ҿыцха агәашәаҿ дышьҭан…» уаанӡа жәларак нзырҵәахьаз. Ари аҩымҭа иҟалаҵәҟьаз афакт, ахҭыс иалхуп); «Ау дымлаҟәит уа, акьаҿ дымҩаӡеит» («Уара уҭаацәа уманы уҟамзи Нхыҵ, ҳарҭ оума ҳхаагеит, уаԥсам анапхыц!..» «Сара Нхыҵ сыҟазаргь, исықәҵан ауал, Аԥсназы иаасҭиуан, џьымхеит, амал!» – ҩыџьа абас еиҿыхо, еиҿыхо ицаӡеит. «Ау дымлаҟәит, акьаҿ дымҩаӡеит». «Аибашьра еилгазшәа аӡәы игәы иҟажон, ҽаӡәгьы дзышьцылоу рыхәҭаақәа ишон» «Сара истәуп, џьым, сара истәуп уи аҭыԥ!» Аха урҭ изымлаҟәызи изымҩаӡази ракәым ажәеинраалаҿ ихадароу – ихадароуп аибашьцәа џьара, аказыҳәан имашшуа, зыԥсадгьыл зхы ақәызҵо, араҟа аугьы длаҟәуеит, акьаҿгьы дҩаӡоит. Ари аԥсуа жәаԥҟак апоет иалихит ажәеинраала ҟаимаҭ); «Ажәазаҵәык» (Ари аибашьра зегь ҳаражәит, ссируп аҟазшьа иҵаагаз»); «Ахәыҷи адуи» («Аӡә изы ихәлауа, аӡә изы ишазар, аԥсҭазааразыҳәа иқәԥатәхеит»); «Ҵла-заҵәи ҵла-заҵәи еидгылар, аԥша мчыдахоит ишәоит»); (Арҭ аҩымҭа иаҵоу ахшыҩзцарақәа роуп); «Са инсырхеит – уара ихурҵәеит» (Аԥсны Сталини Бериеи қырҭуацәеи, гыруацәеи, шәанцәеи рыла ипеипеиуа идырҭәыз Шеварднаӡе иполитика хәымга иқәыӡәӡәаа иагеит арахь бзанҵы рҿы мааҳәуа); «Аныҳәаҿақәа» (Аԥсны аиқәырхаразы аныҳәаҿақәа кны анцәа ишиҳәоз ажәеинраала аперсонажқәа аӷа инапаҿы иҟалеит. Абар апоет урҭ шааирԥшуа: «-Дыдрыԥшь-ныхеи Елыр-ныхеи уа иҳацыз, даргьы еиҭанеиааиуазааит бзанҵы, ишьоуцәан ирҿагылааит ҳа ҳзыргәамҵыз, уа-а, абыржәы уаҳхылаԥш, абааԥсы! …Абас аҵәца ԥаҭхьхон уа ирымбаӡакәа, аҩы зегьы зжәуадаз, уи иагахьан…) Иҟьаҟьаӡа ишеит, хысбжьык мыргаӡакәа, ирныҳәозгьы даргьы аӷа игахьан…» «Сабду» Местиатәи ашәаныуа ҳажра ижуан, Одышьтәи агыруа ҳамхы ирашәон, Раҷатәи ақырҭуа ҳкәаскьа ҟаиҵон… Ус, дгьыли-жәҩани рӡыӡо абжьы геит: аурыс ҳәынҭқар афырҭын дагеит, адгьыл зегь уа – иқәаарыхуа иртәуп, доусы рџьабаа зду зегь дара иртәуп!» Еилкаахеит. Ҳабдуцәа маҵуцәас иааргоз араҟа иаанхеит, ҳџьынџьдгьыл ҳамаркит. Апоет баша имҳәеит: «Сабду иоуп иахьа аибашьра ҟазҵаз…» ҳәа); «Аламыс» («– Аԥсадгьыл зцәыӡыз – ицәыӡуеит зегьы, аҳы, шәнеибац»! – ҳҳәагәышьоит ҳаргьы) уҳәа убас иҵегьы.
Апоетцәа дуқәа рпоезиа еснагь иаҵоуп агәацԥыҳәара, агәышьҭыхратә пафос, (вдохновение) аурыс литература аклассик, ашәҟәыҩҩы ду И.С. Тургенев «приближением бога» ҳәа дзышьҭаз апоетцәа зда ихәарҭам абри агәацԥыҳәара (агәышьҭыхра) аԥсымчхара еиҳагьы иӷәӷәахоит, аибашьра анцо, амилаҭи рыԥсадгьыли алахьынҵа аҟазаареи аҟамзаареи рҳәааҿы еидыӷәӷәаланы иангыло. Усҟан ари иацлоит, иханарҭәаауеит иҳәаақәызҵо даҽа мыч ҿыцкгьы. Уи аӷа хәымга ицәымӷреи игәаӷи апоетцәа лоунытә ирызцәырҵыз ауп, ажәакала, агәацԥыҳәара хазырҭәаауа феноменуп. Ииашоуп, агәацԥыҳәаратә,агәышьҭыхратә пафос, апрозаҿгьы иауҟахым. Аха апоезиа атәы зынӡа даҽакуп, уи цәалашәароуп, цәанырроуп ашәалҟьа мреиԥш ицәырҵуеит уи ақәыԥсычҳара аԥсҭазаара ахылҵуеит, уагәыланарԥшуеит уатәнатәыртә еиԥш.
Сыззааиуа, абри аҩыза арҿиаратә ҭагылазаашьа ҳара иаабоит Платон Бебиа Аԥсны жәлар рџьынџь аибашьра иазкны иаԥиҵаз ипоезиатә рҿиамҭақәа зегьы рҿы. Уи атәы аҩадагьы урҭ сахьрыхцәажәоз исҳәеит, аха абраҟа ҷыдала еихшьаалак аҳасабала иалыскаарц сҭахуп х-жәеинраалак «Абжьыуаа рыҷкәынцәа», «Сыԥсадгьыл»; «Сымҩа куп». Аха уанӡагь аибашьреи аԥсадгьыли, апатриотизмреи, ажәлар рымчи ирызкны автортә хьаҵрак ҟасҵоит. Хыхь зыӡбахә сҳәаз ажәеинраалақәа рыхцәажәарахь сиасаанӡа. Ааскьанӡа инцәартәуаз, аха иахьа зыхьӡ лаҟәхаз Владимир Илиа-иԥа Ленин иҩуан:  Ааи, Аԥсадгьыли ажәлари ашәарҭа ианҭагыло аамҭазы урҭ рыхьчаразы аԥсреи абзареи ирыбжьагыланы абџьар зку асолдаҭ иқәыӷәӷәоит аҭакԥхықәра ду, имилаҭ хдырра, даҽакала иуҳәозар, ипатриотизм арҿыхоит. Аха усҟан ихала мацара ауиакәху, аибашьра ззааргаз ажәлар зегьы еицгылоит ахеиқәырхаразы.
Мамзаргьы иаагап даҽакгьы. Николаи Тихонов маи 9, 1945 шықәсазы иҭыҵыз агазеҭ  адаҟьаҿы иҩуан:
Избанзар аԥсадгьыл ду ахақәиҭразы аибашьра аан асовет жәлар рмилаҭ хдырра шьҭнахит, ԥхныгак еиԥш рымч еиладырҵәеит, аԥсра аҿаԥхьа идоумыжьхаха иаақәгылеит. Ари ажәлар ҭоурыхтәла рлахьынҵа азхәыцра ауп изызҳәо. Баша иҩуамызт В.Г. Белински 1812 шықәсазтәи Урыстәыла Аџьынџьтәылатә еибашьра иазкыз ԥсра зқәым аурыс поет М.И. Лермонтов, иажәеинраала «Бородино» ахьеилиргоз абарҭ ажәақәагьы:
Аԥсуа шәҟәыҩҩцәа усҟантәи аамҭазтәи рпсихологиатә ҭагылазаашьа атәы иаахҵәаны иаҳҳәозар, аҩада иаагаз ахшыҩҵакқәа акырӡа ишырзааигәоугьы, зынӡа даҽа қәыԥшыларак аман. Уи убри ауп Аԥсны жәлар рџьынџьтәылатә еибашьра аан рмилаҭ хдырра аҿыхареи рпатриотизмреи аганахьала акгьы ацымлаӡеит, избанзар, акы, аԥсуа жәлар абиԥарала нахьхьинтәӡа аахыс, феноменк аҳасабала иааргоз аԥсадгьыл абзиабара еихсыӷьра ақәымкәа иаауаз гәыла, ԥсыла ирԥханы рда-ршьа иалан. Ҩбагьы, аҵыхәтәантәи ашәышықәсақәа (XVIII-XIX, XX) рыҩнуҵҟала ҳажәлар ирыхҭынхьааз, ирхыргаз аҭоурыхтә мыҟәмабарақәа, еиҳагьы идырҵарыз ҳмилаҭ рыхдырра ҳашәҟәыҩҩцәагьы анырра ду рнаҭон, аԥсадгьыли ажәлари рыхьчаразы еснагь иқәԥартә ихиан, ихиоуп иахьагьы. Абри ахшыҩзцара, формулак еиԥш, «еихуршәшәо, уалагар, ҳәарада, хара уагоит. Усҟан иаагатәхоит уи зырҵабыргуа алитературатә материал. Уи хазы иҟоу темахоит, араҟа иаҳзаԥшьуам, иаҭыԥым. Амала, агәра згоит мышкы зны абри атемагьы ҳлитературатә критикаҿ иазхьаԥшуа дшыҟалауа, избан акәзар, ҳашәҟәыҩҩцәа рырҿиамҭақәа рыҭҵаараҿы уи иаанарԥшуа рацәоуп.
Аԥсны жәлар рџьынџьтәылатә еибашьра ҳашәҟәыҩҩцәа ирзацнаҵаз иреиуоп иҳацәнымхошәа рҽыҟаҵаны ҳаишьцәоуп, ҳаигәылацәоуп ҳәа аханатә (ҳрызжьоз џьыршьон) изҳәоз ақырҭцәа (абраҟа иацысҵоит агырцәа, ашәанцәа) иаадырԥшыз ахәымгара ирызнарҵысыз ашьоурахьы ирыԥхьоз, ақәԥарахь рымҩа аазыртуаз нарҭаа дуқәа рқәабқәа ирыҵадырцеиуаз амца еиԥш еилашыз аӷа игәаӷ. Абри агәаӷ даҽа аамҭанык еиԥшымкәа амч ӷәӷәа ахылҵит арҿиаратә мцабз аԥырқьҳәа еибанаркыртә еиԥш. Аԥсадгьыл абзиабара, апатриотизмра, аӷа хәымга игәаӷ иахьа акәым, наҟ-наҟ игылоу абиԥара рызгьы еснагь имажәуа акы акәны теманы иаанхоит аԥсуа шәҟәыҩҩцәа рырҿиаратә тематикаҿы.
Конкретла абри азҵаараҿы платон Бебиа итәы ҳҳәозар, жәаҳәарада, ҳаԥсуа шәҟәыҩҩцәа зегьы реиԥш, иаргьы аибашьра анцоз, ашьа рҩашха ианкаҭәоз, ҳҵеицәа абырфын бӷьыцқәа адоумыжьхақәа ахца ианаҿалоз, рмилаҭ ахааназ иҟазарц азын аԥсра агәхьаа мкӡакәа ианаԥылоз аамҭазы игәаҵаҿ еилашуан аӷа хәымга ицәымӷра, игәаӷ. Уи иҵабыргыҵәҟьаны, амч ҿыц инаҭон, ирҿиаратә гәацԥыҳәара еснагь иарцыхцыхуан, луанытә длаулашауа дҟарҵон, иҵегьы уазааигәаны иуҳәозар, ҳҵеицәа фырхацәа иаадырԥшуаз – алакә аҟынгьы зыгәрагара уадаҩыз – афырхаҵара азышәаҳәараҿы иҷыдоу доуҳатә ԥсымчхарак инаҭон, дарӷәӷәон, ҳажәлар иага ирызтәаргьы, аиааира шыргоз агәра идыргон.
Уажәы ҳахәаԥшып ажәеинраала «Абжьыуаа рыҷкәынцәа». Автор ари аҩымҭа аԥиҵеит «дыхҵәаны» Гәдоуҭаҟа даныҟаз «ишыхәлац сгәаҵаҿы ихәлоит; Саб иҩны дыҩноуп аӷа…» аниҳәоз аамҭазы. Усҟан иуадаҩӡан аҭагылазаашьа, аӷа хәымга ҳаибашьцәа гәымшәақәа ааха ӷәӷәа уааԥсыралагьы џьаԥҳанылагьы иширҭозгьы, имч акыр дақәгәыӷуан, ҳауа-ҳдыхә ыҟамкәа ҳақәихырц хаҳәырҵәиа деибашьуан. Еиҳаракгьы ауадаҩра иҭагылан Мрагыларатәи афронт иаҵанакуаз адгьылҵакыра. Ажәакала, аибашьра анцоз еиҳа ишәарҭан Аԥсны азыбжак – Очамчыра араион, избанзар аӷа иахьабалак дакәшаны амацәаз иҭакны иман. Мраҭашәаратәи афронт аԥсгарҭақәа аман, Гагра ахы иақәиҭыртәхьан, Урыстәылаҟа амҩа ылган, афатә, ажәтә, амаҭәа, аҩыҭәа абџьар аагарҭақәа ҟалахьан. Ус еиԥш Абжьыуаа рҿы аҭагылазаашьа ыҟамызт, аха ҳаҷкәынцәа аӷа иҿагылан иқәԥон хьаҵрак рзымдырӡо ааха ӷәӷәа иҭауа.
Абас иҟаз аҭагылазаашьа хьанҭа хыҵхырҭас иамоуп Платон Бебиа иажәеинраала «Абжьыуаа рыҷкәынцәа». Уи аамҭазы апоет Гәдоуҭа дыҟан. Аибашьра цонаҵы Гәдоуҭа араион (нас Гагра ахы ианақәиҭыртә уи аҽаԥнашьит) иалнаршаз кырӡа аҵанакуеит аԥсуа жәлар реиқәырхара аус аҿы. Аҟәеи Тҟәарчали иқәҵыз ауаа иара иаҭан, иныҟәнагон, рыгәшәа-мшәа ҳәо, иага умҳәан, рыҩны, ргәара ныжьны иқәҵыз ракәын, дара рҭыԥқәа аӷа дахын. Убри аҟнытә Платон Бебиа нацәақәкыла афырхаҵаратә пафос зҵо ипоезиатә цәаҳәа ссирқәа ззикыз абжьыуаа рыҷкәынцәа роуп. Уи ишырҳәо еиԥш, иԥсы ҭыӷьӷьаны ииҩыз иажәеинраала иҭахын еибашьуаз абжьыуаа рыҷкәынцәа рҟынӡа инаӡарц, ираҳарц. Ус иагьыҟалеит. Ари ажәеинраала аефир иаланы ираҳаит аӡәырҩы. Уи даԥхьон апоет ихаҭа. Усҟан акәым иара иахьагьы уанаԥхьо, мамзаргьы иҭаҩу уаназыӡырҩуа ухәы-ужьы қақаӡа иаргылоит, избанзар, акы, уи иаҵоу апатриотизмтә пафос убраанӡа ирҵаулоуп ԥсҭазааратәлеи ҭоурыхтә хәыцралеи. Ҩбагьы, акаҩҳәа зыбжьы гауа илыԥшааху ритмлеи рифмалеи иҟаҵоуп. Аҩымҭа уанаԥхьо имҩашьо иубоит апоезиеи, аԥсҭазаареи, аҵабыргхаҭеи рыжәҩа еибыҭоуп, хҭак «ианеицҭахысуа» заҟа рымч ӷәӷәоу, аԥхьаҩ дыртәыртәуа. Ихԥахаз, ажәеинраала иамоу ахаҭабзиара анаҩсангьы иузааигәазтәуа факторқәа иреиуоуп аибашьра аан иара атерриториа астратегиатә ҭагылазаашьагьы, иалкны рыҟазаара атәгьы. Ҵабыргуп, Мрагыларатәи афронт аҟны абжьыуаа рыҷкәынцәа рымацара ауракәхыз еибашьуаз. Уаҟа иҟан Мраҭашәаратәи афронт аибашьцәагьы Бзыԥаагьы, Кавказаагьы, убас Урыстәылатәи арегионқәа рҟнытәи аӡәырҩы. Аха мрагыларатәи афронт ахьымҩаԥысуаз абжьыуаа ртерриториаҿы акәын, ихьанҭаз аибашьратә хҭысқәа: абылра, ахҵәара, аԥсыҭбара уҳәа зегьы зқәыӷәӷәоз, изыхҭынхьаауаз Очамчыра араиони уи ауааԥсыреи ракәын. Абри аҷыдара ауп апоет игәаҵанӡа инеины ажәеинраала изырҩыз. Аха уи изаҟаразаалак иаанагом абжьыуаа рыҷкәынцәа рымацара ирызкушәа. Ииашоуп хаҭала дара абжьыуаа ишырзырхоугьы, автор ипоезиатә цәаҳәақәа ирыҵубаауеит азеиԥш ҟазшьа иамоугьы. Ари апатриоттә жәеинраала Аԥсны ахьчаҩцәа зегьы рхаҿра аанарԥшуеит, даҽакала иуҳәозар, ишгәымшәо еибашьцәоу ҳнарбоит, ҳаннарԥшылоит рфронт мҩа заҟа илакьҭоз, шьаӡа-гәаӡала иҭәыз,
агәыӷра ду аманы аиааира ахәынгасҭа ишықәыԥшуаз. Аԥсреи абзареи рхәыдцәақәа еибакны ианеибарԥсуаз аамҭа акәын. Аӷа хәымга джәылон иитәым, имаам игарц, итәитәырц, иӷәыхырц, ҳаԥсадгьыл изџьынџьу, иашьагәыҭу ҳақәихырц. Аԥсуаа ҳадгылаҩцәеи ҳареи ҳтәы акәзар, уи зынӡа даҽакуп. Аԥсны ашьаарҵәыра каршуа иақәлаз дықәцатәын, хыцәнмырха еибашьтәын. Араҟа ажәа сахьаркгьы еибашьуан ақәԥаҩцәа, аԥсадгьыл ашьоуцәа ргәы рхаҵауа, ршьамхы ырҵыруа. Абас еиԥш иҟаз амиссиа акәын инарыгӡоз ҳпоет ду ипоезиатә публицистикатә ԥҵамҭақәа.
Апоет абжьыуаа рыҷкәынцәа рфырхаҵара дазгәдууа иажәеинраала ахы икуеит абас:
Абжьыуаа рыҷкәынцәа, агәымшәақәа,
Аӷа хәымга иҳақәлаз шәицәымшәакәа,
Шәабџьар хәыҷқәа раԥхьа еидкыланы,
Аӡәыкны шәықәԥеит шәырҿагыланы…
Ааи, аӡәы ҩынҩажәаҩык драбашьуеит. Ари аҭоурых ианымӡало фактуп, аха ҵабыргхаҭами. Апоет абжьыуаа рыҷкәынцәа ргәы ирхаҵоит, ақәԥарахь дрыԥхьоит, шәнеибаца ҳәа. Игәалашәоит аҭоурых хаҿсахьақәа Аԥсҳа Леон дназлоу, игәалашәоит аԥсны баагәарара азызуа ҳашьхақәа реибаркыра, ҳабацәа рҳаҭгәынқәа, ршьам ҭыԥқәа. Урҭ зегьы Аԥсадгьыл ахьчаҩцәа рзын мцы зымҳәо абџьарны ибоит апоет. Абри аибашьраҿы лаԥшҵашәароушәа еиццәырҵуеит Сталини Бериеи рнаур цәыршәагақәа. «Ашьа рбар ицонеи мшәа иԥхеибаҵа…» ацәаҳәа аҩымҭа арӷәӷәоит аӷа ихаҿсахьа аарԥшраҿы. Избан акәзар, ажәлар рҳәамҭаҿы инханы иҟоуп жәаԥҟак: «агыруа ашьа ибар дшәоит» ҳәа. Еилкаауп ари ажәаԥҟа ишреалтәу аибашьра ишахылҿиааз. Араҟагьы ианаалоит, аха уажәы ишәаны ицом, Аԥсны ҳазгозар ҳәа рхы ақәҵаны еибашьуеит. Апоет ишиҳәаз еиԥш, ажәытәангьы иаҳзаауаз уа ҽагала (ҳамхқәа драшәаларц), танкла иааит иҳалгарц ҽнакала.
«Абжьыуеи Бзыԥни – мҵәыжәҩақәоуп. Урҭ аԥсны агәы Аҟәа дара ажәҩақәоуп, аӷа хәымга инапаҿы ҳгәы аныҟала, ҳазҿу зегьы ҽырбароуп, дәныҟала, Аҟәа еиниарц ҳгәырӷьабжьқәа рҽеилаҵа… Уа абжьыуаа рыҷкәынцәа, шәнеибаца!», – иҩуеит апоет даҵасӡаны пафос ҳаракыла.
Еффенди Капиев ифронттә мшынҵаҿы (ԥасатәи аибашьра аан) иҩуан:
Сыззааиуа, аԥсуа жәлар ХХ ашәышықәсақәа рнҵәамҭазы иаҳхаагаз аибашьра иалахәыз (бџьарлагьы каламлагьы) ауаа шаҳаҭра ззыруз, ирхыргаз, иаадырԥшыз афырхаҵара атәы зҳәо аматериалқәа, зегь раԥхьаӡа асахьаркыратә, апублицистикатә, аҭҵааратә ҭҵаамҭақәа иахьазы мацара акәымкәа абиԥарақәа жәпакы рзы хәызмаӡам ршаҳаҭгақәаны, ифактқәаны иаанхоит.
Убарҭ рхыԥхьаӡараҿы иҟоуп апатриотизм мцаԥшь згәылҟьо ажәеинраала «Абжьыуаа рыҷкәынцәа».
– ҳәа аурыс шәҟәыҩҩы ду М.М. Пришвин ихазы ииҳәаз ажәақәа изурхар алшоит дарбан милаҭ рҿиаҩызаалакгьы. Жәаҳәарада, Платон Бебиагьы ари акатегориа даҵанакуеит, ирҿиаратә усура зегьы еиланаршуеит иԥсадгьыл ашҟа имоу ацәанырра ҵаула. Уи еиҳагьы гәата-бӷата иаатуеит, амҽхак арҭбаауеит аԥсадгьыли ажәлари рҭоурыхтә лахьынҵа ашәарҭа ӷәӷәа ианҭагылоу аамҭазы.
Аҩада иҳәоу ахшыҩзцара Платон Бебиа Гәдоуҭа ииун 4, 1993 шықәса аҽны ииҩыз ажәеинраала «Сыԥсадгьыл» амацарагьы иамырҵабыргуеи. Аҩымҭа епиграфс иамоуп Д.И. Гәлиа еицырдыруа иажәеинраала «Сыԥсадгьыл» злахыркәшо ацәаҳәақәа «Сылашара сыԥсадгьыл, абас улахь зеиқәузеи?» Арҭ ажәеинраалақәа аҩбагьы ҩуп Аԥсны агәаҟра ианҭагылаз аамҭазы Д.И. Гәлиа иҩымҭа мҽхакыла ихәыҷны, аха ҵакыла иҵауланы, насгьы акәиц еиԥш иуцрало, аԥсадгьыл ахьаа лоунытә иуныруа иҟазҵо аԥҵан ақырҭуа меньшевикцәа Аԥсны ишьагьуа, ирҭаху алагӡауа ианалаз, ақырҭцәа рымчра аԥҭа еиқәаҵәа еиԥш ианаҳхаԥаз, ҳҵеицәа гәымшәақәа ахакәиҭразы ашьа анкарҭәаз аамҭазы.
Платон Бебиа иажәеинраала «Сыԥсадгьыл» аҿгьы иаабо ақырҭуа меньшевикцәа – 1918 шықәсазы иҳақәлаз рмоҭацәа иаҳзааргаз аибашьра хлымӡаах ауп. Арҭ аҩбагьы еиқәҿырҭуеит, темак ауп изызку, идеиак ауп ирыҵоу – аԥсадгьыл ԥхьаҟатәи алахьынҵа иаргәаҭеиуеит, ихьаа-бааны ирыцрыхоит. Ҵабыргуп, Д.И. Гәлиа 1920 шықәсазы ииҩыз, агазеҭ «Аԥсны» ианыз иажәеинраала «Сыԥсадгьыл» аҟны аллегориатә ҟазшьа аҭаны, инхьарԥш-аахьарԥшуа (алахьеиқәра, нхыҵҟа ицаз ргәырҩара, мшын нырцәҟа иҟоу рџьабара, аҵарадара, ма даҽакы агәынгара…) ииҳәо зегьы ақырҭуа меньшевикцәа рдиктатура иаҿаргыланы иҟаҵоу философиоуп. Ус шакәу аԥхьаҩ имҩашьо ибоит, еиликаауеит. Егьирахь иҟаҵәҟьаз ус иаахтыҵәҟьаны аҳәара, аҩра усҟан аҳра зуаз аменьшевикцәа рдиктатура ашәарҭара иҭанаргылар алшон, аԥсуаа ҿахәҳәагас ирзыҟалаз рмилаҭ газеҭ «Аԥсни» уи ажәеинраала автори. Араҟа иаҭахын адипломатиатәи аполитикатәи ахшыҩҵары. Уи зыгхоз иакәмызт Дырмит Гәлиа.
Платон Бебиа иажәеинраала «Сыԥсадгьыл» анаԥиҵаз атәы ҳҳәозар, араҟа даҽа ҭагылазаашьоуп иҟаз. Аӷа хаҳәырҵәиа дҳабашьуеит, ҳа-қәихырц, имч ҳақәхозар дҳаигӡом, адунеи ҳанихырц даҿуп. Абри
аҭоурыхтә ҭагылазаашьа хьамҭа атәоуп Платон Бебиа иажәеинраала «Сыԥсадгьыл» аҿы иааирԥшуа. Аԥхьаҩ игәы ҭнашьаауа аҟынӡа иҭыхуп ихәынгартәыз ҳацқьа ҭыԥқәа, анцәа ихазы иалихыз адгьыл иҳаиҭаз, иаҳџьынџь ԥсадгьылны иҟалаз, злагылоу амца шыра, аҿҿаҳәа абылра иахьаҿу, аҵеицәа хазынақәа алахәаша иахьцо, рхы-рыԥсы ахьақәырҵо. «Иҭаӡои уаҩ ицәа мыжда, агәаҟраз уи егьихьӡауам. Уа анацәа еибацәа мыжда, руазырбжьык еихсыгьӡауам», – иҩуеит апоет иҵаӷәӷәауа, ичҳара иалыжжуа. Апоет иԥсадгьыл аибашьра хлымӡаах иалибаауеит: «…алабжыш уахәаҽуеит»; «убла ҭаа ҳа уҳахәаԥшуеит»; «ицоит уа ашьа угәыҵкьаса, иулыхьхьауа ахәхәаҳәагьы», уҳәа иреиԥшқәо аметафорқәа аҩымҭа ҳәаақәырҵоит ашәыга мыцхәы ақәмыртатакәа. Зегьы ҳарҟәаҵыргьы заҟа аҳәоузеи абри ацәаҳәа «Убла ҭаа ҳа уҳахәаԥшуеит» амацарагьы. Уи аԥсадгьыл ашәарҭа ӷәӷәа ишҭагылоу, насгьы уи ҳара изџьынџьу ҳада ԥсыхәа шамам аҳәоит, аҳәара акәым, ацхыраара иаҳәоит ахақәиҭра аиурц, изтәышьҭрам инапаҵаҟа иҟамларц азын.
Платон Бебиа идыруеит Гәында аԥшӡа зегьы дшырҭаху, қьаф лылуаауа дрымазарц. Иԥсадгьылгьы Гәында ԥшӡа илҿирԥшуеит илыдикылоит «Џьым, зегь улаԥшықәырҵоит» ҳәа. Апоет игәы инархьуеит, ихьааганы иҳәоит, аибашьраан, уи ада даҽа ԥсыхәак шыҟамгьы, иԥсадгьыл аҵеицәа ахьаԥхауа, рхы-рыԥсы ахьақәырҵо. Аха аԥсадгьыл ахақәиҭра ԥсыҭбарада изыҟалом. Ус иҟан ажәытәгьы, ус иҟоуп иахьагьы, ари нахысгьы ауаатәыҩса рыԥсы ҭанаҵы ус акәхоит.
Ҳзыхцәажәо ажәеинраала «Сыԥсадгьыл» аҿы ԥхьаҩыкгьы азнык азы игәы иаанагар алшоит агәкаҳара аԥыжәара амоушәа. Ииашоуп, ус агәаанагара цәырызго аҭыԥқәа убоит аҩымҭаҿы: «Рыцҳа, гәыӷраҳәагь кыр ухоума»; «Ирыцло угәахәрақәа, шаҟаҩ умбо ирылаӡи?!», «Ҳара ҳаҭыр ҳзақәымҵеит…»
Аҩымҭа «Сыԥсадгьыл» азы ас агәаанагара ҟазҵо, сгәанала, уи злиааз аамҭа уадаҩӡа аҟазаареи аҟамзаареи рҳәаақәа ахьеидыӷәӷәалаӡази уи иаҵоу аконтексти роуп. Егьирахь, ҳәарас иаҭахузеи, ажәеинраалаҿ арахәыц ҟаԥшь еиԥш иагәылсуеит аиааира агәрагара.
Платон Бебиа ипоезиаҿы иналукааша аҭыԥ амоуп ан лхаҿсахьа, уи агәыбылра ду аҵаны, дарбан ԥхьаҩызаалакгьы игәаҿы инеиртә, дархәыцыртә, антикатә поезиаҿы ишырҳәоз еиԥш ихаҭа ихҭынхьаартә еиԥш, цәалашәараны инырыртә еиԥш аҟаҵара дазҟазоуп. Еиҳарак ари ахыҵхырҭақәа иреиуаны иҟоуп ихаҭа дшыԥшқаз ихҭынхьааз ихигаз агәырҩа – аныда азҳара, дахьеиҭымхаз. Ииашоуп, Платон Бебиа анра изылуит, длааӡеит илыхшаз реиԥш, Хәамԥа аҩбатәи иԥҳәыс Венера Қап-ԥҳа. Уи ус шакәу аабоит ипоезиатә рҿиамҭақәа рыҿгьы. Уи азҵаара атәы аладагьы, ипоемақәа сахьрыхцәажәогьы сазааҭгылараны сыҟоуп араҟа стема иахыҳәҳәо рацәак салалом. Ауаҩытәыҩса иԥсҭазаара инагӡаны иҭҵаам философиатә категориоуп, еиҳарак ани аԥсадгьыли хаха ирхьысуа азҵаарақәа рҿы, насгьы узыхшаз, жәымзы мгәарҭала уныҟәызгоз, згәыҳәԥыхш уцәоз, ажәала зеиҭаҳәара мариам доуҳатә ԥсымчхара дук ала еибаркуп. Заҟа ииашаны иҳәазеи аурыс шәҟәыҩҩы, аԥсабара азышәаҳәаҩ М. М. Пришвин абарҭ ажәақәагьы:  ҳәа.
Изхысҳәаауа, Платон Бебиа ипсадгьыл гәакьа ашәарҭа ианҭагыла, аӷа хәымга данҳақәла, ҳажәлар зҭашәаз арыцҳара ду хьанҭаны изыҟалеит, ипоезиатә мцаԥшь аҿҿаҳәа амца инаркит. Зегьы раԥхьаӡагьы иан лхаҿсахьа ааины, игәы архаҵарц аҭахны иаԥхьа иаагылт. Уи аабоит иажәеинраала «Сымҩа куп» аҿы. Апоет еиҭымратә шықәсқәа игәаларшәо, илаӷырӡ игәаҵа иҭаԥсо иҩуеит:
Сан рыцҳа исымаӡам зыда,
Бамҵоуп быхьшәашәаӡа ҳхәы.
Ԥсҭазаарас аиҭымрагь сыҭа,
Бцеит сыруазыруа мыцхәы.
Ари – аныдара иацу, иатәышьран иамоу ахьаа, мамзаргьы ахьаагара ахгара аиҭым хәыҷы изын ишуадаҩызгьы аԥсҭазаара иара атәы ҟанаҵон. Ахәра арӷьон анра изызуз аныԥсеи иаб Хәамԥеи ирыбзоураны: «Бжаҵәыуа-бжачча исыҳазаргь, аџь-ҵлеиԥш са сыӷәӷәахеит» иҳәартә еиԥш.
Апоет иан лыԥсы ҭоушәа, иаԥхьа дгылоушәа (ус ауп иара идунеибара шыҟоу) длацәажәоит, илеиҳәоит иԥсадгьыл гәакьа ақырҭуа фашистцәа изҭадыргылаз ауаӷеимшхара:
Иҳакәшан иахьа амцагь ашыра,
Ҳгәыла ду ҳашьҭихын ӷас,
О, ибылуеит инсыжьыз Ешыра,
Аҟәа былуеит – зымҩа инхаз.
Сан бышҟагь иҟаӡам амҩа,
Аха ахәы сықәгыл сыԥшуеит.
Алабжыш ықәкьасоит сӡамҩа,
Аҳауа хьанҭами, схәаҽуеит.
Апоет ихы авба аҭо, игәы инархьуа ихьаагауа иҳәоит «Иараби, сзымцоз ба бышҟа, амҩаду каххаа иангаз. Исзыԥшын ахәы-ԥшӡа шәҭышха, амца қьоуқьад иахьа иагаз». Аха акы, ас еиԥш арыцҳара ду зхылҵыз аибашьра шҵысуаз, иан лнышәынҭраҿы дзымнеиртә еиԥш аҭагылазаашьа ҟалап ҳәа бзанҵы ихаҿы изаагомызт. Ҩбагьы, ашәҟәыҩҩы иԥсҭазаарҿ есымша деилахоуп, ирҿиаратә планқәа деилаԥах дыркуп, доурышьҭуам, иахьа акәымзаргьы уаҵәы ҳәа ддыргәыӷуеит. Ус ауп аҩада иаазгаз ацәаҳәақәа равтор аԥхьаҩ дшеиликаауа, аха еиҭасҳәоит, зегьы акоуп, апоет ихы гәыбӷан аиҭоит амҩаду каххаа ианыҟаз иан лнышәынҭра зны-зынла агәы анықәԥшра ахьицәагхоз дахьзымнеиуаз. Уи еиҳагьы инырит, илсит уахь анеираз амҩақәа анкха, аибашьра амҟәыл анахаԥа. Аа уи иахылҵуа ауазажәа зеиԥшроу:
Ахааназ уа иҭаҵәаху, рыцҳа,
Ихьшәашәаӡа иамҵоу ашьхарԥы,
Ишԥасҭаху, ишԥасҭаху, рыцҳа,
Инықәысшьыр бгәыԥшқа снапы.
Шәхьаак саныркугьы суазыруа,
Сан рыцҳа, убас бысҭахуп…
Бара боуп са сыхәшә здыруа,
Аха сназгода, сымҩа куп…
Аибашьра мыжда ус заҟаҩ рымҩақәа акыда, заҟаҩы лахьынҵаданатәызи, заҟаҩ рыԥсҭазаара ҿахнаҵәазеи. Ус иҟоуп уи аԥсабара… Аибашьра атема иазку ажәеинраала «Сымҩа куп» акәзар, исубиективтәу, апоет ихатә ԥсҭазаара иадҳәалоу, насгьы иан лыҟамзаара ахьаагара ҷыдала иалкааны ишиныруа ишаанарԥшуагьы, конкретла уи иззырхоу ауаа рҳәаа иҭыҵуеит, згәы иҭҳәаау, зхаҿра ҳнарбо рацәаҩуп, аибашьра аҭәагашоура атипра азнауртә еиԥш.
Платон Бебиа иаҳхаагаз аибашьра атематика иалхны иаԥиҵаз ажәеи-нраалақәа еизакны ухаҿы иааугозар, апублицистикатә ҟазшьа змоу аграждантә лирика цаҳә-цаҳә абжьы шырхыҩуагьы, ирыҵумбаарц залшом амедитативтә лирика ацәаҩагьы, даҽакала иуҳәозар, уи ахәыцра ҵаулақәа узнарҵысуеит, избанзар ахақәиҭреи ахьыԥшымреи рзы иқәԥо амилаҭ рыԥсҭазаара ржәытә рҿатә уҳәа уагәылархалоит, ухы-уԥсаҿы ашьҭа-мҭа ннажьуеит, ауаҩи аԥсадгьыли реизыҟазаашьа ицәырнаго афилософиатә зҵаарақәа рахь иухоит, аиааирахь иуԥхьоит, уи ақәцә уқәнарԥшуеит аоптимизмра аҵаны.
Ииашоуп, Платон Бебиа ԥасатәи аџьынџьтәылатә еибашьра (1941-1945) атематика иазку ажәеинраала шьахәқәа маҷымкәа инапы иҵыҵхьеит (урҭ рыӡбахә аҩада исҳәахьеит). Аха уажәтәи Аԥсны жәлар Рџьынџьтәылатә еибашьра иазикыз ажәеинраалақәа ртәы зынӡа даҽакуп, избанзар, уацәымшәакәа иуҳәар алшоит урҭ апоет дызлагылаз, ибла иабоз, ихҭынхьаауаз аибашьратә ԥсҭазаара иалиааит ҳәа. Егьи ԥасатәи акәзар, апоет уи аибашьра ду дахаанызаргьы, хәыҷык иаҳасабала уи ахҟьа-ԥҟьақәа ихҭынхьаазаргьы, агәаҟра, аҵәаҟра ибазаргьы, ихигазаргьы, маҷк инасҭханы игылан иара изын, акы, ҳҵеицәа ҳаԥсадгьыл ду рхы-рыԥсы шақәырҵозгьы, афронт ахьыҟаз аԥсны анҭыҵ акәын (Аԥснытәи ашьхақәа рҿы ицоз аибашьреи Аҟәеи Тҟәарчали ирыларыжьыз абомбақәа ртәы ҳамҳәозар). Ҩбагьы, апоет ихаҭагьы, егьаумҳәан дхәыҷын, аԥсҭазаара инаҭаз, инарбаз аҵкыс, ашьҭахь данпоетха, шәҟәыла быӷьшәыла ииҵаз еиҳан.
Еиҭасҳәоит, Аԥсны жәлар Рџьынџьтәылатә еибашьра атематика иазку апоет иҩымҭақәа (арахь иалауҵар ауеит апрозатә, апублицистикатә ԥҵамҭақәа, астатиақәа) арҭ зынӡа даҽа «материалуп» излыху. Уи апоет ихаҭа ихҭынхьааз иахьеи уахеи ибла иабоз анацәа рмыткәмабжьы иаҳауаз, ижәлари иареи злагылаз амцақьоуқьад иалиааз роуп ацәеижь егьырҭ амаҭәақәа раасҭа ахарԥ еиҳа ишазааигәо еиԥш, акәын ари атема иара ишизыҟаз. Жәаҳәарада, Платон Бебиа ихала иакәӡам абас еиԥш иҟаз аԥсихологиатә ҭагылазаашьа змаз, уи ирҟазшьарбаган егьырҭ аԥсуа шәҟәыҩҩцәагьы, ажурналистцәагьы.
Сыззааиуа, абри афактгьы Платон Бебиа ибаҩхатәра анаҩсангьы Аԥсны жәлар Рџьынџьтәылатә еибашьра иазикыз иҩымҭақәа рхаҭабзиара ҳаранакит. Избан акәзар, араҟа рхы еиларсуп асахьаркыратә ҩымҭа ԥсыс иахоу аԥсабаратә баҩхатәреи аԥсҭазаара аҵабыргхаҭеи. Урҭ аҩ-феноменк роуп апоет алшара изҭаз аибашьра иазку илирикатә, играждантә жәеинраалақәа ҵкар рацәала еиланы, рфилософиатә хшыҩзцарақәа ҵауланы, аԥсадгьыли, ажәлари, ахақәиҭреи ԥхьаҟатәи рразҟы уазхәыцыртә, иухҭынхьаартә, нас азеиԥш уаатәыҩсатә ҵакы змоу апроблемақәа шьҭнахыртә еиԥш.
Иара убас иазгәаҭатәуп лымкаала Аԥсны жәлар Рџьынџьтәылатә еибашьра апоет иазикыз иажәеинраалақәа, аҩада сзыхцәажәахьоу: («Абжьыуаа рыҷкәынцәа», «Сыԥсадгьыл», «Аԥҳәызба дцеит еибашьра», «Аламыс»), ирыҵоу амелодиа (ари атермин бырзен ажәоуп иаанагоит – ашәабжьзхыҩуа) аемоциатә цәанырра иаҵоу аинтонациа зны ихалоит, даҽазны илаҟәуеит автортә хәыцрақәеи хшыҩзцарақәеи аконтекст рҽанрааланы, рҽалаӡҩаны.
Арҭ аҩыза ацәаҩа ҷыда акы, апоет илирика аԥсы ахарҵоит, аԥхьаҩ даргәаҭеиуеит, емоциала иныруа дҟарҵоит. Ҩбагьы, дзыхцәажәо сахьаҩыратәла иааирԥшуа ихҭынхьаауа ахҭысқәа исубиективтә дунеиеибаркыра иахылҵыз акы аҟны иубоит. Ара иҟам арҿиаратә хыҭҳәааи афантазиеи. Иҟоуп аԥсҭазаара аҵабыргхаҭеи аемоциа зҵоу апоет ицәалашәареи ирхылҵыз адоуҳатә «ҽаҩра».
Аибашьра атематика иазку Платон Бебиа ипатриоттә жәеинраалақәа ҳанрыхцәажә, ҳалаԥш зеиԥшлашәа акәзаргьы, инырхааго аамҭазы ҳавсны ҳцар ҳиашахом иара иаҩимыршәаз даҽа зҵааракгьы. Уи убри ауп апоет игәы идырхьуеит еиуеиԥшым амзызқәа ԥшааны Аԥсны аншәарҭаз иалҵны ицаз. Ҵабыргуп, аԥсадгьыли ажәлари амца ианалагылоу, аҟазаареи аҟамзаареи рҳәаақәа зынӡа ианеидыӷәӷәало аамҭазы, изааӡарызеи, ауааԥсыра зегьыҵәҟьа абџьар кны изеибашьуам, ус еиԥш иҟоу аҿырԥштәы иҟалап аҭоурых иазымдыруазар. Аха аԥсадгьылгьы ажәларгьы сымоуп ҳәа зҳәо, изыԥхьаӡо ихәҭоуп иуаҩытәыҩсара хазырҭәаауа уалԥшьоуп иԥсы, инха ижәлар рҿы аҟазаара. Араҟа иҿыцу ҳәа акгьы ыҟаӡам. Аԥсадгьыли ажәлари ршаз аахыс ус иҟоуп, ус иҟалоит ари нахысгьы. Ашәарҭара ду аан ужәлар рҿы аҟазаарагьы фырхаҵароуп.
Абри афакт иазкуп Платон Бебиа иажәеинраала ҟаимаҭ «Аибашьра зегьы аанарԥшит».
Ари ажәеинраала апатриотизмратә емоциа зҵоу реиԥш акәымкәа, иара аԥсабара злаҟоу ала, апоет дацрамлакәа, аҩымҭаҿы ицәыргоу аперсонажқәа аибашьра хлымӡаах анцо аамҭазы рхымҩаԥгашьа дацәыԥхашьоума уҳәа аҟынӡа иныҵакшәа, аха иахьахьуа иақәшәо, изықәку ахҭа иҭашәо рсахьа ҭихуеит илыԥшааху ажәала ауаа шәаргәындақәа. Аҩымҭа автор ахшыҩҵак, иааирԥшуа аҟаларақәа аргумент ҳасабла ишьақәнарӷәӷәоит, шаҳаҭра азнауеит, куплет-цыԥхьаӡа ишьҭрақәланы ицәырҵуа аԥшьбатәи ацәаҳәа: «Аибашьра зегь аанарԥшит». Ари метафорак иаҩызоуп автор игәҭакы игәылршәаны анагӡараҿы.
Аԥсны ԥшӡа ашәара иҭагылеит,
Уи аҵеицәа абџьар ныркылеит,
Аха џьоук ҽа мҩак ианылеит…
Ус шакәыз аибашьра иаанарԥшит. Уимоу, «уаанӡа Аԥсназыҳәа згәы иҭасуаз, уажә ианиба аԥшацәгьа шасуаз, ҳалаԥш ихьӡомызт данхьаҵуаз» – иҳәоит апоет. Уи иҵкыс дызлеиӷьхази ари ахаҵагьы:
Сыҷкәын дгылеит зҳәоз аӡәыҳәа,
Уажә диҵәахын: сԥа-заҵәыҳәа,
Дыԥшуп иҟалоишь уаҵәы ҳәа…
Аибашьра «иахшаз ашәыргәындара» еиҳагьы иҿаасҭахоит аԥсықымқымра анацлалакгьы. Убарҭ реиԥш иҟоу ауаа цәыхьлысқәагьы аибашьра иаанарԥшит азоуп Платон Бебиа «Аибашьра зегь аанарԥшит» еиԥш иҟаз ажәеинраала изырҩыз. Араҟа асатирагьы атрагедиагьы рхы ахьеиларсу, иахьеиқәҿырҭуа аԥхьаҩ ибоит. Асатира аганахьала аҩымҭа уахәаԥшуазар, Аԥсны ашәарҭа ӷәӷәа ианҭагыла аамҭазы схы еиқәсырхоит ҳәа зҽыԥхьазкыз, зыжәлар рылымкаа асаара зҿыҵазкыз апоет дырхыччоит ҳалаԥш ихьӡомызт данхьаҵуаз», инымха-хымҵәан иацы игылаз, абар, иахьа хыҩнык шникылаз, нас дныҵаҳа дышцаз ҳәа убас иҵегьы. Атрагедиа атәы ҳҳәозар аԥсадгьыл аҿы аибашьра анцо, ашьа анкаҭәо аԥсыҭбара аныҟоу, ианхәашо қыҭеи қалақьи акы хьааас имкӡакәа, ҳаԥсажә ҳзеиқәырхозар, насгьы мал-шьалкгьы ҳзалгозар ҳәа иаҿу ауаа ухаҿы иааугар, уаҩҵас урызхәыцыр ирыцҳақәами, излаз рыжәлар рыԥсы шҭаз ианрылыԥсаа нас изакәи рхаҭарақәа. Аԥсадгьыли ажәлари рфилософиатә ҵакы ухаҿы иааганы урыхәаԥшуазар, инаурқәами нас уаҳа изусҭцәада?!
Ажәеинраала «Уара уабаҟоу» акәзаргьы хыхь сзыхцәажәаз иақә-ҿнаҭуеит, мамзаргьы уи адунеи аҟнытә иааз акоуп. Араҟагьы апоет игәы ихымкәа дыҵкьыҵкьашьо аҟынӡа исахьа ҭихуеит аибашьра ашәыргәында ҳәа зхаҿра аанарԥшыз ауаҩы. Аҩымҭаҿ иаарԥшуп мшын-нырцәынтә, шьха нхыҵынтә иааны ҳаԥсадгьыл зхы ақәҵаны изыхьчо рфырхаҵаратә қәԥара, уи афонаҿ ицәыргоуп иԥсабаратәу ахҭысқәа: иаҳҳәап, бжьҩык зыцәҭахаз ан, лыхшара рзы, «шәыԥхамшьеит!» зҳәаз, зашьазаҵә дҭахаз аԥҳәызба лашьа ицынхәрас, ишьа лурц иҩызцәа ирывагылаз. Ари зегьы зыԥсадгьыли зыжәлари зҭаху изын иԥсабаратәу акоуп, ус иахәҭоуп иџьоушьаша ҳәа акгьы ыҟаӡам, насгьы автор зсахьа ҭихуа, иаҳирбо аибашьра иалиааз аԥсҭазаара аҵабыргхаҭа ауп, аԥхьаҩгьы идикылоит милаҭ гәадурак зырҵысуа. Аха апоет еиԥш аԥхьаҩгьы дизыхгом, ицәырԥхашьагахаз «Уара уабаҟоу» зхиҳәааз ауаҩы. Ҳәарас иаҭахузеи, уи дхыҭҳәаам, аԥсҭазаараҿ иҟаз, нас аибашьра ихнатыз аӡәы иоуп. Уи аибашьра ҟалаанӡа ажәлар рҳәамҭаҿы ишырҳәаз еиԥш, иаҳәа авырвырҳәа иҟьон, аха аибашьра аныҟала аҭраҵәҟьа изҭымхит, «хабарда дыбжьаӡит». Убри ауп апоетгьы дызиазҵаауа: «Уара уабаҟоу – зыхьӡ зхызхыз «ашәыргәында» ҳәа ҿыц ишьҭыхыз?!»
Апоет урҭ рхаҿра ааирԥшуеит ганкахьала иҵкьыҵкьашьаны иу-цәымыӷхартә еиԥш, даҽаганкахьалагьы, иаарыцҳаушьартә еиԥш. Ирыцҳаушьоит, избан акәзар, рыжәлар ирыҟәҟьеит, аԥсҭазаара уадаҩ изҭашәаз иаҿагыланы иқәԥартә адоуҳатә мчы рмоуит, еилышшеит, аԥышәара рзымкит аԥсҭазаара аҿаԥхьа.
Апоет игәыкра рыцуп, ибзиабарала ирԥхоуп, аԥсадгьыл аҭынч ԥсҭазаара анамаз. Иҟәбаҟәшәо, рдоуш дуцәамкәа инхоз ауаа:
Иԥхашьаны имцәажәоз зҿы еихыхуа,
Иузмыркуаз знапгьы неиҵыхуа,
Дцоит дфырхаҵахан аӷа дныхуа –
Аибашьра зегь аанарԥшит.
Абарҭ ацәаҳәақәа рҿоуп ажәеинраала аԥсы ахьҭоу, изырӷәӷәо аидеиатә ҵакы ахьааԥшуа, авторгьы ҷыдала иаҵшьны изазгәеиҭоугьы.
Аԥсны жәлар Рџьынџьтәылатә еибашьра иазку, Платон Бебиа иажәеинраалақәа иҵегьы ыҟоуп, насгьы еиҳа инарҭбааны унагәылаланы ирхуҳәааша рацәоуп, аха ҳара иаҳҳәаз азырханы ҳаагылап. Егьирахь, жәаҳәарада, ари атема аԥсуа поетцәеи, апрозаикцәеи, апублицистцәеи (1992 шықәса инаркны иахьа уажәраанӡагьы) рзын актуалра аманы иаанхоит, избан акәзар, ҳажәлар иаадырԥшыз афырхаҵара атәы иаҳҳәап, процентла иугозар шәпроцентк рахь хәыпроценткгьы ҳәам. Араҟа иугәаламшәарц залшом, ҳашәҟәыҩҩцәа аӡәырҩы рхы ишадырхәахьоугьы, инагӡаны зҵакы аилкаара ҳцәуадаҩу аԥсуа жәеицааира «Уа иҳәала, иҳәала макьана, Аҭла ԥсирири ԥсиҟәана…» Аҳәатәы ыҟагәышьоуп, иҳәатәуп ҳәа акәхап иаанаго.
Ааи аибашьра аҭәагашоура иахааныз, иалагылаз ракәым ҳаԥхьаҟа игылоу абиԥарақәа рзынгьы уи иҿыцу имажәуа теманы иаанхоит. Уи аԥсымчхара ашәҟәыҩҩы ицәа-ижьы алоуп, ицәалашәаран. Ишдыру еиԥш, ацәалашәара амц аҳәаӡом.
Ашәҟәыҩҩра ауаатәыҩса рҭоурыхтә, рдоуҳатә ԥсҭазаараҿы зегьы иреиҳау философиатә категориоуп, ифеноменуп. Ари ахшыҩзцара даҽакала иуҳәозар, маҵура дууп ауаажәларратә шьақәгылашьаҿы. Машәыршақә иауиҩых аурыс шәҟәыҩҩы ду Н.В. Гоголь иуасиаҭ аҿы абас:
, – ҳәа иҩуан М.М. Пришвин. Ааи, аԥсадгьыл ахь имоу ацәанырра ауп ашәҟәыҩҩы ирҿиарагьы шьаҭас иазыҟоу. Уи еиҳагьы иааԥшуеит аԥсадгьыл аншәарҭоуи агәышьҭыхра зҵо аҭагылазаашьа анамоуи аамҭазы. Ауаҩы индивидтә ԥсҭазаараҿ еснагь ажәаҿ ишырҳәо еиԥш, акәҭаӷь былгьо иауҟаху, иҟоуп аҳаракырақәа (агәалаҟара бзиа зцу), иҟоуп алаҟәрақәа, аҭаҟәа-ҭаҿарақәа (агәынамӡареи алахьеиқәреи аҳра аныруа аамҭа). Абасшәа ауп ишыҟоу ауаажәларратә ԥсҭазаарагьы: Зны ихалоит аҩада, даҽа зных илбаауеит алада. Аладеи аҩадеи изакәтәы философиатә категориоу изҵанакуа еилкаауп, алацәажәара аҭахӡам.
Платон Бебиа аибашьра (1992-1993) ашьҭахьтәи ипоезиа атәы ҳҳәозар, уи иадаабалауеит ҿыцла агәы шеисуа, аԥсымчхара аҩаӡара шыҳараку, иалшахьоугьы шмаҷым, ирҿиаратә цәаҩа аҷыдарақәа шлабҿабатәу. Иазгәаҭамзар залшом аԥсуа жәлар ашьа каҭәаны иааргаз Аиааира ҳашәҟәыҩҩцәа зегьы рыҟны еиԥш, Платон Бебиагьы арҿиаратә гәалаҟара бзиа шинаҭаз ипоезиатә (ипорзатәгьы убрахь иналаҵаны) ду еибаркыраҿ адаҟьа ҿыцқәа аартра шалшаз, еиҳа ииашаны иуҳәозар, алирикатә хаҿсахьа (ҿыц иҵоурамгьы убра днахыԥхьаӡалан) дышцәырҵыз. Алирикатә хаҿсахьа анысҳәах, исгәалашәоит афилологиатә рыҭҵаарадыррақәа рдоктор, алитературатә критик, апоет, апублицист В.К. Занҭариа иажәақәа: «Алирикатә хаҿсахьа, даҽакала иуҳәозар, алирикатә хшыҩзцара аҿиареи, амҽхак аҭбаахареи рыпроцесс аҿы аҭыԥ ҷыда ааннакылеит 1992-1993 раан аԥсуа жәлар ирхыргаз атрагедиа ду сахьаркыратә-философиатә знеишьала иаҭахаз ахәшьарагьы. Амилаҭ – хақәиҭратә қәԥареи доуҳала аҽышьақәырӷәӷәареи рымҩаҿы зроль ӷәӷәоу ари апериод аантәи аҭоурыхтә хҭысқәа иаҳа ирласаны, насгьы план рацәала, полифониатә ҟазшьала анырра, анырԥшра ахьроуз зегь раԥхьаӡагьы апоезиаҿы ауп. Аибашьраан иит, ауаа ирылаҵәеит, насгьы амилаҭтә музыка еиуеиԥшым ажанрқәа рҿы аларҵәара роуит ахьыԥшымраз ақәԥара атемала иаԥҵоу ажәеинраалақәа, ашәақәа, абалладақәа. Традициала ишаԥу еиԥш, ажәеинраала иаҳа ирласны ианыруеит ашәарҭара бааԥс иацу аибаха-еибафара, аибашьра аҭәагашоура иалагылоу ауаа рхьаа-рыгәҭыха. Насгьы апоет иахьеи-уахеи дызлаԥшуа, лабҿаба иибо ахҭысқәа зны-зынла емоциала, гәышԥлымҳала, даҽазныхгьы хшыҩзцара хьшәашәала, ҳәоу ҭынчла, илирикатә хаҿсахьа аҿиара зырцыхцыхуа цәырҵрақәак реиԥш
раарԥшышьа дақәшәоит». Аҩада иаазгаз ацитата автор, ишазгәеиҭо еиԥш, ҳара ҳҿы ари атематика иаҵанакуа апоезиа, апроза, асахьаркыратә публицистика макьана инарҭбаау ахәшьара (аҭҵаарагьы убрахь иналаҵаны – Р.Қ.) ҷыдагьы амоуц. Уи, ҳәарада, ҳакритикеи ҳлитератураҭҵаареи иахьынӡахәҭоу ари азҵаараҿ азҿлымҳара ахьазаамырԥшуа иахҟьоит, аха усҵәҟьа ишԥацари. Ухаҿы иааумгарц залшом Владимир Занҭариа абраҟа иаазго иҳәахьагьы: «…Аԥсны жәлар Рџьынџьтәылатә еибашьра апроблематика иаҳа-иаҳа аҽарҵаулоит, ган рацәала, план рацәала аҽаанартуеит аибашьра ашьҭахь (1994 инаркны иахьанӡа). Уи адоуҳатә-сахьаркыратәи, аҭоурых-философиатәи аспектқәа рыҭҵаара макьана ишхьысҳаугьы, иҟоу аҽазышәарақәа ирныԥшыроуп агәҭахәыцратә-гәҭыхаарԥшратә (рефлексиатә) лирика азы агәаанагарақәа рыспектр».
Ҳәарас иаҭахузеи, ҳмилаҭ ирхыргаз аибашьра хлымӡаах аҭәагашоура иахылҵуа (жәашықәса инареиҳаны ишцахьоугьы) аҟыба-аӡыба, агәырҩа макьанагь еиқәтәашьа амаӡам, зӷьара уадаҩу, насгьы лассы-лассы имжьыжькуа хәраны ҳаԥсҭазаара акыр аамҭа иацзаауеит. Ииашоуп, аамҭа ауп уи хәырбӷьыцс иамоу, изхәышәтәуа ҳәагьы рҳәоит ажәлар, аха аамҭагьы аԥсҭазаара иалаӷьаз агәырҩа амч анақәымхо, ианазымиааиуагьы ыҟами! Насыԥны абраҟа адоуҳатә ԥсымчхара змоу факторны ицәырҵуеит асахьаркыратә литературеи уи амаҵ азызуа ауааи. Урҭ ражәа сахьарк анырра ду ҟанаҵоит ауаажәларратә ԥсҭазаараҿы, еиҳаракгьы иҳәаақәнаҵоит изҩыдоу, ԥхьаҟа уаҩы дызго, аибашьратә синдром – апылҳаҭра далызхуа, ацәгьеи абзиеи еиҿазыргылоу, еиҿзыршәшәо афилософиатә хәыцрақәа. Ари аҷыдара лымкаала амца иалагыланы еибашьуаз, аԥсҭазаараҿы инагӡаны зымҩа ылзымхыц, зԥышәа маҷу (аибашьра иага иԥнашәазаргьы) аҿар рзын шьарда аҵанакуеит, хшыҩзцара ззыруша акы акәны иҟоуп.
Зегьы зхысҳәаауа, абас иҟоу иҵоуроу, аԥсҭазаара аҵабыргхаҭа бла ҵарыла иахәаԥшуа атенденциа ҳара иаабоит Платон Бебиа аибашьра ашьҭахьтәи ипоезиаҿгьы. Уи иахьанӡагьы иаауеит арҿиаратә мҽхак ҭбаа аманы. Уи аԥсуа поезиатә дунеиеибаркыра иагәеисыбжьуп шьала, дала, гәыла, ԥсыла иазааигәоуп, иатәышьҭроуп, насгьы ҳмилаҭ рдоуҳатә культуреи рҭоурыхтә лахьынҵеи лоунытә ирыхӡыӡаауа асаркьал бжьы ахоуп. Ари сара сахьахәаԥшуала, апоет арҿиараҿы имоу ихаҭашәатә ҟазшьа аҷыдарақәа аазырԥшуа, мамзаргьы ишьақәзырӷәӷәоу акоуп.
Платон Бебиа аибашьра ашьҭахь иаԥиҵаз (еиҳарак аԥхьатәи ашықәсқәа раан) иажәеинраалақәа рҿы имҩашьо иаабоит аибашьра иаанагаз, ҳазҭанаргылаз арыцҳарақәа – уааԥсыралеи материаллеи иҳауз ацәыӡқәеи аԥхасҭақәеи – рнаҩсангьы, уи иахылҿиааз амыҟәмабарақәа ҳажәлар рпсихологиатә, рсоциалтә ҭагылазаашьа ишаныԥшыз, иҵегьы уазааигәаны иуҳәозар, ишаанарԥшыз. Жәаҳәарада, аиааира згаз ҳажәлар, аибашьра анеилгагьы, ауадаҩрақәа ирықәшәазаргьы, Б. Ельцин уи икомандеи аполитикатә, аекономикатә блокада, иҭадыргылазаргьы, ргәы каҳаны бзанҵык иҟамызт, иргаз аиааира, ироуз ахақәиҭра ԥхьаҟатәи рҭоурыхтә лахьынҵазы адырра мацара акәым, ргәы-ршьамхы арҵыруан, рмилаҭ хдырра амч ҿыцқәа ацнаҵон. Ари зегьы раԥхьаӡагьы хшыҩзышьҭра ззутәу факторуп ҳауаажәларратә ԥсҭазаараҿы. Аха убас шакәызгьы, аибашьра ҳажәлар ирзаанагаз арыцҳара ду ашьҭамҭа (уи иахьагьы иҟагәышьоуп, ҳаԥсҭазаараҿы,иахьабалак акәымзаргьы иуԥылоит) ҳабла ихымҵуа ихгылоуп, уи иахылҵыз ахәшәбылфҩи ауарқьи макьанагь ҳԥынҵа иҭасуеит, ҳцәа-ҳжьы ианыруеит…
Изхысҳәаауа, убарҭқәа зегьы Платон Бебиа ипоезиаҿы иалкаау аҭыԥ рымоуп, насгьы иҟаз аибашьра хлымӡаах аҭәагашоура ҟазарыла иаарԥшуп, урҭ уанрыԥхьо уаԥхьа иҿаҿаӡа ицәырҵуеит ииааиз афырхаҵагьы иаҵахаз ақәылаҩгьы рхаҿсахьақәа апоезиатә гәылҭәаара рыманы, инаӡа-ааӡаны. Аҩада исҳәаз ахшыҩзцарақәа рышьақәырӷәӷәараз иаазгар акәхоит аҿырԥштәқәа, усаҟан аԥхьаҩ еиҳагьы еилыхха ибоит Платон Бебиа аибашьра ашьҭахьтәи ипоезиа аҭагылазаашьа зеиԥшроу, тенденциа хадас ианыԥшуа, хықәкыс иамоу. Ажәеинраала «Аибашьрахьтә дхынҳәит сашьа» апоет еибашьуаз иашьа (нацәақәкыла ихьӡ имҳәазаргьы) ишизку аабоит, уи деибга-дызҩыда амца шыра дахьалҵыз иааирала дахьыхынҳәыз инаҭаз агәырӷьара ду иахылҵит аҩымҭа. Ари ажәеинраала аԥҵан Аиааира жәеиза мшы анахыҵуаз аҽны. Уи уанаԥхьо ицаҳә-цаҳәо иуныруеиит аибашьратә хҭысқәа. Иҿыцӡа иугәалашәоит ҳажәлар ирзаанагаз арыцҳарақәа, изҭанаргылаз ауадаҩрақәа. Аибашьрахьтә ихынҳәыз апоет иашьа абар исахьа шҭихуа:
Убас иԥсахит уи иҟазшьа,
Амра даӡт, аҵаа даршәит,
Убас шықәсыкала дажәит:
Ихахәы аршлеит, иарыгәӡеит,
Иблақәа алашара рцәцеит,
Уи илакыҵақәагь ҵнакааит,
Ишьап ԥсадақәа дрыман иааит…
Аха аибашьҩы, аԥсадгьыл ахьчаҩ абриаҟара митә зхызгаз уи аҿы мацара дауҟаху, ихҭынхьааз дызлаԥсахқәаз, иҵегьы ирацәахеит ак аҵкыс егьи еиҳа ихьанҭаны инырыртә, иқәыӷәӷәартә еиԥш. Акәты зымшьыцыз ауаҩы иԥсадгьыл имазкыз ауаа имшьыр амуит, аҭагылазаашьа инарҟаҵеит, иабџьар ҟьашьуп аӷа ишьала, ихаҭа иакәзар, ауаҩра ицәыӡит, дыбгахеит илаӡара маҷхеит, инервқәа деибархха дыркит.
Ари ауџьшьатәыху, аибашьра иаҵасуп, иаҟазшьоуп. Ус иҟан иаауеит аханатә аахысгьы. Апоет иашьа аибашьра инаҭаз аахақәа иҵегьы дԥыршәоит, даҽакала иуҳәозар, ихьаақәа ирыцлоит:
Ҳаҩнқәа блуп, ҳашҭа ҭацәуп,
Ҳаиҵбы дҭахеит, уахь ҳзаҵәуп,
Ҳарахә-ҳашәахә зегь нырҵәоуп,
Ҳгәылацәа ыҟам – ихырҵәоуп!..
Узбо дарбан, ма узаҳауа,
Убасгьы ихьанҭоуп аҳауа…
Абас шакәугьы, уи апоет иашьа – Аԥсадгьыл асолдаҭ «дгәырӷьоит – зегьы акоуп: дыззықәԥоз аиааира гоуп».
Абри аиааира ауп аҩымҭа аидеиа хадас иамоугьы, иагьзырӷәӷәоугьы. Уи еиҳагьы игәылыршәаны иаабоит аҵыхәтәантәи акуплет аҿы:
Уа амра гылоит иххаӡа,
Ажәҩан еилгоит иккаӡа,
Ишкәакәоуп Ерцахә ахҭырԥа,
Ихәмаруеит амшын ацәқәырԥа,
Аԥшалас ҿыхагь кәараҵоит,
Аӡыхь хәыҷы ахьхьаҳәа ицоит,
Икьыркьыруеит агәашәаҿ ҳҽы,
Нахьхьи ԥҳәызбак… улзыԥшы!
Дгәырӷьоит сашьа – аиааира гоуп,
Аԥсынҵры ду ахь имҩа гоуп…
Славик деибашьуан иԥсадгьыл азы ихы иԥсы дамеигӡа, имшаҭа, егьи иашьа Котик аибашьраан дҭахеит, рыҩнқәа блуп, рырахә-рышәахә нырҵәоуп, ашҭа ҭацәуп, агәылацәа хырҵәоуп. Абас иҟоу аԥсҭазааратә ҭагылазаашьа ауп Платон Бебиа иажәеинраала «Аибашьрахьтә дхынҳәит сашьа» аԥҵара илзыршаз. Араҟа ихыҭҳәаау, мамзаргьы ихәыцу, арҿиаратә фантазиа иатәу ҳәа акгьы ыҟаӡам. Изхысҳәаауа, абри аҩада исҳәаз, – атекст иҳанаҳәо ада даҽа хшыҩзцарак ахҭа ҳҭанамырԥшуазаргьы, ажәеинраала ыҟоуп изызку имацара идҳәаланы уахәаԥшуазаргьы. Ара ҭаацәарак рыӡбахә атәы аҳәоит. Нас уи маҷума. Аха араҟа иаабоит аҩымҭа аконтекст иаҵубаауа ихадароу даҽа хшыҩзцаракгьы. Убри ахшыҩҵак ашьҭа-мҭа аҩымҭаҿы иӷәӷәахарц, аԥхьаҩ иаҵшьны иазгәеиҭарц, автор иашьа нацәақәкыла ихьӡ иҳәом. Апоет иҭахын, иагьилшеит (иажәеинраала обиект хадас иашьа дшамоугьы) еизыркәкәо апоезиатә хаҿсахьа атипра аланы аҟаҵара. Ара излацәажәо, иаарԥшу аибашьратә ԥсҭазаара асахьақәа, Аԥсны ҩнаҭацыԥхьаӡа иахьумбоз ыҟаӡам, аибашьра иахшаз, иаанагаз акоуп, ҳаԥсадгьыл зыхьчоз ҳҵеицәа заҟаҩы ргәы иҭҳәааузеи, рхаҿсахьа унарбозеи ари ажәеинраалаҿ иаарԥшу аибашьра ашьҭахьтәи ҳаԥсҭазаара уадаҩ аҟнытә. Аха урҭқәа зегьы раҵкыс ирхыҳәҳәон ҳажәлар иргаз аиааира акыр шықәса изызхьуаз ахақәиҭра. Машәыршақә акәӡам апоет зсахьа ҭихуа аԥсҭазаара уадаҩ, хаҭала алирикатә фырхаҵа ихигаз ҳабла иаахиргылауа, поезиатә хаҿсахьала иааирԥшуа аибашьратә фактқәа инаҵшьуа, дышьҭрақәло изрыциҵо абарҭ ацәаҳәақәа: «Аха дгәырӷьоит – зегьы акоуп: Дыззықәԥоз аиааира гоуп».
Ааи, аԥсҭазаараҿы Аиааира зегьы ирыцкуп. Абри аханатә аахыс ирдыруан, ирдыруеит гәеиҵахара зқәым аԥсуа жәлар. Апоет илирикатә фырхацәагьы убри азоуп, иага, агәаҟра рхыргазаргьы, аԥсыҭбарақәа рацәаӡаны иҟалазаргьы агәкаҳара заадмырԥшуа, изырцәыламсуа аиааира иаанагаз ахақәиҭра хәызмам акы акәны иахәаԥшуеит.
Аибашьра ашьҭахьтәи аԥсҭазаара уадаҩ еиуеиԥшым ахаҿсахьақәа ирацәаны иаҳԥылоит Платон Бебиа илирикаҿы. Ҵабыргуп, урҭ алакә аҿы ишырҳәо еиԥш иихьан, ишәхьан аӷа хәымга дҳақәлаанӡагьы рмилаҭ ахьаақәа идыргәаҭеиуа, ирныруа адәы иқәын, аԥсадгьыл аныхьчатәхагь абџьар кны хаҳәырҵәиа ижәлеит… Убас иҟаз ауаҩ ихаҿсахьа ауп апоет иажәеинраала «Ахага» аҟны иааирԥшуа. «Уи абарҭ зегьы-зегь дҳаиԥшны дыҟан, аха Анцәа дишеит иаҳа дразны. Уи абарҭ зегьы-зегьы ҳаиҳа игәҭыхан, хьаас иман ас иахьибоз Аԥсны. Убри азын џьоукгьы, изҵалаз ахәаӡ, дхагоуп рҳәон, иҳәалааит шәиҟәаҵ!»
Аха уи дхагамызт. Ус изызҳәоз ракәын ибашақәаз, аԥсадгьыл ахьаақәа зцәа-зжьы иалымсуаз, гәыҵхас измамыз, зхатәы мышхәыбзазара аԥхьа изыргылоз, атәым мчқәа ирымҵахырхәоз. Урҭ рхаҿқәагьы алирикатә фырхаҵа идҳәаланы ажәеинраалаҿы иҷаԥшьӡа игәылыршәоуп аԥхьаҩ гәцәак рхеимкыртә еиԥш.
Ари ахага хьаас иман: амҩаду зыԥссозгьы аҟьамсар дахырҩны дахьцоз, лнап ианыз аус гәыкала иахьыҟалымҵоз, акламуаа ааганы Аԥсны иахьаларыжьыз, ҳҭыԥқәа рыхьӡ ахьахырхыз, «аиҳабы Аԥсны ҭиуа иҭыԥ
ахьихьчоз, Аԥсны абӷа ахьдырхәоз, азинқәа ахьдырмаҷуаз уҳәа иҟаз аиакәымрақәа, азалымдарақәа заҟа дырҿагылазеи, дықәԥазеи?! Шьоукы изашьҭази ицәыҵаччон, шьоукы дхагоуп, иҳәалааит рҳәон, уи ала ирҭахын иладырҟәырц ипатриоттә қәԥара иамаз анырра. Аха ҳгәыла бзиахә дхагахан данҳақәла абар иҟаиҵаз афырхаҵара:
Жәаҩык ыҟан, шәҩык рыкәшеит, мҩакоуп
Ирзынхазгьы – аԥсадгьыл азы ашьа…
«Еи, ақырҭқәа, шәаангыл, сара схагоуп,
Ишәсырбоит аԥсуа хага иҟазшьа!..»
Иҿынеихеит, аӷацәа иԥшызгьы шәеит,
Днарылагылт, икәыршаз зегь ԥжәеит…
Апоет ифырхаҵа аиааира дахьымӡеит, дҭахеит фырхаҵала. Аиааирашәа ахыҩуеит ҳашьха, ҳага!..
Аҩымҭа злахиркәшо акуплет «ахага» ихаҿра еиҳагьы хӷәаҿы инеиртә иҟаҵоуп, насгьы зны-зынла, иааҳаҭәоумшьартә аҟынӡа иааҳарԥшуа агәлымҩрагьы заманала ианыԥшуа:
Аиааирашәа ахыҩуеит ҳашьха, ҳага –
Дыҟам ҳаӡбахә змаҳаз, изымҳәа.
Ана джуп, рҳәоит, рыцҳа ани ахага –
Ауаа навсынгьы ицалоит зымҩа.
Иҭынхаз дыҟам, иҟам ихьӡ-иԥша,
Уахынла игәаҿы иҵәыуалоит аԥша.
Апоет иажәеинраала «Ахага» ари даухагахыз, зеиӷьҭам патриот ха-ҵан, зыԥсадгьыли зыжәлари рзын згәы былуаз, зхы-зыԥсы иамеигӡоз, ианаҭаххагьы зыԥсҭазаара ахҭнызҵаз иашауаҩын. Аха иҟазшьаны имаз ацәаҩақәа, аҩада зыӡбахә ҳҳәахьоу, рзын дыззеилымкаауаз ауаа цәаҭачқәа, зчын ҟәаз иацәшәоз, ирыхӡыӡаауаз убрахь иналаҵаны, наҟ даларҟәыргарц, ииҳәо хшыҩзцара арымҭарц азын «ахага» ҳәа изырҳәон. Ус дагьымҩасит ихьӡҵәҟьа аҵанарӡыртә аҟынӡа. Авторгьы ииашаны иҟаиҵеит ихьӡҵәҟьа ахьимҳәазгьы, избанзар, уи ихьӡхалаз «Ахага» иԥсҭазаараҿы еиҳа аԥыжәара агахьан, уи акәын ирылаҵәаны ирдыруаз дызлазгьы.
Ари ажәеинраала ҵаҵӷәыда имиит, прототипк, ма изхыку хсаалак автор имамкәа дыҟамызт, аԥсҭазаараҿ иалибааз дреиуоуп, насгьы уи иҩызцәа заҟаҩы ыҟада, зыԥсадгьыли зыжәлари рзы ргәы хьыу-хьыууа ишыбылуа имҩасуа «ахагақәа», амала ҳара иаабом акәымзар.
Апоет иуадаҩыз аамҭақәа реикәшара иауаршәаны иҭихит Ахага ихаҿсахьа аԥхьаҩ акраамҭа ихамышҭуа аҟынӡа. Ажәеинраала иамоу ахаҭабзиарақәа ируакуп сахьаркыратәла игәылыршәаны иахьыҟаҵоу анаҩсангьы, уи иаҵоу цәанырра ҵаула аԥсадгьыл иахнагахьоу аҭоурыхтә лахьынҵа ахьаагара, уаҵәтәи аразҟы бзиа азхәыцра аидеиа.
Аибашьра иаҳнаҭаз аԥхасҭа ӷәӷәа Платон Бебиа ипоезиаҿы макьаназы итема хаданы актуалра аланы иҟоуп, избан акәзар, имоуп ирацәаӡаны аҳәатәы; иаҳхаагаз агәаҟра иадкыланы иугозар уахәаԥшуазар, егьырҭ аԥсуа шәҟәыҩҩцәа аӡәырҩы реиԥш, ииҩхьоу, ииҳәахьоу маҷуп, иазхом, насгьы апоет ихаҭа дызхаану, ихигаз, ицәа-ижьы ианырыз, игәы ҿызкааз, илаӷырӡ аҳәҳәыҳәа иӡамҩа иахьыкәкәо изышьҭыз ахҭысқәа рами дара иҩымҭақәа хыҵхырҭас ирымоу. Ари, еиҭасҳәоит, шәҟәыла, быӷьшәыла, мамзаргьы шьоукы изеиҭарҳәаз ала ииҵаз, еизигаз материалым. Бла иабо хы иаԥсоуп ҳәа баша иаурҳәаху ҳажәлар.
Ажәеинраала «Агәнаҳа» апоет инарҩит агазеҭ «Ҳороли» ианыз аинформациа. Абар ахаҭагьы: «Ашьаҟа-уаа рфырхаҵаразы» ҳәа амедал, ранашьазааит: Зухбаиа Зурико Шьаҳан-иԥа (данҭаха ашьҭахь). Қецбаиа Нугзар Рамшьыхә-иԥа (данҭаха ашьҭахь). Ҭарбаиа Ҭамази Ҭлабӷан-иԥа (данҭаха ашьҭахь). Тузбаиа Рамази Ҭарашь-иԥа (данҭаха ашьҭахь).
Арҭ ауаа абгахәыҷы шкәакәа афырхаҵаразы амедалқәа (ианҭаха ашьҭахь) зиҭаз рабацәа аԥсуаа гәышьан (рыхьӡқәаҵәҟьа ирымҳәои иузусҭцәоу), аха дара рԥацәа уи рхадыршҭит, изыхҟьазаалак ирылабеит раԥсуара «Рыдгьыл рыцҳа, рыҵууаны ицеит, рбызшәа, рыцҳа, ирҿыууа ицеит, рҭоурых, анышә иагазшәагьы ицеит, рабацәа, ирызхымгазшәагьы ицеит», – иҳәоит апоет игәы иаланы. Уимоу, абџьар кны еибашьуан, рашьцәа ршьуан, рхаҭақәагьы ҭахоит. Аҩымҭа философиатә ҵакала уахәаԥшуазар, ари гәнаҳароуп иаанаго. Ус заҟа гәнаҳа ҟарҵази иаҳхаагаз аибашьраҿы! Аха «ицон» аамҭагь, иара аус иаҿны, арҩашгьы маҷ-маҷ аԥаҩ арбгон. Аиашагьы ус итәозма, хара иԥшны, аӡ ахьышьҭрахь игьежьырц иқәԥон» – иҩуеит автор аамҭеикәшара иамоу амч азгәаҭауа.
Ажәеинраала ацәаҳәақәа рыбжьара иргәылубаауеит ҳажәлар иргаз аиааира иаҵоу амилаҭ гәадура апафос заҟа иҳараку, заҟа иҳақу, ихымԥадатәины аҟалара зыхәҭаз акы акәны ишыҟоу. Убри аидеиа хада анаҩсангьы, араҟа ибылгьны иааԥшуеит аҩымҭазы ихымԥадатәиу даҽа философиатә хшыҩзцаракгьы. Уи убриоуп – ауаҩы ижәлар гәакьеи иԥсадгьыли рҿаԥхьа дызусҭзаалакгьы – дхархьуаҩыз, дчынуаҩыз, уимоу, аханӡа игылоу аҳәынҭқар иакәыз агәнаҳа – иҳақым иҟаимҵар ауп, иҟаиҵар дахьымхәыр ауам, иахьа акәымзаргьы уаҵәы ихьӡоит. Ас еиԥш ахымҩаԥгара зегьы ҳарҟәаҵып ан лгәыҳәԥыхш еиԥш зегьы ҳзааӡо, зда ԥсыхәа ҳамам аԥсабараҵәҟьагьы иаҭахым, иаҭахым мацара акәым иҳананажьуам, ҳахьнархәыр алшоит, ажәакала, иазымчҳакәан адгьылгьы ачҳа хыҵыр, иазымчҳакәан ажәҩангьы хыџь-хыџыр ауеит.
Ауаҩы агәнаҳа дахьаҵо, дааҟәымҵӡакәа агәнаҳара ахьыҟаиҵо ирхҟьоушәа ибоит ҳаԥсҭазаараҿы лассы-лассы аҭыԥ зауа, аԥсабара хьырхәрак аҳасабала «ҳамҭас» иаҳнаҭо азаамуратә цәырҵрақәа. Убри акәхап аҩымҭа анҵәамҭа ахшыҩҵакгьы иаҳәо:
Нас адгьыл зыҵысызеи, – ҳҳәоит ҳара,
Нас амшын зыԥсызеи, – ҳҳәоит ҳара,
Нас ашьха зыбгозеи, – ҳҳәоит ҳара,
Аӡ ицәоу заҳамбозеи – ҳҳәоит ҳара.
Абиблиагьы агәҽанызаара ҟаҵо, иамҳәахьеи агәнаҳа уаҵамлан ауаҩы ҳәа. Иаҵалаз мышкы ахы мышкы аҵыхәа дахьымхәыр ауам.
Аҩада ҳзыхцәажәоз ажәеинраала иажьрацәароуп темала иақәҿнаҭуеит «Ҩ-ныҳәаҿак». Ажәеинраала ԥшьба-ԥшьба ацәаҳәа ԥшь-строфак роуп иҟаӡо, аха автор еилыхха иаҳирбоит ҩ-ныҳәаҿак рконтраст заҟа еиԥшым, ҵакылеи хықәкылеи ихаз-хазуп. Уажәы ажәеинраала ҳаԥхьап:
Ақырҭцәа аныҳәаҿа ныркылон,
Уа згәы хнахыз Аԥсны ашша.
Аӡәк иеиԥш ршьапы иқәгылон,
Аҭамада ибжьгьы ицон аҽша:
– Урҭ мцар Аԥсны ҳзырбодаз,
Аԥсны ҳзырбода урҭ гьежьыр.
Абас ҳара ҳтәгьы иазыргодаз…
Рныҳәаҿа ҳара шьҭышәх: амҳаџьыр!
Араҟа актәи аконраст аҿы иаабоит аԥсуаа ҳахзырҵәаз, ҳабӷа шшара ԥызҵәаз амҳаџьырра – ҳгәылацәа бзиахәқәа заҟа иаргәырӷьаз иҭацәыз ҳадгьыл чашәрақәа ӷәата-бӷата инхо, инҵуа, имышхәырбзазахо ианыҟала – изџьынџьыз ажәлар рахь рҿы мааҳәырц аныҳәаҿа шыржәуаз, урҭ араҟа инхазҭгьы, дара рлымҳа саркьада ирбараҳа ишырымбоз. Ари, ихыҭҳәаам, ҳадгьыл зымпыҵазхалаз рыҩнуҵҟа иҟаҵәҟьаз ныҳәаҿоуп. Иахьнамырхәӡеи, ирхьымӡаӡеи ҳгәылацәа хазынақәа, ҳаишьцәоуп ҳәа иааҟәымҵӡакәа иркьыкьны изҳәоз иҟарҵаз агәнаҳара ду. Ишҳәыԥкыз, хара здыз зегьы асыԥса рыҵабгазшәа иамгеи иҟарҵаз агәнаҳара ду. Аха анцәагьы дыҟоуп, аԥсадгьыл аҳақгьы ыҟоуп. Ус шакәу ауп иаҳәо аҩымҭа аҩбатәи ахәҭаҿы ишьҭыху аныҳәаҿа:
Аԥсуаа аныҳәаҿа ааныркылон,
Џьоукы ирбозаргь оумашәа.
Аҭамада ибжьы аҳра ннакылон,
Убасгьы ицон иԥыррашәа:
– Аԥсны ҭарцәы ас иаҳзырбада,
Қырҭуа дыҟамкәан уажәы,
Ҳа ҳтәы иагазар – иаҳзыргада…
Абга шкәакәа изын ижәжәы!
Ажәеинраала «Ҩ-ныҳәаҿак» мҽхакыла ишмаҷугьы, иаҵоу аидеиа иабзоураны ҭоурыхла уархәыцуеит, иугәаланаршәоит, иахьа иҟалазшәа ублаҿ иааиуеит атрагедиатә хҭысқәа жәпакы (нацәақәкыла рыӡбахә шҳәамгьы). Амҳаџьырра ҳ-Аԥсны ԥшӡа шҭанарцәыз, демографиала ҳашмаџьанаӡахаз, атәымуаа амаҵ реиԥш ишықәҳаз, еиҳарак ақырҭцәа ҳџьынџьуаа амшын нырцәҟа иагаза рныҳәаҿа аԥызҵаз… Аа зқьышықәсала иҳаванхоз ҳгәылацәа хазынақәа зеиԥшроу, ҳшырҭаху, хаҿрас ирымоу. Агәыла агәы даҩызоуп рымҳәоз аԥсуаа. Аха агәыла бзиа иоуп ус ззырҳәо. Уи дабаҟоу!
Аха уара иушьуа анцәа дишьуам аҳәоит аԥсуа жәаԥҟа. Аамҭа еиҭасит 1992-93 шықәсқәа рыҩнуҵҟа ареакциатә мчқәа иааргаз аԥҭа еиқәаҵәақәа ҳажәҩан ихыҵит, ҳадгьыл аԥсы агеит, ицқьахеит, ҳаӷа бааԥсы Едуард Шеварднаӡе ибзоураны. Ипарадоксызаргьы, уи иныҳәаҿа ктәхеит. Абригь аԥсадгьыли ажәлари рҳақ ауп абас еиԥш иалшартә аҭагылазаашьа ҟазҵаз.
Абарҭ рҩызцәа ахшыҩзцарақәа аҵубаауеит адәахьала имариоушәа иҟаҵоу, еиҿартәу, аха ҩнуҵҟала уагәылаԥшыр, ҭоурыхтәла уазхәыцуа ухаҿы иааугар – иубоит ажәеинраала аҵаулара милаҭк аҳасабала ҳаҟазаара иазку азҵаарақәа заҟа аҵанакуа, ишьҭнахуа, ҳмилаҭ хдырра арлахҿыхуа, ҳаргәаҭеиуа агәаҽанызаара ҳнаҭо.
Ажәеинраала «Аԥша лазҵоз» аҟны иаарԥшуп аибашьра ҟалаанӡатәи ҳаԥсҭазаараҿ иҟаз, ҳхаҿра ианымаалоз, иаҳтәымкәа ианыԥшуаз,
ҳазмырԥшӡоз, ҳҵызшәаауаз ашьцылара бааԥсқәа иаҳтәымкәа ԥсабаратә цәырҵрак еиԥш ишьақәгылахьаз рхатә зинқәа рыманы иҟалахьан. Апоет иаахтны диқәыӡбоит: ауаҩра зцәыӡыз, аԥсуара хьаас измам, зхәыцрақәа ҳарамхаз, иааигәахаз, зхатәы дгьыл зҭиуаз уи ала амал зырҳауаз акарера ҟазҵоз ауаҩы ԥаршеи. Уи аҵакы еиликаа-еилимкаа аԥша лаиҵон, афарҭын ааирыхуан. Ари иаанагоз ҳаԥсадгьыл амчхара аҵшәаара акәын, аха иара уи агәхьаа икызма, Шәача, Москва уҳәа аҩнқәа ихәҳауан «иҭаацәеи дареи хьчахарц» зеиԥш ҟамло акгьы ыҟам ҳәа дахәаԥшны. Абар закә сахьақәоу автор иҟаиҵо:
Адгьыл иҭиуан ауаа, аанагон,
Ҳабнара хнашьаауан, ҳӡыхь ҭабон.
Џьара анышә еиҟәԥон, џьара иҭабгон
Урҭ зегьы ахьабоз Ерцахә џьабон.
Ари збоз амшынгьы, автор исахьаркны ишиҳәаз еиԥш «…игәаан иԥыххааса ицон».
Ажәеинраала ахьысуеит аибашьра ашьҭахьтәи ҳаԥсҭазаара уадаҩгьы. Апоет зсахьа ҭихыз ауаа иларҵоз аԥша афарҭын ахылҵит нас аибашьра арҵысит, ҳадгьыл шьам, аҿыхразы иахҭнырҵеит ҳаҷкәынцәа ршьа. Аиааира ааргеит ахақәиҭреи ахьыԥшымреи ацны.
Ҳәарас иаҭахузеи, апоет зсахьа ҭихыз атип иҩызцәа ҳауаажәларратә ԥсҭазаараҿы аибашьра ҟалаанӡагьы иаҳԥылон, иара иахьагьы аиҭакрақәеи аҽеиҭакрақәеи кыр ҟалазаргьы – иҟоуп, уимоу, адемократиа аамҭа рҽақәыршәаны даҽа ҭыҳәҭеик иҭаны ицәырҵуеит иуадаҩу, инагӡаны иҭышәнымтәалац ҳаԥсҭазаараҿы. Урҭ иҟарҵоу иҵоурам анырра, ирҿыԥшуа рыҟалара, рцәырҵра шшәарҭоу ухаҿы иааганы уахәаԥшуазар, ажәеинраала «Аԥша лазҵоз» хаҳара алоуп, актуалра аҵоуп. Амала, асиужет иацны, иаласаны ицәырго аҳәалыҳәа Москва асоура, ашәҭқәа рзыҳәан анышә аҭира уи иаазхәогьы игәырӷьаҵәа иахьырго аҭыԥқәа, сгәанала, ажәеинраала иахьахәо, иахьаҭаху ҳәа збом. Имыцхәуп. Урҭ рыдагьы ажәеинраала бзиа ыҟоуп ҳаԥсҭазаараҿы иҳамоу, хшыҩзцара ззаамуа, ҳзышьцылоу ҳагхақәа ҿаԥнаҿыртә, илабҿабатәны иаабартә еиԥш ауаажәларратә ҵакы аманы.
Платон Бебиа Аԥсны жәлар рџьынџьтәылатә еибашьра ашьҭахь ииҩыз, аха аибашьра аҭәагашоура ахыԥша зхыҩуа, ахылҟьа-ҿылҟьа макьанагь ӷәӷәала изныруа, уахь ухьазырԥшуа, ҳажәлар ирхыргаз ахҭыс хьанҭақәа угәалазыршәо, ибызбызуа уцәа-ужьы ианыруа уҟазҵо иуҳәар ауазар, қәыԥсычҳарыла иҩу ажәеинраала ҟаимаҭқәа жәпакы аԥиҵеит иаҳхысыз аҩажәатәи ашәышықәса анҵәамҭазы. Урҭ рҿы имҩашьо иаабоит апоет аибашьратә ԥсҭазаара инаҭаз аԥышәа иҟанаҵаз анырра ҵаула хаҭала уаҩытәыҩсак иаҳасабала аамҭа бааԥсы аан иибаз, иаҳаз, ихигаз ипоезиатә еибаркыра, амҽхак шарҭбааз, ажәа асахьаркра аҟны инапҟазара шьарда ишазҳаз, аҽшарӷәӷәаз. Сгәанала, агха соуам исҳәар арҿиара аус аҿы ас еиԥш аизҳа-зыӷьара зыбзоуроу, мамзаргьы хыҵхырҭас иамоуп ҩ-факторк. Акы, апоет ижәлар гәакьа ирыхҭыргаз аибашьра ду, уаҟа урҭ рҵеицәа доумыжьхақәа иаадырԥшыз агәымшәара, аԥсадгьыл азы ахамеигӡара, аҵыхәтәан, иага ирызтәазаргьы, иргаз аиааира, Аԥсны ихьыԥшымым, зхы иақәиҭу ҳәынҭқарран аҟалара, аԥсуа жәлар ԥхьаҟатәи рҭоурых лахьынҵа, аԥеиԥшхә бзиа шазыԥшу агәрагара.
Иҩбахаз, ахәра ӷәӷәа зауз, ишырҳәо еиԥш, митәеиқәаҵәа иӡааԥшылаз апоет ижәлар гәакьа аҟазаареи аҟамзаареи рҳәааҿы инеины игылаз даҽааамҭанык еиԥшымкәа ирҭахуп ирыхыргахьоуи изҭагылоу аамҭеи аазырԥшуа, рхаҿсахьа ҟазҵо, игәылызцәаауа, насгьы аҿар рмилаҭ хдырра ҳаразкуа, рпатриотизмратә цәанырра амцаԥшь еиԥш аԥырқьҳәа иазыркуа, сахьаркыратәла зыҩаӡареи зыгыдреи наӡааӡаны иҟоу аҩымҭақәа. Аԥсуа шәҟәыҩҩцәа зегьы реиԥш аҭакԥхықәра змоу абри амиссиа арҿиаратә ԥсҭазаараҿы анагӡара, амаҵура апоет иуал-ԥшьа хадақәа ируакын иԥхьаӡон, иԥхьаӡоит иахьагьы.
Амала, абраҟа иаҭахуп, абаҩхатәра анаҩсангьы, апоет иаԥиҵо иҩымҭақәа абырҵкал икылхны аҟаҵара, ашәара, азара, амццакра уҳәа арҿиара зда ихәарҭам ацәаҩа, аҟазшьа. Убри азакәхап анемец шәҟәыҩҩы Артур Шопенгауер абас зиҩуазгьы:
Сара сахьахәаԥшуала, анемец шәҟәыҩҩы иҳәахьа иқәныҟәо ашәҟәыҩҩцәа дреиуоуп Платон Бебиа. Ус шакәу ҳнарбоит ирҿиаратә лабораториа ҳнықәыԥшыр, инапы иҵыҵхьоу ипоезиатә, ипрозатә ҩымҭақәа ҳрыԥхьо ҳҿынаҳхар.
Сыззааиуа, Платон Бебиа хыхь зыӡбахә сҳәаз аамҭа иаҵанакуа ажәеинраалақәоуп: «Борис Гәыргәлиа уахь», «Евгени Евтушенко уахь», «Сара иахьа исхыҵуеит хынҩежәа», «Абаӷырқәа», «Аԥшӡа хәыҷы», «Уаҳа анцәа еибашьра ҟаумҵан», «Абригь аибашьра иаанарԥшит», «Саида Делԥҳа», «Алақәа ԥсуан», «Ахра ашәа». Арҭ рҿы иубоит апоет ишиныруа, дышдыргәаҭеиуа аибашьра иннажьыз, ауадаҩрақәа рхҟьа-ԥҟьақәа, иӡбамкәа иҟоу аԥсҭазааратә зҵаарақәа ҷыдала аекономикатә блокада ҳазҭанаргылаз ауадаҩрақәа. Аха, узеигәырӷьаша, апоет џьаргьы, машәыршақә акәзаргьы, усҟан иаԥиҵаз иҩымҭақәа ирныԥшуам агәкаҳара, ахьаҳә-хьачара, арыцҳара ацәа зхьыкәкәо ажәеинраалақәа ракәым,
шамахаӡак акәымзар, ацәаҳәақәагьы уԥылом. Уи илирика иаҵубаауеит ҳажәлар аханатә иаарго амилаҭ гәадура пафос ҳаракы, ҭарчеик еиԥш иаҵаҽырбоит аибашьраҿы иргаз аиааира ду. Платон Бебиа ипоезиатә (ипрозатәгьы арахь иахыԥхьаӡалатәуп) рҿиамҭақәа рҿы ӷәӷәала ианыԥшит Аԥсны аҵыхәтәантәи ашықәсқәа рзы иҟалаз, имҩаԥысыз аиҭакрақәа. Уи исахьатәҩырала иаҳирбоит Асовет Еидгыла аныхдырбгала нахыстәи (уи аҩыза аӷагьы ауагьы иақәгәыӷуадаз, аха…) ҳаԥсҭазаара адаҟьа ҿыцқәа. Ари, жәаҳәарада, аҭакԥхықәра зҭаху ибзианы иҵатәу, ганрацәала еилкаатәу акоуп. Избанзар, ауаажәларра реилазаашьа, рхәыцшьа, рыбзазашьа изыргәырӷьо, изыргәаҟуа уҳәа рԥсихологиатә рдунеибаркыра иаҵанакуеит, иҳәаақәнаҵоит.
Апоет аԥсуак патриотк иаҳасабала еснагь хьаас, гәыҵхас имоуп, даргәаҭеиуеит, иҩнуҵҟатә доуҳатә дунеи еиланаршуеит, еиланарӡыӡоит иԥсадгьыл Аԥсны ашҟа имоу ҳәаа змаӡам, бзанҵы, иԥсы ҭанаҵы, еихсыӷьра зқәым абзиабара ԥшьа. «Уи агәы ахьыр – сара ахәрашәа сҳәон, уи агәы каҳар – сара ахрашәа сҳәон, аҭоурых саԥхьар – сҵәыуан са стәаны, уаҵәы агәра згон – сҵәыуамызт сшәаны», – иҩуеит апоет иреиӷьу ипатриоттә жәеинраалақәа ируаку «Сара иахьа исхыҵуеит хынҩажәа» аҟны. Аҩымҭа автобиографиатә ҟазшьа шамоугьы уи аелементқәа шагәылоугьы араҟа ҩнуҵҟатә гәҭацәажәарала, насгьы исубиективтә дунеи иадҳәаланы, иҳәоит иԥсадгьыл аҭоурых иузадымхуа ахҭысқәа.
Ҩежәи жәаф рзы даныршь Аԥсны аԥа,
Зегьы ахьҵәыуаз – сҵәыуан, аха ишԥа?!
Аӷа данҳақәлагь – ҩынҩежәи аказы,
Слабжышон саргь уаҵәтәи ҳразҟазы.
Уи ашьҭахь – ианырга ҳбызшәа ҳҿых,
Сгәаҵахьтә иҳәҳәон: «Уҿых, џьым, уҿых!»
Араҟа иаабауа, Аԥсны аԥа Нестор Лакоба иҭархара хьаазгауа апоет имацара ауиакәху. Уи аԥсуа жәлар зегьы ирхьаан, иргәалсран акәгәышьоуп ишаарԥшу. Ажәеинраала ишаҳәо еиԥш, уи ашьҭахь ҳажәлар зықәшәаз арыцҳарақәа рацәахеит рбызшәа рҿырхт (рышколқәа адыркит, ралфавит рыԥсахит, харада-барада амилаҭ гәыцәс иамаз ауаа барақәа ҭадырхеит. «Нас кыр анҵы 1992-93. Аԥсны жәлар Рџьынџьтәылатә еибашьра ҟалеит, уи аԥхасҭа ду ахылҵит, аха зегьы ирыцкыз аиааира ргеит ҳмилаҭ. Абри аамҭазы апоет зымҩа дымгылеит иҽыԥхьак, ҩада дахон – ишихозгьы лаӷьак…
Платон Бебиа рҿиаҩык иаҳасабала иабџьар хада – ибызшәазы иҩуеит:
Еснагь гәыҵхас исыман ҳбызшәа,
Уи ацқьараз сгылан сымч азшәа.
Уи ибоит абызшәа амацара шазымхо, аԥсуара еиқәхарц, иҿиарц азыҳәан иҟоуп игәцарактәу, ихьчатәу, амҩа ҭбаа зҭатәу: «Ҳаԥсуара абираҟ ҳаракуа искын, ауаҩы абзиа даниарцгьы сҭахын, аӡә дыԥсыр – дак сылаԥсуан саргьы, аӡә диир – сгәырӷьон: «Уи даҽаӡәгьы!»
Апоет иҭахуп:
Абриаҟара изыжәхьоу Аԥсны аӡы,
Исылшазгьы цәыкәбаруп Аԥсны азы,
Аҭахызаргьы срымжааит уи ахәаҿы,
Сыӡбахәгьы рымҳәааит уи агәаҿы,
Амала иҟазааит иара аԥшӡа – Аԥсны,
Аԥсышәала ицәажәо, ишәҭны, иразны.
Платон Бебиа ибзианы идыруеит иахьатәи анаукатә-техникатә револиуциа иасакьаҳәымҭаны ианыҿиауа, аџьармыкьатә економика есааира амчра анапаҿы иаагауа аҽанарӷәӷәауа, ауаҩра, аҳалалра, агәыбылра рыкапан аласхара, рыҩаӡара алаҟәра ианаҿу аамҭазы иарбан милаҭзаалакгьы иҭәы, иԥха, кьыс амамкәа аҟазаара шуадаҩу, ашәарҭара шацу, насгьы упара ишашьҭоу, Даур Лагьынба ишиҳәаз еиԥш, утәы-умаа еиԥхыӡуа, еиҩаӡауа агәылацәа анумоу аамҭазы.
С. Аксаков имемуартә ҩымҭақәа «Аҭаацәаратә хроника» народник И. Худиаков данаԥхьа уи автор изиҩуан абас: . Апоет иԥсадгьыл ҩнуҵҟала амчра бзанҵы еилмышшарц, дәныҟалагьы шәарҭарак ахҭнымхьаауа, имшәауа, имырҳауа, аҭынч ԥсҭазаара аманы иҿиаларц, ԥхьаҟа ицаларц азын абар ииҭаху (арҭ ацәаҳәақәа ныҳәаҿак иаҩызоуп ус урыхәаԥшуазар):
Уи аҵеицәа еидгыло – ражәа акны,
Рыԥшӡареиԥш – акрурагьы рҭахны.
Ишгылац амра гылоз уа ахәаҿы,
Ашьац-аагага ауазааит агәаҿы,
Ерцахә ӡышӡа иахазааит ахҭырԥа,
Акалҭ аҟны, иччозааит ацәқәырԥа.
Автор арҭ иажәа хьыршәыгәқәа, аметафорақәа згәылҷҷаауа, аԥ-хьаҩцәагьы ҳгәы иҭҳәаауп, ҳажәлар иаҳҭаху, ҳзызхьуа ауп ирхәо, иаадырԥшуа. Апоет иԥсадгьыл дахӡыӡаауеит, атәым реакциатә мчқәа – ҳчашә дгьылқәа иреиҩаӡо, ҳбеиара – ҳцыха ӡыхьқәа, ҳашьха зҩыдақәа, ҳамшын ҟәандашьшьыра, ҳамра гәыбзыӷ, ҳ-ҳауа зҩыда, ҳаԥсабара аԥшӡара ҳахызбаауа дырҿагылоуп, ажәытәӡа аахыс адоуҳатә ԥсымчхара змоу иара ахаҵкы ажәа сахьарк иарҿиоу ҷыдала апоезиатә ԥҵамҭақәа рыла. Избан акәзар, аԥсҭазаараҿы апоезиа зҵакы ҳараку, насгьы еицамкуа фактуп ауаҩы игәҭыхеи игәазыҳәареи анаԥшҩ, мамзаргьы аԥхьаҩ ибартә, иаҳартә, ицәа-ижьы ианырыртә ицаҳәцаҳәо.
иҩуан аурыс критик ду В.Г. Белински апоезиеи аԥсҭазааратә факти ирзеилоу, еидызҳәалоу, «реиуара», рыжьрацәара азгәаҭауа. Изхысҳәаауа, Платон Бебиа ипоезиаҿы иубоит, иуԥылоит, насгьы ахархәара бзиа рымоуп аԥсҭазаара аҵабыргхаҭа хыҵхырҭас измоу, арҿиаратә фантазиа иацәыхароу афактқәа. Урҭ ҳара иаабоит апоет зегьы реиҳа игәы иҵхоу, апоет патриотк иаҳасабала дызмырҭынчуа иԥсадгьыл ахьӡ-аԥшеи, аҭоурыхтә лахьынҵеи ирхьысуа, ирыдҳәалоу азҵаарақәа рҿы. Сара сгәанала, ари ацәаҩа апоет иажәа ззикуа, имаҭәарыз дуаҩыз, ихҭысыз досу дара злаҟоу, излеибарку игәылыршәаны раарԥшраҿы поетикатә мыругак еиԥш цхыраагӡаны дахәаԥшуеит. Аибашьра ашьҭахь иаԥҵоу, аха аибашьра ахәшәыблы афҩы зхоу, уи аамҭа уадаҩ аҟыба-ӡыба угәалазыршәо апоет ипоезиатә ҩымҭақәа иреиӷьу ируакуп апублицистикатә пафос бжьы иҿаҿаӡа изхыҩуа апатриоттә жәеинраала «Евгени Евтушенко уахь» – иҩын 1995 шықәса август 15 аҽны. Абригь аԥсҭазааратә – факт ҵабыргхаҭа автор игәы иҵаххыз имҩыр зымуаз – иахҳәаауп. Аҩымҭа ахцәажәарахь сиасаанӡа исҭахуп, автортә хьаҵрак ахасабала, ҳашьҭахьҟа ҳхьазырԥшуа, гәҭахәыцрақәак сырзааҭгыларц имыцхәым ҳәа сгәы иаанагауа.
Аурыс шәҟәыҩҩы М. Горки иҩуан: . Ааи, уи ажәларқәа еибазырдыруа, доуҳалагьы еизааигәазтәуа феноменуп, философиатә категориоуп. Аха аԥсҭазаараҿы зны-зынла зыламыс цқьам ауаа ԥаршеиқәак (уахь иаҵанакуеит ашәҟәыҩҩцәа, ажурналистцәа, аҵарауаа, аныҟәаҩцәа еиуеипшым ауаажәларратә усзуҩцәа уҳәа иҵегьы) ирыхҟьаны урҭ зҭаауа атәыла иқәынхо ажәлар рыԥсҭазаара, рҭоурых, рхы-рҵыхәа ииашамкәа ианахцәажәо, иандырхәанчо, ианеиларго (идырымкәа ианыҟарҵоугьы убап) ыҟоуп. Амилаҭ ахатә хаҿра аазырԥшуа, ақьабзқәа, аҵасқәа рхаҿы иаамгаӡакәа, рҵакы еилымкааӡакәа агәы анындырхо, иахьуа аныҟарҵо, ҳәарас иаҭахузеи, ауаатәыҩса ркультура акы, атәамбареи, ҩбагьы, азеиԥш доуҳа аԥхасҭа аҭареи, дақәак алаԥыҵәҵәареи ауп изызҳәо. Ари афакт кыр ахыҵуеит. Баша иҩуамызт В. Г. Белински:
Анаҩсан акритик ихшыҩзцара еиҳагьы изықәку ацәҟьара иақәшәо ихиркәшоит:
Амилаҭ ажәытә, аҿатә, уаҵәтәи алахьынҵа иадҳәалоу азҵаарақәа ауаҩы зхы, зыԥсы, зуаажәлар, зыԥсадгьыл зҭаху еснагь ддыргәаҭеиуеит, абзиа иазҳәазар, даргәырӷьоит, иаҟара ицнаҵоит, игәаҿы иҿыхоит кьатара зқәым милаҭ гәадурак уаҵәтәи амш агәра инаргартә, ишьамхы арҵырыртә еиԥш. Ус акәымкәа, уи ацәгьа азызхәыцуа, иазыҟазҵо, аҭоурыхи адоуҳатә культуреи лазырҟәуа акәзар, ахәышҭаараҿы аџьмҿы иаршыз аԥырӷы уакьысыр ушабылуа еиԥш иуцралоит, аҭак аҟаҵарахь иухоит, уимоу амчқәа, – доуҳала, маха-шьахала – аҿаургылоит. Ари ауаатәыҩса рҭоурых иадыруа, насгьы аԥсуаа ражәа ишалоу еиԥш, кәрыжәаа ирықәлоу акоуп. Абраҟа исгәалашәоит аурыс поезиа агени А.С. Пушкин иажәеинраала  захьӡу. Апоет иԥсадгьыл анаӡааӡареи, аԥсабаратә
мали, ижәлар гәакьа рҭоурыхи, ртәыла ахақәиҭреи, ахьыԥшымреи рзы наџьнатә аахыс иаадырԥшуа афырхаҵареи рдоуҳатә аԥсымчхара аҵаулареи ирыҵашьыцны инҵәауа, иахызбаауаз заҟаҩ ыҟадаз! Урҭ еснагь апасквильқәа, аиҵаҟәаҟәақәа рыҩуан, иркьыԥхьуан. Урыстәыла ду аҳаҭыр ладырҟәырц (ирылшомызт акәымзар!) ахьӡ, аԥша, амчра аҵәы ахьыршьырц. Араҟа иркьыԥхьуаз рҿы мацара иауадгылахуаз, бџьарла рҽеибыҭа имжәылоз аурыс жәлар ҳазрылгозар, иҳазнырхуазар ҳәа. Наполеон иҟынӡагьы Урыстәыла заҟаҩы ақәлахьадаз ҳнапаҿы иааҳгароуп, аурысқәа (аславианцәа зегьы убрахь иналаҵаны) ҳтәаҳтәып ҳәа, аха илыҵшәадахон, атәыла ду амч дугьы аман, иақәлоз ргәы иажьон  ҳәа изҳәоз Гитлергьы иԥсышьа цәгьанатәит, ампыҵахалаҩцәа аӡәырҩы рлахьынҵа рыцеиҩишеит! Ус заҟа ыҟоузеи иҿырԥшыгоу аҭоурыхтә фактқәа иааугаша!
Убарҭ рҩызцәеи акьыԥхь аҿы ацәгьа-мыцәгьа, даҽакала иуҳәозар, аиҵаҟәаҟәа зыршоз, изыҩуаз роуп изықәку А.С. Пушкин иажәеинраала . Уаҟа ҳаԥхьоит:
Анаҩсан еиҳагьы ирҵыруеит апоет ихшыҩзцара мраҭашәаратәи агрессорцәа, Урыстәыла атәазымбоз ирҿагылауа:
Апоет иажәеинраала анцәамҭа акыр иџьбароуп, насгьы Урыстәыла аӷацәа ирлахьынҵахахьоу иаҵшьны иугәаланаршәартә, иунырыртә иҟаҵоуп. Ҳаԥхьап:
Апоет иԥсадгьыл жәынгьы-ҿангьы ҭаха азымҭоз, иахәлаӷыӷуаз, иақәлоз Мраҭашәаратәи Мрагыларатәи аӷацәа ирдыруазарц ахәҭоуп рнышәынҭрақәа Урыстәыла акаршәрақәа ргәаҿы аҭыԥ шрымоу, иззеилымкаауа ракәзар – аҿыц қәылаҩцәа, ампыҵахалаҩцәа – урҭ рлахьынҵа шыцеиҩыршо. Аҩада иҳәоу ахшыҩҵак исгәаланаршәеит акырӡа зхыҵуа фактк. Ԥасатәи аџьынџьтәылатә еибашьра дуӡӡа еилгеижьҭеи ҩышықәса ирықәын. Аамҭа даараӡа иуадаҩын. Аҿаҩа қыҭа Арасаӡыхь атәы ҳҳәозар, аҭагылазаашьа цәгьан, уи аҵеицәа адауаԥшьқәа 108-ҩык рыԥсадгьыл рхы ақәырҵеит. Ари, ҳәарас иаҭахузеи, ақыҭа аԥсҭазаара шьардаӡа ианыԥшуан, еиҳараӡак иагын махәҿала аус зуаз, иаарыхуаз ауаа.
Ҽнак ҳааигәара Кәынча иҳәысҭа ҳәа иахьашьҭаз ирашәоз амыхнызцәа аӡыхь рҭаххан ирызназгеит, хьаца дук ашәшьыраҿ итәаны рыԥсы ршьон, еиҭаркуан, ажәабжьқәа рҳәон. Уа иҟан афронт аҟнытә игьежьыз ахацәагьы: Ҭедат Габниа, Шәакәа Маланӡиа, Мышьа Маланӡиа, Мыџьа Маланӡиа, Ладикәа Ҳаџьымба… Уи акәын бригадирс ирымаз. Урҭ тәанаҵы ргәы арҿыхартә амч рнаҭарц иркьаҿ-ркьаҿны еиуеиԥшым ажәабжьқәа – асамарҟәыли, алафи злаз рҳәон. Абраҟа аӡыхь зызназгаз амхнызцәа – арашәаҩцәа иахьырзеиҭеиҳәоз исаҳаит аибашьра иалахәыз, Ладикәа Ҳаџьымба иҳәамҭаны:
«Днепр аӡиас ахықә рацәак иацәыхарамкәа аӷа иҿагыланы еибашьуан ҳар хьаҵра рзымдырӡо. Наҟ-ааҟгьы аԥхасҭақәа уааԥсырала џьаԥҳанылагьы иҳауан. Аха ҳар шәарак, гәеиҭасрак ҟамҵакәа ижәылон, ижәылон хәыҷы-хәыҷла акәзаргьы ԥхьаҟа ицон, сара сыда даҽа милаҭк дыҟамызт, зегьы аурысцәан, анаџьалбеит, закә ҷкәынцәааз, закә сахьааз ирымаз, адоуқәа, ма закә гәымшәароузеи иаадырԥшуаз ажәылараан.  анырҳәа инызкылоз мчы ыҟамызт. Урҭ аибашьраҿы иаадырԥшуаз афырхаҵара хашҭшьа амоума. Сара, аҵара змамыз ақыҭа иааӡаз анхаҩы
ҷкәын илабҿабаны агәра згартә избон аурысқәа ахаан Урыстәыла аӡәы иширымҭо, аҳра уа дышдмыртәо.
Ҳәарас иаҭахузеи, егьырҭ Асовет Еидгыла иқәынхо амилаҭқәа рхы иамеигӡеит, еибашьит, афырхаҵара дуӡӡа аадырԥшит. Ари ибылгьу фактуп. Аха, еиҭасҳәоит, аурыс жәлар рҵеицәа ирылдыршаз Ҳаԥсадгьыл ду аиқәырхаразы, афронт аҿы ахә ицхыраараҿы, иԥсы аиқәырхараҿы иҟарҵоз даҽаӡәы илшо сымбеит. Сара исҳәо сыла иабаз ауп.
Абраҟа дҳалан Петиа ҳәа ҷкәына аԥшькы, кьаҿк, аха амца даҩызан, дласын ахыҭҟьара дахьӡартә еиԥш. Уи иаҷыданы длаф ҳәаҩын, аиҿахысрақәа аамҭала ианеиқәтәалак ҳзырччаша ажәабжь кьаҿқәа, анекдотқәа иҳәон. Урҭ бжеиҳарак ихы иҭиҳәаауан, афронт ԥсҭазаара иалхны. Убри аҟнытә ҳкомандир дихлафуа «наш писатель, юморист» ҳәа дишьҭан, иҩызцәагьы ишнеиуаз ихьӡҵәҟьа Петиа (Пиотр) аҳәара иаҟәыҵын «наш писатель, юморитст» ахь ииасит. Урҭ рахьтә акы шәасҳәоит шәазыӡырҩы. Шьыжьымҭанк (ауха ажәыларагьы ыҟам, аиҿахысрақәагьы ыҟам, иҭынчран) Петиа дгәырӷьаҵәа ҿааиҭит, иаха ԥхыӡк збеит, – ишәасымҳәар, сгәы иауам ҳәа. – Ԥхыӡ бзиа убааит, иҳаҳәишь иубаз! – зегьы аӷу аилҳаргеит ҳаицҿакны. – Аа, сыԥхыӡ закәу, – дналагеит уи иажәа: – Афашист Гитлер Европа зегьы инапсыргәыҵа ианҵаны икуп, дгәырӷьаҵәа длеиҩеиуеит хан дук аԥхьа. Саргьы сцәырҟьа-цәырасуа, сынкылкәыр-аакылкәыруа сишьҭоуп, шьыри, имариа соуны дсызшьыр итәитәыз атәылақәа ажәларқәа смыркьаҭоз, ахьӡ дугьы сымгоз, ҳвожд иҿы сымнеиуаз ҳәа. Ус сшыԥшыз, Гитлери Наполеони еидгылоуп, еицәажәоит, акы еимаркуеит, ирҳәо саҳарц иҵегьы, дара срымбаратәы снаскьеит. – Изуасҳәазаалак, – даацәажәеит Наполеон ибжьы нҭганы, Гитлер икылкааны днаиҿаԥшуа, – Урыстәыла уақәымлан, уҭадырхоит, аурысқәа ириааины Урыстәыла зтәызтәхьоу уаҩ дсыздырам, иугахьоу узырха, имаҷума Европа зегьы унапаҿы иҟоуп! Сара уара уеиҳа аԥышәа сымоуп, изгаз (Европа ауп дызҿу) сыззырхазҭгьы иахьагьы сыҟазаарын симператорны, аха ахамаԥагьара сиааит, убри сагьаҵанархеит. Уаргьы убри ухьуеит, – иҳәан иажәақәа рҭак иаҳарц иҭахны дизыӡырҩуа днатәеит.
– Мап, Наполеон, иуҳәаз сақәшаҳаҭым, сара сыр ирымоу абџьар, уара ухаан иҟамызт, насгьы сеибашьцәеи уара усалдаҭцәеи еиԥшым. Сара стәқәа: «Ҳаи Гитлер!» анырҳәа џьаҳаным амца шыра рҽаларыжьуеит! Урыстәыла снапаҿы иҟоуп! Хьаас сумкын иаҵахахьоу аимператор Напалеон иҳәан Гитлер ацара дазыхианы даагылт.
Наполеон, дааччашәа, аха хаарак аҵамкәа адунеи шеибгоу илбааздарц зҭаҳыз Гитлер инаиаҭеикит: – Еиҭауасҳәоит, Урыстәыла уақәлар аҵкыс заанаҵ абраҟа уааины усываиа, ус еиӷьуп, избанзар, зегьы акоуп, арахь уаанагоит, зхы замакәачроу аимператор! – иҳәан инапы наиҟьеит, иумуазар, ишуҭаху уныҟәа, ҳәа аанаго днаиԥырҵит.
– Молодец Петиа, фильмк шеибгаз ԥхыӡ иубеит! – аӷыу ааилҳаргеит изаҳауаз зегьы. Даҽа «цыфақәак» рыла аԥхыӡ ахҳәаа ҟарҵаанӡа иаха аахыстәи «аҭынчра» тҟәацит, иԥжәеит, аиҿахысра иалагеит. Иахьагьы сыбла дыхгылоуп, дысхашҭуам ҳгәы рҿыхаҩ, «наш писатель, юморитст» ҳәа ҳзышьҭаз абри иаалырҟьаны иҟалаз аиҿахысраҿы дҭахоит Пиотр. Ус заҟаҩы аҿыҵахәхада усҟантәи ажәылараҿы, аиҿахысраҿы – даақәыԥсычҳаит иажәақәа уаҳа рыцымҵакәа иҽага кны амаҭа днахагылт. Иҩызцәагьы ҿымҭӡакәа инаивагылт ирашәауа. Иара саргьы аӡы злаазгаз сыкәмаан ду сыманы аҩныҟа сҿынасхеит, избанзар сара зинтерес сымаз сыззыӡырҩуаз ирҳәоз ажәабжьқәа ракәын, егьирахь русура процесс арашәара есымша избоз, издыруаз акәын, сара стәала иҿыцыз ҳәа акгьы санаҳәомызт. Ажәабжьқәа ракәын исҭахыз, бзиа избоз, уи иалгеит, арашәара сылшомызт, схәыҷын. Сымч зықәхоз аӡыхь аагареи ражәабжьқәеи рзыӡырҩра ракәын.
Абриаҟара зхысҳәаауа, Урыстәыла дуӡӡагьы изыргәамҵуа ахьаақәа – атәым мчқәа амԥыҵахалаҩцәа ирыхҟьаны – маҷымкәа иҟан, иҟоуп иахьагьы. Аԥсадгьыл ахьчараҿы еснагь агәаҿанызаареи ахшыҩ ҵари абџьар еибага еиԥш иаҭахуп.
Иахьагьы заҟаҩы аҵашьыцуада, маӡа-аргама еиҩаӡода, апара џьара иаҳбозар ҳәа икылыԥш-кылӡырҩауа. Абри аганахь Наполеонгьы Гитлергьы рдаракәаӡ зынӡа имыӡӡацзаргьы ауеит шәихкы рыла еибарку аџьармыкьатә економикеи еилабаахьоу абуржуазиатә демократиеи рдунеиаҿ!
Аԥсни аԥсуа жәлари ртәы ҳҳәозар, ҳтәыла анҭыҵтәи аҵарауаа, ашәҟәыҩҩцәеи, аныҟәаҩцәеи, аӡәырҩы ҳабзырӡы рҳәахьеит, ҳашҭоурых жәлару еиуеиԥшым абызшәа рыла ашәҟәы ианырҵахьеит, иркьыԥхьхьеит, амилаҭқәа ирыладырҵәахьеит. Уи кырӡа аҵанакуеит ааскьа ашәҟәыҩҩра зауз ажәларқәа иреиуоу рзын. Ииашоуп, урҭ зегьыҵәҟьа обиективла, аиаша иавамгылакәа – ҳрызҭҵаауамызт, ҳхаҿра – ҳҭоурых, ҳқьабз, ҳбызшәа аарԥшраҿы иҳагрыжьуаз рацәан, шьоукы, инагӡаны ҳахьрызҭымҵаауаз, рнапы ахьзымнаӡоз иахҟьон, даҽа џьоукы инықәырҩны, ҳатәамбакәа иҳахцәажәон аханатә аахыс иаагоз, ҳаибаркны ҳазкыз ҳаԥсуара ларҟәны. Аха зегьы ус иауҟахыз, «французы кавказа» ҳәа ҳзызҳәозгьы ыҟамыз, «Аԥсны зегьы иботаникатә баҳчоуп» ҳәа изыԥхьаӡозгьы аумаҷхыз! Абри аҩыза ашьам дгьыл – аԥшӡара икны иагауа атәыла зыԥсадгьылу, лахьынҵала изџьынџьу амилаҭ жәлар дууп ҳәа иахәаԥшуазгьы аумаҷху. Аҩада иҳәоу ахшыҩзцара зырҵабыргуа афактқәа, аҿырԥштәқәа заҟа ыҟоузеи! Аха урҭ ҳаргәылалом, хара ҳагоитаз, амала уи еиԥш иҟоу алитература ҳгәалаҳаршәеит ауп.
Ҳаԥсуа шәҟәыҩҩцәа, ҳҵарауаа, ҳаинтеллигенциа ҳаҭырла ирзыҟоуп, ирыхцәажәоит, абзиа ҳзызҩыз, абзиа ҳзызыҩхьоу ауаа зусҭцәоу рдыруеит асахьаркыратә ҩымҭақәа ртәы ҳҳәозар, акымкәа-ҩбамкәа аԥсшәахь еиҭаргахьеит, ҳаԥхьаҩцәа ирдыруеит, ахә ҳаракны иршьоит: Д. Мордовцев – «Прометеиаа рхылҵшьҭра», А. Ҵереҭели – «Абаӡӡеи», К. Паустовски – «Ладаҟа аныҟәара», К. Федин – «Аԥсуа жәабжьқәа», А. Толстои – «Ешер» уҳәа убас жәпакы. Иара убас ацәгьа ҳзызыҩуа, ацәгьа ҳзызҳәо ҳҭоурых еицазкуа, изырхәанчо ракәзаргьы, иаадыруеит, уи адагьы, иҿаԥызҿуа, аҭак рыҭашьагьы иақәшәо анцәа иҟынтә изыҟаҵо – ҳмилаҭ рҿахәы иҭыцҟьааны изҳәо аҵарауаа ҳаман, иҳамоуп иахьагьы. Амыцхә салалом иаазгоит факт заҵәык. Ақырҭуа шовенистцәа ридеолог аԥсуаа ҳҭоурых азы амц теориа шьақәзыргыларц иаҿыз Павле Ингороҟва ишәҟәы «Георги Мерчуле» анҭыҵ 1954 ш. аԥсуаа ирызкыз ашәҟәы асиужет зынӡа иаҭәаӡамкәа, иадҳәалаӡамкәа иалаигалаз – ахәҭа аԥсуаа абжьаратәи ашәышықәсақәа рызтәи ҳҭоурых иаахҵәаны аҵәы ахьызшьуаз – ҿаԥызҽуаз ҭҵаарадыррала ишымцыз аазырԥшуаз статиақәа рҩит ҳҵарауаа дуқәа З.В. Анчабаӡе, Х.С. Бӷажәба. Нас, урҭ рышьҭахь иқәгыланы Павле Ингороҟва ишәҟәы акритика ӷәӷәа азыруеит Қь. Ломҭаҭиӡе, Г. Соселиа, Ц. Бжьаниа уҳәа егьырҭгьы.
Имцырку ашәҟәы (аԥсуаа иҳазку ахәҭа, егьи Мерчуле иҵанакуа ҳара ҳус алам, ҳҵарауаа иагьаламцәажәеит, ииашангьы иҟарҵеит) , еиҭарсшәа иуҳәозар аҟамчы ӷәӷәа ахырҟьеит, авара кыддыршааит аҳәынҭқарратә уаажәларратә усузҩцәа А. Лабахәуа, А. Чочуа, И. Ҭарба Қырҭтәылатәи акомпартиа ЦК ахь ирыҩуаз ашәҟәы аҿы. Уаҩы ихаҿы аагара уадаҩуп Асовет мчра аҵыхәа ԥҵәеижьҭеи, Қырҭтәыла «адемократиатә мчқәа» шьақәгылеижьҭеи, ақырҭуа ҵарауаа (рышәҟәыҩҩцәагьы рпуб-лицистцәагьы убрахь инарылаҵаны) Аԥсни аԥсуа жәлари рзы ирыҩхьоу, еиқәдырҽаҽахьоу ҳҭоурых шьаҭанкыла аҵәы ахьызшьуа аус хәымгақәа – аԥсуаа қырҭцәоуп, Аԥсынгьы Қырҭтәыла иахәҭакуп ҳәа зҳәауа аусумҭа еиқәаҵәақәа. Ари аҩыза аҳақдара иахьагьы иаҿуп ирҳәац рҳәоит иԥхамшьакәа, анцәагьы ицәымшәакәа. Ҳҵарауаа урҭ ирҿагыланы иҵаҵӷәыдоу «ртеориақәа» иҿаԥызҿуа ашәҟәқәа, аусумҭақәа, астатиақәа маҷ рыҩхьоума, аха зыбз ҭахырҵәаз аџьныш ԥҳәыс леиԥш ирҳәац рҳәоит, ирҩырц рыҩуеит аҵарауаа, ашәҟәыҩҩы ашьаб еиԥш деибаркны дызмоу аламыс анышә иаҭаны. Ауаҩы иламыс дҿанамҳәар, иҟаимҵара иҟоузеи?!
Сыззааиуа, ҳҵарауаа реиԥш, аԥсуа шәҟәыҩҩцәагьы абри еиԥш иҟоу амилаҭ азҵаарақәа рыжәлар гәакьа рҭоурых еицазкуа, илазырҟәуа, иацы адунеи ҳақәнагалазшәа, иҳахцәажәо, ирықәыӡбо рсахьакыратә ҩымҭақәа иубоит ихатәраны. Уи нахьхьи аахыс (Самсон Ҷанба иромантикатә поема «Аԥсны-Ҳаным» анаԥиҵа инаркны) атрадициа аманы иахьагьы аԥсы ҭаны иаауеит. Амала, араҟа ҳзалалом хазы иҟоу, насгьы лымкаала изыхцәажәатәу, иҭҵаатәу темоуп ҳлитературатә критикаҿы.
Павле Ингороҟва ишәҟәы  ипалҳаҭха ианцәырҵ аԥсуа шәҟәыҩҩцәа аҿагыланы рыбжьы ҿацаӡа иақәдыргеит, рҭоурых еилазго акы акәны ишыҟалаз рҳәеит рықәгыларақәеи, рҩымҭақәеи рҿы, аха, ҭҵаарадыррала уи аҿыԥҽраҿы ҳҵарауаа рҭакԥхықәра еиҳан, урҭ ражәа акыр иԥхылдан аҭоурыхтә ҵабыргхаҭа ашьақәыргылараҿы. Аха еиҭасҳәоит, ҳашәҟәыҩҩцәагьы аганахь игыламызт, ражәа сахьарк иқәкын ҳдаракәац еилазхәоз ауаҩы. Ус шакәу арҵабыргуеит Аԥсны жәлар проет Д.И. Гәлиа 1957 шықәсазы ииҩыз ажәеинраала «Абри соуп сара». Араҟа Дырмит ду иҩымҭаҿы Аԥсны аҭоурых еилазхәоз «аҵарауаҩ» ихьӡ аҳәарагьы иаԥсаны имԥхьаӡеит, аха ицәаҳәақәа ахы инаркны изықәку Павле Ингороҟва иоуп. Сара саԥсуоуп! Аԥсуа жәлар рԥа соуп сара, ажәытәӡа зны аџьамцәеи арабқәеи Кавказ иқәцаны иказцоз иреиуоуп дара. Сара саԥсыуоуп, стәыла хәыҷ ала сыҽхәоит. Сара бызшәала сырзааигәоуп, срашьоуп аедыгьқәа, ачерқьезқәа… сара саԥсыуоуп, сышьха шлақәа сырԥоуп. Сабдуцәа рабдуцәа анышә иахьамоу саԥоуп…»
Ҳлитература апатриарх ду амцабз иаҩызоу арҭ ипоезиатә цәаҳәақәа идаракәац, азқьышықәсақәа иргәылсны иаауа дазгәдууа иҿаԥнаҽуеит ақырҭуа «ҵарауаҩ» итеориа хәымга. Амала ишыҟала сыздырам аха абри аҭоурыхтә жәеинраала Павле Ингороҟва ишиқәку ҳҵарадырраҿы аӡәгьы ақәҿимҭыц. Ҳҵарауаҩ ду Сергеи Зыхәба ааскьаӡа ииҩыз аҭҵааратә усумҭа замана «Ишԥеилкаатәу Дырмит Гәлиа иажәеинраала «Абри соуп сара» аҟны еиԥш. Араҟа академик инарҵауланы, насгьы инарҭбааны днаргәылаланы иҿаԥиҽуеит ақырҭуа шовинист имцырку «итеориа».
Иара убас абаҩхатәра еицамк змаз, изаамҭанымкәа зыԥсҭазаара иалҵыз апоет Кьыршьал Чачхалиа иажәеинраала «Ингороҟва ичаҟәа?!» аԥҵан ашәҟәы «Георги Мерчуле» Аԥсныҟа ианаарга, ихыԥҽыгаха ианҳалаҳаҵәҟьа. Автор аԥсыуак иаҳасабала аԥсыԥжәара, агәыԥжәара инаҭеит аҽнышьыбжьон амц зҳәоз, еиқәзырҽаҽоз, ҳҭоурых аҵәы ахьызшьуаз абжьаратәи ашәышықәсқәа рзы аԥсуаа Аԥсны ахсаала ианымкәа рыҟаҵара ахьигәыӷьыз. Аҩымҭа ахыҵәҟьагьы иаҳҳәоит ҳпоет, асатирик иажәа заҟа иџьбароу. Ингороҟва иадгылоу ажәа ичаҟәа – метафорк
1 Уахәаԥш:
2 Д.И. Гәлиа. Иҩымҭақәа реизга, актәи атом, Аҟәа, ашәҟәҭыжьырҭа «Алашара», 1981, ад. 222.
аҳасабалагьы ихысуеит, аформат дуны, зықь даҟьа раҵкыс инеиҳаны иҟоу ашәҟәы даҽа ажәак – уи асахьа ҭыхразы иузаарбуам, ари ажәа иаҳәеит зегьы, иаӷроу ҳагәылаԥшаанӡа. «Инеиԥишьын уахынлеи ҽынлеи, хыс инеиҭан «Георги Мерчуле», зықь раҵкыс инеиҳаны ашәҟәы адаҟьа, иҩит днатәан Павле Ингороҟва», – абас ахы икуеит апоет иажәеинраала.
Анаҩсан ҳаԥхьоит:
Ишааҭыҵыз еиԥш, иҳауит ари Аҟәа,
Аха ишәасҳәоит, аҩызцәа имӡакәа,
Аиашареи амцреи иаанымхеит имҵакәа,
Убри ашьҭахь убас хымзгьы мырҵӡакәа.
Насгьы имаанҿасит убраҟа дмырџьакәа.
Абри ажәеинраалаҿгьы иубоит апоет исатира ахыԥшагьы. Уи имырхьааӡакәа, насгьы дмаӷьӡакәа заҟа дицрасуа, дыширԥхашьо аԥсуаа ракәым, иара имилаҭ иазеицәо аусгьы шыҟаиҵаз иҳәоит. Ақырҭуа литература аклассик А. Ҵереҭели иҳәахьан: змилаҭ зҭаху, бзиа избо даҽа жәларык рзы ацәгьамыцәгьа ҟаимҵароуп ҳәа. Апоет ихшыҩҵак заҟа ибзиоузеи, ижәлар зықәныҟәом акәымзар.
Кьыршьал Чачхалиа иажәеинраала хиркәшоит ирмарианы, аха иҵаулоу аҵакы аманы:
Уара иумазааит, дад, ушәҟәы еиқәычаҟәа,
Иаԥхьо ҳәа уаҩ, дызбом уи ҳара ҳ-Аҟәа.
Ҳаешьара иазыҟазҵаз абас аиҵаҟәаҟәа,
Уара уоуп ҳәоуп ишаадыруа Павле Ингороҟва.
Ааи, усҟан асовет аамҭазы ажәларқәа реашьара ҭарчеик, бираҟк еиԥш иҳаракны иркын Ленинтә милаҭ политикцәа хадар азҭоз, иҳәаақәызҵоз акоммунисттә идеалқәа рыла иааӡаз ауаа. Уи аидеиа ауцәгьахыз аԥсҭазаараҿы еиҟараны ахархәара анамаз. Убри атәгьы аныԥшуеит аҩада ҳзыхцәажәаз апоет иажәеинраала «Ингороҟва ичаҟәагьы».
Зегьы зхысҳәаауа Платон Бебиа иажәеинраала «Евгени Евтушенко уахь» ауп. Кьыршьал иажәеинраала аԥҵан 1956 шықәсазы. Ииашоуп, усҟан Асовет мчра ыҟан Ленинтә милаҭ политика излақәныҟәоз, излаҳәоз ала зхыԥхьаӡара маҷыз амилаҭгьы зхыԥхьаӡара дууз амилаҭгьы еицырзеиԥшыз, аконституциа ирнаҭаз азин ала ихьчан, иакәымла урызныҟәар ҟаломызт. Аха убас шакәызгьы, Сталини Бериеи рыбӷа змаз ақырҭуа национал-фашистцәа аԥсуа жәлар рхәыдацәа ҵкааны иркын рыԥсы ҭыршәаны иҳазқырҭуатәуазар, Аԥсны шьапықәҟьала иҳазгозар, Қырҭтәыла иажьны-иацәаны иаҳзалаҵозар ҳәа рыҽшьны иаҿын. Абри еиԥш иреакциатәу ахықәкы анагӡаразы, уаа иахьырбо аԥсуаа шқырҭцәоу агәра ддыргарц, Аԥсынгьы Қырҭтәыла иатәышьҭроуп ҳәа рҳәарц азын ауп шықәсыла дадтәаланы имцырку, анаука амԥын ахь иҟам «теориала» ишьақәзырӷәӷәо ашәҟәы «Георги Мерчуле» заԥиҵаз Павле Ингороҟва. Ари ус баша-маша автор ихы иҭашәаны иаԥиҵаз акы акәым. Уи идҵаны идырҩыз усумҭоуп. Убри абриаҟара ҵарауаа дуқәа ишақәыӡбахьоугьы, алаҳарҭ еиԥш ацәа шахырххьоугьы, уи иаҳәо хазҵо, иацныҟәо иахьагьы иҟоуп Қырҭтәыла. Ус шакәу амырҵабырги 1992-93 шықәсқәа рзы Аԥсны жәлар Рџьынџьтәылатәи аибашьра. Уи ашәҟәы ақырҭуа шовинистцәа бираҟк еиԥш иаҵагылан иқәԥон, насгьы рхы зладырқьиоз акы акәны иахәаԥшуан. Аха адгьыли ажәлари рҳақ уаҩ дызмыхәо мыч дуӡӡак амоуп. Ус шакәу ауаатәыҩса рҭоурыхтә ԥсҭазаараҿы идыруижьҭеи акырӡа ҵуеит.
Сыззааиуа, Кьыршьал Чачхалиа иҩымҭа «Ингороҟва ичаҟәеи» Платон Бебиа иажәеинраала «Евгени Евтушенко иахьи» дунеик иахылҵит сиужетлеи ҵакылеи ихазы-хазызаргьы, аамҭак ишатәымгьы идеиала еиқәҿырҭуеит, еизааигәоуп, Аԥсадгьыли, Ахақәиҭреи, Ахьыԥшымреи, Ажәлари наҟ-ааҟ реизыҟазаашьа ииашаны иалызкаауа, иҳәаақәызҵауа аплатформа иқәгылоуп, даҽакала иуҳәозар, хыхь зыӡбахә ҳәоу афилософиатә категориақәа рыхьчара иазкуп, атәым мчқәа ирҿагылоит. Аха иҟоуп арҭ зынӡа излеиԥшым, излеиԥшымгьы убри ауп, Кьыршьал Чачхалиа иажәеинраала зыхҳәаау аԥсуа жәлар зҭахым (уҭоурых лазырҟәуа уџьынџь уалызхуа, бзиа сибоит, сиҭахуп ҳәа злауҳәарызеи?), зыԥсадгьыл иахызбаауа аӡәы иауп, егьи Аԥсны ибзианы издыруа, абзиагьы зыҩхьоу, изҳәахьоу (инымҩатәны иаҳгәалаҳаршәап аҵарауаҩ Инна Кәыҵниаԥҳа еиқәлыршәаз ашәҟәы  1982 шықәсазы Аҟәа иҭыҵыз (актәи аҭыжьра) иациҵаз аԥхьажәа  ҳәа хыс измоу дреиуоуп. Уи ахыхьгьы Платон Бебиеи иареи ибзианы еибадыруеит, дизааигәоуп, ҩнаҭалагьы еиҭанеиааихьеит, ачеиџьыкагьы еицырфахьеит, алитературатә еиԥыларақәеи ахәылԥазқәеи рҿы еицықәгылахьеит ажәеинраалақәа еицрыԥхьахьеит. Абарҭқәа зегьы, ҳәарада, аԥсуа поети арыс поети реиҩызара арӷәӷәон, еизааигәанатәуан. Аҟәа аума, Москва аума иахьеиқәшәалакь, иахьеибабалак агәахәара рнаҭон ҩ-милаҭк ркультуратә, литературатә еимадарақәеи реилысрақәеи ирсимволны акәын аҩыџьагьы шахәаԥшуаз. Абри ауп шьаҭас иамаз, изхылҵыз Евгени Евтушенко изикыз Платон Бебиа иажәеинраалагьы «Евгени Евтушенко». Араҟа аԥсуа поет иколлега дизгәдууа зны изиҳәоит «Мичурин ихаҭа!» ҳәа Гәылрыԥшь идачаҿы абаҳча гәцаракны иахьааӡо азын, даҽазных илафи, исамырҟәыли,
илахҿыхреи рзын Аԥсны еицырдыруа алафҳәаҩы Чаҵә Чагә дидикылоит, еиҳарак ачеиџьыка данахатәо. Ажәеинраалақәа данрыԥхьо акәзар, Ерцахә шьапҵыркьакьан ишанханы иԥшуеит. Усҟан абар дзеиԥшрахоз:
Ибжьы лаҟәуан, ибжьы халон,
Ихәашьуан, иччон илакҭа.
Дпоезиа мцан уи деицралан,
Аа, Пушкин ихаҭа!
Иазгәаҳҭап инымҩатәны Платон Бебиа ари ажәеинраала иҩит 1983 шықәсазы Асовет мчра аԥсы анҭаз, аха уи иҵазырбгараны иҟаз «адемократиа» ахы анцәырнагоз аламҭалазы.
Ишдыру еиԥш, Платон Бебиа аклассикатә ҩымҭақәа реиҭагаҩык иаҳасабалагьы дҟазаны ихы аирԥшхьеит. Абра зыӡбахә ҳамоу апоет иаԥҵамҭақәа имаҷымкәа, насгьы анапҟазара рыгымкәа аԥсшәахь ирцәажәахьеит, иаҳҳәап: «Аурысқәа ирҭахума еибашьрацы», «Иван Ҭарба иахь», «Ҳиқмеҭ игәы», «Симонов иуасиаҭ», «Ахәыҟаҵаҩцәа шәышәуеит», «Амаршал иԥсра», «Сара сла», «Ашә иасит», «Аԥенџьыр», «Ашьыцра», «Сгәырҩом, сҵәыуом акьажәҳәа», «Амшын».
Араҟа аҩада иаазгаз афактқәа иаҳдырбоит Платон Бебиеи Евгени Евтушенкои заҟа еизааигәо, доуҳала еилахәыз. Иара Евгени Евтушенко И. Ҭарбеи А. Лашәриеи ражәеинраалақәа аурыс бызшәахьы еиҭеигахьан…
Аԥхьаҩ дазҵаар илшоит (арҭ аҩ-поетцәак реизыҟазаашьа ыҟами) избан, нас абас еизааигәаз, доуҳала еилахәыз ишырҳәо еиԥш рыбӷьыцқәа зыԥжәеи, иҟалеи «Евгени Евтушенко уахь» ҳәа хыс измоу агәала ду зҵоу ажәеинраала иҩыртә еиԥш. Ари аҭак аҟаҵара зынӡа имариоуп аԥсадгьыли ажәлари рлахьынҵа ухаҿы иааугар ақырҭуа фашистцәа 1992-1993 шықәсқәа раан ҳазларыжьыз аибашьра хлымӡаах иаҳзаанагаз арыцҳарақәа урызхәыцыр, рышьҭа уқәлан уҿынаухар иубоит еилыхха аԥсҭазаараҿы аԥсадгьыл зегьы ишрыцку. Апоет иԥсадгьыл гәакьа аибашьра ианаҭаз ахьаақәеи, ахәрақәеи, аԥсыҭбарақәеи, иазаанагаз арыцҳара ду ицәа-ижьы ианыруеит, ихьааха игәы иҵхоит, даргәаҭеиуеит, ииашамкәа издызкылауа, иахәаԥшуа иага дизааигәазаргьы, аԥсуаа ишырҳәо ԥуҭк аџьыка ицифахьазаргьы, диҭахызаргьы иаҽԥнимкылар, иаҽԥнимҳәар ауам, дышиашам илакҭа иҭаиҳәароуп мыц зымҳәо афактқәа иҿаргыланы. Абри ауп Платон Бебиа иажәеинраала «Евгени Евтушенко уахь» изырҩызгьы…  ҳәа шиҳәахьазгьы. «Апоет – адунеи ду иқәу инаҳәааҳәуа, суацәажәоит ирҭахаз Аԥсны аҳәаақәа» ҳәа иалагоит ажәеинраала. Абарҭ ацәаҳәақәагьы ирҳәоит апоет иԥсадгьыл аблокада шазыҟаҵоу, еиҳа ираԥсшәаны иуҳәозар, амацәаз ишҭаку. Платон Бебиа апублицистикатә бжьы ҿаца ахыҩуа, апоезиатә мцаԥшь аҵаҵаны, насгьы аиаша ҵабырг днавамгылакәа гәаартыла цәымӷра дук аҵамкәа, аха дышизгәаау, ишиаҭәаимшьаз мҩашьо иҳәоит дзыхирҟьо, игәаларшәауа. Евгени Евтушенко: Аԥсынгьы аԥсуагьы бзиа ишибоз дымҩасны дцозаргьы «салам ԥхада» дышрывымсуаз, ҳҭоурых, ҳфырхацәа гәылшәақәа ишырзикуаз апоезиатә цәаҳәа гәымшәақәа. Анаҩсан аҩымҭа автор иҳәоит, иҽыԥныҳәан акәымкәа, аԥсҭазаараҿы иҟаҵәҟьаз, аԥсуаа шизыҟаҵәҟьаз. Абар дара афактқәагьы:
Мықә унаган ашәа аԥаҳҵеит ухьӡала,
Лыхны аҽырыҩраҿ ԥхьахә аԥаҳҵеит ухьӡала,
Ҳуахьад рҟны арашь анаҳҵеит ухьӡала,
Ҳаҩнқәа ушәцәқәа рыҩнаҳҵеит, ухьӡала,
Аԥсны иреиӷьыз аҭыԥ ссир аанкыланы,
Уныҩнаҳҵеит ахан хьыцәҟара ргыланы.
Усҟан Аԥсны иашьагәыҭха инхоз Евгени Евтушенко ҳаиҭахызшәа дыҟан… «Еибашьрада џьым шәыԥсадгьыл шәымырхит» – ҳәагьы иҳәалон, аха дара убарҭ ажәақәагьы агәаҵантә ишымаауаз, зыгәра угаша шракәмыз удырбон «акызаҵәык уажәшьҭа ишәзынхаз – ачҳароуп!» ҳәа, – иациҵаз.
Платон Бебиа иажәеинраалаҿ Аԥсны иахнагахьоу аҭоурых адаҟьақәагьы жәпакы ҳаргәылаирԥшуеит (иҩымҭа афырхаҵа ирдырырц, еилиркаарц азын): «Ирацәаҩгәышьоуп ари ҳадгьыл ҳамазкуа, аха ашәышықәсақәа ҳаргәылст ишҳамаз уа», аха зегьы иреицәахеит, «аԥсуаа амҳаџьырра иагарцаз, цхырааҩцәан, нас ҳадгьылқәа ахьҭацәыз дара ахылаҩцәан» иахьыҟалаз. Автор иара убасҵәҟьагьы ҳхаҭақәа иҳамаз аԥсыҽрақәагьы ихаиршҭуам.
Ажәеинраалаҿ уазк еиԥш ауп ишҳәо иаҳхысыз ашәышықәса анҵәамҭаз ақырҭцәа иаҳзааргаз арыцҳара ду атәы. Урҭ абар ишҭихуа:
Ҳҭоурых рыблит – уаҳа иацы ҟамларц азы.
Ҳанхара рыблит – уаҳа иахьа ҟамларц азы.
Мгәарҭа аӡҟы дҭаршьит – уаҵәы ҳҟамларц азы
Ҳадгьыл рыблит – ахаангьы ҳҟамларц азы.
Абри еиԥш ауаӷеимшхаратә ҭагылазаашьа аан ақырҭцәа иаадырԥшыз агыгшәыгра аԥсабараҵәҟьагьы иазычҳауам игәырҩоит: Аԥсны ашьхақәа раҳ «Ерцахә гылан, рыцҳа, уа илабжышуа, амшын хьаҵны, рыцҳа, ицон иӡышауа».
Евгени Евтушенкои Аԥсни реизыҟазаашьа злаҟаз, аԥшәымак еиԥш ихы злаиԥхьаӡози рыла абарҭ асаашьақәа иаҳзыҟарҵаз ахьимбаз ихы-игәаҿы иахьааимгаз, ажәак ахьахимҳәааз (ахыцқәа ирҭакны иазгәасҭоит ҳгәаҟра иақәҿырҭит иҳадгылт, моралла ҳгәы дырӷәӷәеит ақырҭуа фашизм иаҿагылт аурыс шәҟәыҩҩцәа дуқәа Л. Леонов, С. Михалков, уҳәа аӡәырҩы) аҿыԥныҳәа ду ииҭоит, ус имыхьыр акәын, избанзар, уи адунеи дадыруеит аиаша иазықәԥоз аӡәы иакәны. Уажәы ҳаизыӡырҩып апоет ихаҭа:
Ҿымҭ узлатәазеи – уаҵалан агәнаҳа…
Зыԥшӡара иахырҟьаны иршьуаз ҳахьӡала,
Убжьы адунеи иаурҳазҭгьы ҳахьчараз.
Аха урҭ иҳаӷацәахаз, ҳазшьуаз, ҳақәызхуаз рзы акыр дшәаҳәахьан, насгьы маакыра изызушаз, аҩызцәагьы иман, дыржәагәеит, дааныркылеит. «Аха апоет иҿаԥхьа аиаша гылароуп, ԥсраҽнынӡагь уи аиаша дазгылароуп. Апоет дызпоету дгәеиҭарцоуп амчымха, дагьхьамҵроуп урҭ ртәы шьҭа иамчым» ҳәа, – иҩуеит апоет идиҵо ахара аргумент фактла ишьақәырӷәӷәауа.
«Аԥсуа абзиа ауразы еснагь дыҟаӡоуп, аха ианаму – ашьоура убас дазыҟаҵоуп…» – ихаиршҭуам апоет имилаҭ иамоу ачыдаратә ҟазшьақәагьы. Уи ауп иаанаго Евгени Евтушенко иқәкны иҳәо абарҭ ацәаҳәақәагьы: «Мықә иаԥырҵаз ашәа уаҳа иузырымҳәаӡеит, Лыхны ашҭаҿгьы: ишәырҩы, дад, иҽы рымҳәеит, арашь ианырҵаз уаҳа иахьцаз рымбеит, рҳәеит, ушәҟәқәа изыԥхьоз уаҳа рҿы меихԥеит, рҳәеит…»
Апоет ииҳәо ииашоуп, уи шьоурак иаҩызоуп, хьырхәроуп. Изыџьшьатәузеи ажәлар рыбзиабара ҳаҭыр ззақәымҵаз, иззеилымкааз апоет иҩымҭақәа бзиа изларбарызеи, изларҭаххарызеи.
Апоет ишиҳәо еиԥш, иажәеинраала афырхаҵа – Евгени Евтушенко аибашьра ашьҭахь аабыкьашәа Аԥсны даҭааит, уаанӡатәи аибашьра анцоз аамҭазы иҿымҭра, Аԥсны дахьзадымгылаз, иҩызцәа аурыс шәҟәыҩҩцәа аӡәырҩы реиԥш ибжьы ахьимыргаз, аҵкысгьы еицәаз, акәны иҟалеит аибашьра иаҟәаҟәаз, иблаҿ иахьымааиз, ддысӡа, акгьы ҟамлазшәа дахьавсыз. Ари, апоет изын дызмырԥшӡоз, уаанӡа ииҳәоз зегьы агәы шрызҭамыз, цәала ишицәажәараз акы акәны иаанарԥшит. Мацара иибаз, игәы иасыз идачеи идачахьчаҩы рыҟамзаара ауп.
Абри атәгьы Платон Бебиа ибзиаӡаны ухаҿы инхартә ажәеинраала иагәылаиҵеит:
Ари адгьыл ҵәыуа ишажәыз узгәаҭама,
Арҭ ашьхақәа ашәы шыршәыз узгәаҭама,
Ари амшын зымҩа аҿы шҳәыз узгәаҭама?!
Иузгәамҭаӡеит.
Уа узышьҭаз уҩызцәа роуп,
Аԥсуаа рзы зыбла ашьа хылоз…
Алада иааго ацәаҳәақәа еиҳагьы иӷәӷәоуп, ирыҵоу ахшыҩзцара инаӡааӡаны иҭырхуеит: изызку ҳаӷацәеи урҭ рҩызцәеи рхаҿсахьақәа:
Ҳаирпланк азна асабицәа зшьыда нас?
Аҿар шшәаҳәоз – рыԥсы шҭаз изжыда нас?
Ан лцәа ԥҽуа ишакәым илызныҟәада нас?
Ашла дыргәаҟуа иҿызхда аҟәада, нас?
Уара иуҩызцәан, аха ҳара иҳаӷацәаҵәҟьақәан.
Ҳадгьыл ада акы аазымбаӡоз уаацәгьақәан…
Аха аԥсуаа ирымуит, ирхабабарц зҭахыз, ҩынҩажәантә рыла иҳаиҳаз аҵадырхеит, аӡәырҩы рыԥсыбаҩқәа араҟа –  ҳәа изышьҭаз аҟны наӡаӡа ирҭыԥхеит. Иаанхазгьы, апоет ишиҳәо еиԥш, «зыԥсы ҭахаз ыҩит, џьым, рџьынџьахьгьы»…
Ари афырхаҵара – аԥсуаа иргаз аиааира иреалтәу, илабҿабоу хҭысны ҳҭоурых азы адаҟьа ҿыц аанартит. Уи иадҳәалоуп дара ақырҭцәа Егры аӡиас иреибаҳәаны, асхыс аныԥжәоу еиԥш, ижәыланы ицоз иаԥырҵаз анекдотк. Аԥсы мыжда ҵаауп аԥсра алакҭа уанҭаԥшлак, насгьы узымшаҭо (ацәгьара иууыз, ашьаӡа-гәаӡа икоуршыз азын) ахы цаҳә-цаҳәо уԥсырҭа ианақәку иҟаумҵара иҟоузеи, ԥсеиқәырхарҭак уоур, уеихоит ԥхьаҟа аҭәиц ҵәҟьа уахьынҳалоит. Убри аҩыза аҭагылазаашьа акәын ирымаз Аԥсны ахы ианақәиҭыртә, ҳар рымчра аиааира анага, абџьар зкыз, урҭ ирыцхраауаз (аԥсуаа ҳзықәхуазар ҳәа) зегьы еибарҩны, игәыҭҟьа-ԥсыҭҟьаха Егры аӡиас ацҳа иқәсны ицон иахьынтәааз рџьынџьԥсадгьыл ахь – Қырҭтәылаҟа, Гыртәылаҟа, Шәантәылаҟа. Гәыԥҩык ақәыџьма злалаз ауасақәа реиԥш ирҳаны ицоз ацҳа ианықәс, уаҩ быргк (уажәшьҭа усгьы ишәарҭамызт, аԥсуаа уахь ирны ирыжәломызт, гәҭакыс ирымаз ҳтәыла ралцара акәын, уи
акырӡа ирызтәазаргьы шьакаҭәарала, аха хьӡыла-ԥшала инагӡан!) ажәлар ижәыланы ицоз (макьанагь ишәон аԥсуаа Егры ирны иҳашьҭалоит ҳәа, уасҟа ишәацәап аниаҟара гәнаҳа ҟазҵаз) дрылаҳәҳәеит:  ҳәа. Даргьы џьара иҳахәо акыр иҳәозар ҳәа рылақәа ҭырхаха иӡыӷәӡа иааилагылт: – Ажәлар, шәхаҵкы, абра иалагоит ҭқвени мшьоблиури миҵа! Игәыдышәкыл, ихыдышәкыл шәыҽкажьны! – Ҳамҭак дрылаԥшуан иҟарҵо збоит ҳәа. Ажәлар ишьхныԥсылан игылан ҟыт рыхәламшәо. – Абри акәын шәзыргәаҟуаз ҭквени деда… иҳәан уаҳа ацымҵакәа иҩнапык шьҭыхны иикыз иааԥсазар акәхап иварақәа инарываҳаит. Ажәларгьы еилагылазгьы ԥхьаҟа рҿынархеит.
Ҳзыхцәажәо аҩымҭа Платон Бебиа ианаԥиҵаз  аамҭазы аԥсуаа аиааира шыргазгьы ртәыла ашәарҭа иҭагылан, акы, ашьхарԥы иахьаҵанакуа Кәыдры аҩхаа Аԥсны акәакьқәа иреиӷьу ақырҭцәа рымчрақәа рнапаҿы иҟан, ибылдыҳәылдачо иҭан, ашьажәҩы Шеварднаӡе иакәзар, дахьықәгылалакгьы иҳәон ари адгьыл Қырҭәыла иатәуп ҳәа. Уи иажәа хәымгақәа ишьақәнарӷәӷәон араҟа ҳаҟазаара политикалагьы ииашоуп, аӡәгьы даҳԥырхагахар аауам ҳәа. Ҩбагьы, Аԥсны азхаҵара амоуцызт, аҳауаҿы иҟоу тәылак еиԥш иҳахәаԥшуан Шеварднаӡе иҩызцәеи иареи. Убри азоуп апоет иажәеинраалаҿ абас еиԥш иҟоу ацәаҳәақәа ҳазрыԥхьо: «Ҳабацәа рыбаҩ ҳадгьыл агәы иахьадкылаз, ҳԥацәа рыбаҩгьы нарыцлеит ҳадгьылаз. Анцәа иаҳаман ҳа ҳзы абас иҿыхлатәуп. Ианбаҳақәлои ҳәа нас ҩаԥхьа иԥшыхәлатәуп».
Апоет игәы иамыхәо зыхьӡ хара инаҩхьаз – Евгени Евтушенко иадрес ала иаахтны иҳәоит:
Уара уааила уҽаурбылырц амра ашәахәа,
Уара уааила иаԥуҵаларц нас уашәақәа,
Уара уааила ақьафураз – ара иубаӡаз…
«Иаажәып!» – ауп уара аԥсышәасгьы иуҵаӡаз…
Арҭ ацәаҳәақәа идырҵабыргуеит аԥсуа ԥхьаҩцәеи, уаанӡа ҷыдала бзиа ирбоз апоети дареи ргәы шеицәыхьшәашәаз, иргәарԥханы иҩымҭақәа ишрыԥхьоз, аԥсышәала еиҭагазгьы убрахь иналаҵаны, ажәакала, ахҟа рыбжьалеит, избан акәзар, Аԥсни аԥсуааи ашәарҭа ианҭагылаз аамҭазы рыҟазаара ахәыц-па ианакыз, аҩада ишысҳәахьоу еиԥш, ажәак ихәлымшәеит, иҿы аӡы ҭаҭәаны дтәан Қарҭаа гәаауеит ҳәа дшәаны. Платон Бебиа иажәеинраала злахиркәшо ацәаҳәақәагьы еиҳагьы иҵарны ицәажәоит. «…О, Анцәа ду, иҟауҵозар уара иулшо зегь, ашәҟәыҩҩ бзиа – дуаҩы бааԥсны дзушозеи?!»
Арҭ ацәаҳәақәа ҳхьаақәеи, ҳахәрақәеи, ҳрыцҳарақәеи, насгьы Евгени Евтушенкои Аԥсни реизыҟазаашьа ззымдыруа, уи иашьагәыҭыз, иаԥшәымаз аӡәы еиԥш дшырԥхьаӡоз, ззеилымкаауа иҳәар илшоит иӷьцәоуп, иџьбарацәоуп адунеи иадыруа (адунеи ихьӡ шадыруа ихамышҭӡеит) апоет маҷк аҟара иаҳаҭыр ибар акәын ҳәа. Мап, ус ихәыцуа аԥхьаҩ (аҭахызаргьы дышәҟәыҩҩыз, дҵарауаҩыз, дхархь уаҩыз) диашам зыӡбахә ҳамоу ажәеинраала автор изаҟаразаалак гәыбӷан узиҭом, иламыс цқьоуп џьаргьы давамгылеит, ихадароу тәамбашақә иҳәам. Амала, абра иацҵатәуп даҽа хшыҩзцарак. Уи убри ауп – апоет аҵыхәтәантәи (аҩада иасырбаз) ицәаҳәақәа нацәақәкыла иаадырԥшуа, Аԥсны аибашьра ҟалаанӡа дшазыҟази, аибашьра аани, уи ашьҭахьи ихы шааирԥшызи еидкыланы, еиҿырԥшны анализ азыҟауҵар, апоет ииҳәаз аҟны диашоуп, ажәакала, Аԥсни аԥсуаа рзы ихы бааԥсны имҩаԥигеит ауп иаанаго, насгьы дара ус иқәыгәыӷуамызт. Убри аҟнытә апоет моралла азин иман ус еиԥш иҟаз апатриоттә жәеинраала аҩра. Егьирахь ихаҭара, иуаҩра ишырҳәо еиԥш, дызша дисасуп, апоет далагом, иара иитәым даҽа «хкаароуп», даҽа темоуп, еиҭасҳәоит, ҳпоет дызхьысуа Евгени Евтушенкои аԥсуааи реилахәра, реиҩызара, насгьы ирҿиаратә усура Аԥсны иадҳәаланы иахьынӡаҟаз ауп. Убри ауп Платон Бебиа иажәеинраалагьы шьаҭас иамоу. Насгьы, иара аҩымҭа ахаҭагьы иаҳхаагаз аибашьра ауп изхылҵыз, уи афакт џьбарақәа роуп шьаҭас иамоу.
Платон Бебиа ипоезиа азҿлымҳауп аполитикатә хҭысқәа иара ус ҩнуҵҟала иҳахҭынхьаауа аҽрыцқьареи аҽеиҭакрақәеи зныԥшуа аҩымҭақәа раԥҵара. Ҳсахьаркыратә литература аҿаԥхьа, иҵабыргыҵәҟьаны ицәырҵит аҿыц цәа зхоу, аҿыц ҵакы змоу аамҭа иахшаз ахатә персонажқәа аманы. Избанзар, урҭ ауаа (аҩымҭақәа рфырхацәа роуп сара сызҿу) иахьа зынӡа рхәыцшьа, ргәазыҳәара, изыргәаҭеиуа, ирыцәтәыму, ирызгәакьоу зынӡа даҽа қәыԥшыларак рымоуп, иҭбаау, иуадаҩу, ҵкар рацәала еиларсу дунеибаркырак иатәуп, уи аҩнуҵҟа ауп рыԥсҭазаара зегьы ахьымҩаԥысуа. Асовет аамҭаз асахьаркыратә литература «аҟәаҟәа» иқәыз аидеологиа аканонқәа зцәа-зжьы ианырны, уи ақәыԥсычҳара иахылҵыз алитературатә фырхацәа (иҵоуроугьы, иҵоурамгьы) асоциалисттә уаажәларра аргыларазы иқәԥоз, акоммунизм аидеал лашақәа иреиҽырбоз рдунеиқәыԥшылара, рыԥсҭазаара шьагәыҭс иамаз рфилософиатә хәыцрақәеи, рызхьрақәеи зынӡа аҽакын, рыҩаӡарагьы ҳаракын. Аха, уажәы урҭ рҩызцәа афырхацәа аԥсуа литератураҿы акәым, ԥаса асовет литература ҳәа изышьҭаз зегьы аҿы иубом. Урҭ цәгьоуп, мамзаргьы асоциализм аидеиақәа ԥсит, адунеи
ианыҵит ҳәа акәым исҳәарц исҭаху, уимоу, акоммунисттә уаажәларра аргылара аидеиа иахьагьы аԥсы ҭоуп, иҟоуп, сгәанала, иҟалоит ԥхьаҟагьы, избанзар, акы, анаукатә коммунизм ашьаҭаркыҩцәа К. Маркси Ф. Енгельси ишырҳәахьоу еиԥш, уи еиҳау, насгьы еиӷьу, ауаатәыҩса рзы ауаҩ ихшыҩ макьана акгьы амхәыцыц, иамырҿиац. Ҩбагьы Миллиарди бжаки иҟоу Китаитәыла ауааԥсыра акоммунизм аидеиақәа шьаҭас иҟаҵаны аҿиара амҩа иануп.
Сыззааиуа, егьырҭ аԥсуа шәҟәыҩҩцәа зегьы рҿы еиԥш, аҩада зыӡбахә сҳәаз аамҭа ҿыц ахаҿра ҳара иаабоит Платон Бебиа ипоезиатә, ипрозатә рҿиамҭақәа рҟны ицәырго ифырхацәақәа рыла. Уаҟа иҭыхуп афырхацәеи аперсонажқәеи рыҩнуҵҟатәи дунеи иагәылаланы рԥсихологиатә ҭагылазаашьеи ирыгу ирыбзоу зҳәо рхатә хәыцрақәеи ирауашәаны, насгьы иубоит автор илирикатә фырхацәа рхы-рыԥсы мацараз акәымкәа глобалла, ауаатәыҩса зегьы ирзеиԥшу аԥсҭазаара ахаҭа ипроблеманы ицәырнагоу афилософиатә зҵаарақәа шьҭнахыртә еиԥш.
Жәаҳәарада, ари азҵаара ахьаабо Платон Бебиа иҩымҭақәа рҿы мацара ауакәху, уи иҟоуп, ибылгьӡа иааԥшуеит егьырҭ аԥсуа поетцәеи апрозаикцәеи раԥҵамҭақәак рҿы. Ииашоуп, зегь рыдгара еиҟараны иауҟаху – џьара иҳаракуп, даҽаџьара илаҟәуп, ажәакала, анапҟазараҿы излеиҩудыраауа ыҟоуп.
Аамҭа ҿыц ицәырнагаз апоет илирикатә фырхацәагьы рҟазшьақәагьы ирымоуп рхатә ҷыдарақәа. Иахьатәи аҿараамҭа уадаҩӡа аҟырҟы икылсыз – абзиабара ирызнарҵысыз ацәанырраҿы рхатәы аҷыда ҟазшьақәа ирымоу иаҳхысыз ашықәсқәа раантәи аҿар иузрыдкылом, избанзар, аԥсҭазааратә ҭагылазаашьа иақәшәо, иацзырӷызуа аформа ҽыцқәа рыԥшааит, аԥсуа жәаԥҟа ишаҳәоу еиԥш, зышхәа уҭоу иашәа уҳәар акәхоит. Араҟа иаз-гәауҭаша атрибутқәа рацәоуп аҽеилаҳәашьаҵәҟьагьы иҟанаҵоит ахатә аҵаҳәарақәа. Аҿар – абзиабара зыхҭынхьаауа реизыҟазаашьақәа рыҽгьы ианыԥшуеит ирымоу ахатә цәаҩақәа. Араҟа аматериалтә ҭагылазаашьа аганахьала иҟоуп излеиԥшқәам. Иахьатәи аԥҳәызба, мамзаргьы арԥызба аҭаацәа ралалараҿы ауадаҩрақәагьы аумаҷху – аҭахрақәа ироуа ирыхҟьаны. Абзиабара – уи зегьы ишрыцкугьы – амацара ззымхоугьы аумаҷху. Ирҭахуп амал – уи иаҵанакуеит: аԥара, амашьына, анхара бзиа. Ԥасатәи арԥызбеи аԥҳәызбеи арҭ рҩызцәа аҭахрақәа ыҟамызт, избанзар, аԥсҭазаара ицәырнамгацызт, уи еиԥш алшареи агәаҳәареи. Иахьа зынӡа даҽакуп, даҽа хәыцрак еибаркны иакуп, иуҭахы-иуҭахым уахаҵгылар акәхоит.
Абарҭқәа зегьы еилашуа иахьатәи ҳаԥсҭазаара аҵабыргхаҭа ауп. Абри сахьаркыратәла аарԥшроуп ҳлитература хықәкы хадас иамоу.
Аҩада зыӡбахә ҳәоу аамҭеикәшареи аамҭеиҭасреи иаанартыз адаҟьақәа шықәсынҵарак еиԥш ишьҭнакаууеит (еснагь аганқәа зегьы поезиатә хаҿсахьала инҭырҭәааны акәымзаргьы), агәеисыбжь аныруеит, аԥсуа поетцәа зегьы рыҟны еиԥш, Платон Бебиа илирикаҿы. Уи исубиективтә дунеии иааикәыршаны иҟоу аԥсҭазаара аҵабыргхаҭеи еимадоуп, еиларсуп инаӡааӡоу исахьаркыратә хәыцра алаԥшҳәаала.
Уи шакәу дырҵабыргуеит 1993 шықәса раахыс иаԥиҵахьоу аграждантә, апатриоттә, афилософиатә, абзиабаратә апоезиатә ацәахаа зыҟәнышьшьу арҿиамҭақәа. Абарҭ аԥҵамҭақәа, жәаҳәарада иаадырԥшуеит апоет аҵыхәтәантәи аамҭазы (абриаҟара анаҳхаага ашьҭахьгьы) инапҟазара еиҳагьы ишазҳаз ишгәылҭәааз.
Уажәы ҳахшыҩзцара арҵабыргразы ҳагәыламлацәакәа иаагап ҿыр-ԥштәқәак. Аԥсуара атрибутқәа зегьы иреиҳаны апоет ииԥхьаӡо абар изеиԥшроу: «…Жәаҩык акәтаӷьцәа илкәкәаа илааӡеит… Абри ауп са саԥсуара, сгәыҵхагь наӡеит!» («Сара саԥсуара»), «Аԥсадгьыл агәыбылра ӷәӷәахон есааира, уи наџьнатәгьы аҵых-лашә аршон… Ҳар-маҷ иахьа шьала ианырга аиааира. Иԥазаҵә инышәынҭраҿы аб дкәашон. («Аԥсуа баллада»), Амҵәыжәҩа иаҳәаз ашышкамс абар иахьыз: «Аԥша ахы иҭарԥа иара иагауан, избанда ажәҩа аҵкыс ахы ԥыруан». («Ашышкамс»); «Ууардын царцаз лыԥхала, ахы хьанҭазароуп, дад!» («Ауардын ахы»), …Бани баби ршьагьы руазшәа, ҳахшарагь цеит иаҳхыҵ» («Аамҭеикәшара»); Уара аӷҵлеиԥш уӷәӷәан, лҳәеит, мрашәа улашон, умыхәлан, лҳәеит… Иаргьы ашьшьыҳәа дҩагылт, рҳәеит, убас… аԥсрагьы даԥылт, рҳәеит» («Ауахҭа»), «Уабаҟоу сыӷба – сыӷба шкәакәа, схәыҷын – сыԥшын, сажәын – сыԥшын. Сыӷба шкәакәа – сгәыӷра шкәакәа, абасҟак идухама амшын?» («Аӷба шкәакәа») «…Ашәҟәыҩҩцәа рыцҳақәа заа иҭахоит, ашәҟәыҩҩцәа рыҳәсақәа заа еибахоит…» («Ашәҟәыҩҩцәа рыҳәсеибацәа»).
«…Ауардынхьча иашәа», (ажәлар рҿаԥыц ҳәамҭақәа рстиль, рритмика аформала иҟаҵоуп); «Аԥсцәаҳа иԥсра» (аҽы аибашьраҿы иаанарԥшыз – ахә аибашьра амца далнагеит «аԥсцәаҳа дышьны); «Ҭырқәтәылатәи аԥсуаа шәахь» («Аԥсны, рыцҳа, смыӡындаз ҳәа иаҿуп, адунеи иалаԥсоу аҵеицәа ирзыԥшуп, урҭ зегь рымоуп, аха ирымам акы, са убри сымоуп: Аԥсадгьыл зегь рыцкы!»); «Иҭабуп», (ҳбызшәеи ҳтәылеи ҳамазкуаз, ҳахызбаауаз, ҳаззымычҳауаз дрызхәыцуа апоет иқәиргылоит азҵаара абас: «Ҳашԥаҟалоз о-о, анаџьалбеит, иҳацәажәазҭгьы ихааны?!; «Асаб-радақәа» (ҳаԥсыҽрақәа – аибашьра ашьҭахь иҵаагаз аԥсымҭәрақәа ртәы зҳәо, ирықәыӡбо); «Агәыҵха» (Ҷыҷыкәа Џьонуа игәалашәара иазку); «Омар Беигәаа иԥсра» (шәышықәса дзымааит Аԥсныҟа нас… мышкала иааит иԥсӡы); «Акаҳуа еиқәаҵәа»; «Амра ахьҭашәо», «Исзымдыруа»
(абзиабара ашықәсқәа ирзырҭаслымуам, алирикатә фырхаҵа ихәыҷқәа ран лакәымзаргьы, бзиа дибеит, гәыбӷан дук узиҭом); «Диоскуриада» (ҳҭоурых ҵаулахь ҳхьазырԥшуа, ашәаӡыӡарагьы ҳазцәырызго); «Апоет шәаргәында» (ус иҟаз ҳаибашьра иаанарԥшыз аӡәы дибазар акәхап автор баша ихы иҭиҳәаарымызт); «Абыз баҩ злам» (асатира цаҳә-цаҳә); «Владимир Анқәаб»; «Аԥсцәаҳагьы ииааиуа» (ахаан имажәуа, имыԥсуа ашәа ауп изыхҳәаау); «Аҟәыӷара», «Ақьиара», (алакә амотив иалхуп, рыхшыҩҵак ҵаулоуп ижыцәу поемақәак раҟара рыкапан ыҟоуп, А.С. Пушкин илакәқәа, ртрадициа иқәныҟәаны иҟаҵоуп, амала дахьыԥшны акәымкәа ихатәу ацәаҩа иманы) уҳәа убас иҵегьы.
Аҩада еиқәысыԥхьаӡаз ажәеинраалақәа (маҷк исыррацәазаргьы аԥхьаҩ, саҭоуҵарым ҳәа сгәы иаанагоит, избан акәзар, адоуҳатә мал рацәа уаналахалак, реилыԥшаара уадаҩуп, акы нужьыр егьи гәаауашәа убоит) рҿы иубоит ԥшь-цәаҳәак иҟоу ажәеинраала ахшыҩҵак:
Са сбаҩхатәра амла иакуеит,
Саниозар ҳәа аҿаҵахәы –
Сеимдо сашьҭоуп, сыццакуеит,
Сагьышьацәхыслоит мыцхәы.
Ааи, Платон Бебиа ибаҩхатәра аҿаҵахәы аиоурц азы, иара еиҭарсны ишиҳәаз еиԥш еснагь амла иакуеит, иԥшаауеит (зны-зынлагьы инышьацәхыслогьы ыҟазаргьы, уи зынӡа иуарла-шәарлоуп, насгьы арҿиара иацу, зегьы ирзеиԥшу цәаҩоуп) азоуп алыҵшәагьы зыбзиоу аԥхьаҩ игәы зырхыҭхыҭуа ҵкар рацәала еилоу ҳаԥсҭазаара аазырԥшуа игәылҭәаау апоезиатә хаҿсахьақәа заԥиҵо. Араҟа уи аазырԥшуа илирикатә фырхацәагьы иаргьы аԥсҭазаара шәагас, загас иамоу зныруа, еилызкаауа, ацәгьеи абзиеи рҳәаа ахьыҟоу здыруа, абзиабареи ацәымӷреи рышьхәа ахьеивҵо збо, аиаша иадгылоу, ахәахәеи аикәымреи иақәыӡбо, зыԥсадгьыли зыжәлари рзы зхы-зыԥсы иамеигӡо, ажәакала, аԥсҭазаара философиатәла иазхәыцуа ракәны иубоит. Сгәанала, абарҭ ацәаҩа ҷыдақәа ракәзаргьы ҟалап апоет ихәыцрақәа рдунеиеибаркыра зырҵаулоу, иҳәаақәызҵо.
Иуадаҩуп ауаҩы (дарбанызаалакгьы) иԥсҭазаара аҭҵаара, аилкаара, инагӡаны игәазыҳәарақәеи игәыҵхақәеи сахьаҩыратәла аарԥшра, атипра злоу ахаҿсахьақәа рыҟаҵара. Араҟа ашәҟәыҩҩы зегьы раԥхьаӡагьы дгуманистзароуп, дыԥсихологзароуп, дфилософзароуп, мамзар ҟазак иаҳасабала дмаџьанахоит. Иара усгьы аурыс шәҟәыҩҩы Григори Бакланов ироман  аперсонажқәа руаӡәк иҳәоит еиԥш:
Ус анакәха, аԥсҭазаараҿы ахақәиҭра нагӡа аӡәгьы имаӡам, ҳаӷоу ишиҭаху адәы дықәлааит, дҿанаҳәозар ауп аԥсҭазаара зда ихәарҭам азакәанқәа. Уи ауп Г. Бакланов иперсонажгьы ииҳәо. Ари, апсихологиатә ҭагылазаашьа дарбан шәҟәыҩҩзаалак хшыҩзцара рзимурц залшом ирҿиамҭақәа рҿы ифырхацәеи иперсонажқәеи игәылҭәааны рхаҭақәа аԥсҭазаараҿы ишыҟаз, ишыҟоу раарԥшра напы анаиркы нахыс.
Платон Бебиа ипоезиатә ҩымҭақәа рыҿгьы имҩашьо иубоит ауаҩы ихаҭара аилкаара иаҵанакуа, философиатәла узырхәыцуа азҵаарақәа рацәаны, насгьы ишымариам. Ус шакәу ипоезиатә ԥҵамҭақәа зегьы срыламлакәа, иаазгарц сҭахуп, «Еиҟара-еиҟара» ҳәа, – зыхьӡиҵаз – ааба-ааба цәаҳәа иҟоу иажәеинраалақәа. – Иҩымҭақәа аҩбатәи атом иагәылоу ажәеинраалақәа рҟнытә. Зны урҭ злаҩу рструктура аформа насгьы иахьынтәаауа маҷӡак иадымхаргьы ирзааҭгылатәхоит.
Ҳлитератураҭҵааҩцәа ишазгәарҭахьоу еиԥш аԥсуа поезиа аҿиарамҩаҿы зегьы раԥхьаӡагьы анырра ҟазҵаз афакторқәа иреиуоуп ҳажәлар рҿаԥыцтә поезиа, нас аурыс поезиа, ишнеи-шнеиуаз Европатәи алитература ахьгьы ихьаԥшуа иалагеит. Ари еицырдыруа фактуп, иаарту Америка иаҩызоуп, амыцхә ахцәажәара аҭахӡам, аха иага ус акәзаргьы, хатә гәаанагарақәак сҳәарц сҭахуп.
Ишдыру еиԥш, Дырмит Гәлиа иҟынӡа асахьаркыратә литература иахылҵны, мамзаргьы иатәышьҭраны аԥсуа жәеинраала ҳәа аӡәгьы акгьы имбацызт, дамыԥхьацызт. Егьирахь, ҳәарада, аԥсуа жәлар рҿаԥыцтә поезиаҿы иҟан, афырхаҵареи афырхацәеи ирзышәаҳәоз, рхаҿсахьа аазырԥшуаз ажәеинраала, иаԥҵоу аҳәамҭақәа. Урҭ зегь раԥхьаӡа иаабоит Нарҭаа дуқәа ирызку аҳәамҭақәа рҿы. Иаагап ҿырԥштәык:
Иахьа хәашоуп,
Исҳәо иашоуп,
Сзықәтәоу лашоуп.
Аӡә иаб иҽагала дыҽхәоит,
Сасрыҟәа иԥҳәыс лнацәкьыс ала дыҽхәоит!
Убри азы, иашьцәа,
Даарыцҳашәшьаргьы ҟалоит!
Нас еиҳагьы амҽхак аманы ицәырҵуеит аԥсуа ҭоурых-фырхаҵаратә ашәақәеи аҳәамҭақәеи, абзазаратә поезиеи рыҟны.
Абар аҭоурых фырхаҵара аҟнытә ҿырԥштәык:
Зааш лабаӡагьы еиргь-аҳәазтәыз,
Зыфрангь аҳәагьы зцыцашхәашәа иқәызҵаз.
Ҽеи-ҽаҳәыси еибазмырцәаӡоз,
Ҽа шьахәрала згәара кәзыршаз
Ԥсҭа-цыԥхьаӡа зеиргь ашәа ықәыз
Уараида, рыуауоу, Наԥҳа Кьагәа»
Уажәы абзазаратә поезиа аҟнытә ҿырԥштәык:
Раӡны даҷшәа деихаԥсоуп,
Ӡахә ҟамчушәа деихатыруа
Лыхәда ҵәыцоуп, лыхцәы сырмоуп.
Амшын қаруа абла лыблоуп.
Амсыр қьаадыш ацәеижь лымоуп.
Ашьха каԥкаԥ абжьы лхоуп,
Ашьауардын ахшыҩ лыхшыҩуп!
Ишаабо еиԥш ажәа сахьарк аԥсуаа ибзианы ирдыруан ажәытәӡа аахыс, ҳаҭыргьы рзақәын, рыхгьы иадырхәон асубиекти, аобиекти, ахҭысқәеи ииашаны, ауаҩы игәникылартә, ихаҿы инхартә рааԥшраҿы. Даҽакалагьы, ҟалашьа амаӡам абриаҟара ибеиоу, ихьыршәыгәу аҿаԥыцтә ҳәамҭақәа аԥызҵаз ажәлар рҿы. Аха, еиҭасҳәоит, асахьаркыратә литература, ҷыдала апоезиа атәы ҳҳәозар, уи аҭоурыхтә аҵакы зынӡа даҽакуп амилаҭ рдоуҳатә культура еснагь арҿиараҿы зегьы ирылыҳәҳәо феноменуп. Машәыршәа акәӡам Д.И. Гәлиа ишәҟәы «Ажәеинраалақәеи ахьӡыртәрақәеи» Қарҭ 1912 шықәсазы иҭыҵыз аԥсуаа рҭоурых ԥсҭазаараҿы (назҳараара ргәаҵә згәаҵәаз ракәымзар) ихҭыс дуны изрыдыркылаз. Акы, раԥхьаӡа акәны иӷәӷәаӡа аԥсуа сахьаркыратә литература ашьапы акит, адац-ԥашә ҿиартә, ԥхьаҟа ицартә еиԥш ашьаҭа аҳаит, амилаҭ шьаҭамырӡгақәа ируакны. Ҩбагьы, аԥсуаа раԥхьаӡа акәны рхатәы бызшәала ираҳаит аԥсуа бызшәа иагәаԥханы, иажьрацәараны (уи ажәытәӡа аахыс ауасхыр шьҭарҵахьан жәлар проезиатә рҿиамҭақәа, хыхь иаазгаз реиԥш иҟоу) иаднакылаз – апоезиатә формала еиҿартәу – ажәеинраала. Абри атермин ахаҭагьы Дырмит Гәлиа иоуп иаԥызҵаз, амала раԥхьа аҩышьа аформа «ажәаеинраала» ҳәа иҟан, аха нас ажәакны, ацәаҳәа кьаҿ бжьаҵамкәа, «ажәеинраала» ҳәа аҩра иалагеит.
Ари ашәҟәы – ҳмилаҭ литература аҟырҟы зырхәыхәыз, ԥсыс иахалаз араҟа ахцәажәара салагом, избанзар, акы, сара ҿырԥштәык аҳасабала ауп ишаазгаз. Ҩбагьы, ари ашәҟәы инарҭбааны изыԥсоу ахәшьара ҳарак аҭаны иахцәажәахьеит аԥсуа ҵарауаа реиԥш, егьырҭ амилаҭқәа рхаҭарнакцәа рҵарауаагьы. Зны-зынла Дырмит ду изкны иаԥҵоу ашәҟәқәеи, аусумҭақәеи астатиақәеи ҳалаҿ иааиуам, иҟәнаҳшьоит иҟоу акы, инагӡаны иахьаҳзымдыруа, ҩбагьы, еизганы иахьҳамам. Ак ыҟаӡамшәа аԥхьаҩ иаҳәара, изнагара, сара сыхәҭаахьала, аиаша иацәыхароуп, иагьыԥхашьароуп. Урҭ иҟоу аматериалқәа Дырмит Гәлиа иԥсҭазаареи ирҿиамҭақәеи ирызку – реиқәыԥхьаӡара салагом аурыс ҵарауаҩ А.В. Фадеев инаиркны ааскьатәиӡа аҵарауаа рҟынӡа ирхцәажәахьоу, ирҿиамҭақәа ҭызҵаахьоу рацәаҩуп, амала, еизакны, асистематизациа рызум акәымзар. Иубилеитә рыцхәқәа раан изырҳәахьоу рымацарагьы заҟа ыҟоузеи. Сара араҟа исҳәо Дырмит Гәлиа изкны ирыҩхьоу, ирҳәахьоу рацәасшьоит, ма иазхоит ҳәа акәӡам иаанаго. Аԥхьаҩ аиаша идыруазарц аҭахуп. Егьирахь, ҳәарас иаҭахузеи, Дырмит Гәлиа изкны иҿыцу аҩымҭақәа раԥҵара аҭахуп, амала иҩымҭақәа рҿыцуа иимҳәаз дырҳәо акәымкәа, иара ишиҩыз, ишыҟоу. Адемократиа, мамзаргьы уи аидеиа иамҵахырхәо иага ирҭаххаргьы ароман «Камаҷыҷ» рҿыцшьа амам, ҳҵарауаҩ ду Ш.Д. Инал-иԥа ишиҳәоз еиԥш, ареволиуциа ҟалаанӡатәи аԥсуа жәлар рыԥсҭазаара иаенциклопедиоуп. Ари еиҳаны ароман «Камаҷыҷ» ахәшьара аҵарауаагьы акритикцәагьы (аӡәырҩы шахцәажәахьоугьы) аӡәгьы иаимҭац.
Асовет аамҭазы иаԥҵаз аҩымҭақәа иахьа ҿыц блала ирыхәаԥштәуп, ирыхцәажәатәуп, адемократиа «акәал» иҭашәо (ус узазҳәар ауазар), иацнарӷызуа иҟаҵатәуп ҳәа анаҳҳәо, ианааҩуа ыҟоуп. Аха, сгәанала, абраҟа инагӡаны ҳиашамзар ҟалап, асахьаркыратә литература аҿиара аҭоурых (ҳара ҳаҟны мацара акәымкәа) амҩа ҳаныԥшыланы, уи нахьхьитәи аахыс адиалектика ҳхаҿра иааганы ҳахәаԥшуазар. Избан акәзар, иарбан гуманитар дисциплиназаалакгьы (алитература, афилософиа, аҟазаара,
аҭҵаарадырра уҳәа убас, иҵегьы) аҳра зуа аидеологиа иадҳәалоуп, уи амаҵ амур ауам, иага атәыла, арбгаргьы уи аҳәаа изҭыҵуам, аӡәык-ҩыџьак иаҿагылоу ҟалақәозаргьы, урҭ лыҵшәадақәоуп, аҳра зуа аиделогиа ахырхарҭа рзыԥсахуам амчра аманаҵы иара атәы ҟанаҵоит. Ажәларқәеи атәылақәеи рыԥсҭазаараҿы ари ас иҟоуижьҭеи иҵӡозеи, ашәышықәсақәа иргәылсны иаауеит.
Сыззааиуа, Асовет Еидгыла аԥсы анҭаз, аӷьараҳәа ианыҟаз, уи агәеисыбжь атәылақәа ианырныруаз, ианазыӡырҩуаз, ианацәшәоз аамҭазы иаԥҵаз асхьаркыратә аҟазаратә, аҭҵаарадырратә ҩымҭақәа акоммунисттә идеологиа, шамахаӡак акәымзар иақәҿнаҭуан, иара изы иарӷьажәҩаны иавагылан. Ари еилкаауп, аксиомак иаҩызоуп. Аха уи анеилаҳа, ишырҳәо еиԥш аҳаидеи аныԥсы 70 шықәса рыҩнуҵҟа асовет жәлар идырҿиаз, иаԥырҵаз адоуҳатә мазара ду, ҷыдала асахьаркыратә литература акгьы иаԥсам, иахьатәи ҳаԥсҭазаара иақәҿнаҭуам, иацәтәымуп ҳәа иԥхьаӡаны, Хәыхәыт Бӷажәба иажәала иуҳәозар ҳрыгәҭасны ахыԥсҭахь иҭаҳҵар, агәра ҳамгарц залшом, иаҳцәыӡуа шырацәахо, насгьы ҭоурыхтәла ҳхәыцуазар, ҳиашахом, ауаажәларратә шьақәгылашьа адиалектика ҳацәхьаҵит, иаҳзеилымкааит ауп иаанаго. Избанзар, ицәгьа-ибзиа (ицәгьоуп ҳәа ҳәашьа рымоума Д. Гәлиа ироман «Камаҷыҷ», С. Ҷанба иповест «Сеидыҟ», И. Папасқьыр ироманқәа «Ҭемыр», «Аԥҳәыс лыпату», Баграт Шьынқәба иажәеинраалоу ироманқәа «Аҿатә-уаа», «Ахра ашәа», М. Шолохов, «Дон ҭынч» уҳәа убас заҟа? Урҭ зегьы злеиқәуԥхьаӡарызеи?) изгәылҩаау аамҭеи изыхҳәаау ажәлари рыԥсҭазаара аанарԥшуеит. Ҭоурыхла уазхәыцуазар, иҟан, нас ишеит изҵанакуа аамҭа ахаҿра аныԥшуа. Убри аҟнытә урҭ исырҿыцуеит ҳәа рылакьакьара аҭахӡам, иага уургьы иахьатәи аамҭахь иузаагом аԥсы дыбзоутәраҳа. Насгьы шәышықәсала ақәра змоу, зтрадициа ду аурыс литература аҭоурых аамҭақәа реиҭарсра иақәыршәаны «ирҿыцны», иахьатәи аԥсҭазаара иауаршәаны ирыхцәажәахьада? Урҭ излиааз аепоха иаԥацәоуп, уи иадкыланы ауп ишҭырҵаауа, «ҿыц блала» ҳәа уажәы ишаҳҳәоу еиԥш акәымкәа. Аҽазҵаароуп иахьатәи ауаҩы (аԥхьаҩ иоуп сара сызҿу) дшахәаԥшуа, даԥхьо, дамԥхьо уи иара иусуп. Аха абраҟагьы иҟоуп даҽакы. Зыԥсадгьыли, зыжәлари, зҭоурыхи, збызшәеи бзиа избо, инаӡааӡаны идыруазарц иазҿлымҳау ауаҩы, 70 шықәса рыҩнуҵҟа иаԥҵахаз адоуҳатә мазара аилкаа имазароуп, аамҭеиҭасра аԥсҭазааратә сцена иахьықәнагаз дацәымыхьшәашәароуп. Усҟан ауп уи ауаҩ (дарбанзаалакгьы) иԥсадгьыл данапатриоту, аҭоурых анидыруа, абиԥара еимданы иаарго ауаатәыҩса рцивилизациа ҳаҭыр анизақәу. Иаҳгәалаҳаршәап аурыс совет шәҟәыҩҩы Иури Трифонов ироман  аперсонаж Ермасов иажәақәа: .
Ааи, иуадаҩуп, аҭакԥхықәра ду ацуп уԥсадгьыли ужәлари урпатриотны, рхьаа ухьааны, ргәырӷьара угәырӷьараны, удгьылтә ԥсҭазаара шәыҭҳак амамкәа аҟазаара.
Ишдыру еиԥш, апоетцәа, ашәҟәыҩҩцәа рынаԥш-ааԥшра амҽхак ҭбаауп, адунеитә литература аклассикцәа рырҿиамҭақәа бзиа ибаны ирыԥхьоит, ирдыруеит, еиҭаргоит аԥсшәахь, уимоу, агха ҳахьуам иаҳҳәаргьы, рнапҟазара (рҩышьа, рформа, рстиль, ржанртә система ахырхарҭақәа) иаҿырҵаауа, анырра рызҭо ыҟоуп. Ари аҩыза ацәаҩа традициак иаҩызоуп ажәларқәа рлитература арҿиара апроцесс аҿы идыру, аԥсҭазаара змоу факторуп. Ус анакәха, аԥсуа поетцәагьы, апрозаикцәагьы, Дырмит Гәлиа ихаан еиԥш, (иахьатәи абиԥара-ҿа иаҵанакуагьы убрахь инархыԥхьаӡаланы) адунеитә литература аклассикцәа раԥҵамҭақәа азҿлымҳара азыруеит рҟазара амаӡақәа рыҵдыраара русхкы аҟны. Аха уи изаҟаразаалак иаанагом ҳашәҟәыҩҩцәа рырҿиаратә процесс даҽа литературак, иага амҽхак дузаргьы иахьыԥшуп, аныррала аҿиара иаҿуп ҳәа аҳәара мап! Аԥсуа литература аԥсуа иԥсҭазаара аҵабыргхаҭа, аԥсуа ипсихологиа, идунеихәаԥшышьа, исоциалтә бзазара, ицәгьа, ибзиа, ижәытә, иҿатә роуп еибаркны изку, шьагәыҭс иамоу, уасхырс иазышьҭоу. Аха аԥсуа шәҟәыҩҩцәа рсахьаркыратә ҩымҭақәа раԥҵараҿы, жәаҳәарада, рхы иадырхәоит Европатәи алитература иадыруа, зегьы еицырзеиԥшны ирыдыркылахьоу еиҳарак ажәеинраалақәа раԥҵараҿы системак еиԥш ишьақәгылахьоу аҩышьа формақәа. Абраҟа ҳпоетцәа, ҳашәҟәыҩҩцәа иара Дырмит Гәлиа ихаҭагьы дналаҵаны изыҿцаауаз, ҿырԥштәыс иргоз, еиҳарак аурыс литература акәын. Мрагыларатәи ажәларқәа рлитератураҿ идыру, иара иахьагьы арҿиаратә практикаҿы аҭыԥ змоу аҩышьа аформақәа иаҳхысыз ХХ ашәышықәса аҩбатәи азыбжа аҟынӡа ахархәара амамызт аԥхьаҩ ибартә иаликаартә. Иаҳҳәап аџьам-аҭадџьықь поет Омар Хаиам иажәеинраалақәа злааҩуаз аформа рубаи еиԥш иҟаз. Уи  ишаҳәо еиԥш:
были Захиреддин Бабур в тюркоязычной поэзии и Омар Хайям – в иранской. Вот образец рубай Омар Хайяма:
Изхысҳәаауа, Мрагыларатәи ажәларқәа идырҿиаз ацивилизациа аԥсуаа ҳацәыхараӡамызт, ус шакәу ижәытәӡатәиу ҳҭоурых адаҟьақәа ирнуп, аха рпоезиа, ҷыдала алирикатә жәеинраалақәа раԥҵараҿы ҳхы иаҳархәо, ҳлитератураҿы иубо ианалаго, аҩада ишысҳәахьоу еиԥш иаҳхысыз ХХ ашәышықәса аҩбатәи азыбжа нахыс ауп. Уи агха сыхьуан ҳәа сгәы иаанагоит, ихациркит сҳәар абаҩхатәра еицамк змаз, харада-барада сибратәи аҵааршәыра 20 шықәса изхызгаз апоет, апрозаик Шалуа Ҵәыџьба ишәҟәы «Маҿа-маҿа» Аҟәа 1966 шықәсазы иҭыҵыз ала. Абри апоезиатә шәҟәы «Маҿа-маҿа» аредактор Аԥсны жәлар рышәҟәыҩҩы А.Н. Гогәуа иациҵаз аннотациа хәыҷ аҿы иаҳәоит: «Абри ашәҟәы иану, инеибеиԥшны аа-цәаҳәакны еибыҭоу ажәеинраала харӡақәа рыла апоет Шьалуа Ҵәыџьба иаԥхьаҩцәа шьарда реиҳәоит, шьарда дирҵоит. Аԥсабара асахьа ҭихуаз, ибааԥсу, аԥсҭазаара зырхәашьуа ауаа аҿаԥиҽуаз, ауаҩытәыҩса имчхара дахцәажәоз – зегьынџьара ианыԥшуеит апоет шаҟа игәра иго ауаҩытәыҩса, шаҟа агәра иго уи ихшыҩ игәыблра, ибзиабара.
Апоет иҽацәихьчоит ажәа мыцхә. Уи иаҭахуп амцхә мҳәакәа, дзыхцәажәо аҵакы аҵаулара, аарԥшра, ацәыргара».
Абри нахыс ҳпоетцәа, еиҳарак абжьаратәи абиԥара иоуаз абри аформала – ааба-ааба, зынгьы ԥшьба-ԥшьба цәаҳәа иҟаз ажәеинраалақәа ирзхьаԥшит. Кьыршьал Чачхалиа урҭ ашьацмақәа ҳәа рыхьӡиҵеит, дара зны ԥшьба-ԥшьба иҟоу ацәаҳәақәа рыла ишьақәгылоит, аха даҽа зныхгьы ааба-ааба цәаҳәақәа рыла.
Кәымф Ломиа иакәзар, «Аԥсуа цәаҳәақәа» ҳәа азеиԥш хьӡы риҭеит, урҭ актәи ахәҭа ԥшьба-ԥшьба цәаҳәа рыла ишьақәгылоит, аҩбатәи – ааба-ааба цәаҳәа ыҟоуп. Ҳлитературатә критикаҿы ҳпоезиаҿ ишлагала бзиоу азгәарҭахьеит. Абар урҭ рзы академик Хәыхәыт Бӷажәба ииҩуа: «Арҭ (аԥсуа цәаҳәақәа – Р.Қ.) даҽакала иуҳәозар, афоризмқәоуп, аҟәышреи, аиашареи, ақьиареи рыхә дуны изшьо, амци, ақәнамгеи, ахшыҩдареи ҿаԥызҽуа хшыҩрҵага поезиатә куплетқәоуп».
Ишаабо еиԥш, аҩада зыӡбахә ҳәоу ажәеинраала кьаҿқәа рформа аԥсуа поезиа иатәышьҭраны, «иажьрацәараны» иаланагалт. Ус шакәу акритикцәагьы иазгәарҭеит, ахәгьы ҳаракны иршьеит. Амала уи апоезиатә форма зхылҵшьҭроу, иахьынтәаауа, насгьы ҳпоетцәа конкретла знырра роуз, изҿыԥшыз Мрагыларатәи ажәларқәа рпоезиа аклассикцәа шракәу аӡәгьы иазгәеимҭеит. Сара сахьахәаԥшуала, «Маҿа-маҿа» акәыз, «аԥсуа цәаҳәақәа» ракәыз (убас егьырҭгьы) анырра рызҭаз аклассикцәа ртәы инымҩатәшәа акәзаргьы, аԥхьаҩцәа (уи дара ирзеилымкаауа ишыҟамгьы) ираҳәатәын инықәырԥшшәа акәзаргьы. Ус аҟаҵара изаҟаразаалак иланарҟәуамызт аҩада иаазгаз, ҳмилаҭ поезиа наунагӡа ихьыршәыгәха иалалаз ажәеинраалақәа равторцәа раҳаҭыр. Насгьы араҟа иџьшьатәу, мамзаргьы иԥхоушьаша ҳәа акгьы ыҟам. Алитература адунеи абаз аахыс аҿиара адиалектика иаҟазшьарбагоуп ари ацәаҩа – аинырра, аиҿыԥшра.
Абриаҟара зхысҳәаауа, аԥхьаҩ ухаҵкы Платон Бебиа иажәеинраала кьаҿқәа «Еиҟара-еиҟара» зыхьӡиҵаз роуп. Урҭ раԥхьа иҭыҵит хазы шәҟәны 1965 шықәсазы «Аеҵәақәа» ҳәа ахьӡны. Ашәҟәы ахьӡгьы машәыршақә иауҟаиҵах автор.
Аҵх ҵәца ажәҩан аҿы зқьы бла змоу аеҵәақәа шаҵыҷҷаауа еиԥш ауп Платон Бебиа иқәыԥшреи иҭәымҭеи шықәсқәа (1951-1968 ш.) раан иаԥиҵаз «Еиҟара-еиҟара» еиднакыло иажәеинраалақәагьы илирика ишагәылҷҷаауа. Абраҟа апоет классикцәа рҟазара иаҿиҵааз ыҟазаргьы, рнырра убозаргьы (ус еиԥш аҟаҵара акы, иԥхаушьо иҟам, ҩбагьы арҿиараҿы иаԥу факторуп) иара ипоезиатә дунеи инаҭаз, иажәа сахьарк аԥсымчхара аҽарҵаулеит, адац-ԥашәқәа арӷәӷәеит, иааикәыршаны иҟоу ҟыба-ӡыба згым аԥсҭазаара ицәырнаго афилософиатә зҵаарақәа ажәа мыцхәы нымхӡакәа ацәаҳәақәа, аҵыхәтәантәи аамҭазы ҳлитератураҿы иаланагалаз амермик апоетикатә инфлиациа ахыԥшаҵәҟьагьы рхьымӡакәа, доуҳала еибга-еизҩыда иҟоу, каҳара злоу, аестетикатә гәахәара узҭо, узмырааԥсоу, узырхәыцуа, кыр уазҳәо, поезиатә хаҿсахьала иааирԥшит. Ари, жәаҳәарада, абаҩхатәра иазҳәоуп, ажәакала, аԥхьаҩ дзыргәырӷьо, автор арҿиара аусхкы аҟны еизҳа-зыӷьара аазырԥшуа афактор хадақәа ируакуп.
«Еиҟара-еиҟара» уаҳа саламлакәа, уи хазы шәҟәны «Аеҵәақәа» ҳәа хьӡыс иаман ианҭыҵ иахцәажәаз, иахьа еицырдыруа ҳҵарауаҩ ду академик Сергеи Лад-иԥа Зыхәба иазикыз астатиа «Ажәа ҿыц аԥшааразы» абраҟа иаазгоит рацәак иагмырхаӡакәа. Избан акәзар, аҩада исҳәаз
ахшыҩзцарақәеи, нас иара «Еиҟара-еиҟара» аԥсабара злаҟоуи рыла имыцхәым ҳәа сгәы иаанагауа, абар ахаҭагьы:
«Алитератураҿы амҩа иаша, ажәа ҿыц аԥшаара иашьҭоу аԥсуа поетцәа ҿарацәа дреиуоуоп Платон Бебиа. Иара ихьӡ аԥхьаҩцәа ҳзы иҿыцӡам. Еиуеиԥшым астатиақәеи ажәабжьқәеи агазеҭқәеи ажурналқәеи ирниҵахьоу рыӡбахә ҳамҳәозаргьы, уашьҭа х-шәҟәык авторс дрымоуп. Иара иҩымҭақәа ирыԥхьахьоу игәаимҭарц залшом апоет знык импыҵаихалаз ахьӡараҿы дшаанымгыло. Иҽԥишәоит иара изы ҿыц формала аҩымҭақәа раԥҵараҿы. Сара сгәанала, уи ус шакәу агәра ҳнаргоит сынтәа иҭижьыз аҵыхәтәантәи ишәҟәы. Аизга иахьӡиҵеит «Аеҵәақәа», иагәылоуп формала еиԥшу шәага-загала еиҟароу ажәеинраалақәа шәкы.
А. М. Горки ишиҳәаз еиԥш, иуҳәо акәым ихадароу, ишуҳәо ауп аус злоу. Сгәанала, зегьынџьара акәымзаргьы, Пл. Бебиа ииҳәарц ииҭаху поезиа бызшәала ирԥшӡаны аҳәашьа дақәшәоит. ҳзыхцәажәо аизга ианылаз ажәеинраалақәа зегьы акакала цәаныррак-цәаныррак, хәыцрак-хәыцрак ирызкуп. Сгәанала, иаҵшьны иазгәаҭатәуп ас аформа кьаҿла еибыҭоу ажәеинраалақәа рыла аизга аиқәыршәара иуадаҩу усуп, убри аҟнытә иагьа гха амазаргьы уаҩы игәаԥхаша шәҟәуп.
Абраҟа ҩ-ажәак рыла исҳәарц сҭахуп даҽа згәаҭакгьы ҳлитератураҿы иҟан периодк алирика уи аҟара хшыҩзышьҭра анарымҭоз, даҽа жәақәак рыла иуҳәозар, алирикатә ҩымҭақәа алитература иаԥаԥсацәоушәа ианахәаԥшуаз. Аха алирика иаша, ахатәи ауаажәларратәи интересқәа зыхьчо алирика аԥхьаҩцәа ианакәызаалакгьы бзиа ирбоит. Пл. Бебиа ишәҟәы «Аеҵәақәа» иагәылоу зегьы лирикатә ҩымҭақәоуп. Ашәҟәы иаԥхьалакгьы илаԥш иҵамшәарц залшом атематика шыҭбаау: ара иҟоуп аԥсабара асахьаҭыхра иазку, абзиабара иазку, амҵақьақьацәа, аԥсҭазаараҿы аҭыԥ ԥхақәа ирышьҭоу рҿаԥҽра иазку. Аха иҟоуп арҭ ажәеинраалақәа зегьы еидызкылоу: хыҵхырҭас ирымоуп апоет ицәанырра бзиақәа, иуаҩра, иқьиара, ибзиабара, ицәымӷра рныԥшуеит.
Аизга имаҷӡам Аԥсадгьыли ажәлар гәакьеи рыбзиабара зныԥшуа ажәеинраалақәа. Апоет аԥсҭазаараҿы ихьлакгьы дзышьҭоу, гәҭакыс имоу акоуп:
Саргьы сыблааит сбылуазар,
Сыжәлар шәгәаҵаҿ снаӡаны.
Апоет гәҭыхас имоуп ҳажәлар ирхыргахьоу амаҟәмабарақәа, деигәырӷьоит аԥсуа ԥацха – ихәышҭаара мырцәакәа иахьанӡа иаазгаз. Аԥхьаҩ игәаԥхартә ибзианы, асахьа гәникылартә иҳәоуп аԥсуа ԥацха иазку ацәаҳәақәа.
Саԥсуа ԥацха кылыххоуп,
Ицоит аԥша кылшәшәа.
Саԥсуа ԥацха кылыҟҟоуп,
Иануп ахҭыԥ кылыжәжәа.
Уи аҵанӡа инарымгеи
Агәаҟрақәа, ахымцақәа.
Аха иахьанӡа иаанагеит,
Са схәышҭаара мырцәакәа.
Пл. Бебиа илшоит иконкреттәу фактк иалхны алкаа аҟаҵара, аизакра, ҿырԥштәыс иаагозар, ашьхыцқәа маашьарада, тәамҩахә рықәӡамкәа ацха ҟарҵоит. Апоетгьы иҭахуп ашьхыц реиԥш ауаагьы еицҿакны аус руазар, уи азоуп изиҳәо абарҭ ацәаҳәақәа:
Ҳашԥаҟалоз зегь краауазар,
Ашьхыцқәа реиԥш ҳаиқәшәаны?!
Аизга «Аеҵәақәа» иагәылоу ажәеинраала бзиақәа иреиуоуп ҳәа сгәы иаанагоит «Аҩада џьоук рхы хоуп…» иахьагьы ҳаԥсҭазаараҿы иуԥылоит џьоукы-џьоукы ахымдырцәа, акариера иашьҭоу, зхашәа-зхы зымбо. Урҭ ҵара дук рымамкәа, баҩхатәра дук рымамкәа икалышь-малышьуа, ибалдаҳәы-балдачо аԥсҭазаара иалоуп. Аҭыԥ бзиа, ақьафурҭа изықәнагамкәа изауа ажәҩан аҟнытә иаурзылбаахуа, «абӷа рымоуп», «абӷа» ирнаҭоит. Ас иҟоу ауаа ирызкуп хыхь зыӡбахә ҳҳәаз ажәеинраалагьы:
Аҩада џьоук рхы хоуп,
Ҵаҟа иҟоу рбарҭаӡам.
Аҭыԥ иашьҭоуп, изго бӷоуп…
Дара ртәала ишәарҭаӡам.
Аха ҭыԥда ак зымбауа,
Изхалаӡом, ибӷалауеит.
Шаҟа ауаа рахь улбаауа,
Убри аҟара ухалауеит.
Ишысҳәахьоу еиԥш, ари еиԥшу, уаҩ игәы иахәаша маҷӡам аизгаҿы. Аха имӡакәа иҳәатәуп ажәеинраалақәак рыԥсыҽра еиуеиԥшым аҵакқәа змоу формак, шәагак иҭаргыланы иҟаиҵарц дахьашьҭалаз иахҟьазар. Иҟоуп жәеинраалақәак инеидкыланы урыхәаԥшуазар ибзиоуп, аха цәаҳәак-ҩцәаҳәак азеиԥш ритм еиларгоит. Иаагап ҿырԥштәыс абас иҟоу ацәаҳәақәа:
Идыды-мацәысит аҵыр-ҵырҳәа,
Нас ихысит аҵықь-аҵықьҳәа,
Ақәа каҭәеит ахыр-хырҳәа,
Аҩар кьасеит ахьыр-хьырҳәа.
Ақәа каҭәоит ахыр-хырҳәа,
Адгьыл иажәуеит аҟәыр-ҟәырҳәа,
Аҩар еихәлаччоит ахыр-хырҳәа,
Ашәҭ хаҿ-хаччоит акыр-кырҳәа.
Ари ажәеинраала азнык азы уанаԥхьалак агәҭакы нанагӡеит, иласынгьы иҳәоуп ҳәа угәы иаанагар алшоит. Араҟа иалырԥшаан иҟаҵоуп алитерациа зуа ажәақәа: «аҵыр-ҵырҳәа», «аҵықь-ҵықьҳәа»… Аха, сгәанала, автор ажәа архәмарра мацара дханагалоит, аҵакы рацәак дазымхәыцкәа иааилишьыз жәеинраалоуп. Ари ас шакәу ашьақәырӷәӷәаразы хшыҩзышьҭра аҳҭап иара ажәеинраала ахаҭа. «Идыды-мацәысит аҵыр-ҵырҳәа». Аԥсышәала ас аҳәара маншәалам, избан акәзар, «имацәысит аҵыр-ҵырҳәа» уҳәар ҟалоит, аха «адыдра» атәы ара иузаԥшьуам. Анаҩсан «ақәа каҭәеит ахыр-хырҳәа» ибзианы иҳәоуп, аха аҩар кьасеит «ахьыр-хьырҳәа» узҳәом. Еиҳа иануршәар ҟалоит, иаҳҳәап, «аӡыхь ыҵыҵуеит ахьыр-хьырҳәа» уҳәозар. Ибзиоуп ахәбатәи аабатәи ацәаҳәақәа, аха иҽеины иҳәам афбатәи, абжьбатәи ацәаҳәақәа: «Адгьыл иажәуеит аҟәыр-ҟәырҳәа, аҩар еихәлаччоит ахьыр-хьырҳәа». Иԥшӡам, агәынкыларагьы уадаҩуп адгьыл аҟәыр-ҟәырҳәа аӡы ажәуеит ҳәа, аҳәара, аҩаргьы ахьыр-хьырҳәа ишԥеихәлаччо?
Иажәеинраала цәгьам, аҵакгьы бзиоуп «Аԥсуа шәақәа збада ихьшәашәан»… Автор ара излеиҳәо ала, аԥсуа жәлар рашәа ацқәԥон аҳәа ахы-аҵарра», «ахәра иашәан, ахра иашәан, иашәан афырхаҵара». Ара зегь иашоуп, жәа-лыԥшаахлагь иҳәоуп. Амала, ҳрыхәаԥшып аҵыхәтәаны аҩ-цәаҳәак. Арҭ изларҳәо ала аԥсуа ашәақәа «лаф-шәак рылам иауан-иашәан. Ех, аҳәахагьы рызҭадаз!..» Еиҭасҳәоит, арҭ ацәаҳәақәагьы иманшәаланы, иласны иахьҳәоу уаҩ дхырхыртә иҟоуп, аха ирҳәо аҵакы иашам. Аԥсуа шәақәа алаф ашәа шԥарылам, ирацәангьы ирылоуп, урҭ ажәлар идырҿион ажәытә аахыс.
Идыру усуп, иуадаҩӡоу акоуп ажәлар рҿаԥыц ҳәамҭақәа ирылхны алитературатә рҿиамҭақәа раԥҵара. Уи уадаҩуп еиҳараӡакгьы аформа кьаҿқәа рыла аҩраан. Афольклортә рҿиамҭақәа рсиужетқәа алитератураҿы ахархәара ахатә ԥҟарақәа, зеилагара ҟамло аԥҟарақәа (акононқәа – Р.Қ.) амоуп. Пл. Бебиа зны-зынла ицәеилагоит уи. Ари аганахьала уаҩы иазгәеиҭар алшоит ажәеинраала «Ахәыҷы дцан аӡахьы»… Ахәыҷы аӡахьы дахьцаз амҩан аирыӡ ицәыԥҽит, аҩны данааи иан длыпҟеит. Ари афакт ҳавтор ан илабжьигоит абас:
Биашам, ди бнапы мҩанҵо,
Дзыбыпҟахуеи уи уажәшьҭа?!
Дбыпҟар анамух, данцо
Дыпҟан аӡахьы дышьҭла.
Ари абжьгара иашам, насгьы ажәлар рҳәамҭа ишаҳәо атәы араҟа азааҭгылара уадаҩуп, аха уаҟа зынӡа даҽакалоуп ишҳәоу. Еиҳа еиӷьхон ажәлар рҳәамҭа аҵакы дҭымсызҭгьы.
Зны-зынла Пл. Бебиа зыгәрагара, ма згәынкылара уадаҩу асахьақәа ҭихуеит «Дымҵанарсуан, зны дканажьуан» ҳәа аизга иану ажәеинраалаҿы автор иааирԥшырц иҭахуп аҽы зааӡаз иахь агәыбылра иамоу. Изааӡаз дыԥсит. «Аҽгьы инышәынҭра инахымҵӡеит, иахагылоуп баҟаҵас!» Аҽы зааӡаз иага игәы азыбылуазаргьы инышәынҭра инахымҵӡакәа ишԥахагылари баҟаҵас?
Аизгаҿгьы иҟақәоуп жәеинраалақәакгьы рацәак иҿыцу ажәа зымҳәо, мамзаргьы алитератураҿы аԥхьаҩцәа ибзианы ирдыруа афактқәа ртәы зҳәо. Убас иҟоуп, иаҳҳәап, «Агәашә иаалаххит аҽы». Уи иаҳәо аҵакы ааркьаҿны ҳәоук ала иаҳҳәар ҳалшоит. Зхаҵа дыршьыз аԥҳәыс шьоураҳәа ақәԥарахь дцоит. Нас иҟалазеи? Ари еиԥш ахҭысқәа аԥсуаа рҿы ирацәаӡан. Урҭ ӷәӷәалагьы ирныԥшит аҿаԥыцтә ҳәамҭақәа: ашәақәа, алакәқәа. Хара ҳцарым, уи азы иаҳгәаланаршәоит еицырдыруа, аҳәамҭа «Ԥшькаҿ-иԥа Манча хаҵеи Баалоу-ԥҳа Мадинеи».
Агәынкылара, азхәыцра уадаҩуп «Арҩаш анаатә иаҩызан…» ҳәа излаго ажәеинраалагьы. Апоет араҟа ииҳәарц ииҭахыз инагӡаны иазымҳәеит ажәеинраала Арҩаш шуеит, ижәылоит, аха «уи шаҟа ишуа аҟара, илеиуеит ицқьаны» ҳәа автор ииҳәо иашам. Арҩаш шаҟа ишуа аҟара излацқьахозеи?
Иҿыцу акгьы рҳәом ажәеинраалақәа: «Аҭаҳмада абна дшылаз»… «Аԥошьҭаныҟәгаҩ дыццакуа»… «Ааԥын сахьа шәкыла»… Иаахҵәаны иаҳҳәозар, арҭ ажәеинраалақәа рҵакқәа ԥсыҽуп, иҿыцым. Сгәанала, апоет ихаимыршҭыроуп иахьатәи аԥхьаҩ «аликбез» дышҭам…
Абас иҟоуп иааркьаҿны аизга «Аеҵәақәа» иагәылоу ажәеинраалақәа рыбзиареи рыгхақәеи. Иҟалап агхақәа ртәы маҷк икьакьаны исамхаҳәазар. Аха сгәы иаанагоз ауп исҳәаз. Ари астатиа сыҩуамызт Пл. Бебиа ибаҩхатәра аҟазшьақәа ируаку, насгьы аҵыхәтәантәи ишәҟәы ианыԥшыз ҟазшьак сзымдыруазҭгьы. Ашәҟәы злаатуа ажәеинраала «Ашәарыцаҩ бназара дандәықәла»… аҿы автор амҩа дшықәу атәы иҳәоит, дазхәыцуеит амҩа дызқәу аҟнытә иҩызцәа инаҳәаҿа кны иԥылартә дзыҟалауоу, дзыҟамлауоу. Аизга аҵыхәтәан иану ажәеинраалаҿы иҳәоит иҩымҭақәа ирҳәарызеишь ҳәа дшазыԥшу. Ус анакәха, Пл. Бебиа аԥхьаҩцәа дрызҿлымҳауп, урҭ ргәақәшәара дашьҭоуп. Агхақәа иауа рыриашара илшоит».
Ишаабо еиԥш, акритик Сергеи Зыхәба ашәҟәы «Аеҵәақәа» иамоу акы-ҩбак агха-ԥхақәа ртәы иҳәазаргьы, иааизакны ахәшьара бзиа аиҭоит, насгьы уи автор Платон Бебиа ибаҩхатәра алшарақәа ԥхьаҟа иҵегьы рыҽшдырҭбаауа узырбо акы акәны иԥхьаӡоит. Акритик иажәақәа, 1965 шықәсазы иҟаиҵаз азаԥхьагәаҭарақәа иҵабыргыхаҭахаз, ибылгьны ишааԥшыз лабҿаба иаабоит уи аахыстәи иахьанӡа дызнысхьоу зтематика мҽхакы ҭбаала еиларсу ирҿиаратә мҩа ҳаныԥшылар. Амала, абраҟа иаазгаз Сергеи Зыхәба истатиа гәаанагарак ацысҵарц сҭахуп. Уи убри ауп – Платон Бебиа ишәҟәы «Аеҵәақәа» еидызкылоу ажәеинраалақәа аформа ҿыц ала иҩуп ҳәа ииҳәо ахшыҩзцара фактла иҵегьы ишьақәирӷәӷәар, иаликаар акәын. Сгәанала, ааба-ааба цәаҳәа иҟоу (ашьҭахь «Еиҟара-еиҟара» ҳәа рыхьӡҵаны Иҩымҭақәа аҩбатәи атом ианиҵеит (аформа ҿыц аԥсуа жәлар поезиаҿы анаҩсангьы, уи ахыԥша ахьынтәаауа, иаагап Мрагыларатәи апоезиа аклассикцәа рнырра шыҟоу, ахархәара шамоу, ишаҿгоу ртәы иҳәазҭгьы, насгьы, уи аформа аԥсуа поезиаҿы ахархәара азҭаз апоетцәа рыӡбахә ҿырԥштәқәак рыла акәзаргьы, иазгәеиҭазгьы ауан. Избанзар урҭ усҟангьы ицәырҵхьан аԥсуа поезиаҿгьы. Иаҳгәалаҳаршәап апоетцәа: Ш. Ҵәыџьба «Имаҿа-маҿа», Кь. Чачхалиа «Ишьацмақәа», К. Ломиа «Аԥсуа цәаҳәақәа». Акритик уи алагьы агәра ҳиргон аԥсуа поетцәа рылаԥшҳәаа шыҭбаау, Европатәи алитература мацара (апоезиа) акәымкәа Мрагыларатәи апоезиа аклассикцәагьы рырҿиамҭақәа шырдыруа, реилкаа шрымоу, рҟазараҿгьы рхы ишадырхәо, рҿиаратәла ишрыдыркылоу. Ари аҩыза ацәаҩа арҿиаратә дунеи иақьабзны иамоуп, итрадицианы иазышьҭоуп жәытә-натә аахыс. Нас уи аԥсуа литература иамбакәа, иахҭнымхьаакәа ҟалашьа амазма.
«Еиҟара-еиҟара» еидызкылоу ажәеинраалақәа рҿы ҳара иаабоит иаҳхысыз ашәышықәса аҩбатәи азыбжа инаркны адунеи ианыз, зыԥсҭазаара еилашуаз алирикатә фырхаҵа инаӡааӡо, гәырҩеи, гәырӷьареи, гәыхыҭхыҭреи, ҭагәҭасреи згым, аха аԥсҭазаара оптимизмла, гәрагарала иахәаԥшуаз ихаҿсахьа. Ҵабыргуп, араҟа афилологиатә ҭҵаарадыррақәа рдоктор, акритик В.К. Занҭариа ишиҳәоу еиԥш, алирикатә «Сара» дарӷьажәҩаны дивагылоуп, дицхраауеит «Еиҟара-еиҟара» еиднакылоу ажәеинраалақәа гәыцә хаданы иргәылсуа, ицәгьа-ибзиа аԥсҭазаараҿы иааҟалоу ахҭысқәа зегьы зыдҳәалоу, иҳәаақәызҵо автор ихаҭа. Уи ипоезиатә дунеибаркыра иамоу адоуҳатә ԥсымчхара алаԥш ҵаруп, иаҵанакуа ҟыба-ӡыбала иҭәу аԥсҭазааратә проблемақәа рацәоуп, еиҳарак урҭ зырӷәӷәо, насгьы иузааигәазтәуа афакторқәа ируакуп аԥхьаҩ игәҭахәыцрақәеи аромантикатә цәаҩа змоу изхьрақәеи, игәхьаагарақәеи иахьрыдҳәалоу, иахьырхьысуа, еизаданы акәымкәа, емоциала, цәаныррала ицәа-ижьы ианырны. Насгьы, иаадыруазароуп апоет иҭихуа апоезиатә хаҿсахьақәа ааба-ааба цәаҳәа («еиҟара-еиҟара») ацәа аҭагӡара шымариам, анапҟазара шаҭаху апоет дымҩашьо идыруеит, ибаҩхатәра аҩаӡара ахьынӡаҟоу, дагьақәгәыӷуеит азоуп абасгьы зиҳәо: «Сымҩа хырҟьон ашәҭ рыбӷьыцқәа, ашәа хаак аԥҵаразы»
Ашәа хаа аԥҵараҿы Платон Бебиа иарӷьажәҩаны ивагылоуп, ипоезиа арҿыхоит алакәцәа зхоу иԥсадгьыл гәакьа аԥсабара ԥшӡара, шәыга рацәала аилазаара. Уи ҟармаҵысызшәа азышәаҳәара иара изын рҿиаратә насыԥуп.
Аҩада ишазгәаҳҭахьоу еиԥш, апоет илирикатә фырхацәа рыдгьылтә ԥсҭазаараҿы изыргәаҭеиуа, измыртәо, измырҭынчуа кыр ыҟоуп. Абзиабара рҭаазар иаргәаҭеиуеит, избанзар, рынасыԥ лаша ирзаанаго, ирзаанамго макьаназ ирыздыруам, ирпеипеиуа имоуп. Абар урҭ руаӡәк ишиҳәауа: «Амца ибҿықәу сгәаҵа иаакәшан, аҿҿаҳәа сбылуа исыцралеит». Даҽаӡәгьы ҳаизыӡырҩып: «Зегь сыцгәырӷьоит ирдыруашәа, уаха ишсалҳәаз уи аҿа». Абзиабара ауаҩы дызтәызтәуа амч дуӡӡа амами. Уи иатәнатәыз, иатҟәаз, арԥыс иами арҭ аромантикатә цәа-хаа зыҟәну ажәақәа зҳәаз: «Еҳ, саргьы сиеҵәа шеишеины скыдызҭгьы аҵх ахьдыршоз, убри аухаҵәҟьа ҵаҟа слеины бара быкәа сымҭашәоз!» Даҽа лирикатә фырхаҵагьы (уи апоет иакәзаргьы, аԥхьаҩ иакәзаргьы ауеит) иԥсадгьыл убри аҟара бзиа ибоит «ӡынгьы ԥхынгьы ишәҭуп!» иара изын. Ааи, Аԥсны ус ауп ишыҟаҵәҟьоу! Џьанаҭтәылоуп!
Ауаҩытәыҩса иԥсадгьыли ижәлари рҿаԥхьа иуал-ԥшьа хадақәа ируакуп ицқьаны аҟазаара:
Аус хьанҭа, абзиабара,
Амшәара, акрура,
Сгәы исыдумҵо аԥсабара
Крыҟоума џьара!
Удҵа аҿаԥхьа исымоу ҿыкоуп,
Сцоит инагӡаны.
Сызлауҳәо акызаҵәыкоуп:
Уҟаз уцқьаны.
Абас дхәыцуеит апоет иҵоуроу илирикатә фырхаҵа. Аԥсҭазаараҿы ажәа ацқьара инарҭбааны ухаҿы иааугозар, аҵак ду амоуп, амҽхак ҵаулоуп: ацқьара иахьабалак (аусураҿы, абзиабараҿы, аԥсадгьыл ауал-ԥшьа анагӡараҿы, аԥышәараҿы уҳәа убас егьырҭ атрибутқәа жәпакы рҿы) иаҭахуп, ихымԥадатәу категориоуп ауаҩы иԥсҭазаара аҵыхәтәантәи амшқәа рҟынӡагьы.
«Ҳашԥаҟалоз зегь краауазар ашьхыцқәа реиԥш ҳаиқәшәаны?!» ҳәа, – апоет иқәиргыло азҵаара даараӡа зфилософиатә хшыҩзцара ҵаулоу, жәынгьы ҿангьы ауаатәыҩса рыдгьылтә ԥсҭазаараҿы иӡбатәны иҟоу, ҵыхәаԥҵәара змам акоуп. Автор игәы иалоуп ашьхыцқәа реиԥш ауаа зегьы (ари афилософиатә хшыҩзцара ажәларқәа зегьы аҵанакуа ицәыргоуп) ҳәоуеиқәшәала иахьымхандеиуа. Ус иҟазҭгьы ашьхыцқәа реиԥш зегь краауазҭгьы заҟа ибзиааз, аха ирыцҳарахаз ус ҳаҟам. Аԥхьаҩ шьарда дархәыцуеит усда идәықәлаз ашьхыц ихандеиуа аҩызцәа иазырыӡбо алахьынҵа.
Ҳзыхцәажәо ажәеинраалақәа «Еиҟара-еиҟара» ацикл иатәу рҿы иаабоит ҳаԥсҭазаара еиуеиԥшым аганқәа философиатәла иаазырԥшуа, изныруа алирикатә фырхаҵеи апоети еицырзеиԥшу, хаҿсахьакны иҟазҵо агәҭахәыцрақәа. Урҭ аауеит ауаа рыжәпара аҟнытә рыцәгьа, рыбзиа еиҭазҳәо, рдоуҳатә ԥсымчхара аҩаӡара ахьынӡаҟоу, изыргәамҵуа уҳәа иреиԥшқәоу. Аха зегьы раԥхьа игылоуп апоет иԥсадгьыли ижәлари рҭоурыхтә лахьынҵа. Апоети илирикатә фырхаҵеи абри амилаҭтә зҵаара ианазымхәыцуа ыҟаӡам, еснагь гәыҵхас ирымоуп. Еилкаауп, Платон Бебиа «Еиҟара-еиҟара» аниҩуаз 60-тәи ашықәсқәа раан амилаҭқәа зегьы баагәараҵас изықәгәыӷуаз СССР аԥсы ҭан, адунеи архыџхыџуан, бираҟк еиԥш ирхагылан Ленинтә милаҭ политика. Аха убас шакәызгьы, нахьхьиӡа аахыс игәы ҭынчмызт ақырҭуа ашовинистцәа имҩаԥыргоз аполитика хәымга иахҟьаны, убри азын аԥсуа уаҵәтәи иҭоурыхтә лахьынҵазы еснагь ихатә проблемақәа иман, имилаҭ хьыԥшымратә қәԥара аидеиа игәаҵаҿ аԥсы ҭан. Ус шакәу дырҵабыргуеит: 1957, 1967, 1978, 1989 шықәсқәа раантәи Аԥсны иҟаз ахҭысқәа.
Сыззааиуа, аԥсуа шәҟәыҩҩцәа зегь реиԥш Платон Бебиа иарҿиамҭақәа рҿы ижәлар рмилаҭ хьыԥшымратә қәԥара аидеиа имҩашьо иагәылубаауеит ҳзыхцәажәо ажәеинраалақәа рцикл аҿгьы. Иҵабыргуп, уи наҟ-наҟ еиҳагьы аҽцәырнагоит, аҽаанартуеит, аамҭеикәшара аҽауаршәаны. Асовет Еидгыла анеилаҳа, адемократиа аҳра анага, ақырҭуа фашистцәа анҳақәла, ианықәаҳца нахыс даҽа хырхарҭак, тенденциак аанахәеит урҭ рполитика хәымга ҿаԥызҽуаз ҳсахьаркыратә (ианаҳҵар алшоит ҳпублицистикатә) жәа. Уи нахыс инавагыла-аавагыланы, мамзаргьы ирмаананы акәымкәа, иаартны цәажәаран, амаҭәар ахьӡ, ажәла ҳәан, ажәакала, иԥукуаз, узыцәшәоз, узцәыԥхашьоз ҳәа акгьы ыҟамызт. Сара сахьахәаԥшуала «Еиҟара-еиҟара» асовет аамҭазы ицәырҵыз аԥсуа ихьаақәагьы амилаҭ хьыԥшымратә қәԥара аидеиа, зынӡак иаахтны акәымзаргьы ианыԥшит. Ус шакәугьы рҳәоит абарҭ аҿырԥштәқәагьы: «Ҳаԥсуа чамгәыр бзиа избоит, исзақәуп пату. Абжьы-хаа ахәыцрахь сагоит. Иарҳәала санду». Ашәа ауаҩы ихәра арӷьоит, ақәԥарахь иԥхьоит. Баша бзиа ибом апоет ачамгәыр! «Сымшыни сышьхеи рыԥшӡара, изыԥсоузеи рбара мацара!... Нас уи рыцҳами, есымша Наԥҳа Кьагәак данахымша! «Ааи, апоет идыруеит иԥсадгьыли ижәлари еиқәхарц азын есымша Наԥҳа Кьагәараа рҩызцәа афырхацәа шаҭаху.
Амҳаџьырра иаҳзаанагаз арыцҳара ду – ҳмилаҭ рыбжеиҳарак амшын нырцәҟа ихызҵаз – апоет (мамзаргьы илирикатә фырхаҵа) хашҭшьа имам азоуп абарҭ реиԥш азҵаарақәа ихаҿы изцәырҵуа:
Сзуԥырҵуам есҽны узболозаргь,
Нас иарбан ахьаа зысзаа?!
Акы суҳәоит, иҳәа иҟалозар:
Мҳаџьыр лабжышума узҵаа?
Абацәа аԥсадгьыл азын ирылдыршахьоу азгәдура, рфырхаҵара ахамыршҭра акәӡами ирҳәо абарҭ ацәаҳәақәагьы: «Раҳәақәа ҭӷәыцәааны урҭ абаагәарақәа, аӷа иԥылон абас ҳара ҳҿы». Ахақәиҭреи ахьыԥшымреи ридеиа ауп иаанарԥшуа абраҟа иааго ажәеинраалагьы:
Саԥсуа ԥацха кылыххоуп,
Ицоит аԥша кылышәшәа.
Саԥсуа ԥацха кылыҟҟоуп,
Иануп ахҭыԥ кылыжәжәа.
Уи аҵанӡа инарымгеи
Агәаҟрақәа ахымцақәа…
Аха иахьанӡа иаанамгеи,
Са схәышҭаара мырцәакәа.
Платон Бебиа форма ҿыцла – Мрагыларатәи апоезиа аклассикцәа рнырра зныԥшуа, аԥсуа ԥсҭазаара аҵабыргхаҭа ҵаҵӷәыс измоу иажәеинраала кьаҿқәа «Еиҟара-еиҟара» аҟынгьы, илирика зегьы аҟны еиԥш, имҩашьо иаабоит иаҳхысыз ашәышықәса аҩбатәи азыбжа инаркны илирикатә фырхаҵа иԥсҭазаараҿы ихадараны ихҭынхьаауаз, дзыргәамҵуаз, имч зықәхоз, изқәымхоз, ицәымӷыз, ииҭахыз, уҳәа жәпакы. Урҭ зегьы апоет зҿала дцәажәоз илирикатә фырхаҵа «сара» идгьылтә ԥсҭазаара иадҳәаланы ицәыргоуп, баша-машала акәымкәа, сахьаркырала иҩычаны.
, – иҩуан аурыс критик ду В. Г. Белински ахәыҷтәы литература иамоу ахықәкы хада алкаауа истатиақәа руак аҿы. Иҵабыргыҵәҟьаны, ахәыҷқәа ирызку асахьаркыратә ҩымҭақәа иажәеинраалаз, ипоемаз, иажәабжьыз, иповестыз, ироманыз, ипиесаз – зегь раԥхьаӡагьы хшыҩзцарас ирыҵоу, философиатә ҵакыс ирымоу, адуцәа ирызку асахьаркыратә литература аҟны еиԥш, ахәыҷқәа, ахбыџқәа аԥсҭазаараҿы иҵоураны, рыжәлар рзы хәарҭара рыланы рааӡара ауп. Абри ауп уи аханатә иара ршаз аахыс миссиас иамоу, рольс инанагӡо. Ус шакәу шаҳаҭра ауеит адунеитә литература аҭоурыхгьы. Аха уи атәы араҟа ҳзалалом, акы, ҷыдала аҭҵаара зҭаху проблемоуп. Ҩбагьы, ҳара нацәақәкыла зыӡбахә ҳамоу, ҳзыхцәажәо Платон Бебиа ахәыҷқәа ирызкны иаԥиҵахьоу иҩымҭақәа роуп. Аха иага ус акәзаргьы, инымҩатәны ҭоурыхтә хьаҵрақәак ҟасҵарц сҭахуп конкретла Платон Бебиа ахәыҷқәа ирызку иҩымҭақәа рыхцәажәарахь сиасаанӡа.
Ишаадыру еиԥш, адунеитә литература аклассикцәа аӡәырҩы рҩымҭа хатәрақәа ҷыдала ахәыҷқәа ишрызкымгьы, дара рдунеихәаԥшра, рԥсихологиа иақәшәо, абиԥара-цыԥхьаӡа ирзааигәаны бзиа ирбо иҟалеит. Ари, жәаҳәарада, ажәа сахьарк иамоу амагиатә мчы иабзоуроуп. Убас иҟоу, аԥҵамҭақәа иреиуоуп: «Дон Кихот» – С. Сервантес, «Робинзон Крузо» – Д. Дефо, «Гулливер иныҟәарақәа» – Џь. Свифт, «Спартак» – Р. Џьованноли, «Абиашьа Тома иқәацә» – Г. Бичер – Стоу, «Миунхаузен ихҭысқәа» – Р.Е. Распе уҳәа убас иҵегьы ирацәоуп ҿырԥштәыс иааугаша.
Аурыс литература атәы ҳҳәозар, ахәыҷқәа рдырра, рықәра, рдунеихаԥшышьа, реилкаара ианаалоз, уахь иадзыԥхьалоз ашәҟәы, абзиабара рылазҵоз, ирылазааӡоз иреиуоуп: А.С. Пушкин иажәеинраалақәеи илакәқәеи, В.А. Жуковски ибалладақәа, И.А. Крылов иажәамаанақәа, П.Е. Ершов Конек – Горбунок», М.И. Лермонтови Н.А. Некрасови ражәеинраалақәа, Н.В. Гоголь, И.С. Тургенев, Л.Н. Толстои, Д.В. Григорович, А.П. Чехов, В.М. Гаршин, В.Г. Короленко, Н.Г. Гарин, М. Горки уҳәа убас аӡәырҩы ражәабжьқәеи рповестқәеи.
Асовет аамҭа (1917-1991) аангьы, ԥсаҭала уцәажәозар, игәцаракын ахәыҷтәы литература, уи зырҿиаша абаҩхатәра змаз ашәҟәыҩҩцәагьы ыҟан. СССР иреиҳаз ирхыԥхьаӡалан ашәҟәҭыжьырҭа . Иамԥхьацдаз, иззымдыруадаз, аҳәаанырцәгьы зыхьӡ-зыԥша неҩхьаз, зҩымҭақәа рдыруаз: К.И. Чкуовски, С. Маршак, С. Михалков, А. Гаидар, Л. Кассиль, А.Н. Толстои, В. Катаев, П. Бажов, А.Е. Ферсман, А. Барто уҳәа убас иҵегьы.
Амала  ҳәа, – В.Г. Белински зыӡбахә имаз ахәыҷтәы ҩымҭақәа, ҳәарас иаҭахузеи, усҟангьы уажәгьы раԥҵара мариам, иуадаҩуп иарбан баҩхатәразаалакгьы аҿаԥхьа. Избан акәзар, аԥхьаҩцәа хәыҷқәа, адуцәа раҵкысгьы ирҭахуп ԥсҭазаарала игәылҭәаау, цәаныррала ирыԥхоу, илахҿыху, имариоу, иласу бызшәала еиҿартәу аҩымҭақәа, насгьы ихадароу рықәреи рдырреи ирауаршәаны.
В.Г. Белински икритикатә-философиатә хшыҩзцарақәа ирыдгылаз, ԥхьаҟа еихаҳаны изгоз Н.А. Добролиубов иакәзаргьы ахәыҷқәа ирызкыз ашәҟәы азын абар ииҩуаз:
Акритик  ҳәа, дызҿыз иаанагон ахәыҷқәа рааӡараҿы хәарҭара шрылоу ауаажәларраҿы ԥхьагылара змоу аидеалқәа згәылҷҷаауа асахьаркыра згым аҩымҭақәа роуп.
Ари ахшыҩзцара иахьагьы аԥсы ҭоуп, амч амоуп, ахәыҷтәы ҩымҭақәа раԥҵара знапы алаку дархәыцыртә, ихаҿы иааигартә иҟоуп.
Аԥсуа литература атәы ҳҳәозар абраҟагьы егьырҭ амилаҭ литера-турақәа зегьы рҟны еиԥш, аханатә хшыҩзцара азуп ахәыҷқәа ирызку аҩымҭақәа раԥҵара. Ииашоуп, еиуеиԥшым аҭагылазаашьақәа ирыхҟьаны ҳалшарақәа есымша еиҟарамызт, хаха иаҳԥықәсылоз, ҳазмырбзазоз, иаҳԥышьклаҳәуаз, егьырҭ ҳдоуҳатә культура ахққәа зегьы рҟны еиԥш ирацәан. Аха Аԥсны аҵеи ду Д.И. Гәлиа ҳмилаҭ сахьаркыратә литература ианхацирк инаркны ахәыҷқәа ирызку аҩымҭақәа хшыҩзышьҭра рзиуа далагеит, еиҳа уазааигәаны иуҳәозар, исахьаркыратә ҩымҭа хадақәеи иҭҵааратә усумҭақәеи инарываргыланы, насгьы абиԥара ҿа рзы ирыҵаркуа дырны гәахәарыла иаԥиҵон зеилкаара мариаз исахьаркыз ажәеинраалақәа. Егьырҭ абызшәақәа рахьынтә еиҭеигозгьы ыҟан.
Ииашоуп, Д.И. Гәлиа ида ҳлитература анцәырҵ раԥхьатәи ажәа-шықәсақәа рыҩнуҵҟала дзыҟамлеит ахәыҷқәа рзы ажәеинраалақәа зҩышаз поетк. Ахәыҷтәы жәабжьқәеи ахәыҷтәы статиақәеи (аиҭагақәагьы нарыцҵаны) дыҟан аӡәы заҵәык. Уи Андреи Максим-иԥа Ҷоҷуа иакәын. Ус шакәу дырҵабыргуеит Асвет мчра шьақәгылаанӡагьы, уи ашьҭахьгьы А.М. Ҷоҷуа иаԥиҵаз, иҭынхаз ажәабжьқәеи, ажәамаанақәеи, астатиақәеи. Урҭ рнылон анбан ашьтахь ахәыҷқәа зыԥхьоз арҵага шәҟәқәа. Абар ҳаԥсуа ҵарауаҩ ду Гьаргь Алықьса-иԥа Ӡиӡариа ииҩуа: «А.М. Ҷоҷуа арҵаҩреи ауаажәларратә усуреи раԥхьаӡа дышрылагаз инаркны анаука-методикатә усура дугьы мҩаԥигауан. 1905 шықәса раахыс уи иеиқәиршәоит аԥсуа школқәа рзыҳәан арҵага шҟәқәеи арҵага маҭәахәқәеи. 1909 шықәса инадыркны Андреи Мақсим-иԥа ахәыҷқәа аԥсышәала аԥхьареи аҩреи рырҵара далагоит, иара ииҩыз анбан шәҟәы ала. Иара абри анбан шәҟәы аԥхьажәаҿы автор иҩуан: «Абри нахыс исылшо акы агмырхаӡакәа, абри анбан шәҟәы ареалла сҽазыскуеит, ҳамчқәа зегьы еилаҵаны абри аус уадаҩӡа – аԥсуа жәлар рзыҳәан амбатәӡа злоу аус аиҵбыраҵара аус ԥхьаҟа ҿиара аиуп ҳәа сгәыӷны».
1914 шықәсазы Андреи Мақсим-иԥа «Аԥсуа анбан» шәҟәы харҭәааны, ҩаԥхьа иҭижьуеит. Иара убри иацҵаны хәыда-ԥсада иҭижьуеит «Аԥсуа нбан» азы «Аметодикатә алабжьарақәа» ҳәа, – С. Алфиоров ииҩыз астатиа. Абри инаркны автор иԥсы ахьынӡаҭаз есышықәсааира ирҽеиуан, иеиӷьитәуан ианбан шәҟәы, 1967 шықәсазы иҭыҵит иара аҵыхәтәантәи аҭыжьра.
Андреи Мақсим-иԥа иара убасгьы аиҵбыра аҵара ашколқәа рзыҳәангьы иҩит арҵага шәҟәқәа. 1920 шықәсазы уи иҭижьуеит арҵага шәҟәқәа – «Аԥсуа бызшәа» – аҩбатәи ахԥатәи ашықәсқәа раан аҵаҩы ииҵаша. 1922 шықәсазы иҭыҵит «Аԥсуа бызшәа» анбан ашьҭахь аҵаҩы ииҵаша. Убарҭ ашәҟәқәа ирыциҵаз аԥхьажәа аҟны иара иҩуан: «Абарҭ ашәҟәқәа аамҭа бааԥсӡа аан ауп акьыԥхь раарханы ианҭыҵуаз. Убри инахырҟьаны дара ашәҟәқәа жәпакы рыгуп. Ирыгу ирыцкуп дара сахьала иахьеиқәыршәам, асахьақәа ахьырным. Ашәҟәқәа асахьақәа рынҵаразы иаҭаху аклишеқәа Аҟәеи егьырҭ ақалақьқәеи рыҟны убасҟак рыхә дууп, асахьақәагьы рыцҵаны ашәҟәқәа рҭыжьра аӡәы дахәо иҟам. Убри аҟнытә, ҳазну аамҭа гәаҭаны ҳара иахәҭаны иҳаԥхьаӡеит, асахьақәа рнымзаргьы, абарҭ ашәҟәқәа ҭҳажьырц».
Аԥсуа хәыҷқәа рзын иҳамҭа бзианы иҟалеит 1962 шықәсазы Аҟәа «Ахәыҷқәа рзы ажәабжьқәа» ҳәа, хьӡыс изманы иҭыҵыз.
Абарҭқәа зегьы азин ҳарҭоит иаҳҳәарц А.М. Ҷоҷуа аԥсуа хәыҷтәы литература арҿиареи аизҳа зыӷьареи иашьҭаз, даараӡа иазааԥсаз дыруаӡәкуп ҳәа.
Аԥсуа жәлар рхәыҷқәа рхатәы бызшәала аҵара дырҵареи рмилаҭ шәҟәыҩҩра шьапы ақәыргылареи аусхкы аҿы акырӡа рыҵаркуеит раԥхьатәи аԥсуа интеллигенциа рхаҭарнакцәа: Ф. Ешба, А. Чукбар, Н. Патеиԥа, Н. Ладариа, П.С. Шьаҟрыл, В. Ӷарҵкьиа, С. Ҷанба ишырҳәо еиԥш рхы аџьыка ықәхны ирбаз аџьабаа. Уи иҿаҿаӡа ҳҭоурых адаҟьақәа ирнуп, амала, иахьанӡагьы ишахәҭо еихыршәшәаны ҳазырмыԥхьац, иҳазҭымҵаац умҳәозар. Ишдыру еиԥш, ахәыҷқәа ирызку асахьаркыратә ҩымҭақәа (ажанрқәа зегьы аҵанакуа) анеинылалак ауп ахәыҷтәы литературагьы аныҟало. Сыззаааиуа, аԥсуа шәҟәыҩҩра ахы анакы инаркны уарла-шәарла акәзаргьы, иҭыҵуаз ашәҟәқәа, еиҳарак арҵагатә шәҟәқәа ирнылон ахәыҷқәа ирызку ажәабжь хәыҷқәа, аиҭагақәа. Аха еиҭасҳәоит, Асовет мчра шьақәгылаанӡа ахәыҷқәа ирызкыз ажәеинраалақәагьы ажәабжьқәагьы Дырмит Гәлиа ида аӡәгьы имҩыцызт, ус ҳлитература аҭоурых уаҳа уаҩ даздыруам.
Уажәы ҳаԥхашьа-ԥхаҵо аарла, уигьы зны-зынла, зыӡбахә ҳҳәо Асовет аамҭазы аан ауп ҳмилаҭ сахьаркыратә литература анышьақәгыла, ианыҿиа Аԥсны анҭыҵгьы ахьӡ неиртә, иахцәажәартә, аенциклопедиатә жәарқәа ирнылартә ианыҟала. Ари, ҳәарас иаҭахузеи, ҳмилаҭ змырӡуа, еиқәзырхо адоуҳатә малқәа зегьы иреиҳау феноменуп.
Сыззааиуа, убарҭ ашықәсқәа рыҩнуҵҟала ауп ҷыдала ахәыҷқәа ирызкыз аҩымҭақәа аԥызҵоз апоетцәа, ашәҟәыҩҩцәа анцәырҵ, иангыла. Ииашоуп, урҭ рхыԥхьаӡара рацәам. Иҟалап уи зыхҟьо ахәыҷҭәы ҩымҭақәа
рыҩра лымкаала иацу ауадаҩрақәа ракәзаргьы. Рыӡбахә хгәалаҳаршәап, даргьы: Шьалуа Ҵәыџьба, Гәышька Папасқьыр, Џьота Тапаӷәуа, Нури Бараҭелиа. Еилкаауп, арҭ рымацара, егьа ихатәразаргьы, ула-уҿы иааиуа аԥсуа ахәыҷтәы литература рзыҟаҵомызт. Уи, ҳаԥсуа шәҟәыҩҩцәа зегьы рырҿиаратә мчы еилаҵаны иаԥырҵеит иахьа иҳамоу аԥсуа хәыҷтәы литература. Изаҟаразаалак уи иҟәнушьо, улаҿы имааиуа иҟаӡам. Избан акәзар, ҳаԥсуа шәҟәыҩҩцәа Дырмит Гәлиа инаиркны, зегьы шамахаӡак акәымзар, ахәыҷқәа ирызкны акы зымҩыц аӡәгьы дыҟаӡам. Амала, акы, урҭ иԥсаҟьаны ҳашәҟәыҩҩцәа рҩымҭақәа иргәылаԥсоуп, еизакны иубартә, ҳхәыҷқәа аԥхьартә иҟам. Убри аҟнытә иҳамоу инагӡаны иҳаздыруам, имаҷушәа аабоит. Ҩбагьы, ааскьанӡа ҳаԥсуа хәыҷтәы литература иазкны инеиҵыху, аҭҵааратә ҟазшьа аманы ихатәроу ҳамамызт. Аԥсуа хәыҷтәы литература ицәырнаго апроблема рырцыхцыхра, рыхцәажәара аҵарауааи акритикҵәеи рымацара ракәӡам изуалу, ашәҟәыҩҩцәа рхаҭақәагьы рхы аладырхәуазароуп. Ус иҟоуп алитературақәа зегьы рҿы. Насгьы иахәҭоуп ҳәа сгәы иаанагоит ахәыҷқәа ирызку аԥсуа шәҟәыҩҩцәа иреиӷьу рҩымҭақәа (араҟа аиҭагақәагьы рыцуҵар ауеит) еизакны (апоезиатә, апрозатә хазы-хазы иалхны) иҭыжьзар, усҟан ахәыҷқәа еиҳа имарианы рылаԥш иҵашәоит, аԥхьара ргәанарԥхоит. Уи, ҳәарада, ҳамҭа бзиахон ҳаԥсҭазаара уаҵәтәи аԥшәмацәа – ҳхьыбҿар рзы.
Аԥсуа хәыҷтәы литература иахьа иҳамоу иҟәнызшьо ыҟазаргьы жәаҳәарада, ҳашәҟәыҩҩцәеи ҳпоетцәеи рымацара ирзаԥҵомызт, ус џьаргьы иуԥылом ахәыҷытә шәҟәыҩҩцәа рхала иаԥырҵаз ахәыҷтәы литература. Уи алитература цыԥхьаӡа аклассикцәа рырҿиаратә усура аԥшьуп. Амыцхә афактқәа ҳрылаларым. Иаагап аурыс шәҟәыҩҩцәа рахьтә ҿырԥштәыс: А.С. Пушкин, Л.Н. Толстои, М. Пришвин, М. Горки, В.В. Маиаковски. Урҭ ахәыҷқәа рзы ашедевртә ԥҵамҭақәа маҷ рҩыма. Аԥсуа шәҟәыҩҩцәа: Д. Гәлиа, С. Ҷанба, И. Коӷониа, И. Папасқьыр, А. Лашәриа, А. Џьонуа, №. Џьонуа, В. Ҷиҷериа, И. Папсқьыр, Кә. Ломиа, Н. Ҳашыг, Б. Гәыргәлиа, Т. Аџьба, В. Амаршьан, Н. Кәыҵниа, Шь. Аџьынџьал уҳәа аӡәырҩы ртәы ҳҳәозар, аԥсуа хәыҷтәы литература аҿиара рџьабаа ду адуп. Досу рырҿиаратә аамҭа иахаршәаланы ахәыҷқәа рзы иаԥырҵоит аԥсҭазаараҿы иақәыӡбо амҩа иқәызҵо, ахәахәа иацәызыхьчо, афырхаҵара, агәымшәара, аԥсадгьыл абзиабара рылаҵаны изааӡо асахьаркыратә ҩымҭақәа.
Аԥсуа хәыҷтәы литература аԥхӡы азказҭәахьоу, иазааԥсахьоу дырхаҭарнак иашоуп Платон Бебиа. Абраҟа исҳәаз сыхшыҩзцара ҿыцым, уи шҵабыргхаҭоу аԥхьаҩ идыруеижьҭеи кыр ааҵуеит, аха иага ус акәзаргьы иара изку сышәҟәы аҟны исҭахуп, Платон Бебиа ахәыҷқәа ирзикхьоу ипоезиатә рҿиамҭақәагьы маҷк аҟара сырзааҭгыларц, снагәылаԥшны избарц. Уаҟа ҳәарада, иааԥшуеит иахьатәи ахәыҷы идунеи шеибарку, дышхәыцуа уҳәа жәпакы.
Амала убранӡа иазгәасҭоит даҽакы. Уи убри ауп, Платон Бебиа шьоукы-шьоукы ашәҟәыҩҩцәа (араҟа зыӡбахә сымоу ипрофессионалтәу ахәыҷтәы шәҟәыҩҩцәа ракәым) рырҿиаратә усура, анҭышәынтәалалак, еиҳа ииашаны иуҳәозар, рҩымҭақәа аԥхьаҩцәа ианрылаҵәалак, еицырдыруа ианыҟалалак ахәыҷқәа згәалазаршәо аҩымҭақәа рзаԥызҵо дреиуам. Ус аҟаҵара цәгьоуп ҳәа акәым исҳәо иаанаго, ашәҟәыҩҩы иҷыдара ауп иазгәасҭарц исҭаху. Сыззааиуа, Платон Бебиа аханатә поетк, прозаик иаҳасабала аҩра даналага инаркны ахәыҷқәа ирызкны аҩымҭақәа (ажәеинраалақәа, ажәабжьқәа) рыҩра далагеит. Ус шакәу арҵабыргуеит ирҿиаратә мҩа. Ҿырԥштәыс иаагаша ажәеинраалақәа рацәоуп, аха иаагап акык-ҩбак: «Азҵаара», «Сбаҳча», «Аҩны», «Ацәажәара»… Арҭ апоет иаԥиҵеит данқәыԥшыз, данстудентыз, ажәакала, поетк иаҳасабала ашәра, ашьақәгылара данаҿыз. Убри инаркны апоет ипоезиатә лаԥшыхаа изызҳауаз ахьыбҿар ирықәкын, насгьы иаҳҳәар алшоит, ахәыҷқәа рахь имаз абзиабара еиҳагьы иарӷәӷәеит, иҩымҭақәа рыла лассы-лассы дрызхьаԥшуа дҟазҵаз фактқәоуп ҳәа уи акыр шықәса ахәыҷтәы журнал «Амцабз» аредакциаҿы аус ахьиуаз. Ҵабыргуп, Платон Бебиа ирҿиараҿы мацара акәымкәа ари ажурнал ацхыраара ӷәӷәа ҟанаҵеит, аԥсуа хәыҷтәы литература аҿиара аус аҿы. Ишдыру еиԥш 1957 шықәсанӡа ҷыдала ахәыҷқәа ирызку аҩымҭақәа ахьыркьыԥхьуаз изаҟаразаалак журналк ҳамамызт. Ҳәарас иаҭахузеи, уи аҟамзаара аԥсуа хәыҷтәы литература аҿиара иаԥырхаган. Акраамҭа ус иааиуан, аха нас Сталини Бериеи ананыӡаа ашьҭахь ажурнал «Алашарагьы» «Амцабзгьы» адунеи рбеит. Ари уаҩ дзеигәырӷьоз акы акәын ҳкультуратә ԥсҭазаараҿы. Ахәыҷҭәы журнал «Амцабз» редакторс дҟарҵеит Мушьни Аҳашба. Уи аԥсуа шәҟәыҩҩреи ажурналистикеи рҿы шьардаӡа аџьа збахьаз дреиуан, иԥышәеи, идырреи ҿыц аҭыҵра иалагаз ахәыҷтәы журнал ибзианы ахархәара роут, уи иҭышәынтәаланы ашьақәгылараҿы. Уи анаҩсангьы уаҟа аредакциаҿы аус руан абаҩхатәра еицамк змаз зҩымҭақәа аԥхьаҩцәа ибзианы ирдыруаз, ашәҟәыҩҩцәа: Шалуа Ҵәыџьба, Ҷиҷико Џьонуа, ахәыҷтәы шәҟәыҩҩы Нури Бараҭелиа.
Абарҭ рколлектив аҿы аусура далагеит апоет қәыԥш. Урҭ ирҿиҵаауаз ыҟан, зегьы раԥхьаӡагьы ауаҩы инапы иану амаҵура ихәыҷы иду, ҭакԥхықәрала азнеира шаҭаху. Аџьатә леишәа ахаҿы аагара, даҽакала иуҳәозар, иааиԥмырҟьаӡакәа (уԥсы умшьан ҳәа акәым уи иаанаго) есымша аусура, аамҭа баша амырӡра, азеиԥш (аредакциа иаҵанакуа) уск ахатә уси еизызаганы ахы архәара. Платон Бебиа ихаҭа излеиҳәо ала ржурнал «Амцабз» аредактор Мушьни Аҳашба уусура иазыԥҵәо аамҭазы еилаугар иуамызт, аџьа дисциплина еиҿкааны иман. Ари ҿыц аусура иалагаз изын иурокын, инаҭоз рацәан, ирҿиаратә усурагьы еиҿнакаауан, ажәакала уарла-шәарла акәымкәа, еиԥынкыланы арҿиаратә усура даднаԥхьалон, инарҵон. Ус иҟан асаовет аамҭазы ажәытәӡатәи акадрқәа аӡрыжуан. Уажәы аҳра зуа, иара ахаҵкы адемократиа еиҳа ауаҩы ԥсгарҭәақәак инаҭоит, аха уи заҟа изеиӷьу, изеицәоу атәы аҳәара уадаҩуп.
Сара ԥхьаҩык, критик иаҳасабала, насгьы сзыхцәажәо апоет нахьхьиӡа аахыс дызлаздыруа, дызласзааигәо ала, ахәыҷқәа ирызку иҩымҭақәагьы здыруеит, срыԥхьахьеит, аха уажәы – иара изку амонографиа аҩра санаҿу еиҳа иааигәаны исбарҭахеит акы, хыԥхьаӡараалагьы ишмаҷым, ҩбагьы рхаҭақәагьы аӡәы итәы еиҵамкәа ишхатәроу, ҳхьыбҿар ауаҩышәа бзиа рыманы, ацәаҩа бызшәа рыланы рааӡараҿы изыԥсоу шырацәоу ирарҳәо иреилдыркаауа кыр шыҟоу. Урҭ рӷьырак еизакны аԥхьаҩ инапаҿы иоуит иҩымҭақәа ахԥатәи атом, Аҟәа 2010 шықәсаз иҭыҵыз аҿы. Араҟа зыӡбахә сымоу апоезиатә рҿиамҭақәа роуп. Апрозатә ԥҵамҭақәагьы ыҟоуп, ҳәарада, аха урҭ ҳаԥхьаҟа апрозатә ҩымҭақәа ҳанрыхцәажәо ҷыдала ҳарзааҭгылоит, ҳалаԥшҳәаа иҵаагоит зеиԥшхҳәаак аҳасабала акәзаргьы.
Платон Бебиа ахәыҷқәа ирызку иажәеинраалақәа (иажәабжьқәагьы убрахь инарылаҵаны) уанрыԥхьо иԥхаӡа, иҟәандаӡа цәаныррак уздырҵысуеит, изакәу арбан ҳәа уаназхәыцлак аҳаҷаҳәа иугәалашәоит ухәыҷратә шықәсқәа. Ус анакәха, урҭ ажәеинраалақәа иқәыԥшу, азҳара иаҿу аԥсҭазаара аҵабыргхаҭа иагәылҩаауп, иахыҵхырҭоуп, насгьы аиҷаҳара зҭаху акы акәны иҟоуп дарбанзааалак изгьы. Заҟа диашаны иҳәазеи аурыс шәҟәыҩҩы М. Пришвин абарҭ ажәақәа:
Аҩада ишазгәасҭахьоу еиԥш, Платон Бебиа ахәыҷтәы жәеинраалақәа рыҩра далагеит, дшыҷкәынӡаз, поетк иаҳасабала деицырдыруа дҟалаанӡагьы. Иссируп, уамашәа еибаркуп ахәыҷқәа (ихбыџхаанӡагьы) рдунеи! Урҭ рыкәша-мыкәша иҟоу аԥсҭазаара абзиабара ду аҵаны ирныруеит, насгьы дара рдунеихәаԥшрала иазнеиуеит, еилыркаауеит, еиуеиԥшым азҵаарақәагьы (реиҳабацәа рахь) цәырыргоит, аҭакқәагьы рхала ианыҟарҵо ыҟоуп ауаҩы наӡа ддырхәыцыртә еиԥш иҵаулоуп рыхшыҩҵакқәагьы.
Нацәақәкыла иазгәасҭоит даҽа ҷыдаракгьы. Уи убри ауп – апоет ихәыҷтәы жәеинраалақәа (иажәабжьқәагьы убрахь инарылаҵаны) иушар алшоит ҩ-категориакны, акы, иаҵанакуеит ашколқәранӡатәи ахәыҷқәа. Ари еиҳагьы иаҭаху акоуп, ахәыҷтәы литература аҿиараҿы – лагарҭак хыҵхырҭак иаҩызоуп. Ҩбагьы, ашколқәратәи ахәыҷқәа. Ҳәарада, актәи аасҭа аҩбатәи еиҳа амҽхак ҭбаауп.
Ари ас шакәу имҩашьо ибоит апоет ахәыҷқәа ирзикхьоу аҩымҭақәа игәцаракны ирыԥхьо дарбанзаалакгьы. Уажәы ҳаиасып дара ажәеинраалақәа рыхцәажәарахь, аҩада иҳәоу ахшыҩзцарақәа рырҵабыргразы Платон бебиа иҿара ашықәсқәа раан иаԥиҵаз рыҿгьы иҟоуп ашколқәра иаҵанамкуа ахәыҷтәы жәеинраала шьахәқәа. Урҭ ахәыҷқәа умашәа ирнаало иҟаҵоуп, еиҿартәуп, насгьы иазгәауҭаша акоуп аҩымҭақәа рфырхацәа хәыҷқәа рыкәша-мыкәша иҟоу аԥсҭазаара рхы шаладырхәуа, ишырдыруа, ицәырырго азҵаарақәа уҳәа зегьы ахәыҷы иакәым адугьы азҿлымҳара азиуеит, аинтерес икуеит. Еиҳарак ас иҟазҵо, сара сгәанала, афакторқәа ируакуп автор ифырхацәа хәыҷқәа рҿахәы рхала иахьыдирҳәо, дырԥылан, ажәа рымԥааны дара рзын иара дахьымцәажәо рызҵаарақәа рҭак дара (есымшаҵәҟьа акәымзаргьы) иахьыҟарҵо, иахьырԥшаауа. Жәаҳәарада, рымч зқәымхо аныҟалалак автор аҭак иара иҟаиҵоит, мамзаргьы аԥхьаҩ изын иаартны инижьуеит. Ус шакәу ҿырԥштәыс иаагап ажәеинраала «Азҵаара».
Сара ахәыҷбаҳчаҿ срааӡоит,
Хәышықәса сырҭоуп.
Саҳәшьа Хьына аҵара лҵоит,
Хә-класск рҿы дтәоуп.
Сызлазҵаауа уи рҭак салҳәоит,
Илзымдыруа еигьсымбеит.
Нас есымша ашәҟәы дзаԥхьои,
Ашкол ахь дызцауеи?
Ахәыҷы ихәыцшьа, изҵаара аҭишьа уҳәа ииашаны даарԥшуп, иара иитәым имыцхәу, изышьҭымхша автор акгьы ихьынирҳалом, насгьы имарианы, аԥхьаҩ хәыҷы игәынкылараҿы иааиуа еиҿартәуп. Еилкаауп, асахьаркыратә ҩымҭа илыԥшааху ажәала ишеиҿартәу, аха ахәыҷқәа ирызку абри аус аҿы еиҳагьы ишыгәцарактәу. Заагьы исҳәоит, абраҟагьы Платон Бебиа знапҟазара ԥкым, насгьы ҷыдала иацклаԥшуа аӡәы иоуп. Уи ахәыҷқәа ирзикуа аҩымҭақәа анаԥиҵо аамҭазы ихаҿы есымша иааиуеит, игәалаиршәоит ҳмилаҭ литература аклассикцәа рыдагьы адунеизегьтәи алитература иреиӷьу ахаҭарнакцәа заҟа зҿлымҳарала абри азҵаара ду
иахәаԥшуаз, иршәоз, ирзоз, иркапануаз уаҵәтәи аԥсҭазаара алахьынҵа знапы ианылараны иҟоу абиԥара рахь ирханы иҳәоу ажәа. Ус иҟоу ажәа, ҳәарас иаҭахузеи, ахәыҷқәа рзын ҿыц аартроуп, хатәы блалеи хатә хшыҩлеи адунеи агәылаԥшроуп иаанаго. Араҟа автор еснагь иажәа сахьарк, мыц зымҳәо бџьарны иҟазароуп. Аханатә идыруп ахәыҷы идунеи ишацәтәыму иԥаршеиу, мцыла еидыргәагәало иарбанзаалакгьы. Уи икәша-мыкәша аԥсҭазаара иалибаауеит иқәреи, идырреи, ирышьашәало, ирықәҿызҭуа аромантикатә цәа зыҟәнышьшьы иҟоу иссиру, (аду рацәак ибарҭам, мамзаргьы ицәанырра иахашҭхьеит, инԥаны хара ицахьеит) дунеибаркырак. Уи иамоу амагиатә мчы ауп ахәыҷратә шықәсқәа дрылганы амҩа иашала аизҳа-зыӷьарахь дызго.
Апоет қәыԥш заҟа дақәшәаны иҳәозеи ажәеинраала «Ацәажәара» аҟны  абарҭ апоезиатә цәаҳәақәа:
Ажәа иреиӷьу маҭәахәуп,
Ацәажәара – краҭахуп.
Ажәа-хаа зҳәо ауаҩы,
Ргәаҵа дҭыҵәом аӡәырҩы.
Араҟа иҳәоу ахшыҩзцара еиҳагьы ихадырҭәаауеит аҩымҭа хзыркәшо ацәаҳәақәа:
Абри хыс уа иҟаҵаны,
Абри ишиашоу хаҵаны,
Ишраҭәо аиҳабгьы-аиҵыбгьы,
Ҳцәажәарц ҳахәҭоуп зегьы.
Хыхь иаагаз аҩымҭа аԥхьаҩ хәыҷы еилнаркаауеит ажәа хаа, ажәа ҟәыш зҳәо ауаҩы, акы, изаҳауа, аӡәырҩы ргәаҵа дышҭымҵәо. Ҩбагьы, ааӡаратә ҵакы шамоу, зегьы ус ҳцәажәаларц шҳахәҭоу. Апоет араҟа ажәа зыԥсоу, уи аҵакы аилкааразы философиатәла дхәыцуам, дагәылалом, уи ихадароу ахәыҷы ихы азцартә, дархәыцыртә изнеигоит ацәажәараан ажәа иреиӷьу шмаҭәахәу, насгьы ирхааны аҳәара ахшыҩзцара агәынкыларазы амч шамоу уҳәа убас иҵегьы.
Платон Бебиа ахәыҷқәа ирызку иажәеинраалақәа рыҿгьы иаҳԥылоит абиографиатә ҟазшьа змоу елементқәакгьы. Уи, сара сахьахәаԥшуала, акы, аҩымҭа еиҳагьы иарлахҿыхуеит, ҩбагьы, автор ифырхацәа хәыҷқәеи иареи еиҳа еизааигәанатәуеит, ирҭаху еиликаауеит, дырзыӡырҩуеит, ирцәажәоит, ажәа риҭоит дара ирызку аҩымҭаҿы ифырхацәа хадақәаны иааԥшыртә еиԥш.
Ус шакәу ҳанаҳәоит ажәеинраала «Ахәыҷтәы ҟазшьа». Уи апоет иашьеиҵб хәыҷ ихиҳәааит, ихыҭҳәаам аԥсҭазаараҿы иҟалаз акоуп. Убри азы ахәыҷ ҟазшьа ахьаанарԥшуа анаҩсангьы, еиҳагьы аинтерес аҵоуп, апоет данқәыԥшыз, алитературатә ԥсҭазаара аилашырахь днаӡаанӡа иаԥиҵаз акоуп. Аҩымҭа еиҿартәуп автор ишицәаҩоу еиԥш, имариоу аҳәоуқәа рыла ишьақәгылоу автори афырхаҵа хәыҷи рдиалог ала:
Ахәыҷ ҟазшьа џьшьатәуп, ааи!
Џьара сыҟа аҩны санааи,
Сашьеиҵыб хәыҷ дсазҵаауеит:
– Уабаҟаз?
– Аҟәантәи саауеит!
– Аҟәа абыкәу, ихароу?
– Наҟӡоуп!
– Ҳаҩны иаҟароу?
– Идуӡӡоуп, ҳаҩнеиԥш даҽа зқьы.
– Абри Аҟәа захьӡуи уеизгьы?
Абас ахәыҷы изы кыр зҵазкуа, аинтерес змоу, зҭак иоурц иҭаху азҵаарақәа изцәырҵуеит, датәамбакәа, дҟәыншьаны уивсыргьы, ҳәарас иаҭахузеи, дгәаауеит, агәынамӡара иоуеит. Ус иҟоуп ахәыҷы иԥсихологиа. Уи еснагь амаршәа ктәуп, ишаҭатәуп. Убри азоуп апоет иашьеиҵыб дыргәыбзыӷны (ихцәажәаны акәымкәа) абас аҭак зыҟаиҵо:
– Зегьы убоит, иуаҳауеит,
Уаамццакын, иузҳауеит.
Платон Бебиа ихәыҷтәы жәеинраалақәа ирымоуп рхаҭабзиара ҳаразкуа, ахәыҷы дадзыԥхьало даҽа ҟазшьакгьы. Уи убри ауп – ианаҳәоит, инарбоит аԥсабара злаҟоу аԥшӡареи абеиареи, нас урҭ ауаҩы изы хәарҭас ирылоу, бзиа ишбатәу, ишреиҷаҳатәу. Убас иҟоу ажәеинраалақәоуп: «Абна», «Хәылԥазы», «Аҳәыҳәқәа», «Аԥсаа гәырӷьоит», «Ажьа», «Аԥхын»…
Апоет иаԥхьаҩцәа хәыҷқәа иреиҳәоит абна аԥсабара шарԥшӡо, аҳауа зҩыданы ишыҟанаҵо, ауаҩы игәабзиара шахьчо, аргылараҿы хәарҭара ду шалоу. Абарҭқәа зегьы имарианы ргәынкылараҿы инхартә еилыркаартә еиԥш рсахьа ҭихуеит:
Игылоуп абна мшын цәқәырԥоушәа,
Абна еиқәараӡа еилачы.
Аԥша анасуа уа иҽырбоушәа,
Аҵлеи аҵлеи рхы неихшьы.
Шәарах рацәа ргәыҵак ԥшьаала,
Ҳабнара ашьапы аҳауеит.
Ҳара ҳқыҭаҿгьы уи амчала
Аҩны ҿыцқәа ирызҳауеит.
Ажәеинраала «Аҳәыҳәқәа» ракәзар, иаҵоуп ахәыҷы дзырхәыцуа ахшыҩҵак: – ашәарахгьы, аԥсаатәгьы шыхьчатәу, аха иаахҵәаны имҳәеит, ихаҭа данхәыҷыз иҟаиҵаз афакт иадиҳәалеит апҳьаҩ хәыҷы дазхәыцыртә еиԥш. Урҭ аҭынчра ҳәыҳәқәа дахьрыхәаԥшуа апоет дгәырӷьоит, амч ирҭоит. «Аха ихьу-хьууа ак сызцәырҟьоит – аҳәыҳә ахьысшьыз санхәыҷыз!» – иҳәоит иара иахьагьы игәы иаланы. Ус еиԥш иҟоу афакт ахәыҷы дамырхәыцыр ауам. Избанзар, абри аҟара аамҭа шцахьоугьы апоет игәы иалоуп аҳәыҳә ахьишьыз. Иламыс аҿаԥхьа дыԥхашьоит. Ҵабыргуп, усҟан дхәыҷын, аха…
Ахәыҷы аԥсабара иамоу алшарақәа – иара изы макьаназ имаӡоу – еилызкаауа иреиуоуп ажәеинраала «Ҳара ҳҟны». Ҳаԥхьап иара:
Амра ӷәӷәалаӡа иԥханы,
Аҟәара ҭанарбоит.
Аха, абар, ҳара ҳҟны
Ерцахә сыла иҽырбоит.
Ус анакәха, аарҩара иага иҟаларгьы, ҳашьхақәа рықәцәа ирықәу, реиҩхаақәа ирҭажьу, иҵааршәха иҟоу асыԥсақәа ыҟанаҵ ҳаӡқәа, ҳӡиасқәа ишәарҭам, хыҵхырҭас ишрымоу аԥсабара амаӡақәа иамоу макьана иззеилымкаац ахәыҷы ианаҳәо рацәоуп. Ари ахәыҷы изы аартрак иаҩызоуп, даҟьа ҿыцуп иԥсҭазаараҿы.
Ааи, ахәыҷы иакәым адугьы ажәа ҟәыӷа аҳауеиԥш иҭахуп!.. Платон Бебиа ихәыҷтәы жәеинраалақәа иаҵшьны иазгәеиҭоит аԥсҭазаараҿы аџьа аҿы иаҵанакуа атәы.
Убас иҟоу ажәеинраалақәоуп: «Аԥхын», «Ҭагалан», «Аҟабақ акаҳара», «Баҭа дҿыхеит». Арҭ ажәеинраалақәа рҿы ахәыҷы ибоит аџьа – аусура ауаҩы агәалаҟара бзиа шинаҭо, иматериалтә база ахьарӷәӷәо анаҩсангьы. Убри иалыҵшәоуп азоуп апоет изиҩуа абас:
Ҭагалара гәазырҳага,
Ҳара ҳҿы исасуеит.
Ибарақьаҭуп ҳашьха, ҳага
Ҽаҩрала изазоит.
Амхқәа ҭаргалоит аҿҿаҳәа,
Анхацәа гәырӷьаҵәа.
Абаҳчаҿы ахәыҷқәа аџьџьаҳәа,
Ирҭаауеит аҵәа.
Платон Бебиа дазҟазоуп иаԥхьаҩцәа хәыҷқәа игәныркылартә, бзиа идзырбаша, иргәазырԥхаша аԥсабара аԥшӡара иадҳәалан иаанарԥшуа ахҭыс хәычқәа, аҟаларақәа, илыԥшааху ажәала рсахьақәа. Иаагап аҿырԥштәқәа: «Ҽаҩрала иӡсауеит» (аҽаҩра бзиа ҟалеит ауп иаанаго); «Амхқәа ҭаргалоит аҿҿаҳәа» (аура ҭазгалоу анхацәа рдоуш, рышьҭыбжь ула иабоит, улымҳа иаҳауеит); «Ерцахә сыла иҽырбоит» (уи ӡынгьы ԥхынгьы асы амҵәаӡом ауп иаҳәо); («Уаха-саха, уаха-саха аусура еилашӡоит» (Аусура апроцесс асахьа ҭнахуеит); «Аҵарақәа ҵәитуеит» (хкы рацәала еилаԥсоу аԥсаа рашәаҳәабжь ари еиӷьны асахьа ҭыхра мариам); «Аҟабақ абақ аргеит» (заҟа ииашаны иаанарԥшуазеи аҟабақ акаҳара!) уҳәа убас иҵегьы ирацәоуп аҿырԥштәқәа иааугаша.
Ажәлар рпоезиа амотив ала иаԥҵоу ажәеинраала «Ҵиу-ҵиу, ҟәарҭ-ҟәарҭ» акәзар, ахәыҷқәа ҷыдала иргәаԥхо, ашәаны ирҳәартә еиԥш иҟоу акоуп. Ахцәажәара ҳаҟәыҵны иаагап ажәеинраала ахаҭа шеибгоу. Усҟан еиҳа иаҳбарҭахоит уи ахаҭабзиара шаҟа иҳараку, ахәыҷқәа ишырнаалоу:
Ҵиу-ҵиу, ҟәарҭ-ҟәарҭ,
Арахь шәааи.
Ҳаицыхәмарып шәарҭ-ҳарҭ,
Шәааи-сааи!
Ҩына-ҩына, ҩаԥа-ҩаԥа,
Уҽӡа!
Уаргьы уишьҭал, укаԥа-чаԥа,
Уихьӡа!
Шәааи, аҩызцәа ҳаизап,
Ҳаи-чаи!
Ҳаицыхәмарып, ҳаисап,
Шәааи-сааи!
Ирхәмарны иҳәо ажәақәа: «Ҵиу-ҵиу, ҟәарҭ-ҟәарҭ, ҩына-ҩына, ҩаԥа-ҩаԥа, каԥа-чаԥа, ҳаи-чаи» иҵабыргыҵәҟьаны, аҩымҭа дырлахҿыхуеит, амузыка абжьы ахарҵоит исахьадыркуеит. Ганкахьала, араҟа уеизгьы-уеизгьы философиатә хшыҩҵакык ыҟаӡам, ахәыҷқәа арҟәыӷартә еиԥш. Автор уи аҩыза гәҭакысгьы имамызт. Уи иҭахын илахҿыху хәмаррак асахьа аарԥшра аԥсуа жәлар рпоезиа аҟнытә иаагоу аелементқәа рхархәарала. Иагьиқәҿиеит!
Ажәеинраала «Атәыҩақәеи алымҳақәеи» рҿы апоет ахәыҷқәа идирбоит ажьа ахаҿрала ашьыцра, ашәыргәындара аԥсҭазаараҿы аграқәа зегьы ишреиҳау. Ашәыргәында дыԥсахыҩхар ҟалоит. Ашьыцра акәзар, уигьы абзиа иазҳәам, ацәгьара ашҭа иҭаԥшуеит.
Платон Бебиа ашколқәра аҟынӡатәи ахәыҷқәа ирзикуа иажәеин-раалақәа еиҳа игәныркыларц, ирыҵаиҵо ахшыҩзцара иҵегьы еилыхха ирбарц азыҳәан ириҭоит дара рхаҭақәа рымч зықәхаша асиужетқәа, ахҭыс кьаҿқәа. Усҟан раԥхьареи рзыӡырҩреи мариахоит, нас азҿлымҳара азыруа иҟалоит. Ашкол ахь имцац, зықәра аҵанамкуа ахәыҷы идунеи ссируп, ихәыцшьа, илогика, зны-зынла ахбыџқәа рыҩаӡара аҟынӡа ианынаӡо ыҟоуп. Абраҟа иаазгоит, имыцхәым ҳәа сгәы иаанагауа, ахәыҷқәа ргәеилыҷҷара аазырԥшуа фактк.
Иаҳхаагаз аибашьра (1992–1993) ашьҭахь, мызкы аҟарагьы мцацызт, сашьа иԥа Ахреи сареи аҩныҟа Арасаӡыхьҟа ҳцон. Аха Мықә иаҳәшьа Дариџьан Велод Гогохиа иԥшәма ԥҳәыс (Кыркыр ҳәа хәыҷы хьӡны изасҳәо лҿы ҳнеир акәын, уигьы аҩныҟа Арасаӡыхьҟа дҳаццараны дыҟан, даҳзыԥшын. Уаҟа ҳаннеи ҳамҭакы ҳаҟан. Ахра «ижигули» акы агхан имаҳәи иареи аҟаҵара иаҿын. Сара ашҭа сықәгыланы абжьуаа реизарҭа Мықә ақыҭа салаԥшуан. Уи аибашьра амца ааскьаӡа ишалҵызгьы, агәырҩа зыҩналаз аҩнаҭақәа шмаҷымзгьы, ақыҭа аԥсы ҭан, аԥсҭазаара еилашуан, аԥсуа жәлар иргаз аиааира ду ахаҿра ианубаалауан. Сара сахьгылаз ашҭа аҟнытә ибзианы иубарҭан Аԥсуа ҳәынҭқарра иаркы-ирцә ҳәа ианыҟаз, Кавказ Нхыҵгьы-Аахыҵгьы амчра анырра ӷәӷәа анамаз ақыҭа агәҭаны ҩ-ӡиаск – Мықәи Дәаби – ахьеилало рыбжьара аԥаимбар дзеилаҳаша ахәыԥшӡараҿы идыргылаз Мықәтәи аныха-бааш. Абри ахьыҵәцара, амацарагьы иамҳәои абри ақыҭа аҭоурых! Нахьхьи иагьыхарацәамкәа иагьааигәацәамкәа иааԥшуа Ԥанаҩи, уи иахыкны армарахьгьы арыӷьарахьгьы еихыҳәҳәо-еиҵыҳәҳәо иахагылоу ашьхақәа реибаркыра уҳәару, Мықә ақыҭа акаршәрақәеи, анаара иалку ахәқәеи уҳәару заҟа иссирузеи, заҟа ауаҩы даргәытәуазеи илаԥш ахашәара-аҵашәара иҵаӡауа аԥсабара ссир апонорама.
Сара сахьгылаз, сахьынаԥш-ааԥшуаз абри еиԥш иҟаз ахәыцрақәа схаҿы иааиуан: – Мап, абри аҩыза аԥсадгьыл ԥшӡа змоу, изџьынџьу ажәлар бзанҵык атәымуаа, иага рымч ӷәӷәазаргьы, ибалдаҳәы-балдачо, қьаф уа иқәырҵом, рхы ақәырҵоит акәымзар. Ус шакәу иҳаҩсхьоу аҭоурых адаҟьақәа ааҳмыртыргьы, уажәы ақырҭуа фашистцәа ҳазларыжьыз аибашьра амацарагьы иамҳәои!
Абас ҳҭоурых ҵаулахь сызгоз ахәыцрақәа сышрылаз дыԥшӡаӡа, хәбаҟа шықәса макьанагь изхымҵыцыз, Дареџьан лыԥҳа Нона дбажәгәаламуа даасыдгылеит, – мама, афатә лырхиеит, астолахь дшәыԥхьоит – ҳәа.
– Уи лааԥхьара мап ацәаҳкуам, аха аԥшәма ихаҭа ара дыҟоуп, ибжьы иргаӡоме, – сҳәеит сара аҭакс саахлафны.
– Урҭгьы аҵанакуеит, – лҳәеит лара уаҩы наӡак еиԥш лҿырҟасаны.
Сара даба аҭак шыҟалҵо збап ҳәа слазҵааит.
– Нона, бани баби реиҳа бзиа иббода, иреиӷьабшьода? – ҳәа.
Лара уамашәа сбаны дысҿаԥшуан, ҿымҭӡо ҳамҭак илысҭаз азҵаара шылгәамԥхаз удырыртә еиԥш. Нас даалҟьеит, лыбжьгьы ныҭганы ҿаалҭит. – Сара аҩыџьагьы еиҟараны бзиа избоит, сани саби роуп ҳәа.
Бызҵаара аҭак ииашаны иҟабҵеит акгьы узахҳәаауам, Ноначка, – сҳәеит сара лхы аасшьшьын. Аха нас даҽакгьы нацысҵеит, аҭак шыҟалҵо еилыскаарц азын. Сарӷьа напы нахьхьи иҽырбо иқәгылоу Мықә аныхабааш инақәкны Ноначка сылҿаԥшуа исҳәеит: – Ноначка, баб шьыжьымҭан дҩагылацыԥхьаӡа, убри ихы ақәкны дныҳәалааит: – Анцәа ду иуџьшьоуп, иумҭоуп, аринахысгьы улыԥха, угәыԥха ҳаҭ! Абри лҩыза аԥшәма ԥҳәыс дахьсымоу сразҟы дахьаҵанакыз сара сзын инасыԥ дууп – ҳәа. Лара дӡыӷәӡа дӡырҩуан, сцәажәонаҵы, сажәа саналга, зны лаб иахь дыԥшуан (иаргьы Ахрагьы ираҳартә иҟан исҳәаз), нас сара сахь дааԥшуан, аҭак шылҳәарыз дазхәыцуан. Избоит, Нона хәыҷы илцәыуадаҩуп, азыразхара, лаб дланарҟәуазшәа илбазар акәхап, арахь саргьы сгәы нлырхар лҭахым. Ус, даалакҩакуа дышгылаз, нас ҿаалҭит дгәырӷьаҵәа: – Ауахәама ашә аркуп, аус ауӡом, саб дабамҵаныҳәои! – ҳәа.
Сара умашәа избеит ахәыҷы лабгьы саргьы «ҳамгәаартә» лхы злаҿылхыз, аҭак иҟалҵаз.
Нас ахәыҷқәа рдунеи ҭбаам, иҟәыӷам ҳәа. Хәышықәса зхымҵыц ахәыҷы логикала дхәыцуеит, абзиа шыбзиоу идыруеит, ацәгьа – шыцәгьоу.
Сыззааиуа, Платон Бебиа ашколқәра иаҵанамкуа ихәыҷтәы жәеинраалақәа рҿы еилыхха иаабоит ахәыҷқәа ишхәыцуа, адуцәа ишырҿыԥшуа, урҭ рҟнытә ирбо, ираҳауа шырҿырҵаауа, рхатә логикала ишьақәдырӷәӷәар шырҭаху уҳәа убас иҵегьы.
Аԥхьаҩ гәыраз, аранӡа сзыхцәажәаз ҳԥоет ашколқәра аҟынӡатәи ахәыҷқәа ирзикыз ирхиҳәааз, насгьы иҿара шықәсқәа раан иаԥиҵаз, еиҳа иҟазшьарбагоу ҳәа уаҩы ииԥхьаӡоу ажәеинраалақәа роуп. Еигьирахь, ҳәарада, иҵегьы иҟоуп ажәа зхуҳәааша, аха аранӡа иаҳҳәаз азырханы, ҳаиасып уи ашколқәра иаҵанакуеи, ахбыџқәеи ртәы зҳәо ажәеинраалақәа рахь. Уаҟа еиҳагьы Платон Бебиа дааԥшуеит ихатәроу хәыҷтәы поетны. Урҭ аиҵбыреи аиҳабыреи классқәа рҿы аҵара зҵо ахәыҷқәа, ахбыџқәа рдырреи, рықәреи, уимоу, рышәагааи ирықәшәо иҟазароуп ирызку аҩымҭақәа. Насгьы автор идыруеит иахьа изызҳауа ахәыҷқәа рдырра, реилкаара иацхраауа, адырра ҿыцқәа рзаазыртуа кыр шыҟоу, иаҳҳәап, анаука-техникатә прогресс иаанагаз аҿыцрақәа, ателевизор, аитернет, акомпиутер, амобилтә телефонқәа уҳәа ирацәоуп зыӡбахә уҳәаша, ахәыҷқәа рдырра еихазҳауа иреалтәу афактқәа. Иаҳхысыз ХХ-тәи ашәышықәса аҩбатәи азыбжа аантәи ахәыҷқәа иахьатәиқәа раасҭа еиҳа илаҟәын рдырра, апоет иабиԥара иаҵанакуа ахәычҷқәа ртәы ҳҳәозар, иҵегьы, ихьысҳан, усҟантәи аамҭазы техникатә прогресс иҟанаҵоз аартрақәа имаҷны ирныруан, ажәакала, ирыҵахон дыррала уажәтәи ахәычқәа.
Изхысҳәаауа, абас ахәыҷқәа реиԥшымра, абиԥарақәа реиҟарамра Платон Бебиа ихәыҷтәы жәеинраалақәа – ашколқәра иаҵанакуа – рыҿгьы иаабоит. Избан акәзар, уи идыруеит ҳара ҳаамҭазтәи, уимоу, иҵегьы иааскьангьы, ахәыҷқәеи иахьатәиқәеи, ишырҳәо еиԥш, агеи ашьхеи шрыбжьоу, дыррала ишеиҟарам. Уи, ҳәарас иаҭахузеи, усҟантәи ахәычқәа иаурхараху, иҟаз аԥсҭазаара аҩаӡара иауаршәаны акәын ишхәыцуаз, рыкәша-мыкәша иҟаз ишагәылаԥшуаз, ишеилыркаауаз. Иахьатәи ахәыҷы идунеигәынкылара зынӡа даҽакуп, даҽа ҵаулараки қәыԥшылараки амоуп. Ари џьашьатәӡам акомпиутари аинтернети раамҭа ауп. Уи анырра ахәыҷқәа ирнамҭар ауам, ҳаԥхьаҟагьы иҵегьы адац-ԥашә арӷәӷәоит рдоуҳатә интеллект ҳаранакуеит.
Абас еиԥш иҟоу ахшыҩҵакқәа, ирацәамзаргьы, ашколқәра иатәу Платон Бебиа ихәыҷтәы ажәеинраалақәа рҿы иаабоит, еиҳаракгьы аҵыхәтәантәи ашықәсқәа рыҩнуҵҟала иаԥиҵаз ҳаныргәылаԥшуа.
Аԥхьаҩ ибоит апоет иҭәымҭахь днеиуа даналага, насгьы данабха, данабдуха ихәыҷтәы жәеинраалақәа рфырхацәа еиҳа ишхатәроу, иаарыкәыршаны иҟоу аԥсҭазаара дара ртәала ишазхәыцуа, насгьы зҭак рҭаху азҵаарақәа шрызцәырҵуа. Ари изызҳауа ахәыҷқәа рхаҭашьатә ҟазшьақәа ируакуп. Уи апоет игәеимҭарц залшомызт, уаанӡа ашәа ззиҳәоз, ирацәажәоз ашколқәра иаҵанамкуаз ахәыҷқәеи уажәтәиқәеи акыр еиԥшымызт рдыррагьы еиҳан, рхәыцшьагьы зынӡа даҽакын. Ҳәарада, егьырҭгьы (уаанӡатәиқәа ифырхацәа) уажәтәиқәагьы досу дара ртәала – рықәра излаҵанакуаз ала – игәылҭәаақәан, мамзаргьы инаӡа-ааӡаны иубоит, автор иртәым, излаҟам акы рыдимгалт, ажәакала, иԥсабаратәны иаарԥшуп, рсахьа ҭыхуп.
Ажәеинраала «Амшын зеисуа» аҟны згәы алаҟоу аԥа аб ииҭоит азҵаара:
Изеисуазеи, саб, амшын?
Абасгьы иҳәоит даасҿаԥшын:
– Уи иалалоит есқьынгьы
Ӡиасыс иааҟоу зегьы.
Урҭ ак дууп, ак хәыҷуп,
Жәаба цқьақәазаргь – ак хәашьуп.
Иамангьы иаауеит агәам,
Аха агәам– амшын иауам!
Имгакәа наҟ агәахьы,
Иҿықәнажьуеит аҟәарахьы.
Амшын цқьазарц аҭахуп,
Уи зеисуагь абри рыцкуп!
Ахәыҷы дрызҿлымҳауп аԥсабараҿы иҟоу, насгьы ҿыц иибо, дзыхҭыгәло ацәырҵрақәа, иҭахуп досу зызку аилкаара, адырра. Абри ахшыҩҵак ауп иаҳәо ажәеинраала «Амшын зеисуа»-гьы.
Платон Бебиа ахәыҷқәа ирызку иажәеинраалақәа рҿы иаабоит дара рҟазшьа аҷыдарақәа аазырԥшуа рнаҩсангьы, аԥсуа бызшәа иамоу абеиарақәа, алшарақәа, иаҳҳәап исахьаркны, ажәақәа реиҿартәашьа ирхәмарны ирлахҿыхны аҟаҵара. Ари, жәаҳәарада, ахәыҷқәа ракәым адугьы аестетикатә гәахәара инаҭоит ус еиԥш иҟоу ажәеинраалақәа данрыԥхьо. Акритик ду В.Г. Белински ишиҳәаз еиԥш, ахәыҷқәа рзы аҩымҭақәа аԥызҵо дарбан шәҟәыҩҩзаалакгьы адуцәагьы дрызхәыцуеит, урҭгьы шаԥхьо идыруеит. Ус анакәха, Платон Бебиа ари арҿиаратә цәаҩа зегьы рыҟны еиԥш, иара иҿгьы аҭыԥ амоуп, ԥсабаратәла итәышьҭроуп. Ус шакәу ҳзырбо ахәыҷқәа ирызку ажәеинраалақәа рацәоуп. Нас, иаагап урҭ рахьтә ажәеинраалақәа, аҩада иҳәоу ҳахшыҩзцара еиҳа ибылгьны аԥхьаҩ ибаразы: «Аимак», «Ахылԥа ҟаԥшь», «Ан лашәа», «Аамҭеи аусуреи», «Аҵыс хәыҷы», «Пила – пи-пи Хапара», «Ажәахәмарра», «Тыгә-тыгә-тыгә», «Шьыри-шьыри», «Дырмит Гәлиеи ахәыҷқәеи», «Аҽыкәабара», «Аӡлагараҿ», «Хатәы бызшәала»…
Уажәы хыхь еиқәаҳаԥхьаӡоз ажәеинраалақәа ҳрыхәаԥшып изакәу, апоет урҭ шеиҿаиртәыз, хшыҩҵакыс ириҭаз.
Аҩымҭа «Аимак» абас иалагоит.
Шьыжьы шаанӡа игылан,
Рарҭмаҟқәа аанкылан,
Амҩа хара ианылан,
Ицон уа еишьҭалан
Гәыгәли Кәыкәли,
Хәыхәни Хәыхәти
Камыгәи Хабыгәи,
Абзагәи Камсагәи.
Араҟа апоет акы, иаҳгәалаиршәоит еихаршало, ритмлеи рифмареи ззеибауа, лассы-лассы, иаҳԥымло, уимоу, иаҳхашҭхьоу, зны-зынла иҳаҭәаҳамшьо (арахь харак рыдӡамкәа) аԥсуа хьыӡқәа. Ҩбагьы, урҭ ахьӡқәа убас ажәеинраалаҿ автор ирхәмаруеит, апоезиатә цәа-хаа рыҟәниҵоит ахәыҷы игәарԥханы даԥхьартә еиԥш. Ихԥахаз, арҭ ахьӡқәа рыла ишьақәгылоу ишьҭрақәлан ицо ацәаҳәақәа ахәыҷы ибыз ԥырҿуеит, ихатәы бызшәа абзиабара идыркуеит. Абар даргьы: «Таташьи Нанашьи, Кәалашьи Кәаташьи, Џьаханеи Ҭарханеи, Арсанеи Сусанеи (аҵыхәтәантәи иаԥсуа хьӡым, аха уи акгьы иаԥырхагам) уҳәа убас иҵегьы. Араҟа еимак дукгьы ыҟаӡам, апоет ииҭахыз, еиҭасҳәоит, акы, аԥсуа хьыӡқәа рцәыргара (ахәыҷқәа идирдырыц иҭахын. Ҩбагьы, аԥсуа поезиаҿы ажәа архәмарра, ашьҭрақәлара, рефрен ҳасабла аҟаҵара, шалшо ҳирбоит ахәыҷқәагьы адуқәагьы.
Платон Бебиа ихәыҷтәы жәеинраалақәа рҿы ицәаҳәақәа, иажәақәа рырԥшӡареи, рырмариеи, ажәакала, апоезиатә-цәа хаа рҟәынҵареи рымацара рҿы даагылом (уигьы асахьаркыратә ҩымҭа) гәылшәарц ҟаларц азын афактор хадақәа ируакуп), уи иаҵаиҵоит иара хазырҭәаауа, сахьаркыратә ҩымҭак аҳасабала аԥсы ахазҵо аидеиа хада. Иаагап ажәеинраала «Ахылԥа ҟаԥшь» ҿырԥштәыс:
Ахылԥа ҟаԥшь аҵларкәыкә,
Ана – ҟыгә-ҟыгә, ара – ҟыгә-ҟыгә.
Рылахь еиқәыршьшьы, игәырҩо,
Иарбан аҵлақәа зурҩо?
– Мап, са ахәаҷақәа нсырҵәоит,
Сара сымш џьала инҵәоит,
Аҵла-ҩа иахаларц аԥсы,
Са сҳақьымуп иара азы!
Излаабо ала, аԥсуа жәаԥҟа «аҵларкәыкә абажә ианамысуа ахы ахь-уеит» ҳәа, – аҳәозаргьы, хәарҭара алоуп, ашәаԥыџьаԥ арыцқьоит, ахәаҷа-маҷақәа афоит. Апоетгьы убри ауп епитетла аҵларкәыкә «ахылԥа ҟаԥшь» ҳәа изаликаауа, ахәыҷқәа рылаԥш иҵашәарц, насгьы игәныркыларц.
Аацәаҳәак иҟоу аҩымҭа «Ан лашәа» акәзаргьы илахҿыхӡа ихырҷоу ажәақәа ахәыҷы еилнаркаауеит аԥсҭазаараҿы ацқьара зегьы ишрыцку. Ан лхәыҷы дылкәабоит абас еиԥш иҟоу ашәа ҳәауа:
Уара уцқьан – уара уҟьашьит,
Сыҷа, сыҷа, сына.
Сара ускәабеит, усшьышьит,
Сыҷа сыхазына.
Аӡы цқьан – аӡы ҟьашьит,
Сыҷа, сыҷа, сына.
Аӡы ҟьашьит – уара уцқьахеит,
Сыҷа, сыхазына.
Ажәеинраала хәыҷ аҵак ду ааннакылоит «Сыҷа, сыҷа, сына» (ииашоуп, ажәа, «сына» иаанаго цқьа еилкаам, аха, апоет иакәымкәа зхәыҷы дызкәабо ан илхәыцзаргьы ауеит, агәышьҭыхратә пафос злаҵо ала. Хажәак рыла ишьақәгылоу ацәаҳәа, жәлар рпоезиа ахыԥша аныруеит, амотив угәаланаршәоит, уи еиҳагьы иацхраауеит ажәеинраала ҵакылагьы сахьаркыралагьы агәылшәараҿы.
Ажәеинраала «Аамҭеи аусуреи» аҟны апоет иаԥхьаҩцәа хәыҷқәа иреилдыркаауеит аусураҿы (иарбан усзаалак аҿгьы) аамҭа иаҵанакуа, изыԥсоу. Аамҭа малуп рымҳәахьеи жәытәӡа аахыс аекономистцәа. Аха апоет ари ас шакәу ахәыҷқәа поезиатә бызшәала ахаацәа аҟәнышьшьы, насгьы лымкаала аусура апроцесс заманала иаанарԥшуа идирбоит. Аҩымҭа алагоит:
Аԥш ааргоит – ашыла ргоит,
Алу ахыу кҿаԥыруа илагоит.
Ахыу,
ахыу,
ахыу
Алу кҿаԥыруа илагоит
Идырҽхәоит, –
аамҭа иаԥнагоит.
Ақыдқәа еиҩдырффоума («ахыр, ахыр, ахыр, ахыр») ачархь аихаԥсыхә ахуама («ахыр, ахыр, ахыр, ахыр») асааҭ аус ауама («Чиқ, ҷиқ, ҷиқ…) зегьы амаҭәарқәа иҟарҵо апроцесс иауаршәаны иаарԥшуп аамҭа иадҳәаланы, уи зшәо, избо асаҭгьы аамҭа аҿаԥхьа имчыдоуп. Уигьы ихаиршҭуам апоет.
Ари ажәеинраала иамоуп ахатә философиа – ауаҩы, аамҭеи, аусуреи, реизыҟазаашьа ахь ухьанарԥшуеит. Амала маҷк ахәыҷқәа рзы аилкаара хьанҭазар ауеит: иаҳҳәап: «Асааҭ урҭ рыгәрагь агоит, асааҭ аамҭа иаԥнагоит. Нас… асааҭҟаҵаҩ иахь иргоит…» ҳәа, – аҩымҭа хзыркәшо астрофагьы.
Ари ҳзыхцәажәо ажәеинраала иамоуп егьырҭ аҩызцәа ихәыҷтәы жәеинраалақәа излареиԥшым хатә ҷыдарақәак. Уи иугәаланаршәоит аурыс поет ду В. Маиаковски иҩышьа форма – ажәақәа, ацәаҳәақәа иԥсаҟьаны аҩра. Ари цәгьоуп ҳәа акәым изысҳәо, иахьфакту азоуп изысгәаласыршәаз. Ииашоуп, ажәеинраала аҵакы злаҟоу ала, ус иҩыр, уи астиль иазышьҭихыз еиҳа ианаало ибоит. Аха В. Маиаковски истиль, иҩышьа аформа иахьа аилаҳара, азхьаԥшра рацәак хаҳара аламшәа избоит. Убри азы акәзар ҟалап, аҵыхәтәантәи аамҭазы амилаҭ поетцәа ари аформа аҩышьа астиль мап зацәыркыз, рацәак изазхьамԥшуа. Уи изаҟаразаалак иаанагом аурыс поет ду ибаҩхатәра аларҟәра. Уи дышпоет ду даанхоит океанҵас иҭбаау аурыс литератураҿы. Аха уажәы амилаҭ поетцәа ракәым дара аурысқәагьы В. Маиаковски иҩышьа аформала данцәырҵ инаркны аурыс поезиаҿы реформаторк иаҳасабала изхәаԥшуаз, ԥасеиԥш анырра аман иазыҳаҵҳаҵо иҟам. Дарбан поетзаалакгьы имоуп ихатәы цәаҩа, уи ала ирҿиот иҩымҭақәа. Уи ауп ихадароугьы.
Платон Бебиа ипоезиаҿы аҩада ишаҳҳәахьоу еиԥш, еснагь аԥыжәара амоуп аконкреттә тема, даҽакала иуҳәозар, иара хаҭала ибзианы иидыруа, изааигәо, мамзаргьы апоетцәа зегьы реиԥш инырыз, ихҭынхьааз ахҭыс. Абри ацәаҩа ихәыҷтәы ҩымҭақәа рыҿгьы иубарҭоуп. Ус шакәу шаҳаҭра зуа ажәеинраалоуп «Ахьҭа». Араҟа иаабоит ахьҭа иакыз аҵыс хәыҷи автори «реиҩызара», «реизааигәахара». Ахҭыс ахьыҟалазгьы апоет ес-ӡынра ԥсшьара, усура дахьцалоз Москва азааигәара иҟоу ашәҟәыҩҩцәа рыԥсшьарҭа ҩны Переделкино ауп. Ажәеинраала убас ирмарианы, насгьы исахьаркны иҟаҵоуп ахьҭеи амлеи иркыз аԥсаатә хәыҷы ирыцҳаушьартә, ацхыраара асҭандаз уҳәартә еиԥш. Излаҩу аформагьы (аҩбатәи аԥшьбатәи ацәаҳәақәа рифмара ззеибауа ажәак-ажәак рыла ишьақәгылоуп) иҟалоу ахҭыс хәыҷ ианаалоит, иақәшәоит. Ахьҭеи амлеи иркыз аҵыс рыцҳазшьаз абар абар аԥсы шҿихуа дшацхраауа:
Нас сынцәылан сара адәы.
Иаша
Уа инеиҵысхит иабаратәы
Саҿа.
Игәырӷьаҵәа уи нантәалт,
Сҵысгьы.
Ахәша абеит – аԥсы ҭалт
Ҿыцгьы.
Уаҳа уи ԥырны имцаӡеит,
Крахьма?
Ҳарҭ ҳаиҩызцәан ҳҟанаҵеит
Ахьҭа.
Игәылыршәаны иҟаҵо абри ажәеинраала ахәыҷы изы (аду изгьы иуҳәар ауа) кырӡа зҵазкуа, дзырхәыцуа ҩ-хшыҩзцарак аҵубаауеит: акы, аԥсаатә ихәыҷы-иду ишыхьчатәу, уи ада аԥсабара шызхамҭәаауа, иагхоу шырацәахо. Ҩбагьы, агәаҟра, ашәарҭара аан адгылара шаҭаху. «Ҳарҭ ҳаиҩызцәан ҳҟанаҵеит ахьҭа» ҳәа, – апоет иажәақәа асимволтә ҵакы рымоуп, ахәыҷгьы адугьы иранаҳәо рацәоуп.
Аҩада сзыхцәажәаз аҩымҭа «Ахьҭа» аформа ала иҩуп ажәеинраала «Ашьхыц». Абраҟагьы арыцҳара иақәшәаз (ашьхыц ажәҩан иалшәан инкашәаз) ахәыҷ гәеилыҷҷа ацхыраара аиҭоит, еиқәирхоит. Аҩымҭа ахәыҷы ианаҳәоит аԥсҭазаараҿы хәарҭара злоу (ашьхыц аҟара хәарҭара злоу арбан) зегьы агәцаракра рҭахуп ҳәа. Автор уи еиԥш ахшыҩзцара исахьаркны иааирԥшит «Ашьхыц» аҟны.
Платон Бебиа ихәыҷтәы жәеинраалақәа рҿы иаҳԥылоит дызқәыӡбо, ауаа рзы хаҳара злам, цәгьа-мыцәгьамзар бзиа зымҳәо, изымхәыцуа, иҟазымҵо ахаҿсахьақәагьы. Урҭ рцәаҩа бааԥсы, руаҩымра асатиратә ҟазшьа аҭаны рсахьа ҭихуеит ахәыҷқәа рцәымӷра ркыртә, ишҽеим рдырыртә, насгьы рымԥын иқәымлартә, рхы рцәырхьчартә еиԥш. Убас иҟоу жәеинраалоуп «Пила-пи-пи – Хапара»-гьы. Уи иҟазшьан, апоет ишиҳәо ала: «ашьыжь днеины дышьҭалон, цәыблаҟ икәагь дынҭалон, дыцәан – игәы раҳаҭны, амш – акруҩы шаҳаҭын… Ауаа аныцәаз – днаҿыхон, крифон, аҩы днаҿыхәон, днеиуан аҵых дагәыла, зегь неилаҵо хыла-гәыла».
Уи аҿы дауаагылахуаз: «Абаҳча шәыр ҿахомызт, шьынка уҭра иҭахомызт, ажәи ҳәыси неиҵеиҵон, аҭәаҟәа амца нацреиҵон» убас ирацәоуп иҟаиҵоз
агмыграқәа. Аха зегьы ҿҳәарак-ҿҳәарак рымазаап. Пила-пи-пи Хапара акәараҿ дшыцәаз абар илахьынҵахаз:
Нас идыдит, иагьхысит,
Ақәа леит, аӡқәа хыҵит.
Уи иҟынӡагьы инаӡазаап,
Дшыцәазгьы дыхнаҵазаап.
Аха уи азы акыр ҟалама? Акгьы цәгьа баны бзиа ҟазымҵо мҽеик даныҵит ҳәа ауп иаҳәо ажәеинраала хзыркәшо акуплетгьы:
Пила– пи-пи – Хапара
Дықәым уаҳа аԥсабара.
Амра шгылац игылоит,
Игәырӷьаҵәа зегь аԥылоит.
Ахәыҷқәа моу адуцәагьы гәахәарыла ирыԥхьоит, иргәаԥхоит абарҭ ажәеинраалақәа: «Ашықәс ҿыц», «Ҵи-ҵи – кәа-кәа», «Аҷкәын ԥагьа», «Ажәахәмарра». Араҟа автор иҩымҭақәа аԥсы рхаҵаны реиҿартәышьа мариаӡаны, амузыка бжьы-хаа рханы, ицәаҳәақәа ҩба-ҩба ажәа иреиҳамкәа ишьақәыргылоуп хаҳара злоу ахшыҩҵак рыҭаны. Урҭ аиашазы исахьақәан ауп ишубо, ишуныруа. Ажәа мыцхә мҳәаӡакәа Ашықәс ҿыц асахьа ҭыхуп:
Аӡы ирит,
Ахәы ихыҵит.
Ҳа ҳадырит.
Имҩахыҵит.
Гәырӷьа ччареи
Уи рызкхоит.
Иареи ҳареи
Ҳаицынхоит.
Ажәакала апоет жәиԥшь ажәа рыла зегьы ргәы хыҭхыҭуа, абзиарақәа ҳзаанагоит ҳәа иззыԥшу Ашықәс ҿыц асахьа ҭихит.
«Ҵи-ҵи кәа-кәа», «Аҷкәын ԥагьа» аԥсуа поезиа амотив ала иҩит. Хыхь ишысҳәахьоу еиԥш, аԥсуа жәлар рпоезиа Платон Бебиа ибзианы идыруеит, иҩымҭақәа рҿы ҷыдала ипоезиаҿы ҟазарыла ихы иаирхәоит рҿиаратәла дазнеины. Ҳаԥхьапи:
Ҵи-ҵи кәа-кәа,
Маахыр џьаџьа.
Аиҵаркәакәа
Ифама Чача?
Аиҵаркәакәа,
Имфаӡеит –
Имҳаҵә шкәакәа,
Имбаӡеит.
Иҵабыргыҵәҟьаны, араҟа аартра дук ыҟаӡам, иҿыцу ҳәа акгьы ҳәаӡам. Аха ахәыҷы аиҵыркәакәа шизымфаз, дшаашьоу (ма дахьхәыҷцәоу акәу) асахьа ҭыхуп цәаҳәа кьаҿла ажәа мыцхә ыҟаӡамкәа ахҭыс бзианы иубо!
Абар аҩбатәигьы:
Аҷкәын ԥагьа
Ԥаҵа кьакьа,
Уахьзымнаӡо
Уҽҵыркьакьа.
Наҟ уаашьара
Шьҭаҵаны,
Аҵәа ҳазҿых
Уҩаӡаны!
Абраҟагьы мыцхә цәажәарак, еиҭаҳәарак ыҟамкәа, иааирԥшуеит аашьара (ҳәарада, уи далҵуеит ҳәа агәра гара рымоуп «аҵәа ҳазҿых уҩаӡаны!» ҳәа иазҳәо иҩызцәа) ицәылаҟәаҟәан иамоу, макьаназ изиааиуа ахәыҷы ихаҿсахьа. Иаашьара адагьы имоуп, ауаҩы дызмырԥшӡоу даҽа гра бааԥсыкгьы – аԥагьара. Аԥсуаа баша ирҳәом аԥагьара мдырроуп ҳәа. Автор ифырхаҵа хәыҷ убри аԥагьарагьы дшаиааиуа аҟара агәрагара шимоу аҵубаауеит аҩымҭа ахшыҩҵак.
Сара иахьынӡаздыруа, аԥсуа хәыҷтәы поезиаҿы «Ажәахәмарра» иашьашәалоу ажәеинраалақәа иҟалап имаҷӡазар. Изхысҳәаауа, абри аҩымҭаҿгьы имҩашьо иубоит апоет дшыԥшаауа, ахәыҷқәа иргәаԥхаша, дара ирмаҳац, иҿыцу, насгьы рхаҿы инхаша акы рзиҳәарц, ирзаԥиҵарц шиҭаху. Иҵабыргны, ажәеинраала ахы шҳәоу еиԥш, ажәахәмаррала иҟаҵоуп, ахәыҷы дазҿлымҳахартә еиԥш, насгьы амузыка абжьы аханы апоезиатә хаара аҵаны.
Абар инарҳәаарҳәуа ажәақәа ирылҵуа:
– Арма, арма, арма!
Иаарҳәны урыԥхьи, да!
– Амра, амра, амра! –
Рылҵит урҭ уажәшьҭа.
Еиҭах иацаҳҵап:
– Арха, арха, арха! –
Иаарҳәны урыԥхьи, да!
– Ахра, Ахра, Ахра!
– Рылҵит урҭ уажәшьҭа.
Ажәеинраала хзыркәшо астрофа аҩымҭа ахшыҩҵак ҿыц анаҭоит, ахәыҷы дархәыцуеит, ажәа ираӡаны ишҳәатәу ацәажәараан лымкаала ишацклаԥштәу аҳәоит:
– Аӡынаа, Аџьынаа, Арынаа! –
Нбан-заҵәык еивнагоит.
Урызхәыц, уажәа анынаа –
Иахьакәым уагоит.
Ахәыҷқәа иргәаԥхо сахьаӡами абригь:
Амра – ԥҳәызбоуп,
Амза – рԥызбоуп.
Урҭқәа аныздыр –
Ԥхыӡ ианызбоуп.
Нас иҟоума,
Убас ҵаны?
Ижәбахьоума,
Дара еицны?
Ааи, иҟоуп аԥҳәызба ԥшӡа амра дадызкыло, арԥызба нага – амза. Аԥсуаа ирҳәеит зынасыԥ еилазҵаз арԥызбеи аԥҳәызбеи рзын амреи амзеи реиԥш шәеидажәлааит ҳәа. Ус анакәха, апоет иажәеинраала хәыҷ «Амреи амзеи» хәыҷгьы дугьы иҳанаҳәо маҷӡами.
Платон Бебиа еснагь зҿлымҳара рзиуеит, милаҭ доуҳатә малуп ҳәа дрыхәаԥшуеит аԥсуа хатәы хьӡқәа. Урҭ ахәыҷқәа игәныркылартә, раԥхьаҟа идмырӡырц, апрактикатә хархәара роурц азын лассы-лассы иажәеинраалақәа рҿы ицәыригон, иӡыригон, ирылаирҵәон. Урҭ аԥсуа хьӡқәа злаз ажәеинраалақәа рхаҭабзиара, рымариа, рсахьаркыра ҷыдала дрыцклаԥшуан, ҳакритик ду Хәыхәыт Бӷажәба ишиҳәаз еиԥш, абырҵкал икылихуан. Ус шакәу аҩада сзыхцәажәахьоу ажәеинраала «Аимак» аҿгьы иаабеит. Уи ханарҭәаауеит ҩ-куплетк иҟоу аҩымҭа хәыҷы. «Ҳара ҳахьӡқәа»:
Сан илыхьӡуп Амра,
Уи длашоит мраҵас.
Сабгьы ихьӡуп Ахра,
Уи ҳихьчоит храҵас.
Хьымца сашьа хьӡыс ҳәа,
Имоуп, дагьымцоуп.
Сара исышьҭоуп Хьҵыс ҳәа,
Аҵыс еиԥш сагьыԥшӡоуп.
Аҩада ҳзыхцәажәаз ажәеинраала иаҵоу еиҳагьы иханарҭәаауеит «Дырмит Гәлиеи ахәыҷқәеи» ҳәа хьӡыс измоу аҩымҭагьы. Уи иҵегьы аԥсуа жәытә хьӡқәа рҭоурых аҵахь илбаауеит, насгьы иахьатәи ацивилизациа ишацәтәымым, иаднакылар шалшо агәра ҳиргоит. Абар ажәеинраала зхылҵыз аԥсуа нахьхьиӡа аахыс итәышьҭраны даауа (иахьа урҭ ҟәнызшьо, изаҭәазымшьо, иажәызшәа зыԥхьаӡо ыҟазаргьы) ахатә хьӡқәа. Еиқәаҳаԥхьаӡап апоет ишеишьҭаиргылаз, ишыҟаиҵаз аформала:
Аидеи Саидеи,
Саидеи Асидеи,
Асидеи Фаридеи,
Фаридеи Рафидеи,
Шьханыҟәеи Дарыҟәеи,
Дарыҟәеи Базрыҟәеи,
Лабдаҭи Набдаҭи,
Набдаҭи Сабдаҭи…
Еиҭасҳәоит, арҭ ахьӡқәа автор, ицәыриго, ажәаҿы ишырҳәо еиԥш: «Ҩ-жьак диркуеит», игәылҭәаау, зхала иҟоу ҩ-хшыҩзцарак рымоуп. Акы, ахәыҷқәа идирдыруеит, мамзаргьы ирдыруазарц иҭахуп, (идмырӡырц азын) наџьнатә аахыс ҳажәлар иныҟәыргоз ахьӡқәа, аҭҵаарадырраҿы, ажәлақәагьы нацҵаны антропонимиа ҳәа изышьҭоу. Ҩбагьы, ахәыҷқәа рыбз аԥҽраҿы, рҿаҿы иааиуа аҟалараҿы ҽаршьцыларак иаҩызоуп, насгьы еизааигәо ашьҭыбжьқәа бжьгарала, даҽакала иуҳәозар, ажәаҿы абжьыҟақәа злеиҳау, излаԥырго ала еиқәҿырҭуеит ахәыҷқәа ргәынкылараҿ инхартә еиԥш.
Ахьӡқәа ауаҩы иԥсҭазаараҿы иаҵанакуа рацәаӡоуп, аҭҵаарадырраҿы уи анамастика иахәҭакны иҟоуп, аҵарауаа дуқәа антропонимиа аҭҵаараҿы аӡәырҩы ҷыдала аҭҵааратә усумҭақәа азыркхьеит. Аԥсуаҭҵаараҿы акәзар, раԥхьаӡа акәны абри амилаҭ зҵаара амонографиатә усумҭа ду  (Аԥсуаа рантропонимиа») азикит иналукааша аԥсуа ҵарауаҩ, Кавказдырҩы, аҭоурых ҭҵаарадыррақәа рдоктор Ш.Д. Инал-иԥа. Уаҟа ҳаԥхьоит:
Ҳҵарауаҩ ду ишиҳәаз еиԥш, ахатә ахьӡқәа ауаа рхьаԥршреи ралкаареи рнаҩсангьы ауаатәыҩса рыԥсҭазаараҿы аҭоурыхтә ҵакы рымоуп, зда ихәарҭам афакторқәа ируакуп. Платон Бебиа ахаҭатә хьӡқәа ахьаликаауа, ҳалаԥш аҿы иааиртә иахьцәыриго машәыршәаӡам, поезиатә цәалашәара мацараӡам изхылҵыз, уи иаԥхьаҩцәа хәыҷқәа, адуцәагьы уахь инарылаҵаны, аҭоурых ахь ихьаирԥшуеит рабацәа, урҭ рабацәа наџьнатә аахыс икамыжькәа иаарго ахаҭатә хьыӡқәа рахь ихьаирԥшуеит, рыбзиабара диркуеит абиԥарақәа рзын еиқәдырхартә еиԥш.
Ахәычқәа аҟәыӷара разҳәо, абзиахә иадзыԥхьалоу, аԥсҭазаараҿы ауаҩытәыҩса (дануаҩха, дгыгшәыгымкәа даныҟала, урҭ рҩызцәа аперсонажқәагьы ари адунеиаҿ иауаҳԥымлахуа…) дразызарц, дқьиазарц, аиаша иҳәарц, иҟаиҵарц ус анцәа ду дишеит, ихәҭоуп ҳәа алогикатә алкаа ҟазҵо ахәыҷқәа ирызку ажәеинраалақәа рацәоуп Платон Бебиа ипоезиаҿы.
Ааи, ауаҩы ауаҩы изын дразызароуп, диашаҳәаҩызароуп. Баша иауиҳәах ХХ ашәышықәсазтәи афранцыз шәҟәыҩҩы ду Виктор Гиуго: «Ауаҩы иссиру иџьашьатәу феноменуп. Аԥсҭазаара аџьбарара дахькыднаҟьо, дахьаршәуа иахҟьаны, есымшаҵәҟьа диашаны дзыҟамлар ауеит. Аха уи иуалԥшьоуп дқьианы, дразны аҟалара. Арҭ аҩажәак уи дҳәаақәырҵоит, дҟарҵоит иаԥсоу уаҩны».
Хыхь исҳәаз ахшыҩзцарақәа зырҵабыргуа ажәеинраалақәоуп: «Аԥсы-цәгьара», «Аашьаҟә изы ашәа», «Ианырҵәахуаз зегьы рхәы», «Ахьаԥарч», «Дҳаман ҳара гәылак»…
Аԥсыцәгьара аҵыхәтәа ианакәызаалак ибзиахаӡом, ақәыџьма иахьыз ауп лахьынҵас иаиоуа. Иахьзи ақәыџьма? Ажәытә ҵеџьажәк машәыршәа иҭашәеит аӡыс, сҭыҵуеит ҳәа иалагеит, аха иҵаулан изҭымҵит. Уи збаз ақәыџьма агәаԥҳәа уахь аҽҭанажьит аӡыс сфоит ҳәа. Иагьафеит, аха иаргьы абар иахьыз:
Аӡыс уаҳагь иҟаӡамызт,
Иԥыхааса уи амгәа иҭан.
Аха ақәыџьмагь ҭынч итәамызт,
Абар-абар уажәы-уашьҭан…
Иҭыҵырц иқәԥон, иҭагәаҟуан,
Аха ус мҩа ҟамлаӡеит.
Уа амши аҵхи еибаԥсахуан,
Иара убра илҭаԥсы иагьцеит.
Абас иҟалоит ацәгьара ҟазҵо, аԥсыцәгьара иазымиааиуа илахьынҵа. Еилкаауп, ақәыџьма гыгшәыгуп, даҽакала ишымныҟәо, ахы шымҩаԥнамго. Убригь ахәыҷқәа ирдыруазарц шрыхәҭоу атәоуп аҩымҭа хшыҩҵакыс иамоу. Аха уаҟагьы иаагылом, ажәеинраала иҵегьы хара инаскьоит ауаа рахьгьы ухьанарԥшуеит, ауаҩы ацәгьара ҟаимҵароуп ҳәа алкаа инаҭоит, аха ихы дазымиааикәа ацәгьара ҟаиҵар дшахьырхәо аҳәоит.
Ажәеинраала «Уалымшәаҩ Ҭрыси уалҭамыжь Едрыси» ажәлар рҳәамҭа амотив аныԥшуеит, насгьы аиумор аҵубаауеит, асиужетгьы амоуп, аперсонажқәа Ҭрыси Едрыси рыхьӡқәагьы рифмара рзеибауеит, сахьаркыратә маҭәахәык еиԥш аҩымҭа иацхраауеит, рдиалоггьы аԥхьаҩ хәыҷгьы аинтерес инаркуеит, еиҳаракгьы уалымшәа, ауалҳәацәа ирцәыбналаны ицо Ҭрыс зтәы иқәу Едрыс иҿаԥхьа еиқәирҽаҽо амц (уажәгьы схы сызҿыхуазар ҳәа дызҿу) аиҿартәышьагьы аԥхьара угәаԥхоит асиужет змоу жәеинраалак аҳасабала. Ииҳәо уи ауп: Ҭрыс дышуалмшәаҩу
ззымдыруа аӡәы иҿы дцаны аԥара ԥсахны, нас ҭакәажәык бжьшьах рынхыҵ иҟоу лҿы ақәны жәла бзиа ааганы, илаҵаны иаарыхны, иршҳаны, нас аҭуџьар иҟны иҭины, аԥара имхны, иуалҳәацәа ртәы риҭарц. Убасҟан акыр ахашәалар, Едрысгьы итәы ишииҭо агәра ииргоит. Ари алакә иаҩызоу ахҭыс заҳаз Едрыс «Дыччеит убасгьы инароу… – Узымыччозеи утәы ануоу! – Абас иаҭеикын уа Ҭрыс, ддәықәлеит дышзахәо дыҭрыс».
Абас ауалҳәацәа ирцәыбнало Ҭрыс ԥсҭазаарак шимам, иҵоурам шхаҿсахьоу ахәыҷқәагьы еилыркаауеит. Авторгьы баша аҩымҭа «Уалымшәаҩ Ҭрыси уалҭамыжь Едрыси» аԥиҵеит. Уи иаҳәоит аԥсҭазаараҿы макьана ирацәаны ишуԥылоу Ҭрыс иҩызцәагьы. Иара убас уалҭамыжь Едрыс иҩызцәагьы. Уи диашоуп, гәыбӷан узиҭом итәы ҭаижьуам. Амала, иаргьы идыруазарц ихәҭоуп ауал зымшәо акапеи кылҵәа шиҭатәым. Убригь ауаҩы игхақәа рахь иуԥхьаӡар алшоит.
Платон Бебиа ибзианы ицааиуеит ахәыҷқәа игәныркылаша, иргәаԥхаша, иаахыҵәҵәа-хыҵәҵәаны аԥсабара ацәырҵра иадҳәалоу асахьақәа рҭыхра. Иаагап аҿырԥштәқәа:
Ахыр-хыр ҳәа
Иауеит ақәа.
Акыр-кыр ҳәа
Иччоит амхқәа.
Мамзаргьы:
Аԥсҭҳәа хыҵуан
Шьҭа иҽырбо.
Амрагь цәырҵуан
Рхаҿқәа рбо.
Абар ааԥын асахьа шҭыху:
Ҷырри-ҷит,
Ҷырри-ҷит! –
Изҳәада аҷынҷа
Абжьы архәыҷит.
– Ҵәыр-ҵәыррит,
Ҵәыр-ҵәыррит! –
Ардәына ԥшӡа
Зымҩа иԥрит.
Ҷыр-ҷыр-ҷыр,
Ҷыр-ҷыр-ҷыр!
Ажәҵарақәа
Рыҭра рҳаит.
– Оҳ, шьыр-шьыр,
Оҳ, шьыр-шьыр! –
Ааԥын гәырӷьаҵәа
Иаҳзааит.
Аҟалара ахҭыс ашьҭыбжь иауарашәаны аҩымҭақәа раԥҵара Платон Бебиа дазҟазоуп ахәыҷқәа ирызкым иҩымҭақәа рыҿгьы аарԥшра. Абар аихамҩа иқәԥраа ицо адәыӷба иахылҵуа абжьы иара ишиаҳауа, мамзаргьы ахәыҷқәа ишрызнеиго:
Шыԥ-шыԥ-шыԥ
Шыԥ-шыԥ-шыԥ –
Адәыӷба цоит.
Шыԥ-шыԥ-шыԥ –
Абжьы хнаҵоит.
Шыԥ-шыԥ-шыԥ,
Шыԥ-шыԥ-шыԥ –
Амҩа уаныҵ!
Шыԥ-шыԥ-шыԥ,
Шыԥ-шыԥ-шыԥ,
Угәуҽаныз!
Аҩада сзыхцәажәаз ажәеинраала исгәаланаршәеит раԥхьаӡа акәны адәыӷба анызба иахысҳәааз ажәақәа. Фышықәсагьы схымҵыцызт саб иаҳәшьа Мыҷыҷ Аҟәаҟа саалгеит аанҿасра. (Усҟан Аҟәа инхон саб иаҳәшьцәа хҩык: Мыҷыҷ (Ҭемыр Аҩӡба иԥшәма ԥҳәыс), Цацу (Уарҭан Аршба иԥшәма ԥҳәыс), Матиа (Салуман Бӷажәба иԥҳәыс). Гәыԥ адәыӷба аанҿасырҭа аҟынӡа саб иашьа Ӡыкәыр ҽыла ҳааигеит. Ус адәыӷба Аалӡга ацҳа иқәсны Гәыԥ аанҿасырҭаҿы иаагылт, сара сшәеит абжьы исаҳази, алҩеи (паравозмыз) иахылбыбуази анызба, ҳанҭала аҵлақәа сывыҟьҟьо ицо ианалага аиаша ами иуҳәаша, сшәаны аҵәыуара салагеит. Аха гәыбӷан дукгьы суҭартә сыҟамызт, избанзар, усҟан адәыӷба сымбацызт, сҭаланы џьаргьы сымцацызт. Аха нас еилыскааит цәгьарак шыҟамыз, авагон ауаа ҭатәоуп, адәыӷба ықәҳа ицоит, саргьы сеибгоуп…
Сыззааиуа, Аҟәантә аҩныҟа санаа, саб иашьцәа уаҩы наӡак еиԥш
исазҵаауан (ус зыҟарҵоз Аҟәа избаз, исаҳаз схәыҷ хшыҩ иахьанӡа гәыннакылоз еилыркаарц акәын, ҳәарада), иубази, иуаҳази, Руслан ҳәа. Саргьы сгәырӷьаҵәа урҭ рҭак ҟасҵон: амшын шызбаз, ишдуӡӡоу, зны ишҭынчу, даҽа зных ишыцәқәырԥо, аҩнеихагылақәа шгылоу, урҭ рыбжьара амҩақәа шыргәылго, ақалақь уахыла афымца лашарақәа каххаа ишаку, ишыԥшӡоу, ауаа шырацәоу уҳәа убас иҵегьы. Сара зегь реиҳа исгәалашәоит, Гәыԥынтәи Аҟәаҟа сызгаз, нас арахь саазгаз адәыӷба зеиԥшраз, иаҳәоз: «шыԥ-шыԥ-шыԥ, гәыр-гәыр-гәыр», алҩа шахыбыбуаз, ианаагылози иандәықәлози ишҳақьԥсықьуаз, ԥҩҩит, ԥҩҩит ҳәа, ишыҳәҳәоз, уҳәа сара стәала асахьа ҭысхит.
Сыззаааиуа, Платон Бебиа иажәеинраала «Адәыӷба» ауп. Уи ахәыҷы изааигәоуп, иара итәала идикылоит, еиликаауеит. Абри аганахь сара сабиԥара иатәу ахәыҷқәа реиԥш, иахьатәи ахәыҷқәагьы ус ауп ишырбо, излаҟоу ала «асахьа» шҭырхуа.
Амаҭәар иҟанаҵо апроцесс аазырԥшуа, уи иахылҵуа ашьҭыбжь иақәшәо ажәеинраалақәа маҷым Платон Бебиа ихәыҷтәы поезиаҿгьы. Урҭ, аҩадагьы исҳәахьеит, ирҟазшьаҷыдоуп цәаҳәа кьаҿла (шамахаӡак акәымзар, ҩба-ҩба ажәа иреиҳаитәуам) реиқәыршәара насгьы ргәынкылара марианы (ахәыҷқәа рзын уи ауп ихадароу) хаҳара злоу ахшыҩзцара рыҵаны. Убас иҟоу ажәеинраалоуп «Асааҭ». Уажәы ҳаԥхьар иаабоит ус шакәу:
Ҷиқ-ҷақ, ҷиқ-ҷақ
Крауеит асааҭ.
Ҷиқ-ҷақ, ҷиқ-ҷақ
Иахьӡом аԥсаатә.
Ҷиқ-ҷақ, ҷиқ-ҷақ
Мши-ҵхи ирызцоит.
Ҷиқ-ҷақ, ҷиқ-ҷақ
Аамҭагьы цоит…
Ҷиқ-ҷақ, ҷиқ-ҷақ
Иԥшуам бзанҵы.
Ҷиқ-ҷақ, ҷиқ-ҷақ
Шәгыл шьыжьнацы!
Асааҭ баша аус ауам ахәыҷқәа (ашкол ахь ицо) иранаҳәоит иахылҵуа абжьала шьыжьнаҵы ишгылатәу.
Абри аформа акыр иазааигәаны иҩуп ажәеинраалақәа: «Тыгә-тыгә-тыгә» (аҟабарда жәлар рҳәамҭахьтә), «Ашьапы ԥшӡа хәыҷқәа», (Даӷьсҭан жәлар рҳәамҭахьтә), «Ацәажәарақәа» (Ачуваш жәлар рҳәамҭахьтә), «Амра» (Александр Прокофев иҟнытә), «Сара сыкьанџьа чмазаҩуп» (Валентин Брестов иҟнытә), «Сара схала» (И. Муравеика иҟнытә). Урҭ рыҿгьы автор акы, ишицәаҩоу еиԥш, дацклаԥшуеит ажәа сахьаркны артәашьа, ҩбагьы, дызҿыԥшыз аҩымҭақәа реиҿкаашьагьы ихаиршҭуам, ихаҿы иааигоит, ажәакала, иуҳәозар, иаԥсуеитәуеит.
Иаагап аҿырԥштәы аҟабарда жәлар рҳәамҭахьтә:
Угыл, сыҷын, сгәы ҟаҵа,
Ихәыҷызаргь шьаҿак ҟаҵа:
Тыгә-тыгә-тыгә!
Дкаҳа-бӷалауа ахәыҷы,
Аҩны дакәшоит хәыҷ-хәыҷы:
Тыгә-тыгә-тыгә!
Ҿыц аныҟәара иалагаз асаби хәыҷы иан агәырӷьара ду лымоуп, избанзар, лԥа лгәыӷрақәа зегьы идылҳәалоит, аԥсҭазаараҿы аԥеиԥш бзиа иоур лҭахуп. Ажәеинраалаҿы ан лыхшара рахь илымоу абзиабара ҵаула аныԥшуеит, ҿыц аныҟәара зҵаз ахәыҷы ишьапышьҭыбжьқәа «тыгә-тыгә-тыгә» ҳәа, – улымҳа иҭаҩуеит, ихаҭагьы уаԥхьа дгылоушәа убоит. Сгәанала, цәаҳәазаҵәык «тыгә-тыгә-тыгә!» «иаӡбеит» аҩымҭа алахьынҵа еиҳа игәылнаршәеит.
Ажәеинраала «Сара схала» (И. Муравеика иҟнытә иҟаҵо) аҟынгьы ани аԥҳа хәыҷи рцәажәарала иаарԥшуп изызҳауа аҭыԥҳа хәыҷы лҿаԥхьа ан илымоу аҭакԥхықәреи абзиабареи.
Ан илҳәоит:
– Бааи, беиласҳәап, ибсырҵап.
– Сара схала! Сара схала!
– Баала, ҿыӡәӡәара ҳаиццап…
– Сара схала! Сара схала!
– Быхцәы сҳәарын ма сара…
– Сара схала! Сара схала!
– Крыбҿасҵарын ма сара…
– Сара схала! Сара схала!
Ажәеинраала ахшыҩҵак абас аҳәоит: изызҳауа ахәыҷы аханатә ирҵалатәуп, даршьцылатәуп ихала ихы амаҵ аура (аҽеилаҳәара,
аҿыӡәӡәара, акрыфара…) Ари цәаҩан илалароуп иԥсҭазаараҿы ихәартә еиԥш.
Даӷьысҭан жәлар рҳәамҭахьтә иаагоу аҩымҭа «Ашьапы ԥшӡа хәыҷқәа» аҟынгьы аԥхьаҩ ибоит аԥсҭазаараҿы маха-шьахала аԥшӡахареи аӷәӷәахареи рҿы акырӡа шаҵанакуа аџьатә усура. Уи аҵак ду амоуп, уимоу, ихымԥадатәиу акы акәны иҟоуп.
Аурыс поет Александр Прокофев иҟнытә ҳәа зҵаҩу аҩымҭа хәыҷы «Амра» аҟны апоет амра асахьа ҭихуеит: «Амра шеишеи, амра шаша, амра цеицеи, абла ҭшаша – ашәаԥшь каба ушәҵа убас… Амыш бзиа ҳаҭ убас» – абас рҳәоит ахәыҷқәа гәырӷьаҵәа. Амра аҟазшьақәеи ахәыҷқәа ргәалаҟареи ажәеинраалаҿ иубартә иҟаҵоуп.
Ачуваш жәлар рҳәамҭахьтә ҳәа зҵагылоу ажәеинраала «Ацәажәарақәа» рҿы аԥсаатқәа (акәукәу, арбаӷь) рҟазшьақәак, иаҳҳәап, акәукәуи арбаӷьи шҿырҭуа аԥсыӡ зынӡа акгьы шамҳәо. Иаагап ахаҭа:
Акәукәу ҿнаҭуеит:
– Кәу-кәу-кәуу!
Арбаӷь ҿнаҭуеит:
– Кри-ка-кыу!
Аҵыс иаҳәоит
Ҩаԥхьа ашәак.
Аԥсыӡ иаҳәом
Џьара ажәак.
Аҩада сзыхцәажәаз ажәеинраалақәа (егьырҭ ажәларқәа рҿаԥыцтә ҳәамҭахьтәи А. Прокофеви И. Муравеикаи рыҟнытә иааигаз) ирымоуп изызку атема анаҩсангьы даҽа ҷыдарак. Уи убри ауп – ахәыҷқәа иреилднаркаауеит ишыҟоу ажәларқәа, ишрымоу рхатә культура, даҽакала иуҳәозар, рмилаҭ аҳәаақәа ирҭыҵуа, адырра-еилкаарақәа. Аригьы шьарда аҵанакуеит изызҳауа ахьыбҿар рзы.
Платон Бебиа ихәыҷтәы жәеинраалақәа рҿы акырӡа игәцаракуп, исахьаркынгьы иҟаиҵоит аԥсадгьыли, ажәлари, абызшәеи, Аԥсны аԥшӡареи ирыҵаркуа азҵаарақәа. Урҭ рыҟны иаҵшьны иазгәаҭоуп – изызҳауа ахьыбҿар рыҟны инеиртә, иархәыцыртә, ҩнуҵҟала ирнырыртә хыхь зыӡбахә сҳәаз акатегориақәа. Аха абри аамҭазы, апоет ихаҿы иааигоит иҩымҭақәа ззикуа ахәыҷқәа рықәра, рдунеи, рдырра. Убарҭ аҳәаақәа ирҭаӡозар, ирхымыҳәҳәозар ауп ирыҵаҵаны ахшыҩзцарақәа, иаахҵәаны иуҳәозар ихнамԥаауазар ауп. Еиҭасҳәоит, абарҭқәа зегьы ишәаны, изаны ауп апоет ирҿиаратә процесс шцо, иҩымҭақәа ишырныԥшуа.
Хыхь исҳәаз ахшыҩзцарақәа зырҵабыргуа ажәеинраалақәа иреиуоуп «Ахатәы бызшәа». Ҳаԥхьап ишеибгоу:
Убас ихәмаруеит амшын ҟәанда,
Ацәқәырԥа акәа уҭанаҳәҳәоит.
Абжьгьы ԥсыршьагоуп, избанда,
Уи ахатәы бызшәа аҳәоит.
Аҟармаҵыс уа абжьы ԥымҵәанда,
Аҵх иалыхәхәа оума аҳәоит.
Убас угәы хнахуеит, избанда,
Ахатәы бызшәала ишәаҳәоит.
Ашьха арцәажәоит арҩаш ԥанда,
Утҟәа ацәқәырԥа уҿанаҳәоит.
Абжьы уеибанарфоит, избанда,
Уи ахатәы бызшәа аҳәоит.
Ажәеинраалаҿы идеиа хадас иагәылсны ицоит ахатәы бызшәа абзиабара. Уи, еилырфаҷа иҳәоу ахшыҩзцара еилкаауп. Аха ара иҟоуп автор ихадароу акы – аҳәашьа аформа, еиҳа ираԥсышәаны иуҳәозар, «иаҵаиҵаз» амаана. Апоет иаахҵәаны, мамзаргьы иаахжәаны имҳәаӡеит, ахәыҷқәа ирыдимгалаӡеит шәхатәы бызшәа бзиа ижәбароуп, уи ада (ус шакәугьы) шәхәарҭам ҳәа. Ацәқәырԥа, аҟармаҵыс ашәа, ашьха илбааҽҽаны илеиуа арҩаш зегьы рыбжьы хаауп, иԥсҭаҵагоуп, избанзар, урҭ рхатәы бызшәа рҳәоит,.
Ус анакәха, ахәыҷқәа рхаҭақәа еилыркаауеит, рыԥсҭазаараҿы рхатәы бызшәа иаҵанакуа, изыԥсоу. Абарҭқәа зегьы апоет х-куплетк иреиҳам апоезиатә ҩымҭа хәыҷы аҟны аарԥшра, аҳәара илшеит. Ари, хымԥада, иҟазароуп.
Ахатәы бызшәа атема иақәҿнаҭуеит, убри атәоуп ахәыҷқәа иранаҳәоу «Хатәы бызшәала» захьӡу ажәеинраалагьы. Абраҟагьы апоет ихы иаирхәеит аҩада ҳзыхцәажәаз аҩымҭа «Ахатәы бызшәа» злаҩу аформеи излацәыриго «аперсонажқәеи».
Уажәы ҳаԥхьап:
Арбаӷь ҿнаҭуеит:
– Кри-ка-кыу!
Аласба ҵәаауеит:
Ҟыу-ҟыу-ҟыу!
Аӡыс ҟаауеит:
Бе-ке-ке!
Аҳәыс хәаауеит:
– Му-му-му!
Ашьышь ӷәыруеит:
Ҩаҳ-ҩаҳ-ҩаҳ!
Гач дҵәыуеит:
– Наҟ-наҟ-наҟ!..
Абарҭ апоезиатә сахьақәа зегьы ахәыҷы аинтерес зҵо, уаанӡа изымдыруа аԥсҭазаараҿ иҟалоу, ицәырҵуа афактқәа рыла ихатәы бызшәа – иаԥсуа бызшәа – агәыбылра идыркуеит, бзиа идырбоит. Иныбжьаршәны иаҳҳәар ҳалшоит арҭ аҩада сзыхцәажәаз ажәеинраалақәа иаԥсуам ахәыҷқәагьы иранаҳәоит ахатәы бызшәа еснагь бзиа ишбалатәу, ишдыртәу.
Платон Бебиа иҭахуп ахәыҷқәа дара иԥсабаратәны иҟоу ацәырҵрақәеи аԥсҭазаара иацу, злеибарку аҷыдарақәеи, уимоу, адац-ԥашәқәеи рдыруазарц, аилкаа рымазарц. Уи азын ихы иаирхәоит апоезиа цәа зхоу асахьақәа, апоетикатә мыругақәа, аԥсабара ацәырҵрақәа.
Иаагап ҳахшыҩзцара зырҵабыргуа ҿырԥштәқәак:
Амра ԥхоит,
Иҟоу гәашәҭ!
Амра ԥхоит,
Ишәҭуеит ашәҭ.
Амра ԥхоит,
Аҵыс шәаҳәоит.
Амра ԥхоит,
Ауаа нхоит…
Амра ԥхоит,
Ихым ашәшьы.
Амра ԥхоит,
Шәгыл шьыжь!
Мамзаргьы:
Акырцх ауеит,
Ажә ҳәуеит.
Асгьы ауеит,
Ажә ҳәуеит.
Итәом, итәа –
Аа, ижәбоит.
Ахш рацәаны
Иаанагоит.
Заҟа ирмарианы, насгьы еилыхха иааирԥшуазеи ажә змыртәо, уалс иамоу. Уи ахш рацәаны иаанагарц азын амш цәгьазаргьы, ибзиазаргьы иҳәуеит ахш ирацәаны иамҵырц азын. Астол иқәло афатә злыҵуа ахәыҷқәа ирдыруазароуп, усҟан еиҳагьы ҳаҭыр рзақәуп ауаҩы иџьабаа, арахә ирымоу бзиарас. Акәац зхыхуа идыруеит изфо, имазеины изымҵарҵо иаасҭа, ҳәа акәымкәа.
Ажәеинраала «Амаамыни ауаҩи реицәажәара» акәзар, ахәыҷқәа рзы ахшыҩҵак бзиа амоуп, иугәаланаршәоит Ф. Енгельс аџьа ауп ауаҩы дуаҩызтәыз ҳәа ииҳәаз иажәақәа. Ауаҩи амаамыни реицәажәара нҵәоит абас:
Ииашоуп, ҳаихылҵызаргь аӡәы,
Стәаны сазыԥшымызт уаҵәы.
Сара сгылеит, са сықәԥеит,
Сара схьамҵит, аџьа збеит.
Сақәԥеит асыҭәҳәа, аԥшаӷьы…
Скылсит сара ауаҩрахьы.
Уара утәан – уи азурхеит,
Умаамынын – ус уагьынхеит.
Амала апоет «ҳаихылҵзаргь аӡәы» ҳәа дызҿу аҵарауаа дуқәа аӡәырҩы уи ишадгылоугьы, даҽакала иуҳәозар, амаамын еиԥш зеиԥшыз акы ҳахылҵит ҳәа иаԥырҵаз атеориа, Дарвин дугьы дназлоу, зынӡа иҵабыргхаҭоуп
ҳәа ашьақәырӷәӷәара уадаҩуп. Еиҳарак ари атеориа аҵыхәтәантәи аамҭазы аҵарауаа изадымгылоу, агәра зымго рацәаҩхеит. Аха урҭ еиуеиԥшым агәаанагарақәа Платон Бебиа иажәеинраала ахаҭабзиара изаԥырхагахом, аидеиа хада аџьатә усура алыҵшәа бзиа шахылҵуа ахәыҷқәа ҟаимаҭла иранаҳәоит. Аҩымҭа хықәкыс иамоугьы убри ауп.
Платон Бебиа ихәыҷтәы жәеинраалақәа рҿгьы иуԥылоит, еиҳа уазааи-гәаны иуҳәозар, иазыҟаиҵоит еиҭарсны иҳәоу ахшыҩзцарақәа, аилкаақәа. Убас иҟоу ҩымҭоуп «Аҟызқәа». Араҟа асиужет (ахыцқәа ирҭакны иазгәасҭоит апоет ахәыҷқәа ирызку иажәеинраалақәа рыҿгьы, шамахаӡак акәымзар, еиуеиԥшым аепизодтә хҭысқәа рыла ишьақәгылоуп) излаҳәо ала аус «змоу» аҟызқәа роуп. Урҭ ргәарҵшьа, ргәарлашьа, рҳәышьа уҳәа аԥхьагыла дрымоуп. Аа иҟарҵо:
Агәашә анҭыҵ дара ҳәны,
Шьыбжьон еикәагыла,
Иаауеит хәылԥазы ихынҳәны,
Иаанагоит ԥхьагыла.
Урҭ изну рымҩа ианыҵуам, иага ихәахәазаргьы, раԥхьагыла иаххәыцуеит.
Ишаабо еиԥш, ажәеинраала аҟызқәа рҟазшьа, рхы шымҩаԥырго, раԥхьагыла ишаххәыцуа аанарԥшуеит. Ари амацара акәзаргьы аҩымҭа аҿахәы аҳәон. Аха уи иҵегьы иҵаулоу ахшыҩзцара аҵоуп, ауаа рахь ухьанарԥшуеит. Аԥсҭазаара адиалектика ус иҟоуп, иахьабалак аԥхьагыла аԥыза даҭахуп, насгьы иххәыцтәуп. Абас шакәу ахәыҷқәа аханатә аилкаа рыманы ирызҳалароуп. Абри ахшыҩзцара ажәеинраала еиҳагьы иарӷәӷәоит, игәылҭәааны иҟанаҵоит.
Аԥсҭазаараҿы заамурала иуқәыӷәӷәо амчқәа ишырҿагылатәу, ишра-қәԥатәу, аиашаҵабырг шыхьчатәу изызҳауа ахәыҷқәа еснагь иқьабзны ирылааӡалатәуп, иазырхәыцлатәуп. Уи азы амыруга хадақәа ируакуп ахәыҷтәы литература. Убри азоуп ҳзыхцәажәо апоетгьы абри азҵаара ихәыҷтәы ҩымҭақәа рҿы иналукааша аҭыԥ замоу. Ҳахшыҩзцара арҵабыргразы иаагап ҿырԥштәыс ажәеинраала «Арҩаши ақди»:
Арҩаш жәылоит,
Арҩаш жәылоит,
Арҩаш иаанахәеит ақды.
Анахь иагоит,
Арахь иагоит,
Арҩаш ихыми уа ақды.
Ақды қәԥаӡом,
Ақды қәԥаӡом,
Арҩаш иххалеит ақды.
Арҩаш тәаӡом,
Арҩаш шәаӡом,
Арҩаш иагьагеит ақды.
Аԥсҭазаараҿ изымықәԥаз, зхы ззымыхьчаз, азалымдарра, ацәгьара изаҿамгылаз арҩаш иаанахәаз ақды шагаз еиԥш дылҭаҳәахаа дагоит, дӷәых дықәнаҵоит. Аԥсҭазаара шыџьбароу, имарианы акгьы шумоуа, ақәԥара уаҩ дшаӡрыжәуа ауп апоет иажәеинраалаҿ ииҳәарц ииҭаху.
Еизааигәоу ашьҭыбжьқәа, (афонемақәа), еихаршалоу ажәақәа, ҷыдала ахьӡқәа ахәыҷқәа зҿлымҳара ззыруша, аԥсабара ацәырҵрақәа, амаҭәар аҟазшьа аазырԥшуа апоезиатә хаҿсахьақәа рыла ишьақәгылоу ҟазарыла иҩу ажәеинраалақәа маҷым Платон Бебиа ихәыҷтәы поезиаҿы. Убас иҟоу ҩымҭақәоуп: «Кәукәу», «Лагәи алакәи», «Фынеи Дамшәи», «Ахьӡыда» (ари поемоуп ҳәа азуҳәартә иҟоуп), «Ацәаҟәа», «Аиаша», «Ашьхыцқәа», «Саб иҿы», «Саиди Саидеи», «Аџьыкахра», «Ааԥынра аҟазшьа», уҳәа убас иҵегьы.
Хыхь еиқәаҳаԥхьаӡаз ажәеинраалақәа равтор досу рсиужети рҵаки апоетикатә мыругақәа ирнаалауа рзиԥшаауеит рхаҭашьаратә ҟазшьақәа исахьаркны иааирԥшыртә еиԥш. Урҭ зны-зынла зынӡа еилацалоуп, ҩба-хԥа куплет, иреиҳамкәа, даҽа зныхгьы иҳәоу-ԥшьоуны иҟаҵоуп, аха ажәарацәара рнымԥшуа. Ҳаԥхьап ажәеинраала «Кәукәу»:
Кәукәу, кәукәу.
Ааԥын мааи,
Кәукәу, кәукәу
Аус ахь шәаа.
Кәукәу, кәукәу
Лаҵароуп.
Кәукәу, кәукәу
Ԥхьацароуп.
Ишаабо еиԥш, Платон Бебиа дазҟазоуп ахшыҩҵак хьыршәыгәқәа згәылоу ахәыҷтәы жәеираалақәа раԥҵара. Уи ҳхәыҷтәы литература иалаигалахьоу аҩымҭақәа шьардоуп, араҟа сзыхцәажәазгьы маҷӡам аҟнытә уаҳа срыламлакәа сырзааҭгыларц, сҭхауп хыхь-хыхьшәа акәзаргьы, ихәыҷтәы поемақәоуп ҳәа ззуҳәаша, ХХ ашәышықәсазы иаԥиҵаз иҩымҭақәа: «Ахьӡыда» , «Шьхалакә изыҳәан алакә» , «Амаамын ахақәиҭра» .
Аҩымҭа «Ахьӡыда» ахәыҷқәа ирызкуп, аха адуцәагьы архәыцыртә иҟоуп, насгьы иашьашәалоу, иара еиԥшу сара иахьынӡаздыруа апоезиаҿгьы апрозаҿгьы ҳхәычтәы литератураҿы иуԥылом. Араҟа «персонаж» хадоуп ахаргьежь «ә» апоет ишазиҳәаз еиԥш, «ахьӡыда». Апоет иҩымҭаҿы анбанқәа ырхәмарыны ирцәажәоит, досу излаҟоу, хәарҭарас ирыло аарԥшуа анбан кьаҳәқәа, ахәахәақәа, амараҳәқәа шыҟоугьы ихаиршҭуам. Аха иаҵшьны, ирыцҳаишьоума уҳәаратә еиԥш иазгәеиҭеит, ахаргьежьратә дырга «ә» аџьабаа арахь хьӡы амаӡам, хаҳада џьшьада мгьал рхаара ицаз ахаз иаҩызоуп. Аха иарадагьы анбанқәа тә, ҭә, гә, ӷә, жә, дә, қә, ӡә, цә, ҵә, кә, қә, ҟә, ҳә уҳәа ишзыҟамло. Абар уи шцәажәо, агәынамӡара шаанарԥшуа:
– Са сыхьӡыдоуп,
Са сыхьӡыдоуп,
Ахаргьежь ҳәа хьӡыс исыҭоуп,
Аха изҳәада: са сымчыдоуп,
Сымчыдоуп акәым – сагьҷыдоуп.
Нас иҟамзар сыда ԥсыхәа,
Сызгылоузеи зегьы рҵыхәа?!
Ари ахьӡыда дырга автор ишиҳәо еиԥш, жәохә еидара ирыҵан, ирҿан жәохә ҩадара. Аха зегьы акоуп ишыхьӡыдаз иаанхеит, рыда ԥсыхәа шрымам, жәохә нбан шзышьақәымгыло, ишзыҟамло зегьы рзы еилкааны иаанхоит.
Сара сгәанала, апоет абри иажәеинраала анбанқәа ирхәмарны иахьирцәажәо аграмматикахьгьы ахәыҷқәа ахьхьаирԥшуа анаҩсангьы, иаҵоуп ҳәа сыҟоуп даҽа хшыҩзцаракгьы. Ауаҩы еиуеиԥшым аусхкқәа рҿы аџьабаа збо, ишырҳәо еиԥш, зхы аџьыка ықәызхуа ауаажәларраҿы данырбарҭамхо ҟалалоит, данрызгәамҭо еиҳахоит. Ари, ҳақдароуп, уимоу, иагьзалымдарразаргьы ҟалоит. Убас иҟоу ауаа ргәаҭара рыкәша-мыкәша игылоу ирбарҭазароуп, игәцараркуазар ауп. Мап, анакәха, анбанқәа рыҩнуҵҟа ахаргьежь дырга («ә») хьӡыда ишаанхаз еиԥш, иҟалар алшоит. Амала, ихьӡыдамзар ҟалап уи ахаҭа ахьӡыда ҳәа ахы ишазнаҳәоугьы. Ахаргьежь дырга «ә» уи иара ахьӡ ами? Нас уи изыҟәыннашьои?
Платон Бебиа иажәеинраалаҿы ахаргьежь дырга «ә» изтәу анбанқәа дә, тә, ҭә, ҵә, цә… ирхәмарны, исахьаркны ирцәажәоит. Уи акы, ахәыҷқәа анбанқәа досу рхатә ҷыда ҟазшьақәа ирымоу днарбоит, иднарҵоит. Ҩбагьы, рыбз ԥнаҽуеит, ажәеинраала ҿырҳәала аҳәараҿгьы ҽаршьцыларак иаҩызоуп.
Иазгәаҭатәуп даҽакгьы. Автор араҟа ихы иаирхәоит аԥсуа жәлар рпоезиатә ҿаԥыц хәамҭа амотивгьы асиужет акәым, аҩышьа формаҿы. Иаагап ҿырԥштәыс ахаргьежь дырга «ә» иахьыхьӡыдоу, зегьы рҵыхәан иахьгыло аҟнытә аханатә иамоу агәынамӡара абар ишаарԥшу, асахьа ишҭыху:
Импар-парит,
Имбар-барит,
Имуар-уарит,
Имгәар-гәарит,
Иҟар-ҟарит,
Имҳар-ҳарит…
Абар даҽа сахьакгьы:
Игәыр-гәыруан,
Иҟәыр-ҟәыруан
Иқәыр-қәыруан
Икәыр-кәыруан,
Ихәыр-хәыруан.
Убас иҟоуп иҵегьы иааугаша аҩымҭа сахьазыркуа аҿырԥштәқәа. Аха иаагаз азырханы ҳаиасып егьи апоема «Шьхалакә изыҳәан алакә» ахцәажәарахь. Ари аҩымҭа ишаабо еиԥш, Шьхалакә идагьы персонажқәас иалоуп аԥстәқәеи агыгшәыгқәеи. Урҭ рхҭыс рыдҳәалоуп аԥсабара ацәырҵра, амшцәгьа бааԥсқәа, аурҭ, асы, акырцх зҳәаз еиԥш. Асиужет абас иҟоуп: дыҟан бнахьчак хьӡыс измаз Шьхалакә. Уи даалаган ақды шәпақәа еидсалан атыҩ ҟаиҵеит, ибираҟгьы ахаирсит, аӡгьы ихиҵеит. Абар уи асахьа автор ишҭихуа:
Ацәқәырԥақәа ирақәԥо ӷәӷәала.
Атыҩ цоит аӡы ихыхәхәала.
Иахьынҿасуа анакә-аракә
Ирманшәало игоит Шьхалакә.
Уи атыҩ иҭаиртәеит дахьцо игарц: ацгәы, аҳәынаԥ, абгахәыҷы, арбаӷь, ақәыџьма, асыс, абгалаџ, ажьа. Агыгшәыгқәа ракәзар, рҿы аӡы аауеит, имлашьуеит, егьырҭ рцәа иҭаӡыӡоит, ишәаны иԥсуеит анҭ ирҿыҵахәхар ҳәа. Уажәы-уашьҭан ижәыларц ргәы ишҭаз, амшын цәгьахеит, аԥшацәгьа ҵысит атыҩ иҭатәаз зегьы рыԥсы рӡеит, ишәа-ӡыӡо еилахеит, агыгшәыгқәагьы заҵа ацәгьара рмурыз иҵысыз аԥшатлакә, ишьҭнахыз ацәқәырԥақәа «имаалықьны» иҟанаҵеит. Аха аԥшагьы аамҭала ианеиқәтәа, аихсыӷьра ианалага, ҩаԥхьа рхәыжәла цәгьа аадырԥшырц иақәыркит агыгшәыгқәа. Аа иҟарҵо:
Ацгәы мыжда ахы шьҭнахит,
Иԥаны Аҳәынаԥ акырц.
Абгахәыҷы алымҳа еиҵнахит,
Иԥан Арбаӷь уа иакырц.
Ақәыџьмагьы асаса еихнахит
Иԥаны Асыс уа иакырц
Абгалаџ анапы еиҵнахит,
Иԥаны Ажьа уа иакырц…
Аха убас Анцәа ду иабџьар даҵхеит. Уи акәхеит, идыдит, имацәысит, ақәа, акырцх уҳәа еимаҵәеит ажәҩан. Ауеиа бааԥсы иҟалаз атыҩ иақәтәаз зегьы еиннаршәеит, анык илыхшазшәа еибабо иҟанаҵеит. Уи ахҭыс автор иааирԥшуеит уамашәа исахьаркны:
Аҳәынаԥ Ацгәы акәа иҭаршәын,
Аҩбагь наҟ-ааҟ еибарԥхон.
Акәты Абгахәыҷы акәа иҭаршәын
Аҩбагь наҟ-ааҟ еибарԥхон
Асыс ақәыџьма акәа иҭаршәын,
Аҩбагь наҟ-ааҟ еибарԥхон.
Ажьа Абгалаџ акәа иҭаршәын,
Аҩбагь наҟ-ааҟ еибарԥхон.
Апоема «Шьхалакә изыҳәан алакә» асиужет, ицо ахҭысқәа (атыҩ аҟаҵара, аӡы ахҵара, аперсонажқәа реизгара, амшыцәгьа – ауеиа бааԥсы ацәырҵра…) аԥхьаҩ хәыҷы дазҿлымҳахартә, аинтерес иоуртә иҟаҵоуп. Аха ари амацараҿы даагылом автор, ихадароу уи иаҵаиҵеит аҩымҭа зырӷәӷәо афилософиатә хшыҩҵак. Иарбан уи ҳәа ауаҩы дазҵаауазар, абар аҭак: аҟазаареи аҟамзаареи ахықәаҿ аԥсҭазаара аннеилак ишеибафара еидтәалазаргьы бааи-ԥси еидымгылар ауам, ус иҟоуп ԥсы зхоу рԥсихологиа, ари рдиалектика иазакәануп. Абраҟагьы иҟалаз убри ауп: ацгәы аҳәынаԥ акырц, абгахәыҷы акы акырц, ақәыџьма асыс акырц, абгалаџ ажьа акырц ишаҿыз атыҩ иҭатәаз рыԥсҭазаара аншәарҭаха, зегьы ԥхныгак еиԥш еилаҵәеит, еизааигәахеит, агыгшәыгқәагьы иқьиахеит, имаалықьхеит, рыгәҭакқәа хәашхәашеит, ихыбгеит. Аха ари аҭагылазаашьа – апоемаҿ иаабо ахҭыс еиҭарсны уахәаԥшыр, ауаа рахь ахы урхар акәхеит. Аԥсҭазаара ашәарҭа ианҭагылам, аҭынчра аныҟоу, еибаҭахымзар ҟалоит, ишырҳәо еиԥш, ршьа рыҵеибажәыргьы ауеит, аха еибаҭахугьы еибаҭахымгьы ирзеиԥшу ашәарҭара ҟалар, еидымгылар ауам, ринстинкт иабзоураны. Избанзар, ажәаԥҟа ишаҳәо еиԥш аԥсы ҵаауп…
Абарҭқәа зегьы ҳзыхцәажәо апомаҿ исахьаркны иҟаҵоуп. Уи аганахь акгьы узавбом. Амала акызаҵәык апоемаҿ еиҭарсны иҳәоу ахшыҩҵак ахәыҷқәа рзын маҷк ихьанҭазар ауеит, убри аҟнытә уи адуцәа еиҳа ирзааигәоуп, рдырра, рықәра иаҵанакуеит. Егьирахь, аҩымҭа исахьаркуп, иҷыгәӡа еиҿартәуп апоезиа ацәа-хаа аҟәнышьшьы иҟоуп.
Апоема «Амаамын ахақәиҭра» атәы ҳҳәозаргь автор илшеит зхәыҷықәра иҭыҵыз амаамын ахҭысқәа жәабжьк еиԥш асиужет аҭаны иҟаҵоу исахьаркны аарԥшра, арҿиаратә фантазиагьы ицырхырааны. Аҩымҭа алагоит абас:
Амаамын хәыҷықәра иҭысит,
Амаамын хәыҷы ацәа иҭыҵит.
Ана иакуамызт,
Ара иакуамызт,
Мла иакуамызт,
Хьҭа иакуамызт.
Аха аҵыхәтәан аҩысҭаацәа ақәтәазшәа «аҩызцәа ирызрыламгылеит, аҿынасҭхан зымҩа игылеит», ажәакала, ибналеит, нас иахьнанамгазҳәагьы иҟоузеи! Зны ахәыҷ баҳчаҿ инанагеит, уаргьала иақәтәеит, ахәыҷқәа ахьыцәаз ауада иҩналеит, хызеи хчи хыла-гәыла еиланаргьежьит жәларак, уи агәы анахшәа даҽаџьара еихеит, акьанџьа маамынгьы аԥсы ҭанаҵарц аҭахызшәа иланарха-ҩанархеит, иахәлаҭәҳәеит. Уаҟагьы изымаагылеит, ақалақь иалалт, автобус иҭалеит «аҳра нкылан», «ус, амаамын, шәақьҭҟьаран, иԥан аныҟәцаҩы ихәда ианахаҳа, акы ааилымшаӡа уаҳа, аԥсҟы аницәца, имҩахыҵны автобус ажра иҭаҳаит, еиланарҳәуа зегь еилаҳаит». Ажәакала автор ишиҳәо еиԥш:
Амаамын хәыҷы аҭра иҭыҵит,
Амаамын хәыҷы ацәа иҭыҵит,
Ицоит амаамын ҭагә-ҭасуа,
Ицоит инеиҭаҵ-ааиҭаҵуа…
Абас апоет ажәақәа ирхәмарны, еиуеиԥшым ашәыгақәа рыла иҩычаны ицо ахҭысқәа амаамын персонаж хадас иаманы аԥхьаҩцәа хәыҷқәа азҿлымҳахартә еиԥш рсахьа ҭихуеит. Апоема «Амаамын ахақәиҭра» анҵәамҭа еиҳагьы еибархханы, иҵару ахҭыс ҿыцқәа рыла иҟаҵоуп. Уи аҽнынтәарак иахьгәараз ассирқәа акыр абеит. Ҩнылаҟәык иахьыҩналаз абџьаргьы аԥшааит, уи азмырхакәа аԥшәмаԥҳәысгьы илықәнакит (даршәарц акәхап), иаахҵәаны иуҳәозар «амаамын хәыҷ зцәа иҭыҵыз» еиланаргьежьит жәларык, аха аҭел ианас: иааз ирҳәынҷеит, ашәақь шакызгьы. Ҳрыԥхьап аҵыхәтәантәи ацәаҳәақәа:
Амаамын урҭ хыс ишакызгьы.
Уа идәылԥеит абџьар шакызгьы.
Аха рҽеибыҭа иакәша игылан,
Иаргь гылан абџьар аанкылан,
Аха уи ахархәашьа здырхуадаз?!
Абџьар бџьарым ухы ианаумырхәа,
Ахақәиҭрагьы – ухы ианаумырхәа,
Ҽазны ас уаҳа иузҭахуадаз?!
Апоема афилософиатә, идеиа арҭ аҩада иаагоу ацәаҳәақәа рҿы ҟаимаҭла иаарԥшуп, ирыҵаҵәаху аконтекст еихҳарԥхьар, еимгәырттаауа ҳаргәылаԥшыр иҵегьы иԥсҭазааратәу, иреалтәу ахшыҩзцарақәа ҳдырбоит, иҳаҵарҳәоит. Ишаабо еиԥш, аҩымҭаҿы конкретла ибналаз амаамын ахақәиҭраҵәҟьа ахҭысқәа ртәоуп иаҳәо, иаарԥшу. Аиашазы, џьара-џьара афантазиатә цәа ахаиҵазаргьы апоема ахаҭабзиара еиҳагьы иацхрааит, иахьатәи атермен ала иуҳәозар, иӡырнагеит. Аха аҩымҭаҿы иаарԥшу зегьы еиҭарсу ахшыҩзцарақәа рыла иҳәоуп, аметафортә ҟазшьақәа рымоуп ауаҩы иҵанакыртә изырханы ишҳәоу удырыртә еиԥш. Ҵабыргуп, урҭқәа зегьы ахәыҷы изеилымкааргьы гәыбӷан узиҭом, избан акәзар, рхқәа ахьеиларсу рацәоуп, аха ҷыдала ҩ-зҵаарак ирхьысуеит. Ахақәиҭреи абџьари. Арҭ аҩбагьы ауаатәыҩса рыԥсҭазаараҿы кырӡа зҵазкуа роуп, уи азы аҭоурых агәылаԥшра, аҵахь албаара аҭахӡам. Аха иага ус акәзаргьы, маҷк хшыҩзцарақәак ҳнархьаԥшып.
Ауаатәыҩса рыԥсҭазаараҿы еилкаауп абџьар рольс иамоу, иаҵанакуа. Уи ршаз аахыс ихыхьчагоуп, ауаа рганахьала, агыгшәыгқәа рганахьалагьы. Ус анакәха, атәылақәа, аҳәынҭқаррақәа уи ада рышьақәгылара залшомызт, изыҟаломызт. Иара ишдыру еиԥш, ахы акит ахыци ахәымпали рыла. Ииашоуп уаанӡагьы ашьанҵа-хаҳәқәа ирылырхуа иалагахьан ахыхьчага мыругақәа. Иахьатәи абџьар атәы ҳҳәозар, атомтә, аӡритә, ахимиатә бџьарқәа уҳәа заҟа ыҟоузеи. Урҭ зегьы ганкахьала иахырҟьаны иҟаҵоу адунеитә цивилизациа ашәарҭа ӷәӷәа – ақәӡаара аҟынӡа иҭазыргылоу роуп. Даҽа ганкахьала, ажәларқәа, атәылақәа рҭынчреи, рхақәиҭреи, рхьыԥшымреи рыхьчоит. Уаҳагьы ԥсыхәа ыҟамзар акәхап проблема рацәала еибарххароуп адунеиаҿ. Аха убас шакәугьы, ауаҩы ихшыҩ иарҿиаз абџьар иара имч ақәхароуп, аӷәра аҿакны аҳәынҷара илшозар ауп, акәымзар, акәты ашьыга ашьапхыц иҵанахит ҳәа ирҳәо ҟалар ауеит. Абри азы ажәытәӡатәи абырзен философ аенциклопедист Аристотель абар ииҩуаз:
Апоемаҿы ишьҭыхуп ахақәиҭра азҵаарагьы уархәыцыртә еиԥш.
Ахақәиҭрагьы аԥсҭазаараҿы еилоу категориоуп, еиҳа ираԥсшәаны иуҳәозар, ахақәиҭра иагьакуп, иагьыҩбоуп. Ауаҩы акы дҿанаҳәозар ауп, дыннакылазароуп. Ахақәиҭра сымоуп ҳәа ииааиҭаху зегьы ҟаиҵо далагар, мамзаргьы схы сақәиҭуп ҳәа ишырҳәо еиԥш ишьапы иҵыржьны дтәар, дыԥхасҭахоит, ихақәиҭрагьы аӡшәах еиԥш импыҵаӡыҭуеит. Анемец жәаԥҟагьы баша иамҳәозар акәхап, ауаҩы дуцәымӷзар – уамеигӡакәа ахақәиҭра иҭ ҳәа. Ус иҟоу ахақәиҭра лыҵшәадоуп, иҭархагоуп.
Сыззааиуа хыхь сзыхцәажәаз «Амаамын ахақәиҭра» абас иҟоу афилософиатә хшыҩзцарақәа аԥхьаҩ (дхәыҷызаргьы ддузаргьы) иаҵимбаарц залшом. Уи аҩымҭа аҩаӡара еиҳагьы ишьҭнахуеит. Абызшәа атәы ҳҳәозаргьы, ԥықәсларада ахьхьаҳәа еихышәшәо ицо ицәажәоит. Уи атәы уаҳа салалом, избан акәзар, ҳпоет ипоезиатә рҿиамҭақәа иажәеинраалақәеи ипоемақәеи ирызкны сышәҟәы аҟны иалкаау ахы ыҟоуп, уаҟа инарҭбааны сазааҭгылоит ари азҵаара.
Платон Бебиа ахәыҷқәа ирызку иҩымҭақәа ирымоуп зеиԥш ҟазшьак иацыргоу ҷыдарак. Уи убри ауп – урҭ рҿы иубоит ахәыҷқәа дара иртәу, ирҭаху, рдунеи иаҵанакуа, рпсихологиа иақәшәауа, рцәажәараҿ рхы иадырхәо ажәақәа, афразақәа, лассы-лассы рылаԥш иҵашәо, ирныруа асахьақәа, ахҭыс хәыҷқәа. Убарҭ рҷыдарақәа апоет игәцаракны иҩымҭақәа иргәылаисоит, иалахирҷоит ахәыҷқәа игәныркылартә, бзиа ирбартә, насгьы дара ишыртәу рдырыртә еиԥш.
Ари ацәаҩа, ҳәарада, зынӡа иҿыцу акоуп, мамзаргьы Платон Бебиа ихалазаҵәык итәуп, егьырҭ ҳпоетцәа рҿы иуԥылом ҳәа узыҳәом. Уи ыҟоуп
ахәыҷқәа ирызку аҩымҭақәа (араҟа зыӡбахә сымоу апоезиатә рҿиамҭақәа роуп) зегьы рҿы. Ус ада ахәыҷтәы литература зыҟалом, имаџьанахоит. Аха, уаҩҵас хшыҩзышьҭра азуны ҳзыхцәажәауа апоет ахәыҷқәа ирызку иҩымҭақәа ирыԥхьалак имбарц залшом ахәыҷқәа рлымҳа иаҳауа, иртәу аматериалқәа (ражәа, рхәыцшьа, иҟарҵо, ирҳәо, рхы шымҩаԥырго зҳәаз еиԥш) заҟа ирацәоу, насгьы мцрак, ԥаршеирак рыламкәа ирԥсҭазааратәны иаарԥшу, иҟаҵоу. Абарҭқәа зегьы автор инапы иҵыҵыз иҩымҭақәа апоезиа ацәа хаа рхаҵаны иахьгәылдыршәо анаҩсангьы изызҳауа ахьыбҿар аҟәыӷара злоу ахшыҩзцарақәа рыла ирабжьоит, иааӡоит, рхы-ргәы алаҟаны асахьаркыратә ҩымҭақәа бзиа ирбо иҟанаҵоит.
Аԥсуа хәыҷҭәы литература адаҟьақәа еихазҳауа, изырԥшӡо акоуп Платон Бебиа ахәыҷқәа ирзикыз ипоезиатә рҿиамҭақәагьы. Урҭ иса-хьаркыратә ҩымҭа хадақәа иртәышьҭроуп, иркьарзуп. Ус зны-зынла шәҟәыҩҩцәақәак иныбжьаршә-аабжьаршәны ахәыҷқәа рзы аҩымҭақәа аԥызҵо (урҭ иҟарҵо сгәамԥхо, ма ицәгьоуп ҳәа акәым зысҳәо) дреиуам. Уи ирҿиаратә усура – ипоезиа ас ахы анаҵнах инаркны далагеит, иахьагьы даҽуп ахәыҷқәа ирызку асахьаркыратә ҩымҭа ссирқәа раԥҵара.
Апоема ишдыру еиԥш, абырзен бызшәа аҟнытә иаауеит, иаанагоит иҟасҵоит, исырҿиоит. Егьирахь, идуу, хәҭарацәала еилоу, ажәеинраалала иҩу аепикатә, мамзаргьы алирикатә ҟазшьа змоу сахьаркыратә ҩымҭоуп. Апоема аҩышьа, аформа литература аҭоурых зегьы аҿы акырынтә, насгьы иааубартә иахҭынхьаауан аиҭакрақәа, аҽаԥсахуан.
Аклассикатә поема – ари еиҳараӡак епостә жанруп. Иара аепос ахаҭа ажәабжьтә литература ахкқәа руакы ҳәа иԥхьаӡоуп. Уи иаҵанакуеит ароман, апоевест, ажәабжь, исахьарку анҵамҭа, алакә, алегенда. Иаагап ҿырԥштәқәак: «Одиссеиа», «Илиада» – Гомер; «Инцәатәу акомедиа» – Данте; мамзаргьы аҭоурыхтә-фырхаҵаратә «Зхы иақәиҭу Ирусалим» – Торквато Тассо;  – Л. Аристо; «Пиотр Дуӡӡа» – М. Ломоносов; «Россиада» – М. Херасков рҩымҭақәа. Аклассикатә поемақәа аромантикатә поемақәа излареиԥшым маҷӡам (ҿырԥштәыс иҟауҵар ауеит Џь. Баирон ипоемақәа), урҭ ауаҩы иԥсҭазаара иазааигәоуп, алиризм аелементқәа ргәылубаауеит.
Убас иҟоуп А. Пушкин, Е. Баратынски, М. Лермонтов, К. Рылеев уҳәа ХХ ашәышықәсазтәи аурыс поетцәа аӡәырҩы рпоемақәа. Аурыс литература араҟа аӡбахә анаҳҳәа, уи ХХ ашәышықәса анҵәамҭеи ХХ ашәышықәса алагамҭеи раан апоема литературатә жанрк аҳасабала еиҳа иуарла-шәарлан иҟаз цәырҵран. Иаҳгәалаҳаршәап: «Возмездие», «Жәаҩа» – А. Блок; «Листопад» – И. Бунин; «Раԥхьатәи аиқәшәара» – А. Белыи. Аурыс поема ҿыц аиҭаҿиара иалагеит В. Маиаковски ипоемақәа рыла. Иахьа алитературатә ԥсҭазаараҿы апоема ажанр зегьы реиҳа ирылаҵәаны иҟоу акоуп ҳәа иԥхьаӡоуп.
Аԥсуа поема атәы ҳҳәозар, абар уи азы ҳҵарауаҩ ду Хә. Бӷажәба 1958 шықәсазы ииҩуаз: «Аԥсуа поема шьҭа атрадициагьы амоуп. Аԥсуаа жәытә-натә аахыс ирымоуп ажәеинраалала еиҿкаау аепостә ҳәамҭақәа, урҭ ирыхьӡуп афырхаҵаратә поема ҳәа. Абас иҟоуп еицырдыруа апоемақәа: «Ԥшькьаҿ-иԥа Манчеи Баалоу-ԥҳа Мадинеи», «Инаԥҳа Кьагәа», «Кьахь Ҳаџьараҭ», убас иҵегьы. Иара нарҭаа ирызку аепосгьы, уажәы излеилаҳкаауа ала, ажәытә жәеинраалала иҩын ҳәа иуԥхьаӡартә иҟоуп. Уи – епопеиан.
Аԥсуа поема аҿиара аамҭала афольклортә традициа иахьыԥшын. Раԥхьаӡа ари ажанр ала аԥсуа литература иаланагалаз аҩымҭақәа, иаҳҳәап, ареволиуциа ҟалаанӡа, «Ешсоу итапанча» ҳәа Д. Гәлиа ииҩыз апоема, нас 1925 шықәса рзы иҭыҵыз И. Коӷониа ипоемақәеи, убас егьырҭгьы, ажәлар рҳәамҭақәа иузырҟәымго ирыдҳәалоуп, насгьы ажәлар рпоезиа апоетика акырӡа ирныԥшуеит. Ас узҳәом 1920 шықәса рзы агазеҭ «Аԥсны» ианылаз «Цәгьаӡа дыссирын лара» ҳәа хыс измоу С. Ҷанба ипоемазы. Уи ажәлар рҿаԥыцтә поезиа апоетика аҽаҟәнагоит. Апоема атема ҿыцын усҟантәи аамҭазы. Араҟа автор диасит аҭоурыхтә темахь – иаҳирбоит аромантикатә-символтә ҵасла Аԥсны жәытә-натә аахыс иахҭысқәахьоу. Ари – лирикатә поемоуп, араҟа иаабом аҟазшьақәа, аус злоу алирикатә фырхаҵа, иара автор игәаанагарақәа ихәыцрақәа роуп.
Асовет мчра Аԥсны ианышьақәгыла ашьҭахь, аҩажәатәи ашықәсқәа раан аԥсҭазаара ҿыц иазкны поема зҭымҵит. Изҭагылоу аамҭа аанарԥшуа, аԥсуа поема шьақәгылоит 30-тәи ашықәсқәа раан. Уи еиҳарак тематикас иаднакылоит усҟантәи аамҭа иқәнаргылаз, иактуалтәу апроблемақәа».
Иҵабыргыҵәҟьаны, Хәыхәыт Бӷажәба ишазгәеиҭаз еиԥш, аԥсуа поема жанрк аҳасабала ишьақәгылт, иӷәӷәаӡа иҟалеит иаҳхысыз аҩажәатәи ашәышықәса 30-тәи ашықәсқәа инадыркны. Убасҟан ауп адунеи анырба асоциалисттә ргылара атема иазкыз (уи усҟан ихадаз, высшьа змамыз акы акәны иҟан асовет литература зегьы азгьы) акымкәа-ҩбамкәа аԥсуа поемақәа, иаҳҳәап, «Атәыла ҿиоит» , «Шьаризан» , «Даур»  – Л. Кәыҵниа, «Аҟама», «Аҭаца»  – Ш. Ҵәыџьба, «Адгьыл еимак», «Ацәышлардыгә», «Тҟәарчал абжьы» (1933-34) – Л. Лабахәуа.
1941-1945 ш.ш. раан – Аџьынџьтәылатә еибашьра ду анцоз Хә. Бӷажәба ишиҳәаз еиԥш, аԥсуа поезиа еихсыӷьра ҟамҵакәа аҿиара иаҿын. Убасҟан ҳлитератураз акыр иаԥсаны иаланагалеит ҩ-поемак: «Тариал Рашьба» – Қь. Агәмаа, «Аҳәачаԥа» – Б. Шьынқәба.
Иаҳхысыз ХХ ашәышықәса ҩынҩажәижәабатәи ашықәсқәа инадыркны аԥсуа литература, даҽа аамҭанык еиԥшымкәа апоема ажанр аизҳаӡыӷьара аиоуит. Убри аамҭазы адунеи рбеит иажәеинраалоу ароман: «Аҿатә-уаа» – Б. Шьынқәба, «Хашҭра зқәым», «Аамҭа зтәу» – А. Лашәриа, «Аҭоуба» – А. Џьонуа, «Жәашықәса рышьҭахь» – И. Ҭарба, «Ашәахсҭа» – Н. Ҭарԥҳа, аҭоурых тематика иазку апоемақәа «Схәышҭаара» – Д. Гәлиа, «Ахра ашәа» – Б. Шьынқәба, «Аԥҳәысҳәаҩы» – №. Џьонуа, «Снеиуан Доу ақыҭан», «Ауаҩытәыҩса игәы» – К. Ломиа уҳәа убас иҵегьы.
Ҳәарас иаҭахузеи, аҩада еиқәысыԥхьаӡаз аҩымҭақәа рахьтә зегьыҵәҟьа ҟазарыла еиҟараны, игәылҭәааны ишыҟамызгьы (ус шакәу акритикцәа Х. Бӷажәба, Ш. Инал-иԥа, В. Аҵнариа, В. Занҭариа, Б. Гәыргәлиа, М. Лашәриа иазгәарҭахьеит еиуеиԥшым рыстатиақәеи рықәгыларақәеи рҿы) урҭ аԥсуа поезиа, ҷыдала апоема ажанр аҿиара аус шьардаӡа иацхрааит, еиҭарсшәа иуҳәозар, аҿы дырцәажәеит, иӡырыргеит.
Иаҳхысыз ХХ ашәышықәса 60-тәи 70-тәи ашықәсқәа инадыркны иахьанӡа ҳмилаҭ литература иаланагалахьоу апоема ажанр ала аҩымҭақәа ҳхаҿы иааганы ҳрыхәаԥшуазар, ҳәарас иаҭахузеи, ҳпоетцәагьы (абиԥарақәа зегьы) ирылшаз кыр ыҟоуп, ҳмилаҭ литература зҭаху деигәырӷьартә иҟоуп. Урҭ гха змамыз, иԥсыҽу аҩымҭақәа рылам ҳәа акәым исҳәо, уигьы уԥылоит, жәаҳәарада. Аха ихадароу дара ыҟоуп, аԥсуа поема ажанр есааира игәылҭәаауа аҿиара иаҿуп, ҳмилаҭ литература иагәылҷҷаауа. Насгьы уи еихазҳаша, ари нахысгьы анапҟазара еиӷьызтәыша, аҩаӡара ҳаразкша, насыԥны акадр ҿыцқәа аҵагылоит абиԥара-цыԥхьаӡа.
Иазгәаҭатәуп аԥсуа поема ажанр ҭҵаарадырралагьы ишгәыгәҭажьым, акымкәа, иҩбамкәа амонографиатә хатәрақәеи, аҭҵааратә статиақәеи асумҭақәеи азыркхьеит ҳҵарауаа, ҳакритикцәа. Ҳәарас иаҭахузеи, урҭгьы аԥсуа поема аҿиара апроцесс атематика дырҿыхеит, анапҟазара иацхрааит.
Сара иахьынӡаздыруа, аԥсуа поема жанрк аҳасабала зегь раԥхьаӡа дахцәажәеит Хәыхәыт Бӷажәба 1933 шықәсазы Леуарса Кәыҵниа изкны ииҩыз астатиаҿы. Усҟан абжьаратә школгьы далымгацызт уи автор. Араҟа акритик қәыԥш блаҵарыла дырзааҭгыланы ирыгыз, ирыбзаз, изаԥсазгьы азгәаҭаны дрыхцәажеит 1932 шықәса рзы иҭыҵыз Леуарса Кәыҵниа ишәҟәы «Атәыла ҿиоит» ианылаз апоемақәа: «Апролетарцәа», «Тҟәарчалргылара», «Ленин», «Миллион бжьы», «Акомҿар», «Шәӡырҩы».
Анаҩсан 1933 шықәсазы иҭыҵыз, аԥсуа литератураз, ҷыдала апоема ажанр аҿы – акыр иԥхылданы иҟалаз апоема «Шьаризан». Уи иазкны инеиҵыху, насгьы аҭҵааратә ҟазшьа змоу астатиа акьыԥхь абеит «Алитературатә журнал» № 1 адаҟьақәа рҿы (Аҟәа, Аԥҳәынҭшәҟәҭыжьырҭа, 1940) Уи авторс даман заԥхьаҟа иҵарауаҩ духараны иҟаз Ш.Д. Инал-иԥа. Араҟа астатиа автор акыр ажәаџьбарала дцәажәазаргьы «Шьаризан» хәышҭаара поемоуп, адәы идәылҵны, адәахьы иҟоу зынӡа имаҷны иаҳнарбоит ҳәа иҳәазаргьы, аҩымҭа хәыц-хәыц еиҿыршәшәаны еилригеит, анализ азиуит. Аха ашьҭахь акритик (усҟан ихаҭагьы дқәыԥшын) диашамкәа ахәшьара шыҟаиҵаз идырт. Уи аабоит ишәҟәаҿы («Аԥсуа литература аҭоурых аҟнытә»).
Иҟоуп убас акык-ҩбак арецензиақәеи астатиа кьаҿқәеи инымҩатәны аԥсуа поема иахцәажәахьоу, иазааҭгылахьоу. Аха Аԥсуа поема инарҭбаау, аҭҵааратә ҟазшьа змоу аусумҭа азикит Хәыхәыт Бӷажәба. Уи раԥхьа икьыԥхьын ҿыц зҭыҵра иалагаз ажурнал «Алашара» адаҟьақәа рҿы» нас ишәҟәы «Аԥсуа литературазы. Критикатә нҵамҭақәак» аҟны.
Ари аусумҭаҿы Хәыхәыт Бӷажәба раԥхьаӡа акәны икритикатә лаԥшҳәаа иҵигоит, ҩажәихәба шықәса рыҩнуҵҟа ҳлитература иаланагалаз ихатәроу апоемақәа, насгьы уи ажанр аҭоурыхгьы убрахь иналаҵаны. Ари, еиҭасҳәоит, аԥсуа поема аҭҵаареи уи нахьхьи аахыс изнысыз арҿиаратә мҩеи ҳзырбауа акы акәны ицәырҵит иаҳхысыз ХХ ашәышықәса ҩынҩажәабатәи ашықәсқәа рынҵәамҭазы. Сгәы иаанагоит, иахьагьы уи ахәажәцәа ахамлаӡац, аамҭеиҭасрақәа акыр ирхаанхазаргьы, иахҭынхьаазаргьы, аԥхьаҩгьы авторгьы иранаҳәо ыҟоуп, еиҳарак апоема аԥызҵо, (иара убас иҭызҵаауагьы убрахь дналаҵаны) уи апроблемақәа ирызхәыцуа, зырҿиаратә, ҭҵааратә план иалоу ауаҩы изы.
Аамҭа цоит ашықәсқәа аманы иқәҳа. Иаанагоит иара убасҵәҟьа иаҩнахуеит шәыхкык рыла еиларсу ахҭысқәа, ахаҭаракқәа. Сыззаааиуа, Хәыхәыт Бӷажәба истатиа «Иахьатәи Аԥсуа поема» иҩыз аахыс ҳмилаҭ литература, аамҭа уадаҩрақәа ишырҭагылазгьы заҟа аҽарҭбаазеи, аҽеиҭанакзеи, ахьӡ-аԥша хара ицаӡеит апоема ахаҭагьы. Уи жанрк аҳасабала иҭызҵаауа астатиақәа ракәым амонографиақәагьы ҟалеит, акьыԥхь рбеит, аԥсышәала, урысшәала. Убарҭ иреиуоуп апрофессор Борис Гәыргәлиа имонографиа «Аԥсуа поема», ашәҟәҭыжьырҭа «Алашара» аҟны 1974 ш. хаз шәҟәны аԥсышәала иҭыҵыз. Ари аҵарауаҩ идиссертациатә усумҭа ауп. Москва М. Горки ихьӡ зху Адунеизегьтәи алитература аинститут аҟны афилологиатә ҭҵаарадыррақәа ркандидат ҳәа астпен аиоуразы иихьчаз ауп. Аха уи ишәҟәхарц азын иҵегьы аус адуланы, афактқәа рыла ихарҭәааны иҭижьит. Араҟа автор хықәкы хадас иман аԥсуа поема жанрк
аҳасабала ахыҵхырҭақәеи, аиреи, аҽышьақәырӷәӷәареи, убри анаҩстәи аизҳазыӷьареи раарԥшра.
Ишдыру еиԥш, аԥсуа литература зегьы аразҟы, мамзаргьы алахьынҵа аӡбараҿы шьардаӡа рыҵаркуеит, ӡыхтарҭак иаҩызоуп ҿырҳәалатәи литератураны наџьнатә аахыс иаауа, тематикалеи хыԥхьаӡаралеи ибеиоу ҳажәлар рҿаԥыцтә ҳәамҭақәа. Уи ашәҟәы аредактор абаҩхатәра еицамк змоу апоет, апрозаик Витали Амаршьан ишазгәеиҭаз еиԥш, Борис Гәыргәлиа хшыҩзышьҭра рзиуеит «Ԥшькьаҿ-иԥа Манча хаҵеи Баалоу-ԥҳа Мадинеи» реиԥш иҟоу жәлар репикатә ҳәамҭа дуқәа.
Ашәҟәаҿы иазааҭгылоуп, иаҵшьны иазгәаҭоуп апоема жанрк аҳасабала аҭоурыхгьы. Амонографиа автор кыр гәаанагара иҳәоит адунеи егьырҭ ажәларқәа рпоезиатә епос азы, урҭ ирыдкыланы ауп аҵарауаҩ абри ажанр аԥсуа литератураҿы иамоу ахатә традициақәеи ахатә ҷыдарақәеи шааирԥшуа.
1979 шықәса рзы ашәҟәҭыжьырҭа «Алашара» аҟны урысшәала иҭыҵит апоет, аҵарауаҩ, академик Мушьни Лашәриа имонографиа «И.А. Коӷониа иаԥҵамҭақәеи аԥсуа совет поезиа аҟны аепикатә жанр аҿиареи» ҳәа хыс измоу. Уи иацу анотациаҿы ҳаԥхьоит:
Аԥсуа епостә ҩымҭақәа рыҭҵаараҿы кыр рыҵаркуеит изаамҭанымкәа зыԥсҭазаара иалҵыз, ҳҵарауаҩ ду ҳакритик Владимир Аҵнариа иҭҵааратә усумҭақәа, истатиақәа. Лымкаала аӡбахә умҳәар залшом ҳпоет гәлымҵәах Иуа Коӷониа иԥсҭазаареи ирҿиамҭеи ирызкны ииҩыз амонограиа «Ашаеҵәа» ҳәа захьӡу, Аҟәа ашәҟәҭыжьырҭа «Алашара» аҟны 1979 шықәсазы иҭыҵыз. Ари амонографиаҿы автор хашәара-ҵашәарыла дазнеины иҭиҵаауеит И.А. Коӷониа ирҿиамҭақәа, ҷыдала иаликаауеит иепикатә ҩымҭақәа. Владимир Аҵнариа критик литератураҭҵааҩык иаҳасабала, ашәҟәы «Ашаеҵәа» иаанарԥшит ибаҩхатәра анаӡааӡареи иҟазара аҩаӡареи. Уи Иуа Коӷониа иепикатә ҩымҭақәа злеибаркыз рсахьаркыратә системеи, рфольклортә шьаҭақәеи, ридеиатә ҵаки, иавтортә хьаҵрақәеи днаргәылаланы иҭиҵааит, еилыршәшәаны анализ рзиуит ҳаамҭазтәи акритикеи алитератураҭҵаареи рыгыдра ирауаршәаны.
Иуа Коӷониа ирҿиамҭақәа, ҳҵарауаа, ҳакритикцәа, ҳашәҟәыҩҩцәа ирыхцәажәахьоу рацәаҩуп, ахәшьара ҳаракгьы арҭахьеит, уи аӡәгьы мап изацәкуам, ибылгьу фактуп. Аха амонографиа «Ашаеҵәа» автор Владимир Аҵнариа иҟны инарҵауланы, ҳпоет гәылмҵәах ипоезиатә доуҳатә ԥсымчхара еизыркәкәаны, еиуеиԥшым агәаанагарақәагьы цәырганы, насгьы еиҿаргыланы уаҟа еиԥш џьаргьы иаарԥшым, иҭҵаам.
Ишаабо еиԥш, аԥсуа поема акритикеи алитератураҭҵаареи русхкы аҟны игәыгәҭажьым, иара аҿиара иалагаз аахыс азҿлымҳара (иахьанӡахәҭоу акәымзаргьы) амоуп,аҭҵааҩцәа амоуп, уи зырцыхцыхуа аԥхьаҩцәеи аҵарауааи рылаԥш ҵары ахуп. Уи, жәаҳәарада, иара апоема аҿиареи ԥхьаҟатәи аԥсынҵри ирыцхраауа, еихазҳауа акоуп.
Аха убас шакәугьы иумбарц залшом, еиҳаракгьы, иҳаҩсыз ашәы-шықәсақәа аԥшьынҩажәатәи ашықәсқәа инадыркны аҿиара иаҿу аԥсуа поема изахьӡом, иаҵахоит акритика, еиҳа уазааигәаны иуҳәозар, алаԥшҳәаа иҵамшәаз рацәахеит. Уи ус шакәу зырҵабыргуа афактқәа иреиуоуп Платон Бебиа ипоемагьы.
Иҵабыргыҵәҟьаны, уи 1959 шықәса раахыс иахьа уажәраанӡа инапы иҵыҵхьеит ихатәроу апоемақәа 23. Урҭ ахәыҷқәа ирызку апоемақәа («Ахьӡыда», «Шьхалакә изыҳәан алакә», «Амаамын ахақәиҭра» рылаҵаны иуԥхьаӡар зынӡа 26 ыҟоуп.
Ари афкт акы, абаҩхатәра иазҳәоуп ирҿиаратә мхырҭа шыбарақьаҭу аҳәоит. Ҩбагьы, ихадароу иуадаҩӡоу, аџьабаа ӷәӷәа зҭаху акоуп. Ихԥахаз, апоет изы арҿиаратә ԥышәа амазаара кырӡа шаҵанакуа ҳнарбоит. Иахьатәи аԥсуа поема хакритика шзахьымӡо ҳәа иҟасҵаз аҽыԥныҳәа арҵабыргуеит Платон Бебиа ипоемақәа иахьрыхцәажәам, рыхә ахьшьам, ирыгу-ирыбзоу (акгьы згым ыҟаӡам аҟазараҿгьы аԥсҭазаараҿгьы) ахьҳәам. Ииашоуп академик Хәыхәт Бӷажәба «Платон Бебиа ипоезиа аҷыдарақәа» ҳәа, – ииҩыз ашәҟәы аҟны дналас-ҩаласны дрыхцәажәеит поемақәак, излаҟоу рхаҭабзиара алкаауа. Иара убас аҵарауаҩ, акритик Владимир Агрба дахцәажәеит Платон Бебиа ипоема «Абгақәа рчара», ахәшьара бзиагьы аиҭеит. Абар ииҩуа: «Афольклор асахьаркыратә традициақәа ихы иаирхәеит апоет аллегориа аформала иҩу ипоема «Абгақәа рчара» аҿы. Изызку атематикеи аибыҭашьеи аганахьала ари апоема аҵыхәтәантәи ашықәсқәа рзы аԥсуа поезиаҿы илагала бзианы иҟалеит. Иазгәаҳҭап иара ицәырнаго, иқәнаргыло азҵаарақәа рҵакы, кыр ишыҭбаау, кыр шырҵаркуа. Иахьатәи ҳаԥсҭазаараҿы уаҩы игәы иамыхәаша, раԥхьатәи рыҿиара иаԥырхагоу поезиатә бызшәа бзиала аҿаԥҽра илиршеит.
Платон Бебиа жәлар рпоезиа алшарақәа иҵоурам астилизациахь инамгакәа, иҵахәымкәа, имыцхәымкәа уи атрадициақәа нап рыдкыланы ихы иаирхәоит. Иаҳҳәар ауеит, апоема ианыԥшит автор иҟазара, жәлар ражәарҿиара абзиабара имоу; уи илиршеит гьамала инагӡоу асахьаркыратә
ҩымҭа аԥҵара». Еиҭа ыҟоуп акык-ҩбак раҟара ҷыдала ирзааҭгыланы, мамзаргьы инымҩатәны урҭ ирыхцәажәо астатиақәа, арецензиа кьаҿқәа. Аха урҭ иҳарҳәо маҷӡоуп изаҟаразаалак инагӡаны ирызҭҵаауам, ҩажәихԥа поема инареиҳаны ҳмилаҭ литература иалалаз, изырбеиаз апоемақәа рсахьаркыратә дунеиеибаркыра рыҩаӡара ахьынӡаҟоу, насгьы автор ифырхацәа хьаас ирымоу, иара ихаҭагьы дзыргәаҭеиуа, игәы иҵхо ижәлар гәакьа рхьаақәа ишиныруа, дшырбылуа уҳәа иреиԥшқәоу азҵаарақәа жәпакы. Еилкаауп, апоезиаҿы ихадароуп апоема ажанр. Уи аԥҵара мариаӡам, абаҩхатәра анаҩсангьы, ишырҳәо еиԥш, ахы аџьыка ықәхтәуп. Араҟа ишәатәу, изатәу, икапантәу рацәоуп. Аха иара убасҵәҟьа уи асахьаркыратә аиласашьа хәҭа-хәҭала аилыргара, анализ азура, абзиа шыбзиоу аарԥшны, агха-ԥхақәак ыҟазаргьы аганахь инмыжькәа анализ азура еиҳагьы иуадаҩу проблемоуп. Иаҭахуп апоет инапҟазара аазырԥшуа адырра ҵаулеи ламыслеи аусура.
Абарҭ ацәаҳәақәа зыҩуа сзынгьы, изаҳамҳәарызеи, имариам, иуадаҩуп, иҭакԥхықәроуп хыхь зыӡбахә сҳәаз апоет ипоемақәа ишрыхәҭоу рыҭҵаара, реилыргара. Аԥхьаҩ, даба ухаҿы иааги иаҵанакуа игәылҭәааны ацәеижьы зыҟәну идеиатә ҵакыла еиқәхаԥс иҟоу аепикатә ҩымҭақәа ишрыхәҭоу рыхцәажәара, ҩнуҵҟала ирыҵаҵәаху афилософиатә хшыҩзцарақәа рааԥшра, илабҿабаны рцәыргара. Арҭ апоемақәа рхалагьы ижыцәу монографиак ззукша роуп. Уажәшьҭа ҳаиасып хпоет ду ипоемақәа рахь, ҳныкәԥшып рдунеиа ҭбаа-ҭыцә. Урҭ, рыҭҵаара, ҳәарада ихьанҭоуп, аҭакԥхықәра ду аҭахуп, аха убри аамҭазгьы аестетикатә гәахәара ду иурҭои ҳбызшәа иамоу арҿиаратә ԥсымчхара ахьаадырԥшуеи, иахьудырбои уџьабаақәа зегьы ухадыршҭуеит, унапы злаку аус аҿы уҭакԥхықәра еиҳагьы иҳаракуеит.
Платон Бебиа ипоемақәа рыхцәажәарахь сиасаанӡа исҭахуп иныб-жьаршәны алирикатә хьаҵра хәыҷык ҟасҵарц. Аҩада ишысҳәахьоу еиԥш, Тамшьтәи абжьаратә школ ажәбатәи акласс аҿы ауп уи сареи ҳахьеибадырыз, ҳахьеизааигәахаз. Ҳаизааигәазтәыз х-факторк ыҟоуп. Акы, дшыхәҷӡаз иан даниԥха, анра изуны дзааӡаз дахь-Қапԥҳаз акәын. Ҩбагьы, ажәеинраалақәа ахьиҩуаз. Ииашоуп, сара схаҭа ажәеинраалақәа сыҩуамызт, аха изыҩуаз Тамшь ашкол исыцҭаз сҩызцәа (Б. Гәыргәлиа, Т. Ҷаниа, Р. Џьопуа, П. Бебиа) ҷыдала бзиа избон, ипоетцәоуп ҳәа сры-хәаԥшуан. Иахьа арҭ Аԥсны анҭыҵгьы ирдыруа, ҳмилаҭ литература ҵәатәы шьаҟаны иаҵагылоу шәҟәыҩҩцәоуп.
Ихԥахаз, ҳаиқәлацәан, ҟазшьала ҳаиқәшәон, бзиа ҳаибабон. Ари уаҩы иџьаишьо иҟаӡам. Аҿара иаҟазшьарбагоу акоуп.
Сыззааиуа, сгәы ишахәоз идыруан азы Платон Бебиа жәеинраала ҿыцк иҩыр дысзаԥхьон, сгәаанагарагьы иаҳарц иҭахны. Уи уаҟа ҳашкол аҿы Борис Ҭыжәба еиҿикааз аԥсуа литературатә кружок аҟынгьы иажәеинраала ҿыцқәа дзыԥхьоз еилдыргон. Усҟан аԥсуа бызшәеи алитературеи ҳирҵон зыкритикатә статиақәа агазеҭ «Аԥсны ҟаԥшь» адаҟьақәа рҿы ианылоз, бзиа иаабоз ҳарҵаҩы Вианор Занҭариа. Ҽнак ҳашкол аклубаҿ иаҳдырбарц иааргеит акинофильм аурыс шәҟәыҩҩ ду Н.В. Гоголь дыԥсижьҭеи 100 шықәса  аҵра иадҳәаланы иҭрыжьыз. Иаҳгәарԥханы ҳахәаԥшит, алитературахь иҳамаз абзиабара еиҳагьы иарҵырит, уимоу, абри еиԥш агәаҳәара ҳауит, шьыри, иаҳауеи ҳпоет гәлымҵәах Иуа Коӷониа (Самсон Ҷанба, Владимир Агрба рҩымҭақәа ҳаздырамызт, ҳармыԥхьацызт, аԥсуа жәлар ирцәыҵәахын ирыман ҳаӷацәа) изкны абас фильмк ҭыхны иҳамандаз ҳәагьы ҳгәы иаанагон. Аха ари, ҳәарада, баша зхьран, усҟан аԥсуа фильм акәым аԥсуала арадиодырраҭара иаҟәыҵхьан, ҳдоуҳатә культура аԥсеивгарақәа ршәаҳауан, рыжәагәара иаҿын Бериа имаҵуарқәа.
Изхысҳәаауа, абри афильм ашьҭахь мчыбжьык ааҵхьан еиԥш, снеит сара Платон Бебиа дахьыҩназ ауадаҿы.
Жәаха иаҳдырбаз аурыс шәҟәыҩҩ ду Н.В. Гоголь изкыз афильмгьы, ҳара излеилаҳкаауаз ала, хәыҷык ҳалацәажәеит, ажәасахьарк иарҿиауа аҩымҭақәа бзанҵык ишымԥсуа, ажәлар рдоуҳатә культура ишалалоу, ишатәышьҭроу уҳәа иреиԥшқәаз ртәы наҵшьны.
Абри ҳаицәажәара даргәытәын, агәыӷьреи агәаҳәареи ирҭазар акәхап, ицәырганы дысзаԥхьеит ҿыц ииҩыз, абзиабара иазкыз алирикатә поема актәи ахәҭа. Иахьӡын «Абзиабара». Сара стәала исгәаԥхеит сыззыӡырҩыз сҩыза иҩымҭа. Абзиабара зҭааз, иаргәаҭеиуаз аҷкәын қәыԥш иакәын апоема афырхаҵа иамаз, аха уи ихаҿсахьала дыккаӡа дызбон автор ихаҭа. Иахьагьы исгәалашәоит апоема «Абзиабара» актәи ахәҭа хзыркәшоз ацәаҳәақәа:
Аҩымҭа шәзыԥхьо ахыԥша,
Иҭнажьуеит аҩбатәи аҟәша.
Апоет қәыԥш дзыԥхьаз апоема актәи ахәҭа имарҽхәаны, игәы азыҟаҵаны аҩбатәи ахәҭагьы далгарц наидҵаны, ашкол ахь ҳцеит ҳгәырӷьаҵәа.
Уи ашьҭахь акыраамҭа лассы-лассы акәымзаргьы сиазҵаауан: – «Платон, ани ишаанӡа сануқәлаз узыԥхьаз апоема ахыԥша аҩбатәи аҟәша ҭнажьхьоума? ҳәа.
– Мамоу. Руслан макьана усҟан сзыԥхьаз ауп иҟоу, ҽырҵысы амаӡам, – иҳәон аҭакс цқьа игәы азҭамкәа.
Уи аахыс иҵӡозеи! Ари 1952 шықәса рзы акәын. Усҟан Аԥсны ақырҭуа нацистцәа ррежим хьанҭа аҳра зуаз аԥсуа аҵаҩцәагьы иҳақәыӷәӷәон, ҳамҩақәа арҟәон. Амала ааигәахара иаҿын Сталини Бериеи раамҭа аиаӡаара. Аха уи ҳара аҵаҩцәа иабаадыруаз, гәыӷрақәак ҳаманы ҳша-зыԥшызгьы.
Платон Бебиа изкны зыҩра саҿу ашәҟәы апоемақәа реилыргарахь санааи, абри афактгьы сгәалашәеит. Исгәалазыршәаз уи ипоема «Уа мшыбзиакәа» ауп. Избан акәзар, ари аҩымҭа аԥхьаҩ идыруеит апоет раԥхьаӡатәи ипоема шакәу. Уи аԥҵан хадаратәла 1959 шықәса рзы. Ииашоуп, аҵыхәтәантәи аҭыжьра «Иҩымҭақәа» ажәеинраалақәеи апоемақәеи ахԥатәи атом ианылаз аҿы иарбоуп 1959 – 1964 шықәса ҳәа. Уигьы баша иҟаимҵаӡеит апоет, арҽеирақәа, ирацәамзаргьы, иазиуит, азин иман ус аҵаҩра.
Ааскьаӡа сиазҵааит аҩада зыӡбахә сымоу апоема «Абзиабара» аҭоурых атәы.
– Иуасҳәари, Руслан, апоема алымҵит, ишысҭахыз изгәылымшәеит адунеи абартә еиԥш. Ус шакәыз, аныздыр, уаҳа саламгеит аԥҵара. Иахьыҟоугьы сыздыруам, сархив иалаӡзаргьы ҟалап. Амала исымҳәар сиашахом, раԥхьатәи споема ҩымҭак аҳасабала акгьы алымҵызаргьы, иснаҭаз ыҟоуп. Зегьы раԥхьаӡатәи, аепикатә (апоемақәа) ҩымҭақәа раԥҵаразы агәаҳәара снаҭеит, агәаҳәра акәымкәа схы сырҽхәошәа иҟамлозар, рыҩрагьы шсылшоз снарбеит. Усҟан Занҭариаа рҿы саныҟаз сзыԥхьаз апоема адагьы ахәыҷқәа ирызкыз акы-ҩба поема зҩит Тамшь ашкол ҳанҭази Аҟәатәи арҵаҩратә институт аҿы аҵара анысҵози. Аха, сара стәала, урҭгьы цәырсымгеит, адунеи рбартә иҟамызт, сархив иалаӡит. Аха ҽаршьцыларак иаҩызан, рышьҭамҭа баша ибжьамӡит, 26 поема раԥҵараҿы ацхыраара сырҭазшәа збоит – абас сызҵаара аҭак ҟаиҵеит апоет.
Саргьы сгәаанагара иасҳәеит. Абар уигьы:
– Платон, исыздыруам ишуасҳәара, аха хыхь иаазгаз уцәаҳәақәа рыла ихыркәшаз упоема адунеи абаны, уажәы ҳазхыҽхәо упоемақәа иҽырбо ирывагылазар сҭахын. Иҟалап уи ҳхәыҷра, ҳҵаратә шықәсқәа раан иахьаԥҵаз, усҟантәи ҳҿаратә ԥсҭазаарагьы иахьахысуаз акәзар ус изысҭаххаз. Насгьы, апоема, усҟан излеилыскааз ала аконкреттә тема ҵаҵӷәыс иамамкәа иҟамызт. Абарҭқәа зегьы санрызхәыцлак раԥхьаӡатәи упоема аԥсы ҭазар сҭахын. Аха уи сҳәеит ҳәа, уара уажәы еиҳа иубарҭан азы акәхап урҭ аԥсынҵры зырмоуз. Амала, сгәы иахәеит урҭ ииз, аха изымшәыз апоемақәа сыцхрааит, уи нахыстәи сепикатә ҩымҭақәа раԥҵараҿы ҳәа иҳәаз ахшыҩзцара.
Уажәшьҭа аранӡа иаҳҳәаз, автортә хьаҵра аанкылан ҳнарыдгылап Платон Бебиа поет ҟазак иаҳасабала еиҳагьы дшьақәзырӷәӷәаз, аԥхьаҩцәа дрылазырҵәаз, бзиагьы дыдзырбаз ипоемақәа рышҟа. Ус анакәха, раԥхьаӡа аӡбахә ҳамҳәар ҳиашахом, «Уа мшыбзиақәа» уи ала ипоемақәа ирызку ҳажәа ахы акуеит. Ари аҩымҭа аԥҵан хыхь ишазгәасҭаз еиԥш 1959 шықәсазы. Апоет иқәыԥшра дҭагылан, аԥхьаҩцәагьы дырдыруа ихьӡ-иԥша ашьҭыҵра иаҿын, ҟазак иаҳасабала инагӡаны дшымшәыцызгьы. Аҩымҭа аидеиа хада аԥсадгьыл аҵеи иаша ижәлар иахьатәи уаҵәтәи рлахьынҵа еиҿырԥшуа рзхәыцра. Аҩымҭаҿ згәеицҳауа иалоу алирикатә фырхаҵа апоет ихаҭа акырӡа дизааигәоуп, рбиографиқәа хҭак еицҭадыршәуама уҳәо аҟынӡа. Ари, ас шакәугьы, апоет ихаҭа ибиографиа акәым. Араҟа иаабо зхала ишьақәгылоу, ихьыԥшым (апротатипра автор иҟнытә ишаауагьы), аҵара ду ҵаны, схәарҭахандаз ҳәа зыԥсадгьыл хәыҷ (ақыҭахь) ашҟа игьежьуа лирикатә фырхаҵоуп.
«Уа мшыбзиақәа» аклассикатә поемақәа ишырцәаҩоу еиԥш, сиужетла еибарку ахҭысқәа рыла иҟаҵан. Уи ахы инаркны аҵыхәанӡа алирикатә фырхаҵа игәҭахәыцрақәеи изхьрақәеи, ипоезиатә лаԥшҳәаа иҵашәоу аԥсҭазаара ахсаалара азызуа асахьақәеи рыла еибаркуп. Афырхаҵа игәҭахәыцрақәа ҵаулоуп, рылаԥшҳәаа ҭбаауп, ауаажәларратә ҵакы змоу аԥсҭазааратә зҵаарақәа ишьҭырхуа, еиҳарак иӡбам ухаҿы ианаауго, асиужет змоу ҩымҭак еиԥш иуԥхьаӡартә иҟоуп.
Апоет илирикатә фырхаҵа, мамзаргьы иара апоет аҵара азын Аҟәа данаа, дызлаԥшыз, иибаз аԥсҭазаара ахаҿсахьақәа ицәанырра дырҿыхоит, еиҳарак ашәышықәсақәа иргәылаҵәаху иԥсадгьыл аҭоурых ахь дхьадырԥшуеит, уи абзиабара ицәа-ижьы ианыруеит, ихааҷкәакәараӡа милаҭ гәадурак изцәырҵуеит дԥеиԥеиуа дышьҭнахыртә еиԥш. Иԥсадгьыл гәакьа аҳҭны қалақь Аҟәа иазиҳәоит «аԥшӡақәа ран…» уа абзиабара акәа уҭаршәны уакуп ҳәа.
Ааи, Аҟәа аԥшӡара ихнахуаз, уи абзиабара акәа иҭаршәны иамаз рацәаҩын. Аха урҭ гәҭакыла еиԥшымызт, ихазы-хазын. Шьоукы аамҭак азы аҭоурых ӡыблара иаҳнаҭаз апара, ҳлымшара баны иаҳхапапан, бџьармцала ижәылон шьаҭанкыла ҳаҳҭнықалақьи ҳтәылеи, изыԥсадгьыл гәакьоу ажәлар наҟ инаԥхьаҳәҳәаны иртәыртәырц. Урҭгьы абзиахә бзиа ирбон. Рнапаҿы иҟазарц рҭахын. Уи азы акы иацәшәо, иацәыԥхашьо иҟамызт. Ари аҳақдара шәышықәсала иаауан ҳҭоурых ԥсҭазаараҿы аҭыԥ аманы. Аха Платон Бебиа ипоемаҿ зсахьа ҭихуа, иаҳирбо илирикатә фырхаҵа уи ибзиабара зынӡа даҽакуп, гәыла ԥсыла зыԥсадгьыл гәакьа иаларсу иоуп. Уи иамоу аԥшӡара,
абеиара деигәырӷьоит, иаҟара ицнаҵоит иахнагахьоу, аҭоурых ӡеибафара изаанагахьоу, амҳаџьыррагьы убрахь иналаҵаны цәгьаӡа, ихьааигоит еидара хьанҭаны иқәыӷәӷәоит, атәым мчқәа ара ҳартәыртәырц иаауаз Аԥсни аԥсуа жәлари зыргәашоз, измырбзазоз рцәымӷра изцәырҵуеит аӡаӡ еиԥш илакьакьо.
Апоема алирикатә фырхаҵа Аԥсны аҳҭнықалақь Аҟәа аҵара аниҵоз аамҭазтәи игәҭахәыцрақәа роуп аҩада исҳәаз ахшыҩзцарақәа аԥхьаҩ изцәырызго. Анаҩстәи иаатуа асахьақәа ирҳәоит уи аҵара далганы «уа мшыбзиақәа!» ҳәа иқыҭа гәакьахь даныгьежьуа. Араҟатәи ихәыцрақәа, илаԥшҿаба еиҳагьы инарҵауланы аԥсҭазаара уагәыладырԥшуеит. Алирикатә фырхаҵа иқыҭа алаԥшра, абара агәалаҟара бзиа ирҭоит, ақыҭа ԥсҭазаара ахьеилашуа ихы алаирхәырц гәыкалаҵәҟьа иҭахуп. Уи агәра игоит аԥхьаҩгьы:
Мшыбзиа, сгәаҳәара,
Сқыҭа – сгәыкы!
Исоуҳәара, иуасҳәара
Ыҟоуми шәкы.
Са уа уџьабаала
Иааӡоу уаҩуп.
Уҟаларц бзабаала
Азын сықәԥаҩуп.
Ааи, иҵоуроу аҵеи даҽакала дзыҟалом. Ижәлар рыбзазара аиӷьтәразы есымша дықәԥалароуп.
Абри афилософиатә хшыҩзцара ауп Платон Бебиа ипоема алирикатә фырхаҵа аԥсҭазаара дахаҿсахьаны дҟазҵо, бзиагьы даҳзырбо.
Уи уанаԥхьо иугәаламшәарц залшом аԥсны жәлар рпоет, академик Баграт Шьынқәба ипоема «Аҩныҟа». Арҭ аҩ-поемак темала еизааигәоуп, еиқәҿырҭуеит идеиас иргәылсуа аԥсадгьыли ажәлари рлахьынҵа ауп. Аҩбагьы рҿы иубоит аԥсадгьыл агәхьаагара, абзиабара, уи ажәытә-аҿатә азхәыцра аԥсадгьыл агәадура уҳәа иреиԥшқәоу азҵаарақәа. Аха досу разнеишьа зынӡа ихазы-хазуп. «Аҩныҟа» аҟны алирикатә фырхаҵа, апоет ихаҭа дугәалазыршәо, иҵара далганы дгьежьуеит иԥсадгьыл хәыҷы ашҟа, уаҟа рыблақәа ҭраа, данбааиуеи ҳәа иԥшуп зықәрахь инеихьоу иаби иани. Аԥа иаара дара рзы, ҳәарас иаҭахузеи, мшаԥшароуп. Аха ара иҟоуп даҽа проблемак: уи алирикатә фырхаҵа (мамзаргьы апоет) даауеит ҳәа изыԥшыз, иабацәа зыҩниааз аҩынра (аԥацха) ақәӡаара аҿҳәарагьы иманы дааит, еиҭарц амузеи. Ари афакт ала апоет иааирԥшуеит аҿатә ԥсҭазаара ԥхьаҟа ишцауа, ишыҿиауа. Иага ус акәзаргьы, апоет игәы ихьуа, ихьаагауа ауп ишиҳәо абарҭ ажәақәагьы:
Аԥацха, сузхьаауан даараӡа,
Сабацәа зыҩниааз аҩнра.
Издыруеит, хырԥашьагь амаӡам,
Уқәӡаара ԥҵәоуп аҿҳәара.
Автор ари апоема анаԥиҵаз аамҭазы ажәытәи аҿатәи наҟ-ааҟ еиҿагыланы ианеибарԥсуаз акәын. Усҟан асовет идеологиа иасакьа-ҳәымҭан, уи анапаҵаҟа иҟаз зегьы аҿатәцәа рхазар аҭахын, избанзар асоциалисттә уаажәларра гәаҳәара дула акоммунизм аргылара иахьаҿыз ажәытәра рԥырхаган, уимоу, аԥацхаҵәҟьагьы аҿатәра ианаалом ҳәа ирыԥхьаӡон. Уи азами апоема «Аҩныҟа» алирикатә фырхаҵа даараӡа дзызхьаауаз, иабацәа зыҩниааз аԥацха, уқәӡаара аҿҳәара ааит ҳәа изазиҳәазгьы. Аха иара иахьагьы аԥацха аԥсы ҭоуп, аҿҳәара ааины иқәӡааит узҳәом. Уи аԥсҭазаараҿы инанагӡаша «афунциақәа» нхеит. Уимоу, абзанхацәа иаҵаҽырбауа, аекзотика ацәа ахырбаауа зыҩнеихагылақәа ирывагылоугьы убап.
Апоема «Уа мшыбзиақәа!» аҟны ажәлар рхьаақәа цәыргоуп иара злиааз аамҭа иауаршәаны, иаҳҳәап 1941-45 шықәсқәа аибашьра изҭанаргылаз агәаҟрақәа, арыцҳарақәа. Аха уи афырхаҵа гәкаҳара издырӡом аԥсҭазаара агәалаҟара имоуп, ижәлар рзы ихәарҭоу ҵеихарц иҭахуп. Ус шакәу аԥхьаҩгьы агәра игартә апоема хыркәшоуп.
Апоема «Аҳақ» Платон Бебиа иаԥиҵеит 1960-65 шықәсқәа рзы. Усҟан поетк иаҳасабла деицырдыруа дҟалахьан. Иҵабыргыҵәҟьаны, ари алирикатә ҩымҭа уажәгьы-уашьҭангьы аԥхьаҩцәа змоу, изгымхо акәны иҟазаауеит ҳлитератураҿы, избанзар автор уаҟа ишьҭихуеит ауаҩы иԥсҭазаараҿы шьардаӡа зҵазкуа азҵаара – ани ахшареи реизыҟазаашьа аазырԥшуа иавтобиографиатәу, аха азеиԥшратә цәа зыҟәну ахаҿсахьа. Апоема ахы инаркны аҵыхәанӡа иҵаулоу психологизмла еибаркуп. Иҵоуроу афилософиатә хшыҩзышьҭра аҭаны. Иӡбоуп уи иқәнаргылоу азҵаарақәа.
Уаҩҵас иазхәыцны иаԥхьаз ауаҩы имбарц залшом апоет ипоема – игәы-иԥсы иалхны ииҩыз аԥҵара заҟа ицәыуадаҩыз, деилаԥаҭа дыркуааз, иуҳәар ауеит ихьаа дуны дшаргәамҵуаз, арахь имҳәар амуа, давсны ацара, алаҿымҭра шилымшо. Ари иуадаҩу ԥсихологиатә ҭагылазаашьоуп, уаҩытәыҩсатә факторуп. Дыҟазар ауеит ԥхьаҩыкгьы апоет дызлацәажәо
азҵаара имарианы иахәаԥшуа, изныруа, еиҳаракгьы уи ахьаа зыцрамсыц, иамблыц аниакәу аамҭазы. Абри аҭагылазаашьагьы иугәаланаршәоит зԥа дымԥсыц уԥа диумырҵәыуан ҳәа ирҳәо аԥсуаа ражәаԥҟагьы.
Изаҳамҳәарызеи, иуадаҩуп, аҟыба-ӡыбара зцу акоуп ани-аныԥсреи, аби абыԥсареи, ахшареи реизыҟазаашьа азҵаара. Уи закәу аилкаара зылшо аԥсҭазаараҿы лахьынҵас изоуз иоуп. Ишаабо еиԥш, Платон Бебиа ипоема «Аҳақ» абри имажәӡо атема уадаҩ иазкуп.
Апоет иҩымҭа ахы инаркны аҵыхәанӡа ихәажжаӡа иагәылубаауеит ани ахшареи рыбжьара амагиатә мчы аманы аԥсҭазаара ҳәаақәызҵо, агәы лоунытә еизырсуа бзанҵы ҿыцәаара зқәым абзиабара. Аха ари иԥсабаратәу афеномен амацара иауҟаху араҟа, уи иавагылоуп, ҩызара зуа иаццоит ауаҩытәыҩсатә лахьынҵа аханатә иацу ауадаҩрақәеи аҟыба-ӡыбақәеи, ақәашьдарақәеи. Абарҭ аиқәымшәарақәа, ҳәарас иаҭахузеи, апоема «Аҳақ» аперсонаж хадақәа (авторгьы убрахь дналаҵаны) рҿы иаабоит аԥсҭазаара аҵабыргхаҭа иагәылҩаау акы акәны, насгьы исахьаркны, еиҳа ииашаны иуҳәозар, аԥсҭазааратә ҵабыргхаҭеи асахьаркыратә ҵабыргхаҭеи «уӷәк» еицахо, еицнарго. Абри ахыхьгьы апоема «Аҳақ» аҟны иҟоуп аԥхьаҩ лымкаала илаԥш иҵашәо, акәиц еиԥш ицралауа, ихьыу-хьыууа игәы иҵалауа даҽакгьы. Уи убри аур – ан лыҟамзаара, аԥа игәхьаагара, ихьаа дуны ицәа-ижьы ишаныруа, дшамырҭынчуа, дахьцалакгьы, даныхәыҷызгьы дандухагьы ицрымшәо ицуп, ибла ихгылоуп лхаҿсахьа лаша. Ари иԥсабаратәу, хыҭҳәаак изаҟаразаалак издырҷаблам иашахаҭаҵәҟьоуп. Убри азоуп аемоциатә мчы замоу, насгьы аҩымҭа «Аҳақ» аперсонаж хада – алирикатә фырхаҵа – ихала итәым, нацәақәкыла иара ишихҳәааугьы, ишизкугьы, азеиԥштә хаҿсахьаны иҟаҵоуп, ицәыргоуп – атипра аланы. Аԥсҭазаараҿы ус заҟаҩ ыҟада, ргәы иҭҳәаада, заҟаҩ рхаҿсахьа асаркьеиԥш ианырбаалоузеи автор ипоема ианаԥхьалак (еиҳарак ишхәыҷқәаз зан дзыԥхаз ахшара) рхы-ргәы арԥшаауеит, агәхьаагара рызцәырнагоит ран иацы дрыԥхазшәа. Ас еиԥш иҟоу аҩымҭа, ҳәарас иаҭахузеи, аԥхьаҩцәа еснагь иамазаауеит, иажәӡом бзанҵы.
Апоемаҿ, аҩада ишысҳәахьоу еиԥш, аԥхьа игылоуп ани ахшареи рыбжьара иԥсабаратәны иҟоу абзиабара, ҷыдала ишхәыҷқәаз зан дзыԥхаз ахшара уи ӷәӷәалаӡа ишырхҭынхьаауа, ишырхыргауа. Аха апоема «Аҳақ» сахьаркыралеи идеиатә ҵакылеи игәылҭәааны аҟаларазы иҵегьы иԥсҭазааратәу афактқәа – аперсонаж хада иаҵанакуа аҭаххеит. Араҟа зан дзыԥхаз асаби дзықәшәаз аиҭымреи, нас уи иахылҵыз агәхьаагарақәеи, азхьрақәеи, агәыԥшаарақәеи, алеишәа ҷыдарақәеи инарываргыланы параллелтәла ицәыргоуп, апоема асиужет хада иаласаны иҟаҵоуп, амҩа аҭоуп, иаарԥшуп ахәыҷы анра изуны, аиҭымра имырбакәа иааӡара иаҿыз, дагьызааӡаз аԥҳәыс – ан лхаҿсахьа.
Апоема «Аҳақ» аҟны арахәыц ҟаԥшь еиԥш иагәылсны ицоит ҩыџьа анацәа аӡәы – аҿара ацәа хаа лхьыкәкәа дшыҟаз зықәра иахьымӡаз, зыԥсҭазаара заа иҿахҵәази, егьи лхаҭа илыхшазгьы илхымшазгьы лхы-лыԥсы рыдҵаны, дрыхӡыӡаауа изааӡази рхаҿсахьақәа, иуаҩытәыҩсатәу, анратә, аԥаратә гәыбылра аҵаҵаны сахьаркыратәла, – аепикатә ԥҵамҭақәа ишырцәаҩоу еиԥш иҩычаны иааирԥшит ирымаз рхаҭашьатә ҟазшьақәа рыцәмырӡкәа.
Платон Бебиа ипоема «Аҳақ» аԥхьаҩ изизааигәахаз, бзиа изырбаз бызшәа цқьала иахьҩу, иахьсахьарку, аисужет еилазаашьагьы ҟазарыла иахьыҟаҵоу анаҩсангьы, уи злеибарку, иадгалоу аԥсҭазааратә материал ахаҭа дарбан ԥхьаҩызаалак изааигәоуп, игәаланаршәо, ианаҳәо рацәоуп. Иаҳҳәап, анра, абра, аԥара, анԥсара, аԥаԥсара, аԥҳаԥсара уҳәа ирыҵаркуа абзазаратә зҵаарақәа рҿы.
Апоемаҿы иаарԥшу, зсахьа ҭыху ахҭысқәа, аҟаларақәа шамахаӡак акәымзар, алирикатә фырхаҵа (прототипс автор ихаҭа дызмоу) идҳәалоуп ихәыҷра инаркны дуаҩы наӡаны данышьақәгыла налаҵаны иԥсҭазаараҿы ихигаз аџьабаагьы, абзабаагьы неилаҵаны инысмҩа аарԥшуп. Арҭ аҭыԥқәа аҩымҭа иаласоуп, иара иажьны, иацәаны, иатәышьҭраны, аха еиҭасҳәоит, иавтобиографианы акәымкәа, азеиԥш ҵакы аманы, ааӡаратә ҟазшьа аныԥшуа.
Иара убас апоема «Аҳақ» аҟны ирацәамзаргьы, даара хшыҩзышьҭра азууртә, уархәыцртә, исахьа ҭыхуп, ишысабиз еиҭымхаз зан дзыԥхаз ахәыҷы иаб ихаҿсахьагьы.
Абас зеиԥшлашәа апоема ҳалаԥш анахаага ашьҭахь, иахәҭоуп ҳәа сгәы иаанагоит уи «иаланхо» афырхацәа иааркьаҿ-ааркьаҿны рхаҭашьатә ҟазшьақәа зеиԥшроу рзааҭгылара аҩымҭа иаҳнаҭаз аԥсҭазааратә материал ҳхы иархәаны.
«Аҳақ» автор ахы икуеит ухәы-ужьы қақаӡа изыргылоу, гәырҩала иҭәу апоезиатә цәаҳәақәа рыла:
Сан рыцҳа, исмаӡаз збара,
Еҳ, бразҟы шԥацәгьаз бара.
Ан лыҟамзаара шыхьанҭоу узырбо ажәақәа инарышьҭарххы иаацәыр-ҵуеит уи лхаҿсахьагьы, лыԥсы ҭаны даагылама уҳәартә еиԥш, мамзаргьы аханатә дудыруазшәа:
Ирҳәоит быԥҳәысхаан ҳәа сан.
Ааԥын иамакуагь быԥшӡан.
Быхцәы қамызқәа ҩбаны,
Ибықәын рҳәоит уа иԥаны.
Бӡара ҭкааны, быхәда ҭҳәаа,
Бызбоз бгон рҳәеит итҟәа.
Апоет абас иссирны зсахьа ҭихуа ан қәыԥш лҟазшьагьы ихаиршҭуам, иаҵшьны иазгәеиҭоит: «Ахәыҷгьы адугьы ргәы ҟабҵон, О, убас бнарылаҵәа бцон… Ауаҩы ихҭныбҵон быԥсы, быҟамызт бара бхазы».
Ааи, уаҩы ихьааигартә иҟоуп абзиара нагӡа насыԥла иҭәу анарха (зегьы рҿы акәымзаргьы) анмаҷхо, аҿҳәара ааигәаӡаны аԥсҭазаара ашәхымс ианылагылоу. Убри атәоуп абарҭ апоезиатә цәаҳәақәагьы ирҳәо:
Аха брымбацкәа рызхара,
Аеҵә шҿыцәаауеиԥш хара.
Шықәса ҩажәагьы бшырҭаз,
Зегь аанбыжьит, рыцҳа, абас.
Сан разҟыда – ԥсыс исхаз.
Аҩымҭаҿы ишаҳәо еиԥш, алирикатә фырхаҵала, мамзаргьы автор цқьа игәалашәом иан разҟыда даниԥхаз. Аха аҭахцәеи агәылацәеи ирҳәоны иаҳази, иаргьы хәыҷ-мыҷык игәалашәози, аныда аҟазаара заҟа ихьанҭоуи, насгьы бзанҵык ҿыцәаара зқәым ан лыбзиабара аԥхара иахылҵуа аԥсымчхара дуи ихаҿы иааганы лоунытә ҩнуҵҟала инырны, аԥсабара инаҭаз арҿиаратә баҩхатәра ицырхырааны, уасхырс иазышьҭаҵаны асахьа ҭихит иан лхаҿсахьа – иаазырԥшуа акы, лара лҟазшьақәа, луаҩышәара зеиԥшраз, абзазараҿ дызҿыз лусқәеи, лнапкымҭақәеи, уи ихәыҷратә, иҷкәынратә ԥсҭазаара дшацзи ртәы. Аԥа ибла ихгылоуп иан иҟалҵаз, илҭынхаз:
Бара ибсыз ампахьшьы,
Аиарҭаларшә, сгаракәырша…
Сгәы ҿыркаауеит есымша.
Иҭаршәны иҳамоуп иҵәахны.
Иҳамоуп ҳаԥсеиԥш иаҳҭахны.
Аиҭым-аԥа ихәыҷра шықәса ирыцны апоемаҿ дцәыргоуп абгьы поезиатә хаҿсахьала даарԥшны. Уи «анрагьы абрагьы сзуны, сиааӡарц акәын иара аҩны…» – иҳәоит алирикатә фырхаҵа аеҭым хәыҷы. «Аха сабду – сан лаб имуит: «– Дад, еиӷьзар ҟалап изхыскааша сыԥҳа лцәа, иныҟәызгаша уа уҭаацәа, анрагьы изызуша уԥа, иазхоуп, дад, аӡәы дсырба!» ҳәа, – абду ииҳәаз ажәақәа, ҳәарас иаҭахузеи, ихаҿы иааимгар, дазымхәыцыр ауамызт зыԥҳәыс дзыԥхаз абгьы. Уи акәхеит, аҭаацәара далалеит, динасыԥхеит иԥа анра, изуны дзааӡашаз аԥҳәыс. Иҵабыргуп, уи аҩынтәтәи иԥҳәысаагара имариамызт, психологиатә ԥынгылан иҟан, еиҳаракгьы аԥеи аныԥсеи реизыҟазаашьа зеиԥшрахоз, иарбан қәыԥшылараз иаанахәоз издыруамызт. Абар уи атәы аҩымҭаҿы аԥа иажәақәа рыла ишаарԥшу: «Аеҭым-цәа са исхьыкәкәа санҵәыуоз сан слызгәыкуа аӡәы сааҟәылхыр сыршәаны, саб дыԥсрын игәы ԥжәаны, лыбла ҵааршәқәа ҵырхәы, сқьышә инықәкшо сара схәы аӡә крысҿалҵар сыршәаны, саб дыԥсрын игәы ԥжәаны. Сахьрылаз сҩызцәа – ахәыҷқәа, уа сааибар алымт сҿакәкәа, сымаҭәақәагьы ԥыжәжәаны… саб дыԥсрын игәы ԥжәаны…»
Ари аҭыԥгьы ирыԥсҭазааратәны аарԥшра, насгьы атипра аланы аҟаҵара илшеит апоет.
Аҩымҭаҿы аԥсуара ақьабз аныԥшуа асахьа ҭыхуп аб аҩбатәи иԥҳәысаагарагьы. Уи ҳара иаабоит ан дыззааргоз ахәыҷы игәалашәарала. Араҟа иаатуеит иааргаз аҭаца илзымдыруа маӡакгьы. Уи ахаҵа зыгәра лгаз ахәыҷы дышимаз имҳәаӡеит. Аха автор ишиҳәо еиԥш, уи азы арҵәааҳәа дмыҳәҳәаӡеит, дышқәыԥшыз ала лҿырхаг. Илычҳаит, иара лара лыҵкыс акырӡа дшеиҳабыз ишылычҳаз еиԥш, лцәа иҭалыгӡеит. Аригь аԥсҭазааратә ҟәыӷара иазҳәоуп. Ҳәарас иаҭахузеи, уи ан ҿыц лаҳаҭыр шьҭнахуан дызланагалаз аҭаацәара рҿаԥхьа.
Ари аԥҳәыс ҿа заԥхьаҟа ианхараны иҟаз лхаранаԥшра, лҟәыӷара аазырԥшуа даҽа мотивкгьы аабоит аҩымҭаҿы уаҩытәыҩсатә фактла ирҵабыргны. Уи зан дзыԥхаз, аеҭым хәыҷи ҿыц изааргаз ани реизыҟазаашьа ауп. Иҵабыргыҵәҟьаны, ари аҩыза аԥсихологиатә ҭагылазаашьа имариоу акы акәым аԥсҭазаараҿы. Ус анакәха, илитературатә хаҿсахьаны, аԥсҭазаара аҵабыргхаҭа акәал иҭаршәны аҟаҵарагьы еиҳагьы иуадаҩуп. Изызҳауа аеҭым ахәыҷы иԥсихологиа еилкаауп, иҭҵаатәуп, имаршәа ктәуп. Иара убасҵәҟьа имариам уи ахәыҷы изааргаз ан лҭагылазаашьагьы, уигьы дахьрыцҳаушьаша ыҟоуп. Арҭ ахәыҷи ани еилибакаауа, рҳәоу еиқәшәо аҟалараҿы ихымԥадатәиу феноменуп урҭ рыбжьара ауаҩытәыҩсатә гәыбылра аҟалара. Аха, еиҭасҳәоит, уи мариам, избан акәзар, ахәыҷы игәы хәуп, иан гәакьа дзыхшаз диԥхеит. Уи дзыԥсахуа даҽаӡәы дыҟам. Гәыбӷангьы узиҭом. Ан дануп. Егьи, изааргаз ан ҿыц лакәзаргьы, агәала лымоуп, дыззааргаз ахаҵа аԥа дышимаз ларымҳәеит (араҟа ахәыҷгьы ларгьы акгьы рхарам, изхароу даҽа шьоукуп). Аха анԥса лассы дхьаҵуеит, данышәоит ллахьынҵа, лҭакԥхәықәра дырны ахәыҷы анра изуа иааӡара напы алыркит. Аха ахәыҷы ус имарианы ан ҿыц лнапаҿы дааиуамызт., алеишәа ҷыдақәа ҵигеит, аха уигьы гәыбӷан узиҭомызт, избанзар имариамызт, иан даниԥха
ашьҭахь изааргаз ан лҳәатәы хаҵо, бзиа дибо, дрыцҳаишьо аҟалара. Уи аамҭа аҭахын.
Абарҭқәа зегьы аԥеи анԥсеи реизыҟазаашьа ԥсихологиатәла ирҵабыргны иааирԥшит апоет. Иқәзырҿиазгьы убри ауп апоет ихҭынхьааит, ихигеит, далыԥшны ибеит ипоемаҿы дзыхцәажәо ахҭысқәа зегьы. Араҟа ихыҭҳәаау ҳәа акгьы ыҟаӡам. Аԥсҭазаара аҟнытә иаагоуп, поезиатә хаҿсахьалагьы иҟаҵоуп.
«Аҳақ» аиҿкаашьа аԥсабара злаҟоу ала илирикатә поемоуп, ицо ахҭысқәагьы аарԥшуп актәи ахаҿала. Уигьы аҩымҭа асубиективтә ҟазшьа анаҭоит, уахь ихьанарԥшуеит.
Алирикатә фырхаҵа аҩымҭаҿы дхәыҷы маалықьны, илеишәа бзианы, изааргаз ан лҳәатәы дахымԥо дауҟахыз, уанӡа дкылсырц азын кыр бжьан, акыр аԥсҭазааратә еибарххарақәа ириааитәым аԥаԥсеи аныԥсеи рыбжьара ицәырҵуаз аҭыԥ змаз. Урҭқәа зегьы акы бжьамыжькәа ашықәсқәа анрыбжьала ашьҭахьтәи алирикатә фырхаҵа игәалашәарақәа рыла иаарԥшуп апоемаҿы. «Хәыҷы-хәыҷла смаршәа куа, бымч-лша зегь насызкуа сааӡарагь баҿын, баҿын: илҵрызеиҳәа бысзыԥшын» – иҳәоит уажәы. Аха усҟан дахьаныдаз згәы ҵәҟьаз, злеишәа цәгьаз ахәыҷы изеилкаауамызт ианԥса дихӡыӡаауа, дрыцҳашьауа иааӡара дшаҿыз. Иара урҭ рҭакс иҟаиҵоз, иҿала иҳаиҳәоит:
Шаҟантә изуи абааԥсы,
Шаҟантә ибҿасҵеи быԥсы?!
Багьсырҵәыуаз шаҟантәы,
Изҳәо дарбан уи атәы?
Анаҩсан апоет еиқәиԥхьаӡоит зан гәакьа дзыԥхаз, злеишәа цәгьахаз заҟа дыгәцаракны ианԥса длааӡаз, аџьабаа ду идылбалаз. Урҭ асахьақәа цәанырра ҵаулала иаарԥшуп аԥсҭазаараҿы иреалтәу акы акәны:
Сареи аамҭеи баҳзыԥшын,
Уаҳа имыргаӡо быбжьы,
Сҭартәаны скәаба-сшьышьы,
Бнапала иԥхьаҳәан схахәы,
Сыртәаны исҿабҵауан схәы.
Аҷҷаҳәа ианҵааз шарԥазы,
Бара бгылан сара сзы,
Амца неиқәҵа амҿы ԥҟаны,
Ҳаҩны анааҟала иԥханы,
Ба сбыргылон, сеилаҳәа,
Крысҿаҵа, сыгәшәа-мшәа ҳәа
Ашкол ахь схы набырхон…
Ус заҟа ҟалҵазеи ахәыҷы изы, аха иара игәынамӡара шыҟац иаанхон, ицәҟьаз игәы зыҟәымшәышәхомызт. Лара – анԥса зегьы лычҳауан. Алирикатә фырхаҵа уажәы уи даназхәыцуа, ианигәалашәауа игәы иаанагоит абас: иара илеишәацәгьарақәа, ихәыжәлабааԥсрақәа иааирԥшуаз – лара ҩнуҵҟала илыӷрагәаны илычҳауаз мзызс иаман ҳәа анԥса лхаҭа даныдан дахьааӡаз, иахьлызҳаз. Аригьы, жәаҳәарада, аԥсихологиатә ҭагылазаашьоуп, уаҩытәыҩсатә фактуп, хшыҩзцара ззумуа акы акәӡам, избанзар, ахәыҷы аныдара изҳара, иҟазаара закәыз лхаҭа илхылгахьан (анԥса дышлымамызгьы) илдыруан. Убри аҟны ҷыдала дрыцҳалшьон, напы идкылан длааӡон, аха рыцҳарас иҟалаз, ахәыҷы изеилкаауамызт дҩеидасаанӡа. Ашьҭахь ауп зегьы анизаат лџьабаақәа заҟараз анидыр. Уи зынӡа иҳақны иҳәоит: «Исыздыруам дыҟазаргь сан уаҳа илылшоз сара сзы?!» Иҵабыргыҵәҟьаны, апоемаҿы ишаабо еиԥш, ари ан лԥаԥса акгьы игылмыжьт, лара длыхшазшәа длааӡеит, ажәакала, анра изылуит. Амала, сан ҳәа изҳәомызт краамҭа, избанзар, ибла дыхгылон, иҿаԥхьа дцәырҵуан зыбла аҭаԥшра цқьа имоуз, иан лхаҿсахьа. Аха аҵыхәтәан игәы еиқәҳәаланы, ианԥса идылбалахьаз аџьабаақәа ихаҿы иааганы, абар иан ихы лықәкны ииҳәо:
Абриаҟара зуа сара сзы,
Сан ҳәа сызламҳәеит бзанҵы.
Бара бысзымԥсахит сан.
Хьаак цәырҵит, хьаак цан.
Аха бара бҭыԥан лара
О, илыллыршаз аҳәара
Хымԥада акыр ихьанҭоуп.
Сгәаҵа ԥсраҽнынӡагь иҭоуп,
Ан гәакьа лыԥсахра ӡәыр
Илшаҵәҟьозар, сан, идыр,
Ла лоуп хымԥада изылшаз.
Бгәы иалымсын сан сзыхшаз,
Сагьаҭамзааит бара бҿы,
Сан рыцҳа зныкаҵә бааԥшы,
Агәыбылра зцу ааӡароуп,
Бзиа избогь убри лоуп.
Сара сзын иҭоу зыԥсы.
Саргьы сыҟоуп лара лзы.
Иахьа инаркынгьы иԥхаӡа
Сан ҳәа шласҳәауа хаҵа!
Аԥхьаҩ ухаҵкы, хыхь иаазгаз апоема хзыркәшо ацәаҳәақәа маҷк идуцәахазаргьы, саҭоумҵан, избанзар, аҩымҭа иаҵоу аидеиа абраҟа иааԥшуеит, насгьы еиқәҳәалахоит, акәаԥ аргылоит алирикатә фырхаҵа аханатә дзыргәамҵуаз, дызмырҭынчуаз азҵаара – дышхәыҷӡаз анра изуны дзааӡоз аԥҳәыс ан ҳәа игәыӷьны изымҳәакәа дахьаауаз. Аха аԥсҭазаара аҳақ уахь дкылнагеит. Аҩымҭагьы «Аҳақ» ҳәа автор баша иахьӡимҵеит. Ааи, анра изуны дзааӡаз – «ан» ҳәа лаҳәара ҳақуп.
Ииашоуп, ари ахҭыс ус имарианы иҟамлеит, аԥсҭазааратә ҵабыргхаҭа иахылҵуаз ауадаҩрақәа жәпакы ыҟан. Урҭ досу шыҟаз ала иаарԥшуп, рсахьа ҭыхуп. Зегьы раԥхьаӡагьы ианыдахаз ахәыҷы илеишәацәгьарақәа ианԥса дылзцасны (ахара лыду џьушьап!) иҟаиҵоз амарҳәрақәа адинамика аҵазҵо ахҭысқәа иреиуоуп иашьцәа, иаҳәшьцәа хәыҷқәа рашьеиҳаб иан дшыԥсхьоу ахьырзымдыруа урҭ ран аӡәы лакәны иахьырдыруа аҩны иан лпатреҭ аҟамзаара, иан илызкны ииҩуа аҩымҭақәа шиҵәахуа, иаҳәшьцәеи иашьцәеи ишыдимырбо, анԥса, аԥаԥса изы иҟалҵоу агәцаракра ду макьана иахьизеилымкаауа, анԥса ачҳара ду иаалырԥшуа, хара дшынаԥшуа уҳәа ирацәоуп апоема еибархханы изкуа, алиризм згәылжжуа ахҭысқәа, аҟаларақәа. Урҭқәа зегьы автор ҟазарыла, иара ихата ишихҭынхьааз, ишихигаз мҩашьауа иаарԥшуп аԥсҭазаара аҵабыргхаҭеи асахьаркыратә ҵабыргхаҭеи еизыразны.
Аҩада апоема «Аҳақ» азы исҳәахьоу ахшыҩзцарақәа ирыцысҵар сылшоит даҽакгьы. Уи убри ауп – аҩымҭа исахьаркны, игәылыршәаны иахьыҟаҵо анаҩсангьы, анарха азҭо, ушьҭантәи абиԥара иреиуоу аԥхьаҩцәагьы хшыҩзышьҭра злазыруша, излаҿлымҳахаша иреиуоуп уи аԥызҵаз апоет иԥсҭазаара аҟнытә ихадароу, кыр зҵазкуа адаҟьақәа, аштрихқәа ахьеиқәнархо. Урҭ зегьы ҳпоет ду ирҿиамҭақәеи инысмҩеи ҭызҵаауа изы иарҳәо, ирҭо рацәахоит.
Апоема «Абгақәа рчара» автор иқәҿиаз иреиуоуп. Абар уи азы академик Хәыхәыт Бӷажәба ииҩуа: «Аҿаԥыцтә рҿиамҭа ақьабз, уи асахьаркышьа ибзианы иахукаауеит апоема «Абгақәа рчара». Абгақәа еиҵҳәаны ируа ачара иаҵудыраауеит ареалтә ԥсҭазаараҿы иуԥыло ахәангақәа, аллегориатә форма ацырхырааны, дзыхцәажәо аԥстәқәа рцәаҩа мырхәашькәа».
Иҵабыргыҵәҟьаны, ари аҩымҭа еиҭарсны иҳәоу, насгьы иҵаулоу ахшыҩҵак амоуп. Машәыршақәа акәӡам ажурнал «Алашара» аредактор хада апоет, апрозаик №. М. Џьонуа акьыԥхьраз автор ианидигала, маҷк аҟара дзаакәанызаныз, дзарлакҩакыз, аха нас зегьы акоуп икьыԥхьит. Аха уи акьыԥхь шыҟалаз ҳәа Платон Бебиа абар исеиҳәаз: «Споема анызҩы, абжьааԥны ишыҟасҵалац еиԥш сара стәала акы агымкәа ирҽеины амашьынка ац икылхны (усҟан акомпиутер ҟамлацызт), саԥхьаны апапка инагәылаҵаны сыстол амгәа инҭасҵеит иаргьы саргьы ҳамҭак «ҳԥсы ҳшьарц». Аамҭа ԥыҭк анца, ҩаԥхьа саԥхьан, ажәақәакгьы, цәаҳәақәакгьы еиҭарҿыцны, сгәы азҭа, схы азҭа исыманы Ҷыҷыкәа Џьонуа дахьтәаз акабинет аҿы снеит – поемак аазгеит, аамҭа шәымазар, абыржәы сышәзаԥхьар сҭахын ҳәа аҭакԥхықәра сцәа-сжьы иааныруа.
– Иауазеи, аамҭа сымамкәа, насгьы апоема ҳзааугазар, зынӡа ибзиами, Платон, – иҳәан ихы-иҿы гәырӷьарак аақәлан даасҿаԥшит ажурнал «Алашара» аредактор хада. Саргьы алашә ииҭаху ҩблакы ҳәа уи акәын исҭахыз, аԥхьара сналагеит. Избон дшыӡырҩуаз игәцаракны. Саналга, снеиҿаԥшит иахиҳәаарызишь ҳәа сгәы хыҭхыҭуа. Ҳамҭак ашьҭахь ҿааиҭит сзыԥхьаз сҩымҭа акьыԥхьразы алахьынҵа знапы ианыз, заԥхьа стәаз Ҷиҷико Џьонуа.
– Иҟоу удыруоу, Платон, апоема бзиоуп, еихышәшәо ицо бызшәацқьала, апоезиатә хаҿсахьақәа агәылыԥхауа иҩуп, иудысныҳәалоит, – даҿын заа-заа дааҭгыло ацәажәара. Сара, зԥышәа дуу аредактор, абаҩхатәра змоу ҳпоет, ҳапрозаик иажәақәа агәалаҟара бзиа сырҭон, исықәҿиазар ҟалап, анцәа иџьшьоуп ҳәа сҳәон гәаныла сахьтәаз. – Ус ара иҟоуп акы, абарҭ исахьауркыз уперсонаж гыгшәыгқәа рцәа цәгьоуп, зыбла ҵару ҳцензура ауаа рахь мамзаргьы ауаажәларрахь ирханы иахәаԥшыр, ииаргар ауеит, усҟан акьыԥхьра уадаҩхеит, сара исышьҭыргьы иааныркылар ауеит, – абас даацәажәеит ибжьы аармаҷны, насгьы ажурнал анҵара дшазыразым мҩашьо иубартә.
Сара исҳәараны иҟааз, споема шәымкьыԥхьыр зуам ҳәа сзықәгыломызт, шьоукы-шьоукы ус ҟазҵо ыҟазаргьы, сара уи сцәаҩамызт, «Платон уҩымҭа бзиоуп» ҳәа, – ииҳәаз азырханы икабинет сындәылҵуан еиԥш, ашә даалагылт, ишырҳәо еиԥш, аԥсуа литературазы зхы аџьыка ықәызххьаз ҳашәҟәыҩҩы, ауаажәларратә усзуҩы Мушьни Лавренти-иԥа Аҳашба. Уи ҳнапқәа рыӷәӷәаны (ус ҟазшьас иман) иаанкыланы, аԥсшәа ҳаҳәаны иҭацәыз аҟәардә аҿы днеины днатәеит.
– Платон, уаангыл, умцан, исҭахуп упоема Мушьни Лаврент-иԥа ишиаҳауа уаԥхьарц, – иҳәан ҳҩыџьагьы итәахьазгьы, адәылҵра иаҿызгьы илаԥш ааҳхигеит Ҷиҷико Џьонуа. Саргьы саахьыҳәын иҭацәны игылаз ҟәардәык снықәтәеит. Аредактор ишиҳәаз еиԥш, споема уанӡа аҵкысгьы
еиӷьны аԥхьара сналагеит. Дара аҩыџьегьы ҿымҭӡакәа иӡырҩуан. Саналга, ирҳәарызеишь ҳәа сшыԥшыз, Ҷиҷико Михаил-иԥа ҿааиҭит: – Мушьни Лаврент-иԥа, абри апоема шәара шәредакторзар автор ишәыдигалар ишәызкьыԥхьуазма? ҳәа.
Уи дымлак-ҩакӡакәа иаахҵәаны аҭак ҟаиҵеит: – Искьыԥхьуан! ҳәа, – нас маҷк дааҭгылан, иажәа инациҵеит: – уара уацәшәозар, азин усҭоит аҩымҭа иаҵаургыларц Мушьни Аҳашба иредакциала. Сара араҟа уаҩ дызгауаҳәа акгьы збом, аԥхьаҩ ииҭаху акоуп, – абас иаахиркәшеит аредактор ииҭаз азҵаара. Ус анакәха Мушьни Лаврент-иԥа, ишуҳәаз искьыԥхьуеит, ацензурагьы сацәымшәаӡакәа, иҳәеит Ҷиҷико Михаил-иԥа. Сара сгәырӷьаҵәа споема ааныжьны аредактор икабинет сындәылҵит».
Еилкаауп, жәаҳәарада аредактор дзыцәшәозгьы, гәыбӷан узиҭом, избанзар ацензура анаҩсангьы акылԥш-кылӡырҩцәа рацәан, еиҳарак еиҭасрны иҳәаз ахшыҩзцарақәа гәрамгарала ирыхәаԥшуан, асовет идеологиа иаҿагылоушәа рбон. Ииашоуп, ус ицәажәоз, иҟаз аҩымҭақәа асовет литература зегьы аҿы акәым аԥсуа литератураҿгьы имаҷымкәа иубон. Урҭ еиҳаракгьы ицәырҵуа иалагеит иаҳхысыз ашәышықәса аҩбатәи азыбжа инаркны, иҵегьы уазааигәаны иуҳәозар, Сталин идунеи аниԥсах, Бериа ахәымга ажәлар рҳақ ԥсышьацәгьа анииҭа, ахаҭара акульт ианақәыӡба нахыс. Аха убас шакәызгьы, акоммунист уаажәларра ррежим ахатә мчреи ацензуреи ӷәӷәан асовет ԥсҭазаара ҵабыргхаҭа аарԥшраҿы акьыԥхь иаҵанакуаз зегьы лахә-лахәы ирышьклаԥшуан, икылдыршәшәаауан. Ус аҟаҵара ахьыбзиазгьы ыҟан, ҳәарада. Зегьы аҵәы рхьушьыр ауам. Аха иамыцхәны иахырҟьацәаны, имкьыкьны иамаз ауп аиаша ҳәараҿы акьыԥхь аҿы зшәаҳауаз, изжәагәоз. Убри зламӡоз, иазыразымыз арҿиаҩцәа ракәын, ирмаананы, ахшыҩзцарақәа сахьаркыратә формала иҭаҳәҳәаны жанрцыԥхьаӡа аҩымҭақәа аԥызҵаз. Ас иҟаз аҩымҭақәа аԥхьаҩцәа мыцхәы зҿлымҳара азыруан, иахьынӡарылшозгьы ирыхьчон.
Ари атема, ҳәарас иаҭахузеи, аԥсуа литератураҿгьы, монографиала аҭҵаара зҭаху акоуп. Избан акәзар, уи нацәақәкыла иахьа уажәраанӡагьы ҳакритикаҿгьы ҳлитератураҭҵаараҿгьы инымҩатәшәа статиақәак рымҩызар, ус ишахәҭоу инаӡа-ааӡаны аӡәгьы дахымцәажәац. Арахь иаҭахуижьҭеи заҟа ҵуазеи! Аха, ихьшәаны акәзаргьы, ари апроблемагьы, ҳлитератураҭҵараҿы зынӡа ишгәыгәҭамыжьхо аҟара агәра сгоит.
Иарбан сахьаркыратә литературазаалак аҿгьы аԥстәқәеи агыгшәыгқәеи литературатә персонажқәаны, хаҿсахьақәаны антикатә епоха аахысгьы аԥхьаҩ иԥылоит, насгьы идыруеит еиҭарсу ахшыҩзцара шрымоу еиҳарак урҭ убоит ажәамаанақәа рҿы. Иаагап, Езоп, Лафонтен, И.А. Крылов ркласикатә жәамаанақәа рҿы аԥсҭәқәеи, агыгшәыгқәеи, аԥсаатәқәеи (аҩнытәқәеи абнатәқәеи неилаҵаны) литературатә персонажқәак раҳасабала ахархәара рымоуп, ицәыргоуп иуаақәаны, ауаажәларратә ԥсҭазаара иалахәны. Еиҭасҳәоит, ари қьабзк еиԥш алитературақәа зегьы рҿы иҟоуп, насгьы ари нахысгьы еиԥхьбарак амамкәа уи аҿиара апроцесс иацзаауеит иатәышьҭраны.
Аԥсуа сахьаркыратә литератураҿгьы егьырҭ алитературақәа зегьы рыҟны еиԥш ауп абри аганахь ала аҭагылазаашьа шыҟоу, ԥҟарак ишаҵанакуа. Ус шакәу агәра ҳнаргоит ҳмилаҭ литература иаланагалахьоу апоезиатә апрозатә ҩымҭақәа рдунеи ҭбаа ҳнагәылаԥшыр. Уи аабоит Дырмит Гәлиа иаԥҵамҭақәа инадыркны ааскьаӡатәи абиԥара иреиуоу ашәҟәыҩҩцәа рҩымҭақәа рҟынӡа.
Аҩада ишазгәасҭаз еиԥш, Платон Бебиа ипоема «Абгақәа рчара» ажурнал «Алашара» аредактор хада Ҷиҷико Џьонуа иаразнак акьыԥхьра зизымгәыӷьыз, Мушьни Аҳашба хәдықәҵара ахьазиуз, уаҟа иаарԥшуп асовет ԥсҭазаара аҵабыргхаҭа иацәтәымыз, изырхәашьуаз анегативтә шьцылара бааԥсқәа, аҿиара, ацқьара иаԥырхагаз. Урҭқәа зегьы иаахтны ауаа рахь имырхакәа сахьаркырала иҩычаны, агыгшәыгқәа рахь ииаганы иаҳирбоит ҳаԥсҭазаараҿы хаҳара змам, ԥхьаҟа ҳцара иаԥышьклаҳәуа ацәырҵрақәа, аҵас бааԥсқәа жәпакы. Апоема асиужет композициатә еибаркыра аинтерес аҵаны иҟаҵоуп. Абгақәа рчара иалахәуп амшә, ақәыџьмақәа, абгалаџқәа, абгахәыҷы. Гәырӷьарас ирымоу «абга ԥҳәыс дагоит». Ари хҭыс дууп абгақәа рзы. Ачараҿ Аԥсны иану агыгшәыгқәа раҳ амшә ҭамадас иалырхуеит… Аҩымҭаҿы ишаабо еиԥш, абгақәа ачара ду руеит, ргәалаҟоуп, рхалаҟоуп, аҳамҭақәагьы рызнанагоит, ажәакала, урҭ ргәарԥ еилыхароуп, зегь акака ирыхароуп. Абгақәа рчара аазырԥшуа апоет иҭихуа асахьақәа илабҿабаны иубошәа иҟаҵоуп, ирнаалоу ажәақәа рзыԥшаауп, ахы инаркны аҵыхәанӡа иласкәандраӡа иҟоу апоезиатә цәаҳәақәа рыла ихырҷоуп, исахьаркуп, насгьы агыгшәыгқәа (аԥстәқәа) дара рҟазшьақәа ирнаало ауп ишаарԥшу, даҽакала иуҳәозар, досу рҭыԥ аҿы игылоуп. Аԥсабараҵәҟьагьы абгақәа рчара иақәшәо иҭыхуп. Иаагап ҿырԥштәқәак: ачара ианалаго изеиԥшроу:
Амра ԥхоит – ихәыҵаԥхоит,
Ақәа ауеит – ихәыҵапҟоит.
Уа анырақәа ԥаҟьаӡа
Асгьы ауеит – ипагьаӡа
Хаз аԥша-заҵә хагаха,
Ашьхахьтә исуеит агаҟа.
Амшцәгьа рхахьы иаамгакәа,
Уа ачара руеит абгақәа.
Араҟа иаабо ахҭысқәа аҩымҭа иалагамҭоуп, насгьы аԥсабара асахьа ҭыхуп, абгақәа рчара рацәак ишазыразым удырыртә еиԥш цәалашәарак унаҭоит. Ачара аҽарҭбааит, агәырӷьара иамҽханакит, ишәаҳәарахеит, икәашарахеит, аҳамҭақәа ракәзар, иаханы рзаагара иаҿуп. Урҭ зегьы ирхадоуп рҭамада амшә. Аха аҵыхәтәан абгақәа рчара хыбгеит. Иҟалаз уи ауп абгахәыҷы ирызнанагаз аҳамҭа – аӡнаашә кәҷышь – абгақәа иҟәныршьан иаҵаҳәҳәаны ирылырцеит, ҳамԥан уқәымлан ҳәа. Аха абгахәыҷы гызмал ашьа ауит, ала млашьқәа, иара ркырц иашьҭалаз, ахьырԥшны идәықәлеит ачара ахьыҟаз, абгақәа ахьнархәырц. Абар уи иҟанаҵаз:
Амаҵуарқәа ашьҭаршуа,
Аҵыхәа ду ашьҭарҽуа,
Есс, ачара иажәлауеит,
Иахьеилашуаз ажәра уа,
Мышә быҭәхәыруа ишыкәашоз,
Уи зегь ргәы шаҟажоз,
Изқәымгәыӷуаз иақәымшәеи,
Ацарҭаҵәҟьагьы иақәымшәеит.
Уа ашәара ду иаҵақьы
Маҳәы мыждагь, ҭацагьы
Сасгьы, аԥшәымагь, гәылагьы,
Зегь неилажь хыла-гәылагьы,
Ачара хаа анхьынаха
Ицон рхы ахьынахаз.
Уажәы ҳарцәынханда ҳәа
Ҳаԥсгьы ҳзеиқәырханда ҳәа.
Апоема «Абгақәа рчара» иалахәу аперсонажқәа зегьы рҵыхәтәа шыԥҵәаз, русқәа шхыбгаз хыхь иаагоу ацәаҳәақәа заманала иаадырԥшуеит. Ус шакәу дырҵабыргуеит аҩымҭа хзыркәшо ацәаҳәақәагьы:
Аԥша тәеит ишымтәаӡоз,
Ақәа хкәеит ишхымкәаӡоз.
Уа ацырақәа ԥаҟьаӡа,
Асгьы ауам иԥагьаӡа.
Зегь рыԥхо ихәажажаӡа,
Амра ԥхоит ишашаӡа.
Апоема «Абгақәа рчара» анҵәамҭагь асимволтә ҵакы аманы иҟаҵоуп. Аԥсҭазаараҿы ацәгьа ацкыс абзиара аиааира шагоу атәоуп иаанарԥшуа. Араҟа аԥсабарагь цхырааҩуп. Апоет баша ицәырганы иаҳирбом аԥсабара ацәырҵрақәа: ақәа аура, асы аура, аԥша асра. Аха умашәа иубаратә иҟаӡам абгақәа рчара анхыбга, амш-цәгьа ахьеиқәтәаз, амра шашаӡа иахьцәырҵыз, аԥхара иахьалагаз. Избанзар, абзиа есымша абзиа ауп изырԥшӡо, аҵакы азҭо.
Апоема «Абгақәа рчара» иалоу аперсонажқәа рхаҿсахьақәа досу дара рхаҭашьатә ҟазшьақәа, уимоу, рыԥшрагьы дара ирнаалауа иаарԥшуп, иҭыхуп. Ҳәарада, ари аҩымҭа ахаҭабзиара ҭызго, иҳаразкуа акоуп. Насгьы урҭ аҷыда цәаҩақәа изшьашәалоу ауаа рахь аиагара мариоуп, улаԥшҳәааҿ ицәырҵуеит, иҵоурам, зыԥсы мҭәуа ракәны.
Иаагап ҿырԥштәқәак. Абар абгахәыҷы зеиԥшроу: «Абла хкыга аҵыхәа ду уаҟа инашьҭарҽылаӡан»; «Мышә быҭәҳәыруа ишыкәашоз»; «Абга еимала-еиҿалаха»; «Абгалаџгьы хәыҵагәа иааныркылеит ахәыцрақәа, исылшозеи ҳәа алақәагь неиқәнаԥсеит»; «Абгаҭыҩрагь хьшәашәаӡа, уа абгасса меицәажәаӡо ак рыман илхәыҵапҟоит, ҽа џьоукых – ҽак хәыҵыргоит»; «Бгак абгалаџгьы ацлабуа, акәац ахьеиҿырҟьҟьо, ирҳәоит шаҟагьы ԥырырххьоу!» уҳәа убас иҵегьы.
Апоема аҩышьа аформа акәзар, иубоит ажәлар рҿаԥыцтә ҳәамҭа аҟнытә елементқәак, ирацәамзаргьы, ахархәара шрымоу уи жәаҳәарада, еиҳагьы еиҿнакааит, иҳәаақәнаҵеит, аҩымҭа асахьаркраҿы апоетика арлахҿыхит, абжьы зхоу арифма ҵарқәа цәырнагеит, уанаԥхьо агәахәара узҭо. Абар даргьы: «Абга ԥҳәыс дагоит, рҳәеит, ҭыџьҳак даанагоит, рҳәеит…», «…Ҳуҳәоит, дад, адәы-ҩадаа, ҳхәарҭам, дад, ухшыҩада! Уара ҳчара уахуп, рҳәеит ҭамадас уаҳҭахуп, рҳәеит». Ишьҭрақәланы иҳәоу ажәа «рҳәеит», ацәаҳәа ахшыҩзцара шьақәнарӷәӷәоит, аԥхьаҩ ихаҿы иаанхартә еиԥш, насгьы иара аауеит ажәлар рҿаԥыцтә поезиахьтә. Уажәы иаҳгәалаҳаршәап аҭоурыхтә-фырхаҵаратә ашәақәа рахьтә «Ԥшькьаҿ-иԥа Манча» аҟнытә цәаҳәақәак: «– Уаа, сеимҵәаны шәарҭ ицо, саӡәуп, аха сҳәаҭҳа шәсыргом, сыуаажәларгьы соушәыжь! – иҳәеит, Уаа, ҳара шәҩык, ҳаҟоуп – рҳәеит: – Уаа, ус акәзар шәызцом! – иҳәеит».
Абар даҽакгьы: «Ашьжьымҭан даныҩагыла, Саҭанеи Гәашьа, Кәын иааигаз аласахаҿа, Саҭанеи Гәашьа, Ларма напы иакәлыршеит, Саҭанеи Гәашьа. Шәҟьантаз дук лыҵырҟәаҿит, Саҭанеи Гәашьа».
Еиҭа: «Гынды, Гынды, Гынды
Ҳааи, ҳааи!
Башьцәа ааихыргьы,
Ҳааи, ҳааи!
Хшы-быҩлашалагьы бдырчоит,
Ҳааи, ҳааи!»
Уажәы асахьаркыратә литература аҟнытә иацаҳҵап ҿырԥштәқәак:
О, са с-Хьыкәыр, бааишь! – иҳәеит,
Амҳара аҟынӡа бааишь! – иҳәеит,
Бхаҵа хәыҷы дхынҳәит, – иҳәеит,
Игәы бзиам, дбызхьит, – иҳәеит.
Саԥхьа шыҟоу басскьеишь, – иҳәеит,
Быԥхамшьакәа бнатәеишь, – иҳәеит,
Ашьа исылҵуа ԥхӡуп, – иҳәеит,
Сара сзыҳәа бкәылӡуп, – иҳәеит.
Ажәлар рҿаԥыцтә ҳәамҭақәеи асахьаркыратә ҩымҭақәеи рҟнытә иаагаз аҿырԥштәқәа ацәаҳәа, мамзаргьы астрофа хзыркәшо рефрен ҳасабла ишьҭрақәло изыҵшьу ажәақәа, аҩымҭазы рроль заҟа иҳараку, игәылыршәаны иҟарҵо лабҿабоуп, насгьы ҳсахьаркыратә литератураҿы иубартә аҭыԥ амоуп, традицианы ишьақәгылахьеит уҳәар алшоит ҳпоетцәа рырҿиамҭақәа рҿы. Ус шакәу хара ҳамцаӡаргьы иаҳәоит Платон Бебиа уажәы ҳзыхцәажәо ипоема «Абгақәа рчарагьы».
Ишдыру еиԥш, иарбан ҩымҭазаалакгьы, еиҭарсшәа иуҳәозар хәамцс иамоу, цәеижьыс иақәу асиужет еибаркыра ауп, ԥсыс иахоу, иаҵоу аидеиа ауп. Урҭ зегьы зырԥшӡоу, еиҿызкаауа, аԥхьаҩ аестетикатә гәахәара иоуа дҟазҵо ажәа асахьарк ауп.
Платон Бебиа итәы уҳәозар, абраҟагьы дызлалукааша ақәҿиарақәа имоуп. Ус шакәу хыхь зыӡбахә ҳамоу апоема амацарагь ҳахшыҩзцара арҵабыргыртә иҟоуп. Апоет иажәақәа, ипоезиатә цәаҳәақәа исахьаркны рырцәажәараҿы ҟазарыла ихы иаирхәоит апоетикатә мыругақәа зегьы. Уи ажәа сахьарки ахшыҩҵаки еицнаргартә ихеибарҭәаартә аҟаҵараҿы ҷыдала хшыҩзышьҭра рзиуеит, апоезиатә ҩымҭақәа сахьазыркуа, абжьы-хаа рхазҵо, аемоциатә цәанырра зырӷәӷәо арифмақәа, аритмқәа. Араҟа урҭ апоезиатә ҩымҭазы наџьнатә аахыс иаауа «рыԥсабаратә мчы», ус узазҳәар ауазар, еиламырсҳаӡакәа, игәҭакы дрынаигӡоит, изҵаиҵо аидара ашьҭыхра рзымарианы, иахьахәҭоу аҩаӡара аҟынӡа ихаргалартә еиԥш. Иара убас Платон Бебиа ибзиаӡаны идыруеит асахьаркыратә ҩымҭақәа раԥҵараҿы аметафорақәеи аепитетқәеи, асимволқәеи рҵакы, иаанаго, заҟа иҳараку.
Уажәы иаагап ҿырԥштәқәак раҳасабала апоет заҟа рифма лахҿыхқәо, закә рифма ласқәоу ажәа лыԥшаахқәа ирылыҟәшәааны иҟаиҵо ипоезиатә цәаҳәақәа рыртәараҿы. Абар даргьы: «Хаз аԥша-заҵә хагаха, ашьхахьтә исуеит агаҟа»; «Аҵәы иахаҿаҳә ӡарҵәила, ашьарақәа ҽхәарҵәиуа..»; «Иргәыҵататагь аҭлаҩа, аҭацаагацәагь аҵла-ҩа еижәылауа ианамҵала, џьоукы рԥылахт авҵала…»; «Ацхаҟәа ржәуеит ҩыжәгала, еиԥмырҟьакәа еимыжәдала!»; «Зегь ахьгәырӷьо хьаада, абга рашҭа иахьааҭал», «Ажәҩахырқәа хьысҳаӡа иаақәлеит Мышә ду шьҭхысааӡан» уҳәа убас иҵегьы.
Аҩада иаагаз апоезиатә цәаҳәақәа хзыркәшоу ажәақәа ирыҟәнубаалоит еилыхха иҟоу, аҿыццәа зхоу, арифмақәа рыла ишхырҷо, ишеиҿартәу, насгьы дара зызку ахшыҩзцарақәа гәылыршәаны ишаадырԥшуа.
Ишаабо еиԥш апоема «Абгақәа рчара» рифмала еиқәшәо, еиқәҿызҭуа, еихышәшәо ицо, моделла системак иатәу формала иҩуп ҩба-ҩба цәаҳәала еиҵаргылан. Ҳаԥхьап строфак:
Иаргь цон ахы ацәымыӷха,
Агәала ама иҵәымыӷха.
Акгьы рхахьгьы иаамгакәа,
Ркьатеиах ԥҵәон абгақәа.
Абас мацара иҩуп апоема ахы инаркны аҵыхәанӡа. Автор ус ахьыҟаиҵаз, сгәанала, аҩымҭаҿы иаарԥшу ахҭысқәа – абгақәа рчара аԥсабара злаҟоу ала акырӡа ианаалоит, насгьы аԥхьаразгьы, агәынкыларазгьы ибзиоуп, имариоуп. «Абгақәа рчара» иахуҳәааша, ҳәарада, иҵегьы ыҟоуп, иаагап афольклортә елементқәа рмаршәа кны, насгьы даламлацәакәа, апоема ишалаисаз, агәылҭәаараҿы ихы ишаирхәаз, («Хәаа-заа мзапуа рыхьӡала, ианырзаԥыхгьы ахыхьчага акьаламырзақәа аарҳәуа…», «Ақәылараҿы ихьысҳамкәа, идоумбеиха ирылаӡаз амч, Сасрыҟәа ирылеиҵаз!» уҳәа иреиԥшқәо убас иҵегьы.
Платон Бебиа ипоема «Ақәыџьмақәа рчара» (хыԥхьаӡара иахԥатәин, уаанӡа иҩхьан аҩада ҳзыхцәажәахьоу ипоемақәа «Уа мшыбзиақәа!», «Аҳақ») имҩашьо иаҳнарбеит уи аепикатә ҩымҭақәа раԥҵараҿы абаҩхатәра шимоу, иаԥхьаҟагьы абри ажанр аҟны ақәҿиарақәа шизыԥшыз. Ус шакәу дырҵабыргуеит Платон Бебиа инапы иҵыҵыз настәи епикатә ҩымҭақәа.
, ҳәа – аурыс шәҟәыҩҩы ду М. Пришвин ихазы ииҳәаз ажәақәа
ашәҟәыҩҩцәа зегьы ирзеиԥшу акоуп. Избан акәзар, ашәҟәыҩҩы, ажәа сахьарк азҟаза иаԥиҵо иҩымҭақәа зегьы дызхаану реиԥш, ԥхьаҟатәи абиԥарақәа рзын уасиаҭк иаҩызоуп, дара ирзырханы иҟаҵоуп, еиҳарак аҭоурыхтә хҭысқәа ианрыхҳәаау.
Сызааиуа, апоет Платон Бебиа ипоема «Аибашьра» уанаԥхьо аҳаҷаҳәа ухаҿы иаауеит аҩада зыхьӡ сҳәаз ашәҟәыҩҩы М. Пришвин иажәақәа. Араҟа автор иааирԥшуа аԥсҭазаара хьанҭа ихәыҷратә шықәсқәа иргәылибааз, хаҭалагьы ихьысуа ипоезиатә хаҿсахьаны иҟаиҵаз иахьатәигьы уаҵәтәигьы аԥхьаҩцәа рзын ирхадмыршҭуа иҟоу уасиаҭуп, ргәалашәараҿы имыӡуа акы акәны иубоит.
Апоема «Аибашьра» Платон Бебиа ианшьа гәакьа заҵә Кәҷыр Паҷ-кәариа изкуп. Ус анакәха, уи ауаҩ иԥсҭазаара аҟнытә иааганы аҩымҭа иагәылаиҵаз хархәара ззиуз аматериалқәагьы маҷӡам, иаҳҳәап, арԥыс иԥҳәысаагара, ичара, адырҩаҽны арра ицара, иан ахцәышла (апоет иан лганахьала, ианду) лхала лыҟазаара, лхандеира, гәыӷрала адгьыл лықәзаара сыҷкәын данбаауеи ҳәа агәашә ахь аԥшра уҳәа убас иҵегьы.
Аха ари апоема автор ианшьа имацара изкым, уи иамҽханакуа иҵегьы иҭбаауп, ус шакәу еилаҳкаарц азын уааи, аԥхьаҩ, иара ахаҭа ҳнагәылаԥшып. Ишаабо еиԥш, аҩымҭа «Аибашьра» иамоу азеиԥш ахы, анаҩсангьы, асиужеттә еибаркыра иаку композициа иақәшәо ахҭысқәеи, аҟаларақәеи, автортә хьаҵрақәеи уҳәа зегьы лырак еицахагьежьуа, амхылдыз еиԥш еидызкыло хазы-хазы иҟоу ахқәа рыла ишьақәгылоуп. Урҭ зегьы 12 хы ыҟоуп. Абар даргьы: «Амца зҿыҵуаз ауаҩы», «Изеиԥымлаз реиԥырҵра», «Ахылԥа шкәакәа кәап иацәа», «Аа, сыҭшәыжь, сыҭшәыжь, схәаҽит!», «Еибашьроуп, узҳа лассы!», «Аб дыкҿаҵа аԥа дырҵәыуан», «Иахьа избеит аибашьра закәыз», «Уаа, дызусҭада ари арԥызба», «Сара санду – ҳара ҳан», «Аҭаца дҵәыуа дкәашон», «Агәырҩеи агәыӷреи». Дара абарҭ еиқәаҳԥхьаӡаз ахқәагьы ҩымҭак аҳасабала рхала аҟазаара рылшоит избанзар уаҟа иарбо, иаарԥшу ахҭысқәа, аҟаларақәа рыхшыҩҵакқәа нагӡаны игәылыршәоуп, ихыркәшоуп. Аха убас шакәугьы, дара урҭ зегьы аҩада ишысҳәаз еиԥш, апоема азеиԥш цәаҳәа иузаҟәымхуа иатәышьҭраны иҟаҵоуп, насгьы акыр шықәса зхыҵуа, аҭоурых аамҭа иалалахьоу, иагахьоу аԥсҭазаара хьанҭа асахьақәа иахьа акәушәа аԥхьаҩ иҿаԥхьа иҿыцҳҳараӡа ицәырҵуеит, ихы-игәы аҟынӡа инеиртә, лоунытә удырхәыцыртә аҟынӡа. Ас аҟаҵара зылшо ажәа сахьарк иаҵаҵәаху, еснагь апоетцәа зеиҩаӡо, амаӡақәа рыԥсы ахьҭо ԥшааны аҩымҭаҿы ҟазарыла ахархәара аҭара ауп… Абас иҟоу ажәа азакәхап М. Пришвин изиҳәазгьы:
Арҭ ажәақәа, аурыс шәҟәыҩҩы ииҳәаз, философиатә ҵакыла, иақә-шәоит иазааигәоуп аԥсуа жәлар ражәаԥҟа ссир: «Аҽы ԥсыр, адәы аҭынхоит, ауаҩы дыԥсыр, ажәа иҭынхоит». Уи машәыршақә акәӡам аԥсуа сахьаркыратә литература хацзыркыз, шьаҭас иазыҟалаз Дырмит Гәлиа ишәҟәы «Ажәеинраалақәеи ахьӡыртәрақәеи» ҳәа хьӡыс изманы 1912 шықәсазы Қарҭ иҭижьыз епиграфс изахаиргылаз, изаиҭаз.
Ашәҟәыҩҩы данышәҟәыҩҩха, дызхаанугьы дызхаанымгьы (шәҟәыла, быӷьшәыла ииҵаз аԥсҭазаареи аамҭеи рсахьа ҭихуазароуп. Ус ауп наџьнатә аахыс ишыҟоу. Араҟа ашәҟәыҩҩы ибаҩхатәреи, иерудициеи, иҵарадырреи аԥсҭазааратә фактқәеи, ҳәарас иаҭахузеи зегь раԥхьа игылоуп. Аха акритик ду В.Г. Белински ишиҳәаз еиԥш, урҭ рымацара азхом, .
Ааи, зегьы рыла диашоуп аурыс критик ду. Арҿиаратә фантазиа, еиҳа ираԥсшәаны иуҳәозар, ахыҭҳәаа кыр алшоит арҿиаҩы изы, насгьы уи аԥсҭазаара аҵабыргхаҭа ҵаҵӷәыс ианамоу, уасхырс ианазышьҭоу.
Зегьы зхысҳәаауа, Платон Бебиа ипоема «Аибашьра» ауп. Араҟа иаарԥшу атыл аҿтәи аԥсҭазаара, уи иахылҵыз аҭәагашоура, аҟыба-аӡыбақәа, иара автор ихаҭагьы, дышхәыҷызгьы игәникылартә, ицәа ижьы ианырыртә далаԥшны ибеит, дахаануп. Уи афактгьы шьардаӡа аҵанакуеит апоема асиужеттә композициатә структура аиҿкаараҿы. Иаашоуп, аҩымҭаҿы иаабо ахҭысқәеи, аҟаларақәеи иара анаԥҵази аамҭеи 33-ҟа шықәса рыбжьоуп. Ус анакәха, ахәыҷы иблала иибази, дызлаԥшызи, изҩыз автори рнаԥш-ааԥш, рдунеиқәыԥшылара еиҟарам, робиект – акы – аибашьра шакәугьы. Апоема автор, жәаҳәарада, дзыхцәажәо ахҭысқәа, иҭихуа ахаҿсахьақәа, – ихәыҷратә гәынкылара изыннажьыз роуп, аха уажәы дпоет хатәрахан аҩымҭа анаԥиҵоз аамҭазы уи досу ирымоу рыԥсабаратә хаҿра еиҳагьы игәылҭәааны ибоит, ихаҿы еилыхха иааиуеит абаҩхатәра иатәышьҭроу афантазиеи аҭоурыхтә хҭысқәа иахьатәи аблала философиатәла рызхәыцреи ирыбзоураны. Ҵабыргуп, иахьаҵәҟьа ҳауаажәларратә ԥсҭазаара зынӡа аҽакуп, даҽа ҵакык, қәыԥшыларак амоуп иузадкылом СССР аԥсы анҭаз, адунеи анархыџхыџуазтәи аамҭа. Уи еилабгаз аҳәынҭқарра ду иаҳцәалаӡызгьы ыҟоуп. Аха уаҩы дзеигәырӷьаша ҭоурыхтә хҭысуп аԥсуа жәлар наџьнатә иззықәԥоз ахақәиҭреи, ахьыԥшымреи ахьроуз. Уи ачыс бзиа еиԥш, агәабалаа ианҵаны «ишәымаз!» ҳәа аӡәгьы иримҭеит. Рҵеицәа адауаԥшьқәеи даракәацла иаҳзааигәоу нхыҵтәи ҳашьцәеи, ҳгәылацәа аурысқәеи, ҳдырцәеи ашьа каҭәаны иааргеит. Шьала иаагоу ахақәиҭра уи зегьы ирыцкуп, Ерцахә еиԥш ирылҳәҳәоит. Аурыс ҳәынҭқарра иҟанаҵаз азхаҵара атәы ҳҳәозар, акы, ҳастатус ҳаразкуа категориоуп, ҩбагьы, кәылӡык еиԥш ҳзыхьчо, зхы иақәиҭу демократиатә
ҳәынҭқарран, адунеижәларбжьаратә асубиект ҳшалоу зырҵабыргуа афактқәа ируакуп.
Апоема «Аибашьра» асиужет аепикатә ҩымҭақәа жәпакы ишырцәаҩоу еиԥш, ажәабжьны еиҭауҳәаша, зҿлымҳара ззуша ахҭысқәа маҷымкәа ицәырҵуеит афырхацәеи аперсонажқәеи рхаҿрақәеи рхаҭаракқәеи ирыдҳәаланы. Аха уи иаанагом автор – алирикатә фырхаҵа аҩымҭаҿы дубаӡом ҳәа. Алирикатә фырхаҵа, мамзаргьы автор араҟа даабоит ихатә философиатә дунеихәаԥшра иманы. Амала, аибашьра аантәи аԥсҭазаара хьанҭа згәалазыршәо, еиҭазҳәо, избо ахәыҷы иакәымкәа, апоема аԥызҵаз автор, ма уи ивагылоу алирикатә фырхаҵа иакәны.
Апоема «Аибашьра» актәи ахы «Амца зҿыҵуаз ауаҩы» аҟны иаабоит агәырӷьара ду зцу ачара – аԥа иԥҳәысаагара. Ашәа «Уаридада» акәша-мыкәша аҳра руеит ан-аԥҳәысеиба лашҭаҿы. Апоет иҭихуа асахьа аа изеиԥшроу:
Ҩыџьала еимырдоит «Уаридада»,
Наҟ-ааҟ ирҳәоит иеисаны.
«Уаридада» – уаха изҭада,
Агәырӷьа ду – аԥҵаны?!
Ан илҭами, жәымҭа шкәакәа,
Уаха лгәы ҷкәынхеит еиҭа.
Дымҩасызҭгьы абри мбакәа,
Лажәра цәгьамхоз, ҳаӷеиҭа.
Ан адунеи дыззықәу лԥа-заҵә ԥҳәыс дизаалгоит, иаб иҵәҩан шьапы имырӡырц, дышәҩыкхарц лҭахуп. Уи иабгьы харада-барада ажәлар раӷацәа дҭадырхахьеит, лахә-лахәы ишлышьклаԥшуаз лԥа-заҵә длааӡеит, «Абар, иахьа лашҭа-лгәара, агәырӷьабжь ҭыҩуеит иашәаны!» Ларгьы жәымҭа шкәакәа дднаркәашоит. Аха ан лгәырӷьара ҿахырҵәеит рашҭа иҭалаз аҽыуаҩ илеиҳәаз хажәак: «– Еибашьроуп, иԥхьоит уаҵәы!..»
Арҭ ахажәак шәа-ҿахҵәала агәырӷьабжь зҭыҩуаз ан лашҭа ҭадырцәит. Аҩбатәи ахы «Изеиԥымлаз реиԥырҵра» аԥхьаҩ ихьыу-хьыууа игәы иҭалоит, избанзар, зыԥсҭазаара еилазҵаз аԥҳәызбеи арԥызбеи зыхьӡаз, насыԥс ироуз знызаҵәык лқьышә агәӡроуп, ирԥырхагахеит, автор исахьаркны ишиҳәаз еиԥш, ажәҩан саркьа нахьхьи аҵыхәа иҳанто иаҵаҳаз ашәшьы. Уи гитлертә фашизм асовет жәлар ирзаанагаз аибашьра хлымӡаах акәын – миллионҩыла ауаа зыхәлабгаз.
Арԥызбеи аԥҳәызбеи рынасыԥ ахьразҟыдахаз хьаагауа, апоет иҩуеит:
Мшәан, абриазоума изеихылгаз,
Лара раԥхьатәи лшьаҿа?!
Абзиабара ҵхқәа илхылгаз,
Абри амш аума илыздырша?!
Анасыԥаз зашҭа дҭалаз,
Уа илзынижьит агәырҩа.
Зуада аԥсҭазаараз дыҩналаз
Аа, дныжь дахьцо зымҩа.
Аиашазы, бзиа еибабаны зынасыԥ еилазҵаз, аха зыԥсынҵры зынӡа икьаҿӡахаз, изеиԥымлакәа еиԥырҵыз рыԥсҭазаара шәагас иаиоуз гәырҩоуп. Абри агәырҩа хьанҭа автор ҟазарыла асахьа ҭихит ахаҭа бзанҵы иухашҭуа ак шакәымгьы, ухаҿы, угәаҿы ихьааны иаанхартә еиԥш. Уаҟа епизод ҳасабла ицәырҵуа абырг «-Дад, ишыдыдуа қәа ауам!» ҳәа, – аԥҳәызба лгәы арӷәӷәаразы иҳәазаргьы, «Насҭха ачара қыдқәа иеиҿажьыз уаҟа иҽыцәаауа ибылуан» ҳәа, – автор иажәақәа рсимволтә ҵакы иаҳнарбоит еиԥҟьаз анасыԥ бзиарак шазыԥшым, ишазҳәам аҟара, аха ауаҩы иԥсҭазаара агәыӷра ауп еибаркны изку. Уи иалыхәдаау ҳаӷеиҭа, иҟазаара башахоит.
Апоема ахԥатәи ахы «Ахылԥа шкәакәа кәаԥ иаҵәа» аҟны аԥхьаҩ ибоит ихамышҭуа ҩ-сахьак: акы, аромантикатә цәа зхоу ахылԥа шкәакәа – амшынуаа угәалазыршәо, дҽырԥа-ҽырԥо ашкол ашҭа иҿаз агәашә инадыххылаз, нас дакӡамшәа наҟ иахыԥаз арԥыси. Арҭ аҩыџьагьы аншьеи аиаҳәшьаԥеи ракәын. Уи атәы алада ҳаԥхьоит:
Абар, ус иахьаасыдгылаз,
Саншьа иварԥало иҽы.
Аа, ҩаԥхьа сахьгәыдикылаз,
Иҟамчы хәмаруа инапаҿы…
Аншьа иҭаххеит иаҳәшьаԥа хәыҷы ихылԥа шкәакәа кәаԥ иаҵәа дахьцо игарц. Ҳәарада, уи агәалашәара иазҳәан, аха уи адагьы талисманк еиԥш дахәаԥшуазар акәхарын. Абри азын ихаҭа ииҳәауа ҳазыӡырҩып:
– Сгалаџ хәыҷ, уара ухәыҷ қьиоуп,
Сцап ухылԥа схаҵаны.
Сҭахом – уара унапы бзиоуп,
Саап аӷа-цәгьа дҭарханы.
Абар аеҳәшьаԥа хәыҷгьы иҭак:
Схылԥа исыркит жәа мҳәаӡакәа
Исымбаӡакәа сқьышәгьы чит.
Дԥышәырччо иаргьы ихамҵаӡакәа,
Наҟ ишикыз днагьежьит.
Аҩбатәи акәзар, уи еиҳагьы иухамышҭуа сахьоуп:
Ицон еибашьра, рашәа икаҩуаз,
Аҳәса арҵәыуан иаҳагьы.
Кыраамҭаӡа, урҭ ахьнеиуаз,
Схылԥа рылызбаауан саргьы.
Дхәыҷымыз, гәыбӷан узиҭом, уи арра ицоз, изызцоз абаидыруаз ихылԥа шкәакәа кәаԥ иаҵәа ианшьа ииҭаз акәын игәы иалаз, иқьышә зырчыз. Автор араҟа ифырхаҵа хәыҷы диашаны даҳирбоит. Ус акәымкәа, даҽакала, иаҳҳәап, абни ахылԥа шкәакәа кәаԥ иаҵәа дазыразны, (иқьышә мычӡакәа) ииҭеит ҳәа автор иҳәар, усҟан аиашара иацәхьаҵуан, ахәыҷы иԥсихологиа иацәтәымхон, аха апоет уи ибзианы идыруан, ихаҭа ихигаз акоуп азын.
Жәаҳәарада, ари адеталь ус уахәаԥшуазар имаҷуп, аха асахьаркыратә ҩымҭазы кыр аҵанакуеит, избанзар, аԥсҭазаара аҵабыргхаҭа иагәҭылсоуп.
Ԥасатәи Аџьынџьтәылатә еибашьраҿ хыцәнмырха иқәԥоз асовет солдатцәа ирывагыланы аӷа цәгьа иҿагылан иқәԥон наџьнатә аахыс ашәареи ахьаҵреи ззымдыруа, аԥсадгьыл абзиабарала зҟарҟы рхәыхәу, агәымшәара кодс измоу аԥсуаа рҵеицәагьы. Убарҭ аԥсадгьыл ахьчаҩцәа аӡәы ҳәа дрылан апоема афырхаҵа хәыҷы ианшьагьы.
Апоема анаҩстәи ахы «Аа, сыҭшәыжь, сыҭшәыжь, схәаҽит!» аҟны иаарԥшуп аибашьра анцоз, алирикатә фырхаҵа иқыҭаҿтәи аԥсҭазаара хьамҭа. Ииашоуп, уи конкретла ахьӡ иҳәом автор, избанзар, уаҟа зсахьа ҭыху аԥсҭазаара егьырҭ аԥсуа қыҭақәа зегьы ирҟазшьарбагоуп, иуҳәар алшоит ашәарҭара ӷәӷәа зцу ҭагылазаашьак ауп ирымоу, аха урҭ изаҟаразаалак, иагьа ауадаҩрақәа ирықәшәаргьы агәкаҳара рыздыруам, аӷа ишиааиуа агәра ргоит. Амала, аӷа иҳаирпланқәа абомба карыжьырц ианхылалак, заа ахыхьчаразы иржыз аҭабиақәа рахь еижәылоит. Аӡәаӡәала зегь ҳлеиваргылан, «ҳаԥсы шҭоу ҳажәжуама, нан?!» ҳәа, – анду иламхаҳәазаргьы: «Аа, сыҭшәыжь, сыҭшәыжь, схәаҽит!.. Сыԥсуазар – адәаҿы сыԥсааит!» ҳәа, – аҭабиа лашьца дацәшәаны алирикатә фырхаҵа – апоет ихәыҷра угәалазыршәо – иҳәазаргьы гәыбӷан узиҭом, аԥсы ҟадыџь ҵаауп – аҳәоит ажәаԥҟа.
Абри ахаҿы иҭыху аибашьра ҳалазырԥшуа асахьақәа апоет иабиԥара иаҵанакуа зегьы иаҳҭынхьааз, иаҳхаагаз ауп. Абри азы мацарагьы аҩымҭа еиҳагьы бзиа иаҳнарбоит, иаҳзааигәаны иҟанаҵоит.
Апоема «Аибашьра» егьи ахы «Еибашьроуп, узҳа лассы» аҟны ицо ахҭысқәа иаарԥшуп ахәыҷы игәалашәара иалахәрала, иандугьы ихадароу персонажкны дивагылоуп. Илыцны ицәырҵуа ахҭысқәа, аҩымҭазы акыр рҵаркуеит, насгьы игәцаракны иаарԥшуп. Аамҭа убри аҟара ихьанҭоуп, анду лмаҭа изҳара дахыццакуеит, «Еибашьроуп, узҳа лассы!» ҳәа, – лҳәоит лассы-лассы, избанзар, ақыҭа ԥсҭазаара ахаҵа даҭахуп. Аҳәсеи ахацәа быргцәеи, ахәыҷқәеи ирхаанхеит. Уи акәгәышьоуп, анду дызхыццакуа. Анхамҩа анапы аҭахуп. Атыл иҟанаҵо зегьы афронт ацхыраара иазкуп.
Аҩада ишысҳәахьоу еиԥш, апоема «Аибашьра» ахқәа зегьы иҿыцу асиужетқәа рыла еибаркуп, сахьаркыратә ҩымҭак аҳасабла рхала аҟазаара зылшо ракәны. Убри аҟнытә ауп саргьы урҭ рахьтә ахқәак ҷыдала иалкааны сзырзааҭгылаз. Аха уажәшьҭа иаанхаз апоема ахқәа еилаҵаны, еидкыланы ҳрыхцәажәап.
Аҩымҭаҿы аибашьра аҭәагашоура иахылҵыз арыцҳарақәа, аԥсҭ-барақәа, агәыӷрақәа, анацәа ҵыхәаԥҵәара зқәым ргәырҩа, ахацәа рҭыԥан аҳәса рыхандеира, агәашәахь рыԥшра уҳәа заҟа хаҿсахьа аарԥшузеи иԥсҭазааратәу афактқәа еиҳаракгьы алирикатә фырхаҵа дызхаану, насгьы ихәыҷтәы дунеихәаԥшра иҵганы, уи игәалашәарала ишьақәырӷәӷәаны. Ҵабыргуп, арҭқәа зегьы рҿы ипоезиатә хаҿсахьаны раарԥшраҿы алирикатә фырхаҵа дарӷьажәҩаны дивагылоуп апоет ихаҭагьы. Уи иҟази уажәи рҳәаақәа шеидыӷәӷәалоугьы, еилыхха ибоит заҟа еизааигәоу, заҟагьы еицәыхароу. Зегьы ҳарҟәаҵып апоемаҿ иаабо ауаҩ бырг ихаҿсахьа заҟа ҳанаҳәоузеи. Уи ахьӡгьы имаӡам, аха иухашҭуа иакәӡам, избанзар, уи усҟантәи аамҭа аибашьра анцоз – иҩызцәа заҟаҩ ыҟадаз, ажәакала, атипра злоу хаҿсахьоуп. Абар дзеиԥшроу:
Аԥсҭазаара аԥышәагь иман,
Уи ахара иԥшуаз уаҩын.
Шықәса ҩажәа абра даԥшәыман,
Шықәса ҩажәа дхантәаҩын.
Ашәҟәы еиқәаҵәақәа агәырҩа иаҵан, ианааргоз аҵеицәа рыԥсӡы, уи аԥсӡы иҵәахуан игәаҵан, рхаҭақәа ицәахуан хазы». Абарҭ аҵеицәа рыԥсӡқәа аацыԥхьаӡа игәы дак налыԥсаауан. Аха аҵыхәтәан, иԥа итәы
анацла изхымгеит, дагагәышьеит агәырҩа бааԥсы. Ан гәаҟгьы абар илҳәауа закә уазу:
– Уан ажәымҭацәгьа лхы дасааит,
Уажәшьҭагьы иҭоума сыԥсы?!
Ҳԥазаҵә ақәԥараҿ дҭахазаап,
Хаҵа уҟами, сшьы абааԥсы?!
Ҳаҵәҩаншьап наҟ иҭабгама,
Сыԥшқа, схәыҷы, сгәыӷырҭа!
Уаргьы ҳаргьы ҳдунеи бгама,
Аӡы ҩеима, џьым, ҳаҩнаҭа?!
Ас заҟаҩ ыҟадаз, заҟаҩ рыҩнаҭа ашә акуадаз уаҵәы…
Алирикатә фырхаҵа хәыҷ аибашьра закәыз анидырҵәҟьа иҩшьапык имаӡамкәа дԥагәаӡа аҟәардә иқәтәаз даниба ауп. Аха иара усс имаӡамызт, иԥсадгьыл акәын иихьчоз, ихы зқәиҵоз, баша иҳәомызт, «аџыр иаҩызоуп снапқәа!» ҳәа.
Ахәыҷы заҟа иааигәаны иныруази икәша-мыкәша иҟоу аибашьра иахылҿиааз аԥсҭазаара хьанҭа. Урҭ роуп угәаҵа ҿызкаауа абарҭ апоезиатә цәаҳәақәа апоет иаԥиҵартә еиԥш алшара изҭаз:
…Ааи, саншьа дымцар ауамызт,
Ԥҳәысс иааигаз димбакәа, ус…
Аха мап, са исыздыруамызт,
Иахьанӡа аибашьра закәыз!
Зны аҭабиаҿ схәаҽуан, иауамызт…
Аби аԥеи реицыԥсрагь – ус…
Аха мап, са исыздыруамызт,
Иахьанӡа аибашьра закәыз.
Аԥсҭазаара ԥсҭазаароуп иара атәы ҟанаҵалар ауп. Ажәлар рҵеицәа хазынақәа идоуаԥшьха ран рыԥсадгьыл рыхьчоит, рхы ақәырҵоит. Ҳлирикатә фырхаҵа иԥсадгьыл хәыҷ иқыҭа гәакьа ана-ара иалыҩуеит аԥсӡқәа, уимоу, ус еиԥш иҟоу ахҭыс гәкажьгақәа ҟалоит – аб дыкҿаҵаны аԥа дырҵәыуо. Аха уи иаанагом ауаа рхы-ргәы цаны, игәыҭҟьа-ԥсыҭҟьаха, аԥсҭазаара иаҵоу, еибаркны измоу агьама рцәыӡны иҟоуп ҳәа аҳәара. Мап! Урҭ акыр уадаҩрақәа рхыргозаргьы, рдоуҳа ӷәӷәоуп, гәкаҳара рылам, аӷа хәымӷа ишиааиуа агәрагара рымоуп. Ачарагь руеит, агәырӷьара рымоуп. Уимоу, «ԥҳәыс дыззымгоз ахаҵагь, хаҵа изымцаӡоз дигеит», – иҳәоит апоет дрызгәдууа. Ажәлар ргәы шкаҳам, рыԥсҭазаара агәра шыргоу, агәыӷра шрымоу апоема «Уаа, дызусҭада ари аԥҳәызба?!» ахы аҟны ҟаимаҭла иааирԥшит автор. «Иҟалеит уа убас ачарагь, агәаҟрақәа зымҩа иԥхьац». Амала, аԥхьаҩ ихьааигоит аркәашага ахькаҩуаз икәашашаз арԥыск дахьзыҟамлаз, дахьызцәырымҵ. Лара аԥҳәызба акәашара убас данаалан иқәкьысӡомызт лшьапқәа. Аха уи дзыркәашо дабаҟоу?» апоет иҭихуа асахьақәа ирҳәоит аибашьра ақыҭа заҟа еилнашьааз, абжьааԥнытәи аԥсҭазаара шацәнарӡыз. Аха, зегьы акоуп аԥсҭазаара еилашуан, уи аӡәгьы изынкыломызт. Уи ауп иаҳәо:
Ус, арҵәааҳәа арԥыск даацәырҟьеит,
Мацәысеимҟьаран – дласы…
Аинҟьацәагь убас рҽырҟьеит,
Иҭалеит ашәагь аԥсы…
Убас диркәашеит аԥҳәызба…
Уахь иԥшуан зегь шанханы:
– Уаа, дызусҭада ари арԥызба,
Иахьанӡа иҳамоу инханы?..
Иџьаршьон бырги, ҳәсеи, хәыҷи, избанзар, аҷкәынцәа, ахацәа абџьар ркын, еибашьуан рыԥсадгьыл азы. Аха арԥыс дызусҭаз ачарауаа аҵыхәтәан ауп данырдыр:
Ианалга, дымцакәа дныҵԥан,
Ихҭырԥа ааихихит, дыччон…
Арԥыс дабаҟаз – дыԥҳәызбан,
Хаҵамаҭәала дкәашон.
Ари ҳәарас иаҭахузеи, автор ихы иҭиҳәааз ауакәху усҟантәи аԥсҭазаара аҵабыргхаҭа инаҭаз фактуп. Ииашоуп, асахьаркыратә ҩымҭа арлахҿыхразы аинтересс аԥхьаҩ икырц азы урҭ рҩызцәа адетальқәа аналарыԥсоу ыҟоуп, еиҳарак рынҵәамҭақәа рҿы. Аха, еиҭасҳәоит, апоет иааигало асахьа «арԥызба» икәашара – аҩымҭа рыԥшӡагас, «хырҷагас» иамам, уи алирикатә фырхаҵа ихаҭа иибаз, дызлахәыз аԥсҭазаара аҵабыргхаҭа ауп. Ус заҟа ыҟоузеи апоемаҿ.
Апоема «Аибашьраҿы» акыр уархәыцыртә, насгьы анацәеи андуцәеи аӡәырҩы рзын атипра аланы иҟаҵоуп анду лхаҿсахьа «Сара санду –
ҳара ҳан» ахы аҟны. Автор зсахьа ҭихуа анду зычҳареи зылаӡареи ыҟоу, аԥсҭазаара ҵыхәаԥҵәара шамам лоунытә изныруа ԥҳәысуп: «Лԥазаҵә иаҿагыло ахы» лхы-лыԥсы зегьы иара изкуп. Ииашоуп, агәамбзиара ҵылгеит баҩ-хьаак дакит, џьаргьы днеиуам лашҭа дҭыҵны, дҭахыз, дгәылаз, аҵхгьы лара лзы шықәсык ыҟоушәа лбоит, аха лыҩнусқәа акгьы ԥкым, хынтә ишлыкәыршоугьы ашьал. «Лусқәа, изцыло рхыԥхьаӡара ирыгхошәа лбозаргь зназы дырҿуп илықәлашьцо мацара дырҿуп иааивылго лыԥсы…» – иҩуеит автор лгәабзиара аҭагылазаашьа аарԥшуа.
Аха лыҷкәын иахь абар илыҩуа: «Нан, сара аӷьараҳәа сыҟоуп, – аҳаҳаи усцәымшәан акы!..»
Уи, жәаҳәарада, аӷьараҳәа дшыҟамызгьы, аԥсадгьыл ахьчаразы аӷа хәымга иҿагылан еибашьуаз лыҷкәын-заҵә игәы лырӷәӷәон, лхаҭа лдоуҳа ӷәӷәан азы. Ааи, ус иҟоуп ан лыԥсабара адунеи ршаз аахыс.
Апоема анаҩстәи ахқәа «Аҭаца дҵәыуа дкәашон», «Абомбақәа ашәҭқәа ршьаҟьон», «Агәырҩеи агәыӷреи» рҿы иаабоит аибашьратә мцабз иалагылоу афырхацәеи атәылаҿ инханы иҟоу ауаа еимаздо ахҭысқәеи наҟ-ааҟ ухәы-ужьы қақаӡа идыргылоит лоунытә удырқәыԥсычҳауа аҟынӡа. Асалам шәҟәы зауз аҭаца лыкәашара, лҵәыуара ахәыҷқәа зҭаз аӷба абомба агәыдҵара, иаанхаз ахәыҷқәа амшын ихыԥсалаз реиқәырхара, «шәымшәан шәгәы шәырӷәӷәа!» – анду лажәақәа арҭ зегьы атыл аҿтәи аибашьра асахьақәа роуп, насгьы иахьа иҟалазшәа иҿыцҳҳараӡа иуныруеит.
Аҩада исҳәахьеит, ҩаԥхьагьы исгәаласыршәоит апоема аибашьра иаанагаз арыцҳарақәа рыла ипеипеиуа ишҭәугьы, уи агәкаҳара аҵам, иаҳнарбоит асовет жәлар зегьы реиԥш, аԥсуа жәларгьы ргәыӷра дууп, рдоуҳа ӷәӷәоуп, изҭагылоу агәаҟрақәа иага рдац-ԥашә ҵаулазаргьы, аԥхасҭақәеи аԥсыҭбарақәеи рацәазаргьы, ирдыруеит ишиааиуа, аӷа хәымга дшықәцахо. Ус шакәу еиҳагьы иарҵабыргуеит апоема аҵыхәтәантәи ахы «Агәырҩеи агәыӷреи». Ари ахаҿы автор ҷыдала иаликаауеит аҭаца лхаҿсахьа. Уи аԥхьаҩгьы игәы дрыцҳанашьоит, избанзар. Аҟәантәи дааз аахыс (уаҟа дызлаԥшыз ахлымӡаах – ахәыҷқәа зҭаз аӷба аҭархара…) лшьара дықәҟьан дыҟан. Абар дзеиԥшрахаз:
Убас лҽылԥсахит ҳҭаца,
Аҟәантәи даазар аҽны…
Деиҵаӷәӷәа еидара дук даҵан,
Уи дагьаман лыхәда хҽны…
Еиҭа рыцаҳҵап ацәаҳәақәа: «Уаха шаанӡа дшыбарџьеиуа, дмыцәаӡакәа илыршон. Аха уи ҳлырдыррын џьеи уа, ишылҟазшьаз еиԥш деикәҟьашон. Уигьы азлырхомызт «дҵәыуан лхаҵа ишәҟәы лгәыдкыла»… «– Иабаҟоу исоуҳәаз хықәкыла, иабаҟоу, «ушьҭан изыҩуеит?»
Абас амца лкуп аԥҳәызба збаха лмоукәа ахымца иаԥылаз лхаҵа дизыԥшын, дихьҵәыуан. Ари, уаҩытәыҩсала уахәаԥшуазар, ирыцҳара дууп, игәнаҳауп. Аха Аԥсадгьыл ахьчара анаҭахха, абџьар мца ада ԥсыхәа аныҟамла, ичҳатәуп, ацәаҭакӡара аҭахуп. Уи рдыруан апоема аперсонажқәа андугьы, аҭацагьы, убас уаҟа ицәырҵуа егьырҭгьы.
Ари аидеиа ихадароу хшыҩзцара – аҩымҭаҿы арахәыц ҟаԥшь еиԥш иагәылганы игоуп, насгьы хьаҳәхьачарак аҵамкәа апоезиатә ԥсыԥха аланы. Аха убри инаваргыланы андугьы аҭацагьы ргәы зҟычуа, аԥсҭазаарахь ирыхо иҟазҵо леитмотивра ауртә еиԥш иҟоуп аԥсҭазаара аҵабыргхаҭа иалху даҽа деталькгьы. Уи амшын далганы аԥсра дацәнырханы, ааӡатәыс аҩныҟа иаалгаз ахәыҷы иоуп. Уи андугьы аҭацагьы рыԥсы даԥшәмахоит, ажәакала, аҩымҭаҿы ишаабо еиԥш, дара рзы дагьԥахеит, дагьмаҭахеит. Ус шакәугьы автор ипоемаҿы џьаргьы имҳәазаргьы иара афакти аԥсҭазаареи рхаҭақәа агәрагара ҳзынрыжьуеит, ихаҳҵартә иҟаҵоуп. Амала, автортә хьаҵрак аҳасабала хыхь иҳәоу ахшыҩзцара шьақәзырӷәӷәо цәаҳәақәак аԥхьаҩ ибартә иҟазаргьы ицәгьамызт, аха еиҭасҳәоит, апоет уи дагәыламлеит, аԥхьаҩ иҟаиҵааит алкаа ҳәа изынижьит, насгьы диашам узҳәом апоема асиужет-композициа злаҟоу ала.
Апоема хзыркәшо ацәаҳәақәа ракәзар урҭ еиҳагьы ишьақәдырӷәӷәоит аԥсҭазаара аоптимизмла, гәкаҳарада ахәаԥшра аидеиа, иҵегьы уазааигәаны иуҳәозар, аԥсҭазаара иага ҭәагашоура иҭашәаргьы ҵыхәаԥҵәара шамам, насгьы уи злеибарку амагиатә ԥсымчхара еихсыӷьра шақәым аҵеира еиҵагыланаҵы, ахшара ииуанаҵы аԥсы шҭоу, ԥхьаҟагьы ишцо.
Уажәы ҳрыԥхьап хыхь зыӡбахә ҳамаз ацәаҳәақәа:
«…Збаха смоукәа ахымца иаԥылаз, Дхәыцуан, – уӡбахәык смаҳаӡеит…»
…Убасҟан уа ахәыҷы илгәыдкылаз
Днапҟьан, лхәыцрақәагь цеит…
Дыкны дгылан згәыӷра ҿыцхаз,
Ари аеҭым деиқәзырхаз.
Хаҵа дзымбаӡакәа иԥҳәысхаз,
Хшара дызмоуӡакәа ианхаз.
Уи дгәыӷран дылгәыдыршәылан,
Иԥхарра лцәеижь аҽахьнагӡон…
…Нахьхьи хара аԥҭақәа еижәылан,
Ҳашьхақәа ирхибаҳәа ицон…
Аҩада иаазгаз ах-куплетк рҿы илабҿабаны иаарԥшуп апоема «Аибашьра» аидеиатә ҵакы, насгьы ацәанырра ҵаула узҭо сахьаҩыратәла иҩычаны. Апоема «Аибашьра» аԥсабара злаҟоу ала, иумбарц залшом уи автори алирикатә фырхаҵеи ирыбжьоу «аигәыцхәра» кыр шаҵанакуа аҩымҭазы. Насгьы уи ҟазарыла иҟаҵоуп, иаднамкылартә еиԥш иҟоу детальк аламкәа, зегьы иара иатәышьҭраны, ианаалауа аԥсҭазаара аҵабыргхаҭа ишахылҵыз мҩашьо.
Амала, сара сахьахәаԥшуа персонажқәак хьыӡқәак рыманы ицәыргазар ицәгьамызт, избанзар ус аҟаҵара аҩымҭа ахаҭабзиара иацнаҵон, апоет зсахьа ҭихуа зегьы иҵегьы игәылҭәаауан аԥхьаҩ изааигәахон. Аха урҭ ахьыӡқәа уиаҟара ибыргым. Апоема лирикатә ҩымҭоуп, лымкаала изҩыз изааигәоу иаазырԥшуа ԥасатәи Аџьынџьтәылатә аибашьра (1941-45) аҟнытә иухамышҭуа алирикатә фырхаҵа игәалашәара иаҟәырҷахоу сахьақәак, хҭысқәак. Насгьы уи аамҭа хьамҭа атема иазку апоемақәа ҳпоезиаҿы усҟакҵәҟьагьы ирацәам. Абри аганахьгьы аҩымҭа зыԥсоу маҷӡам, акала иҟәнушьо иҟаӡам, уимоу, ианаԥҵаз аамҭагьы хара ишцахьоугьы, изаҟаразаалак аҽамԥсахӡеит, еиҭакрак ахҭнымхьааӡеит мшаҽны ианиз иамаз ахаҿра шәыҭҳарак аҟәнумбаало иаанхеит иҽыцҳҳараӡа. Ас аҩымҭа мажәыртә еиԥш анасыԥ азҭаз исахьаркны иахьҩу анаҩсангьы иҟоуп хра злоу даҽа факторкгьы. Уи аԥсадгьыл аншәарҭоу ахьчаразы атыл аҿгьы афронт аҿгьы хыцәнмырха иқәԥо рхаҿсахьақәа раарԥшра иахьазку. Баша иҳәама ҳпоет ду Баграт Шьынқәба: зыԥсадгьыл зцәыӡыз зегьы ицәыӡит ҳәа.
Аҩада сзыхцәажәаз, апоема «Аибашьра» акыр иахаршалоуп, аамҭа хьанҭа аҭәагашоура иахылҵит «Абна алымҳа». Урҭ аҩбагьы ҩышьа формалагьы, стильлагьы, сиужеттә-композициатә еиҿкаашьалагьы еиԥшуп, дара иакны еидызкылоу азеиԥш хы шрымоугьы, хазы-хазы иҟоу ахқәа рыла ишьақәгылоуп. Абарҭ аҩымҭақәа рдунеи ахь иуԥхьаӡар алшоит аибашьра атематика иалху алирикатә поема шьахә «Аӷба шкәакәа». Амала уи ацәаҳәақәа рыртәашьаҿ еиҳа еилацалоуп, иркьаҿуп, шамахаӡак акәымзар ҩба-ҩба ажәа иреиҳам. Егьирахь, еиҭасҳәоит тематикалагьы поетикатә еиҿартәышьалагьы поезиатә дунеик иатәуп.
Анаҩсан ишаабо еиԥш, Платон Бебиа егьырҭ, ашықәсқәа раан иаԥиҵаз, аепикатә ҩымҭақәа рҿы ас еиԥш арҿиаратә цәаҩа рыманы аабом, уаҟа иԥыҵәа-ԥыҵәҵәаны акәымкәа, еизаданы аҟаларақәеи, ахҭысқәеи, автортә хьаҵрақәеи еицнарго иҟаҵоуп, ажәакала иуҳәозар, апоемақәа рҿы иаарԥшу зсахьа ҭыху ахҭысқәа ԥсҭазааратә қәыԥсычҳарак ишатәу, ишахылҵуа, насгьы апоема аханатә атрадициатә қьабзқәагьы апоет ҳаҭырла ирзыҟоу, еихазҳауа аӡәы шиакәу мҩашьо иҟаҵоуп.
Нацәақәкыла апоема «Абна алымҳа» атәы ҳҳәозар, абраҟагьы, егьырҭ рҟны еиԥш, цәанырра ҵаулала иаарԥшуп ԥасатәи аибашьра ҳажәлар зҭанаргылаз агәаҟра, арыцҳара ду, аха гәкаҳарак аҵамкәа, Аԥсадгьыл ахақәиҭреи ахьыԥшымреи рзы зегьы рцәа ишҭаргӡо, рхы-рыԥсы ишамеигӡо. Абри аидеиа ауп арахәыц ҟаԥшь еиԥш апоема иагәылсны ицо, иагьзырӷәӷәо, уи сахьатәҩырала иахьҩычо анаҩсангьы.
«Абна алымҳа» (убас аибашьра атема иазку егьырҭ ипоемақәагьы) автор ианаԥиҵаз аамҭазы, жәаҳәарада, ирҿиаратә фантазиа, шәҟәыла-быӷьшәыла ииҵази рнаҩсангьы ицхрааит, акырџьара дҳәаақәырҵеит ихаҭа ихәыҷратә шықәсқәа раантәи игәалашәарақәа, иибаз, иаҳаз, дызлаԥшыз.
Ҵабыргуп, атыл аԥсҭазаара инаҭаз, ихамышҭуа изыннажьыз агәа-лашәарақәа, еиҳа уазааигәаны иуҳәозар, ахҭыстә материалқәа азхомызт асахьаркыратә ҩымҭа аԥҵараҿы. Араҟа, аҟазацәа дуқәа зегьы рҟны еиԥш, апоет урҭ гәылырҭәааны, поезиатә хаҿсахьақәаны рыҟаҵараҿы ирҿиаратә ԥышәа, ифилософиатә хәыцшьа, ипоезиатә дунеидкылашьа уҳәа акырӡа рыҵаркуан, насгьы имариоу усым иҳаҩсхьоу аамҭа хьанҭа иахҳәааны асахьаркыратә ҩымҭа (ихәыҷы идыу) аԥҵара.
Платон Бебиа аибашьра атема иазку ипоемақәа, абыржәы ҳзых-цәажәогьы убрахь инарылаҵаны, ирымоуп излалукааша даҽа ҟазшьа ҷы-дакгьы. Уи убри ауп – аҩымҭақәа рҿы иаабоит аибашьратә сахьақәа афронт аҟны акәымкәа атыл аҿтәи ауаа ишырхҭынхьаауа, ишырхырго, насгьы иара алирикатә фырхаҵа иаҳаны, ибаны игәникылаз игәалашәарақәа ҵаҵӷәыс ирыманы. Ари аҩыза арҿиаратә метод апоет ихы изаирхәази узҳәом, избанзар, аибашьра амца шыра иалагыламыз, уи ахәшәбылфҩы лбаазымдаз, зԥынҵа иҭамсыз, нас иара аибашьра ахаҭа анцоз ихәыҷыз, иага игәалашәарақәа ҵырны еиқәхазаргьы, агәаҟрақәа дрықәшәазаргьы, инагӡаны ишаҭахуҵәҟьа ихимгаз аибашьратә ҭәагашоура аарԥшра илшомызт, ус шакәыз идырит азоуп апоет атыл аҿтәи аԥсҭазаара аарԥшра еиҳа дамараны изиԥхьаӡоз. Ииашоуп, абаҩхатәра зегьы амч рықәхоит, изхаанымгьы иахаанушәа аԥсы ахаҵаны асахьаркыратә ҩымҭа ссирқәа аԥнаҵоит ҳәа рҳәоит. Ари ахшыҩҵакгьы иашоуп. Ус шакәу алитература аҭоурых заҟа адыруазеи, Л.Н. Толстои ироман «Аҭынчреи аибашьреи» адагьы аҿырԥштәы аҭахӡам. Аха, иага ус акәзаргьы, арҿиаҩы ибзианы иидыруа аԥсҭазаара аҵабыргхаҭа иалхны иаԥиҵо асахьаркыратә аҩымҭа
зынӡа даҽа ҟазшьак амоуп, аԥхьаҩгьы ицәа-ижьы ианыруеит ишхыҭҳәаам, ишыԥсҭазааратәу идырыртә еиԥш.
Ус анакәха, Платон Бебиа аибашьра иазку ипоемақәа раԥҵараҿы илихыз аметод, амҩа иашоуп, ақәҿиарагьы зинаҭазгьы убри азоуп. Мамзар ипоема афырхацәа аибашьра апроцесс ишалахәыз, ишеибашьуаз, ишыршьуаз, ишдырбаандаҩтәуаз уҳәа раарԥшра, рсахьа аҭыхра далагар усҟан, уажәы ҳзыхцәажәо апоемақәа рхаҭабзиара иагымкәа, ихьысҳамкәа изыҟаломызт, аԥсҭазаара аҵабыргхаҭа аасҭа ахыҭҳәаа еиҳахон, еиҳа амч аманы иҟалон.
Еиҭасҳәоит, апоет епикатә ҩымҭақәа раԥҵараҿы иара иидыруаз, ихаҭагьы ихҭынхьааз аганқәа рыла дрызнеины иааирԥшит аибашьра иахылҵыз, иахылҿиааз агәаҟрақәа, арыцҳарақәа иахьатәи аԥхьаҩгьы, уаҵәтәигьы акыр ианаҳәартә еиԥш.
Платон Бебиа зсахьа ҭихуа аԥсҭазаара хьамҭа анымҩаԥысуази, иазку аҩымҭақәа анаԥиҵази ирыбжьоу ашықәсқәеи, сара уи изкны ашәҟәы аҩра санаҿуи иахьатәи аамҭеи еидкыланы урыхәаԥшуазар ухаҿы иузаамгаша аиҭакра дуқәа убоит. Митә зымчу аамҭеикәшара акыр алагеит, иаҩнахит. Аибашьра иазку автор ипоемақәа рҿы иаабо ахҭысқәа анцоз ҳтәыла ду СССР ҳәа изышьҭаз ашәарҭара иҭагылан. Уи аиқәырхаразы миллионҩыла рыԥсҭазаара ақәҵара аҭаххеит, зқьыла қыҭеи қалақьи ццышәыртәит, ирблит. Нас ҩаԥхьа аиҭаҿиара иалагеит Ҳаԥсадгьыл ду.
Апоет арҭ иҩымҭақәа анаԥиҵоз аамҭазы Асовет Еидгыла аԥсы ҭан, иӷәӷәаӡа иҟан. Ари гәадуран асовет жәларқәа зегьы рзы. Ус шакәыз ажәа сахьарк аԥҵаҩцәа рҩымҭақәа рыҿгьы иубон. Уажәы, сара асовет амчра алшара анамаз, уи иныҟәнагоз аиделогиа асахьаркыратә ҩымҭақәа раԥҵараҿы анырра ӷәӷәа аныҟанаҵоз ашықәсқәа раан адунеи збаз арҿиамҭақәа санрыхцәажәо аамҭазы идемократиатәу аҳәынҭқарра анапаҵаҟа ҳаҟоуп. Уигьы иџьбароу, изхымԥо ахатә цәаҩа амоуп, ԥаса аҳра зуаз Асовет Еидгыла марксист-ленинтә материалисттә дунеихәаԥшышьала иҳәаақәҵаз, ишьаҭаркыз аидеологиа иарҿиаз адоуҳатә культура ахьтә иагәамԥхо, иаднамкыло кыр ыҟоуп. Абраҟа иугәалауршәар ауеит ажәытәӡатәи акитаи философк иҳәахьа: Ауаа ракәӡам аҳра зуа аамҭа ауп. Ааи, аамҭа иаражәуеит, аамҭа иарҿыцуеит ауаатәыҩса рҭоурыхтә ԥсҭазаара иадҳәалоу адоуҳа.
Араҟа зыӡбахә сымоу зымҽхак ҭбаау зҵаароуп. Платон Бебиа ирҿиамҭақәа рымацара ирызкӡам, уи рхьысуеит асовет литератураҿы асовет аамҭазы иаԥҵаз аҩымҭақәа равторцәа зегьы. Ишдыру еиԥш аамҭеиҭасра иаражәыз, мамзаргьы зыԥшшәы аԥсахыз аҩымҭақәа рацәахеит, зынӡа иазымшьызаргьы, ишырҳәо еиԥш, ихәахәа-жьахәаны иҟанаҵеит. Убри аҟнытә урҭ ҭызҵаауа, ирыхцәажәо дарбанзаалакгьы иҭакԥхықәра ҳаракуп, инарҵауланы ихаҿы иааигароуп ашәышықәсақәа иргәылсны иаауа алитература аҿиара аҭоурых, урҭ аамҭеикәшарақәа шырнырыз адунеитә цивилизациа аӡыблара иалҵыз иахьа уажәраанӡа ишааӡаз, нас урҭ иахьатәи ҳаԥсҭазаараҿы хәарҭас ирылоу абиԥара-цыԥхьаӡа маҿа-маҿа еихарҳауа ауаатәыҩса рдоуҳатә культура ахазынаҭраҿы ирымоу аҭыԥ уҳәа убас ирацәаны.
Ус акәымкәа, еиуеиԥшым аамҭақәа раҳра иалиааз, иаԥҵахаз аҩымҭақәа ҳрыцәхасны, лажәхырԥа рзуны ахыԥсҭақәа иҭаҳҵо ҳалагар, ҳдоуҳатә культура аҭоурых, иазынхо маҷхоит, ибыжькаҵәаӡа, акгьы рымҳәаӡо иаанхо аҭыԥқәа рацәахоит. Ари аҭагылазаашьа ҷыдала хшыҩзышьҭра азутәуп шәышықәса рацәак иреиҳам амилаҭ литературақәа, иаҳҳәап ԥасатәи СССР иқәынхо ажәларқәа рҿы. Убарҭ рхыԥхьаӡараҿы иҟоуп аԥсуа сахьаркыратә литературагьы.
Жәаҳәарада, араҟа иарбан жанрзаалак аҿгьы критериа хаданы иҟоуп асахьаркыратә ҩымҭа ахаҭабзиара. Аха, иҳәатәуп даҽакгьы. Иԥсыҽу згәылымшәаз аҩымҭақәагьы рольк рымаӡамкәа иауҟахыз изҵанакуаз алитератураҿы. Урҭгьы алитература аҿиара апроцесс иацхраауан. Акарифеицәа рҩымҭақәа рымацарала ишьақәгылахьоу алитература макьаназ адунеи иаздыруам. Сыззааиуа, аҩадагьы џьара ишазгәасҭахьоу еиԥш, Платон Бебиа ирҿиамҭақәа (ажанрқәа зегьы рҿы) ахьҭысҵаауа избоит, аамҭеикәшара, даҽакала иуҳәозар, Асовет Еидгыла аилаҳара, абгара шамахаӡак акәымзар, иаԥырхагамхеит, зынӡа иаражәыз ҩымҭак аԥшаара уадаҩуп. Ари, ҳәарас иаҭахузеи, насыԥ дууп арҿиараҩы изы.
Ус шакәу Платон Бебиа епикатә ҩымҭақәа рыҿгьы имҩашьо иубоит. Акы, ари зыбзоуроу, сара сызлахәаԥшуала, уи жәынгьы ҿангьы жәра-ԥсра зқәым: Ан, Аԥсадгьыл, Ахақәиҭра, Ажәлар рҭоурыхтә лахьынҵа уҳәа иреиԥшқәо атематика иалху аҩымҭақәа сахьаҩыратәла аԥсы рхаҵаны иахьааирԥшуаз ауп. Ҩбагьы, абарҭ рҿы асоциалогизм агәылыжжуа акоммунизм лаша аидеиақәа ирыдцәыланы еиԥхыҟәҟәа, игәыԥҵәагаха, игәырҿыӷьгаха иахьаҳԥымло, ҳахьдмыргәамҵуа ауп. Асовет аамҭа злеибаркыз акоммунисттә идеологиа агәы иахәоит ҳәа иахырҟьацәаны асоциализм аидеиақәа зныԥшуа, уи ала згәы еисуаз, зыԥсы ҭаз аҩымҭақәа аԥсуа литератураҿгьы иҟоуп, ҳәарада, еиҳаракгьы иаҳхысыз аҩежәатәи ашәышықәсқәа 30-40-тәи ашықәсқәа раан иаԥҵаз акьыԥхь збаз рахьтә, Сталин даныԥсы, Бериа данықәырга, «жәлар раб» ҳәа ирыԥхьаӡоз ихаҭаратә культ ианақәыӡба ашьҭахь асовет литература аҿиараҿы, асоциалисттә реализм аметод иацәхьамҵызаргьы, аиҭакрақәа аланагалоит, ахырхарҭа ҿыцқәа цәырнагоит, аԥсҭазаара аҵабыргхаҭа аазырԥшуа аҩымҭақәа
акьыԥхь рбо иалагеит, ҳашәҟәыҩҩ ду Алықьса Гогәуа иажәала иуҳәозар, ҳлитература аԥсгарҭақәа аиоуит.
Апоема «Абна алымҳа» актәи ахы аҟны («Аԥсы дхынҳәит») иаабоит зашҭа «мызк аԥхьа зшәаџь ҭашылаз» аԥсадгьыл асолдат деибганы ҵых ҭынчк азы дшааз, дшыхынҳәыз иԥшәма ԥҳәыс дшышанхаз, лыбла иабо агәра лзымго аҟынӡа дышҳашҳатәаран дшыҟалаз. Абар урҭ аҭыԥқәа:
Аҵх ҭынчуп. Амза гылан,
Абырлаш ԥсаҟьо, икаҷҷоит.
Жәгараа, рҩызцәакәак рыдкылан,
Уи иацлабуа икәалкәаџьоит.
Анаҩстәигьы аа:
Дгылоуп, аха игәы ҭагылом,
Абырсааҭк хәыцракгьы дагоит:
«Мап, уи сара ак сызлыдкылом,
Сшыԥсугьы бзиа сылбоит».
Ашә дасуеит, иаатаанӡа игәы хыҭхыҭуеит, хәыцрақәак ижәлоит, избанзар, иудыруеи, игәы дажьозар, лара аҩны дахымзар. Урҭ рҩызцәагьы аԥсҭазаараҿ аҭыԥ анамоу ыҟами. Аха ус еиԥш ҟазымҵо дышреиуоу идыруеит азы ауп:
Ажьы ахьуазшәа, ашә днас-насит,
Ишьҭахьҟагьы маҷк даанаҳәит.
Дыцәамызт уи, ллымҳа иҭасит,
Дааҵԥеит, иаачҳаны дӡырҩит.
Ҩаԥхьа анҿааиҭ лыбжьы гәҩаран:
– Уарбан?
– Бысцәымшәан… сара…
Арҵәаа ҭлыргеит… дҳашҳатәран.
Уаҳа илықәмызт қәацара…
Ари дзқәымгәыӷуаз насыԥ дуун лара рзы. Иԥсхьеит ҳәа сшәаџь аахьаз ирҵәыуахьаз лхаҵа дгылан деибга-дызҩыда. Ари ихыҭҳәаам аибашьра анцоз аԥсҭазаараҿы арҭ рҩызцәа ахҭысқәа аҭыԥ рыман азоуп апоет ипоемагьы злахациркыз. Абри асиужет ахаҭагьы зхала иҟоу ҩымҭоуп ҳәа иуԥхьаӡар алшоит. Аҵых асахьа уҳәару, ихынҳәыз асолдат ибла иабо изцәырырго ахәыцрақәа ртәы уҳәару, зыбжьы лаҳаз, ашә ззаалыртыз лхаҵеи лареи реиқәшәара ухәару зегьы ацәанырра рыҵаҵаны иаарԥшуп, иҭыхуп ирԥсҭазааратәны.
Аҩбатәи ахы «Ашәы шкәакәа» аҟынгьы апоет иаҳирбоит аибашьраҿ зхаҵа дҭахаз ашәы зхьыссы иҟоу, згәы шьу аԥҳәыс лхаҿсахьа, аха аҿара адиалектика ишацәаҩоу еиԥш, уи дықәԥоит дзықәшәаз агәырҩа ду далҵырц. Уи азы хәшәыс иҟоу акызаҵәык ауп: дызлоу лыжәлар рыԥсҭазаара – рыцәгьа, рыбзиа, рыхандеира агәҭа алагылара, ацәхьамҵра, ахы алархәра. Нас ари акәӡами иҳарҳәо арҭ акуплетқәагьы:
Бхаҵамԥҳәысзар – бнарыԥгыла,
Иагьеилазгаз жәлар рҭоуба,
Иԥсы ахьҭеиҵәахыз хықәкыла,
Бнарыԥгылан идырба!
Сишь, закәызеи, бымҩа нагоуп,
Бышцац еиԥш усурагь бцоит.
Ашәгьы бшәуп, аха уи шкәакәоуп,
Быҩнуҵҟагь ҩ-гәык еиқәԥоит…
Апоема ахәҭақәа руак «Ашәы шкәакәа» зхала иҟоу ҩымҭак аҳасабала уахәаԥшуазаргьы уаҟа имҩашьо иубоит аԥсҭазаараҿы агәырҩа аҽамҭара, уи, иага ихьанҭазаргьы, аиааира зегьы ишрыцку. Абри аидеиа хада апоема зегьы аҟны иагәылубаауеит уи иҳәаақәнаҵартә еиԥш.
Аҩымҭа зеиԥш хьӡыс иамоу «Абна алымҳа» аҷыда ахгьы аԥхьаҩ дзырхәыцуа ахшыҩзцарақәа кыр аҵибаауеит, уи раԥхьаӡагьы ихаҿы иааиуеит аԥсуа жәлар ражәаԥҟа «абнагь алымҳа амоуп» ҳәа, – нахьхьи аахыс ирҳәо. Ари, жәаҳәарада, зҵакы еиҭарсны иҳәоу хшыҩзцароуп, ицәгьаз ибзиаз аԥсҭазаараҿы иҟалоу ахҭысқәа иага иуҵәахыргьы ажәлар рлымҳаҿ имнеир, ирмаҳар залшом. Убри ауп абнагь алымҳа амоуп ҳәа зырҳәо. Ари ажәаԥҟа афилософиатә ҵакы Платон Бебиа ипоемаҿ ибзианы, апоетикатә маҭәахәқәа ицырхырааны ихы иаирхәоит. Уаҟа иаабоит аибашьра ду зхызгаз, аԥсра, абылра, ахҵәара абла иҭаԥшыз ажәлар рлымҳа аҷыт шаҩымшәо, иҟалоу, инылоу зегьы рыбла ишабо рлымҳа ишаҳауа – араҟа урҭ инеибанеиԥшны абна алымҳа рымоуп. Ари асимволтә ҵакы ажәлар рҟәыӷара акгьы аҩшәаӡом ауп иаанаго.
Аҩымҭаҿ ҳаԥхьоит:
Ирҳәоит абна иамоушәа алымҳа,
Маӡак ныҟәызгогь џьара,
Иҿы анааихих – игәаҿы инымха,
Раԥхьа иаҳауеит ҳәа иара.
Сақәшаҳаҭуп, алымҳа амоуп,
Аблагь ахоуп – зегь абоит.
Абна – ари амаӡа амоуп,
Иагәыҵаҳәҳәангьы иаанагоит.
Автор иҭахуп абриаҟара зымчу абна зыԥсы еиқәзырхарц иара ашҟа инеиуа рахьтә ацәгьа зуз дамҵәахырц, дыхнатырц, иӡыхь ижәырц далагаргьы иҭабарц, ажәакала, ари ацәгьаҟаҵаҩцәа ркатегориа иатәу бзанҵы ирыцҳанамшьарц, иамшаҭарц, избан акәзар, ус еиԥш иҟоу ауаа цәгьақәа абна лымҳасы иаиоур, аԥсҭазаара зырхәышьуа, иаԥырхагахо акыр ҟарҵар рылшоит.
Апоема анаҩстәи ахы «Ан луазбыжь гон» аҟынгьы аибашьра ахәшә-былфҩы зхылҵуа аԥсҭазаара ауп иаарԥшу. Зыҷкәын заҵә аибашьраҿ дҭахаз ан лгәаҟра апоет убас игәыҿкаагоу ажәа лыԥшаахқәа рыла иҭихуеит лхаҿсахьа. Ҳәарада, лпрототипра зыхҩаалоу ахсаалак автор ахәанга дрықәмыԥшыкәа ас аҟаҵара имариа усмызт абаҩхатәра иага аԥсымчхара ӷәӷәазаргьы. Аха «Ан луазбыжь гон» аҟны ан лымацара лакәым уи луазбжьы зызку. Уи рызкуп лахьынҵала ус аҟазаара зқәашьхаз анацәа зегьы. Ус анакәха ари атипра аазырԥшуа, еизыркәкәо аибашьра ицәырнагаз хаҿсахьоуп. Уи еиҳагьы аԥхьаҩ изааигәазтәуа, аԥсҭазаара аҵабыргхаҭа аазырԥшуа феноменуп.
Иаҳгәалаҳаршәапи игәыҿкаагоу ан лԥа лхы иқәкны лҭаца лзы илҳәо ажәақәа:
Нан, уи хаҵа дымцаӡакәа,
Ҽнакала убас деибахеит.
Нан, лыҩныҟагь дымхынҳәӡакәа
Ҳҩыџьагь аҩны ҳаҩнахеит!
Ас заҟаҩы ҭыԥҳацәа рынасыԥ аҿаҟәази аибашьра мыжда. Аха урҭ аҭыԥҳацәа зшьеи зыхши еилаҭәоз изықәшәаз аразҟыдара ианышәон, рхы здыркылаз арԥарцәа рыбзиабара гәык-ԥсыкала азыҟазааразы иахьыҩнанагалаз аҩнаҭа аҳаҭыр ашьҭыхразы, аԥсуаразы. Рҽыдражәуан иахьнанагоз аҩнаҭаҿы. Абригь ҳаԥсҭазаараҿы иҟан азоуп апоет абри агангьы дзавымсыз. Уи адагьы заҟаҩы иҳәаны итәаз аҭыԥҳацәа афронт аҿы иҟаз, рарԥарцәа аауеит ҳәа иззыԥшыз анзнымхынҳәлак, рхы дражәуан, хаҵа ицомызт, избанзар, акы, убри аҟара абзиабара ахә ҳаракны иршьон, ауаҩытәыҩса ицәалашәара зегьы раҵкыс амч змаз феноменны иахәаԥшуан. Ҩбагьы, зыԥсадгьыл зхы ақәызҵаз арԥарцәа рынасыԥ еиларҵарц азын иалыркааны ирымаз аҭыԥҳацәа, урҭ рыдлаԥса рхы ахырбаауан аразҟы лаша. Ари адетальгьы аԥсуа ԥсҭазаараҿы, ҳәарас иаҭахузеи, ҳазлацәажәо аамҭазы аҭыԥ аман. Убри азоуп Платон Бебиа ипоемаҿы аҩныҟа ихнымҳәызгьы рхаҿсахьақәа раарԥшра зихамышҭызгьы.
Аԥсуара иатәышьҭраз, нахьхьынтә иаауаз ари ацәаҩа – аԥҳәызба, аԥҳәыс лыхгьы, лыԥсгьы бзиа илбоз, насгьы зыԥсадгьыл зхы ақәызҵаз ихҭынҵара, дыԥсаанӡа дзыҩнанагалаз, (аҩналахара злахьынҵамхазгьы убрахь иналаҵаны) аҩнаҭаҿы аҟазаара, жәаҳәарада, амилаҭ ахаҭашьатә ҟазшьа бзиақәа аазырԥшуа акатегориақәа иреиуоуп. Амала, ари амилаҭ еиҳарак зхыԥхьаӡара рацәам рзын адемографиа азҵаара иадкыланы уахәаԥшуазар, хаҳара дук алам, аҿиара иаԥырхагоуп, аха зегь акоуп, ас аҟаҵара, ахы амҩаԥгара ауаҩы ихаҭара ҳаразкуа акатегориақәа иреиуоуп.
Абри аҩыза афилософиатә хшыҩҵак аҵубаауеит апоема ахәҭа «Ан луазбыжь гон» аҿгьы. Насгьы, иҳәатәуп апоет ас еиԥш иҟоу ахшыҩҵак машәырны иҟаимҵеит, ҳаԥсҭазаара ахаҭа иалибааз аматериал ауп уи аҩыза ахаҿсахьа изҭаз.
Ан лԥазаҵә иҭахара лҭацеи лареи рхала аҟазаара злахьынҵахаз луазбыжь («Ҳла, аҵәа-амҵа инужьыз иҵәыуа,.. аҩныҟа имнеиӡакәа иҟыууа, амла иагеит ишузыԥшыз!»; «Ухьӡырҳәага, уҽыхәа Кәыкәла, аҵәҩан иахаҳан ианыԥсы, О, ишԥасзымдыри, са қәыхәла, амра шҭашәоз сара сзы?!: «Сашҭаҿ уԥсыбаҩ сымандаз, уара усымоушәа збон, нан! Ма уи унышәнап ҳәа ак збандаз, угәы снапы нықәсымшьуаз уан! Лыԥсымҭазгьы улымбаӡакәа, лыблақәа хылҩома уан?! Улабжыш лгәы иқәмыԥсакәа, уан дызжуада, сыҷкәын, нан?!» «Аԥсы дырҿыхо, абза дыргәаҟуа, акка-ккаҳәа» уа игауан…» иахьагьы, уаҵәгьы, ушьҭангьы аԥхьаҩ акәиц еиԥш ицрало, хьааны, имӷьаӡо хәраны ааскьа иаҳхаагаз аибашьра хлымӡаах иразҟыданатәыз анацәа, аҳәсеибацәа рҟынӡа иааӡоит игәыҿкаагаха ари ан луазбыжь.
«Ашышкамсқәа реибашьра» апоема афбатәи ахы аҟны ашышкамсқәа рыԥсабара – имаашьакәа русура, рыхандеира литмотивны ишаарԥшугьы, автор еиҭарсу ахшыҩзцарала иқәиргылоит хыԥхьаӡарала ирацәам амилаҭ еснагь агәаҽанызаара рымазарц шрыхәҭоу, ахақәиҭреи ахьыԥшымреи рзы ақәԥара аидеиа ҵаҵӷәыс иаҭаны. Ашышкамсқәа реибашьра ахаҿала апоет иаҳирбоит аӷа дызқәылаз ажәлар ргәымшәара, рфырхаҵара, ажәакала,
рыԥсадгьыл ахьчара ишазыхио, уи азын акгьы ишацәымшәо, аԥсраҵәҟьа акәзаргьы, ргәы мыҭрыскәа ишаԥылоу.
«Шьханыҟәа ашьхаҟа дцоит» ахы аҟынгьы, имцәырҟьа-цәырасуа, илабҿабаӡа исахьаркны ҳабла иаахгылоит иацы акәушәа ианыҟалаз анемец фашистцәа ҳашьхақәа рҟны бџьармцалатәи реибашьра. Апоемаҿ ибзианы, насгьы аԥсҭазаара аҵабыргхаҭазы атипра аланы иҭыхуп аԥсуа бырг Ашьханыҟәа ихаҿсахьа. Ари абырг иҩызцәа рхаҿсахьақәа аԥсуа литератураҿы имаҷымкәа иаҳԥылоит, урҭ зегьы уажәы реиқәыԥхьаӡара ҳаҟәыҵны, иаагап ҿырԥштәыс Аԥсныжәлар рпоет, академик Баграт Шьынқәба иажәеинраалоу ироман «Аҿатә-уаа» аперсонаж Басиаҭ. Абри ауаҩ бырг данҭахо иуасиаҭ ала иихьчоз ашьхақәа рыгәҭа адәҳәыԥш иаҵәараҿы анышә дамардеит. Иаҳгәалаҳаршәап уи изку ацәаҳәақәа: «Убра, иахьымақаруа агрыбзы, акаԥкаԥ иаҳәалоит иара изы Аиргь рашәа цәырган ес-хәылбыҽха, икыдыӷәӷәала аеҵә иханы, ҵых-лашьцан изырҟьоит акәасҭӷа!».
Абарҭ аԥсуа быргцәа згәы меиҵажәуа, аԥсадгьыл абзиабара абиԥарала иаазго дырхаҭарнакуп, рдаракәац даҵанакуеит Платон Бебиа илитературатә фырхаҵа Шьханыҟәагьы. Ииашоуп, уи аибашьраҿы хаҭала афырхаҵара дук ааирԥшуа даабом. Аха зықәрахь инеихьоу, ашьхарахь аибашьра ахьцо «ихьӡуп ҳадгьылаз аԥсра» ҳәа амҩа иқәлара афакт мацара заҟа аҳәоузеи. Уи «Схы кашәом макьанагь схыст ҳәа, уа исзымдыруа хаҳәҵәҟьа шьҭам!» ҳәа ииҳәо аԥхьаҩ агәра инаргоит, ианаҭахха хьаҳәхьачарада Басиаҭ еиԥш, хаҵала аԥсра дшаԥылоз. Урҭ зегьы апоет иажәала иуҳәозар, «абна алымҳа иҿгьы инаӡон…»
Аԥснытәи ашьхақәа рҿы ицоз аибашьра иадҳәаланы исҭахуп абраҟа иаазгарц схаҭа сызхаану иԥсҭазааратәу фактк.
Ԥасатәи Аџьынџьтәылатә еибашьра ду Арасаӡыхьаа рыҷкәынцәа 180 -ҩык алахәын. Урҭ рахьтә изхнымҳәит, рыԥсадгьыл хаҵаҵас рхы ақәырҵеит 108 ҩык адауаԥшьқәа. Аӷа хәымга иԥшьаз Аԥснытәи ашьхақәа дырхырцарц амца аркуа иҿанааиха, асовет ар ирывагыланы ацхыраара рырҭон ҳашьхақәа рҵаси рымҩа каҵәарақәеи ибзианы издыруаз, қәрала абџьар акра иаҵанакуазгьы аԥсуа быргцәа аӡәырҩы. Аԥсны ақыҭақәа зегьы рыҟны еиԥш, урҭ рҩызцәа абыргцәа цәырҵит Арасаӡыхь ақыҭангьы. Исгәалашәоит иахьеиԥш, ҳраду амҵан сашьа Котики сареи ҳшыхәмаруаз ус агәашә дааҭалеит хаҵак, ҳаб иашьа Ӡаӡ ихьӡ ҳәаны дыҟоума ҳәа дҳазҵааит, ҳара уи иҭак ҟаҳҵаанӡа, уи ибжьы иара иаҳан, аҩны даадәылҵит – бзиала уаабеит, дад, уааи арахь – иҳәан ишҟа иҿынеихеит.
– Аамҭа сымаӡам, сыццакуеит, аусҳәарҭаҿы аизара ыҟоуп, Шәарах дырҭахуп, днеирц саарышьҭит, – иҳәан иажәа ааҿахиҵәеит.
– Ибзиоуп, дад, иуҳәаз саҳаит, уажәы аҩны дыҟам, абнахь дцазар акәхап, ахәыҷқәа сышьҭуеит, иарҳәар уажәыҵәҟьа дааиуеит, уаанӡа уааи арахь уаатәап ҳамҭак, – иҳәеит еиҭа днеилаҳәаҵаны. Аха иара дмаагылакәа, дыццакуан, даҽаџьара анеирҭақәа имазар акәхарын, дцеит.
Сашьа Котики сареи Шәарах дахьаҟыз аадыруан, уахь ҳцеит ҳаибарҩны. Кәынча иҳәсҭа аханы ахәы ҳарак Ачаԥара акалҭаҿы зымахәқәа еилышь аныцә реиԥш игылаз, абнаҿ ахьацаҵлақәа ркаҿара даҿын, аӡын иааблыша амҿазын.
Сара абыржәгьы иџьасшьоит Шәарах заҟа абна деиҷаҳаны, еилыпшааны, ихымшьаакәа ахьацаҵлақәа шкеиҿоз, ахҿиаа злароуша ала дахәаԥшны, уаҵәгьы ишхәарҭахо дырны. Исыздыруам изызҳәаз, иахьынтәаауаз, аха иҵегьы ирацәаны иԥиҟар ҳҭахын.
Ҳааит аҩны, иаразнак ӡык наиқәҭәаны иҿааиԥсахын дцеит аусҳәарҭахь. Уахьынтә данааи абар ииҳәаз.
Аԥсны ашьхақәа рҿы афашистцәа ирҿагыланы ицо аибашьраҿы ҳар фатәылеи џьаԥҳанылеи реиқәыршәараҿы ацхыраара рыҭаразы еиҿкаау абыргцәа злахәу абаталион Арасаӡыхьынтә ицо сырхырԥхьаӡалт саргьы. Уаҵәы шьыжьымҭан Очамчыра ҳҟалароуп, уантәи амҩа ҳақәлоит. Ҳаҽқәагьы ҳгар акәхоит. Ус иҳәеит араион аҟнытә иааз аиҳабы. Аҽы аниҳәа ҳара иааҳцәымӷхеит (иара ицара, аибашьра иаҵанакуаз заҟа ихьанҭаз уиаҟара ҳхаҿы иааиуамызт, иаҳзеилкаауамызт), избанзар, ҳҽы Кәыкәла алеишәа бзианы, аџьықәреи лапҟьақәа ԥыҵәҵәаны иаҿаҳҵон, ҳнапы иашьцылан, уимоу, зны-зынлагьы ҳақәтәалон, сахьцо изгоит аниҳәа иааҳцәымӷхеит, иаарыцҳаҳшьеит. Иҽеиқәан, иԥшӡан, аблақәа разӡа акәын ауаҩы ишихәаԥшуаз.
Ӡаӡ иашьа еиҵбы Шәарах дизыӡырҩуа дтәан, ҿиҭуамызт, аха иаҳаз ажәақәа шицәыхьанҭаз ихы-иҿы ианыԥшуан.
– Ҳаԥсыргьы ҳаужып, арҭ асабицәагьы инапы наҳақәкны ҿааиҭит, аӡәы ичаӷьа иадымԥшылауа иуааӡап ҳәа ҳуқәгәыӷуан, ҳарҭ ҳамч ҳшәахьеит, ишубо, ҳақәраҿ ҳаҟоуп, Ҷыҷыкәа иакәзар, уи усгьы аибашьра ишналагазҵәҟьа уахь дагеит, ихабаргьы ҳмаҳаижьҭеи заҟа ҵуазеи, еҳ, адунеиажә, – иҳәан, ҳамҭак дааҭгылан лоунытә даақәыԥсычҳаит, – нас инациҵеит. – Уара уцара аҭаацәа зегьы ҳзы ихьанҭоуп, ҳаҩны зхагылаз уара уакәгәышьан, аха ҳажәлар зегьы агәаҟра иҭагылоуп, аха, иҵегьы еицәахоит, анцәа иумҳәан акәымзар, ани аӷа хәымга ҳашьхақәа рҟынӡа зшәақь-мца ааӡаз, арахь дышьхыҵыр, – дырҩагьх даҽа ԥыҭраамҭак ҿымҭӡо даагылт, игәы шыԥшаауаз мҩашьо, нас ҩаԥхьа инациҵеит, – ҳаиҳабыра знапы ҳану ицатәуп ахьырҳәаз ицатәуп, Шәарах, анцәа ду ҳаибоит хара шҳамам, иҳақәлаз ҳақәихырц, ҳаитәитәырц ауп дзаауа. Ари ззымдыруада. Слаԥықәшәа излаҳәо ала исыҟәнаҟьоит, аӷа урҭ шьхақәа дзырхыҵуам, абџьар иаҵагылоу, зхаҵкы сцаша, ҳҵеицәа ируам, аԥсыҭбарақәа рацәаны иҟалашт, аха ҳ-Аԥсны хьчахоит. Абарҭ асабицәа хәыҷқәа, – ҩаԥхьа инапы наҳақәкны, – иажәа инациҵеит, – разҟы рымазар – уаргьы ԥшӡала уаауеит, уанӡа ҳаихалап, хьаас ҳумкын, уахьцо умҩа хаирхааит, ԥшӡала уааит! – иҳәан иажәақәа уаҟа иааникылт.
– Сара ахәыҷқәеи шәареи шәоуп хьаас исымоу, егьырахь сықәлацәа ахьцо аӡәы схы иҵасырхом, ҳашьхамҩақәагьы уажәы исымбеит, сшьамхгьы макьана имкәадахац сазышьҭымхыртә еиԥш. Амала, акызаҵәык, сгәы еихьызшьуа, аԥсшәа ада даҽа бызшәак ахьсзымдыруа ауп. Аха уи быргәым, ихадароу ҳажәлар зҿагылоу аӷа хәымга ҳашьхақәа дрыхцаны иҭыҩрахь икацароуп, – абас аишьцәа Ӡаӡ, Шәарах еидтәаланы акраамҭа еицәажәон. Урҭ рашьеиҳаб Ӡыкәыр, зыҷкәын заҵә Ҷыҷыкәа афронт аҿы иҟаз рацәак ихы алаимырхәт абри ацәажәара, дхәыцуа дтәан, аха ихы-иҿы ианыԥшуан рашьеиҵбы Шәарах уаҵәтәи ицара деиҵарӷәӷәаны дшамаз.
Ашьжьымҭан цқьа ишаанӡа Шәарах данцоз, ҳара Котики сареи Кәыкәыл, Нусиа ҳгылеит ҳалаӷырӡ ҳҿакәкәа аҵәыуара ҳалагеит. – Иара аӡәаӡәала ҳҩышьҭыхны ҳангәыдкылан, – рацәак сынхом, саауеит, шәышԥаҵәыуои – иҳәан ҳашҭа дынҭыҵит ҳҽы Кәыкәла иманы. Уажәгьы избоит дақәымтәакәа аҽы аӷәра кны дахьнеиуаз.
– Ҵасым, шәишькламҵәыуан, уи лассы дхынҳәуеит, – ҳәа ҳлыргәыбзыӷуан ҳаб иаҳәшьа Матиа.
Ари ахҭыс ашьҭахь ҳаҩны, ҳашҭа, ҳгәара иууаӡа акәын ишыҟаз. Аха ауаҩы зегьы дрышьцылоит. Хәыҷгьы дугьы Ҷыҷыкәеи, Шәарахи, ана-џьалбеит ҳашҭа ианбаҭаларишь ҳәа ҳалақәа хара икыдхалауа ҳарзыԥшын. Ус заҟаҩ ҭаацәара ԥшыдаз Арасаӡыхь. Зышьҭахьҟа ихынҳәуаз реиҳа зшәаџь ааҩуаз еиҳан. Ақыҭа иазышьҭымхуа уҳәа аҟынӡа агәаҟра иҭагылан, аха зегьы рцәа иҭакӡаны ирычҳауан аԥсадгьыл ахақәиҭреи, аӷа хәымга дыцҟьа-шәҟьа игареи рзын. Ачҳара бџьарк иаҩызоуп ауаҩы изы.
Шәарах дгьежьит Аԥснытәи ашьхақәа афашистцәа рыр анықәырца ашьҭахь, рацәак мырҵыкәагь ианаршьеит Кавказ ахьчаразы амедал. Усҟан 55 шықәса дырҭысхьан. Ҷыҷыкәа (Николаи) Қапба дзыхнымҳәит, Новороссииск ахьчара ихы ақәиҵеит, данҭаха ашьҭахь ифырхаҵаразы ианаршьеит «Аеҵәа ҟаԥшь» аорден. Сара сгәалашәара аазгоит аԥсуа быргцәа, қәрала ишаҵанамкуазгьы, аӡәырҩы Аԥсны ашьхақәа рҿы афашист рыр ирҿагыланы ицоз аибашьра ишалахәыз, ишацхраауаз, рхы-рыԥсы рыԥсадгьыл азы ишамеигӡоз, ишақәырҵоз аазырԥшуа рхаҿсахьақәа аԥсуа литератураҿы иаҳԥыло шхыҭҳәаам, ареалтә ԥсҭазаара ҵаҵӷәыс ишрымоу зырҵабыргуа акы акәны.
Аҩымҭа анаҩстәи ахы «Ҵхыбжьон игылаз амра» аҟынгьы (апоема азеиԥш сиужет рацәак ишадҳәаламгьы) иаабоит ауаҩы изы заҟа аҵакы дуу, ихадароу акы акәны ишыҟоу аҿиара азҵаара. Нацәақәкыла иҳаздыруам уи аперсонаж ихы зыхирҟьаз, дзыбналаз, дшәаӡыӡо иабџьар импыҵырӷәӷәа икны алашьцара зхатәоу абнаршәыра дзылатәоу, амала ибналаз – бзиак шыҟаимҵаз еилкаауп. Убри абналаҩгьы даргәырӷьеит, апоет исахьаркны ишиҳәаз еиԥш, «Ҵхыбжьон игылаз амра» изаҩызахеит иԥҳәыс аҵхыбжьон изналгаз ажәабжь – рҩыџьагь жәашықәса иззыԥшыз асаби лцәа далашәазаап. Уи акәхеит:
Инагәылԥхеит уи аҵх-еиқәара,
Иаргь мчык дымҵԥаа дагеит.
Зыԥсы ӡангьы ицоз уа акәара,
Ахьхьаҳәагь абжьгьы нахгеит.
Ари агәырӷьаҿҳәаша, – абналаҩ иԥҳәыс ахшара, лцәа дахьалашәаз – маҷк ихы инардырзар, мчык абзиарахь ихазар, ҳәа аԥхьаҩ агәҩара иоуеит, аха инагӡаны дҳаздыруам абналаҩ ихаҭара закәу, абналаҩ инагӡаны дазаартуам, «ҵхыбжьон амра гылеит ҿыц…» ҳәа автор иҳәазаргьы.
«Абна алымҳа» анаҩстәи «Нас Анцәа дыҟам ҳәала» ахаҿгьы иҭыхуп, зԥа заҵә арра дҭахаз ан лхаҿсахьа угәы даарыцҳанашьартә аҟынӡа, избанзар, уи «дқәықәма-шәықәмаха ан еиҭамҳәа, ддагәаӡа лыҩны дыҩноуп», агәырҩа хьанҭа сҽаҵасырхарым ҳәа дшаҿугьы.
Зхала аҩны иаху, насгьы зымч зшәахьоу, агәырҩа иаражәыз ан лыҩны, лгәара зегьы еилаҳаит, анапы рыгны ауп аԥхьаҩ ишибо. Уи аамҭазы ус заҟаҩы ыҟадаз. Қыҭа-цыԥхьаӡа ирацәан. Ари аибашьра ахаҿра акәын, автор ииашаны, аԥсҭазаара аҵабыргхаҭа давамгылакәа иааирԥшит. Аха ихаимыршҭит ихадараз, уи аԥсҭазаара иацыз даҽа ганкгьы. Уи убри акәын: урҭ реиԥш иҟаз анацәа, аҳәса, абыргцәа, ахымхәацәа иахьынӡазалшоз игәцаракын, аҳәынҭқарра аҟнытә ацхыраара рырҭон. Убри ауп аҩымҭа аперсонаж ан лгәашәгьы ҿыцӡа изҿоу, лынхара напы адкыланы изаабо. Ҵоуп, лара «исзыҟаиҵеит сзеиԥшраз гәаҭан, нас Анцәа дыҟам ҳәала!..» ҳәа лҳәазаргьы. Уи лзыҟазҵаз дызлатәаз лқыҭа-уаа роуп, ҳәарада, лқыҭа анапхгара рыҵаҳәарала.
Ус иҟан аибашьра аан ақыҭа аԥсҭазаараҿы. Схаҭагьы ибзианы исгәалашәоит Арасаӡыхь ақыҭан зхацәа, зԥацәа арра иҟаз, иҭахахьаз ракәын раԥхьа зымхы рцәаӷәоз, иларҵоз, аколнхаратә планқәа ианрылгалак ашьҭахь. Уи аҳәынҭқарратә план усгьы зегь раԥхьаӡа иҟаҵатәын, ҟәадак иаҩызан.
Апоема ахәҭа «Аҵх амаӡа амш иаҳәоит» аҿгьы апоет иааирԥшуа ахаҵамԥҳәыс аибашьра аныҟала лыԥҳа-заҵә аҳақьым аибашьра дцеит. Азнык азы «Данырга, ан гәаҟ лгәы лымҟьан, хгарҭа лмоуа дааҩнахоит», аха лхы даиааит, акыҭагь напхгаҩыс дҟалоит. Ус лҿахьлырӷәӷәаз, аибашьра иҟаз лыԥҳагьы акы илыхәарашәа илыԥхьаӡон. Абар автор лсахьа шҭихуа:
Ашьыжь лаԥхьа уаҩ дызгылом,
Илзеиԥшуп иахьеи уахеи.
Дшәом, аказы дузынкылом,
Уи аџьаҿы дыӷәӷәахеит.
Автор ифырԥҳәыс лхаҭара иҵегьы ихаирҭәаауеит ҳхаҿы даанхартә еиԥш:
Лаԥхьа агәаҟраҿ уаҩ дызнеиуам,
Лаԥхьа узнеиуам, амхаҿы.
Дхаҵамԥҳәысуп, иаабац дреиуам,
Амца аҿықәуп лхы-лҿы.
Апоет зсахьа ҭихуа анацәа – ахаҵамԥҳәысра злаз усҟан иаумаҷхыз ҳаԥсҭазаара аҵабыргаҭаҿы. Урҭ аԥсҭазаара хьамҭа иагәашьамхны рыжәлар ирыҵагылан.
Апоема «Абна алымҳа» аҵыхәтәантәи ахқәа («Аӷьыч ихы акы ықәуп», «Аша-еҵәа») рҿы апоет давымсит аибашьра ицәырнагаз ауаҩы иԥсыҽрақәагьы, аха акы, иҵәылхны акәымкәа, ҩбагьы, ахара зегьы иперсонажқәа ирықәмыжькәа, аибашьрахь аара рханы дрықәыӡбоит, ишиашам иҳәоит, насгьы арыӷьарахь ишыгьежьуа агәра аагартә иҟаиҵоит. Ашәы зшәыз, аӷьыч ихы акы ықәупҳәа дызҿу аԥҳәыс еибеи абналаҩи аԥсҭазаарахь изырхынҳәуа, ауаа рҿаԥхьа иҿызхуа рхара рхызхуа (амала урҭ ахаҿсахьақәа маҷк аҟара реилкаара уадаҩны, ихҩацәаны иаарԥшуп) ауаҩытәыҩса иԥсҭазаара ҵыхәаԥҵәара шамам ҳзырбо ахшара рцәа иахьалашәаз ауп. Уи афакт рус аӡбеит, азоуп авторгьы рацәак изаҭеимҵо, изимырӷыӷкыз рхарақәа.
Игәцаракны Платон Бебиа ипоезиатә ипрозатә ҩымҭақәа ирыԥхьо ауаҩы имбарц залшом ан лхаҿсахьа нцәахәык еиԥш иԥхьаӡаны иҵаулоу уаҩытәыҩсатә цәаныррала ишааирԥшуа. Ари зыбзоуроу, жәаҳәарада, акы, ашәҟәыҩҩы ибаҩхатәра аԥсымчхара ауп. Ҩбагьы, зсахьа ҭихуа ан аконкреттә хаҿуп, хаҭароуп, аԥсҭазаара аҵабыргхаҭа аҟнытә иаауеит. Апоет еизыркәкәоу ан, лхаҿсахьа аԥҵараҿы ӷәӷәала ицхрааит, шьаҭас изыҟалеит дшысабиӡаз иԥхаз, зажәа ԥха имаҳаз, зыбла хаа иҭамԥшыз, апатреҭ амацарала иидыруа, аха ихаҿы иаанхаз, дзыхшаз иан. Уи дхәыҷаахыс иԥсы иалаханы, дмырҭынчуа дызмоу, дахьцалак ицу, хьаак иаҩызоу ирҿиамҭақәа рҿы еснагь аҭыԥ амоуп. Урҭ аабоит иажәеинраалақәеи, иажәабжьқәеи, иповестқәеи рҿы. Хара имхәыцуа ԥхьаҩыкгьы (урҭ рҩызцәагьы ауҟахым) игәы иаанагар ауеит имыцхәцәазар ҟалап ҳәа. Мап, ан илызку аҩымҭа сахьаркызар, иԥсҭазааратәызар, бзанҵы имыцхәны иҟалаӡом. Ан илыхәҭоу ажәа инагӡаны изҳәахьада. Уи лахь иҳамоу абзиабара аԥсҭазаара еиԥш ҵыхәаԥҵәара ақәӡам, иҭамбаӡо ӡыхьуп, ауаатәыҩса еиқәзырхо акы акәны иҟоуп.
Апоема «Аҵыс-хшы» аҩадагьы џьара ишазгәасҭахьоу еиԥш, авто-биографиатә ҟазшьа амоуп, иконкрет темоуп, иҟазҵәҟьа афакт иахҳәаауп. Зегьы раԥхьаӡа уи уадзыԥхьалоу, ирзааигәазтәуа факторуп апоет ҟазара дулеи цәанырра иашалеи иахьааирԥшуа ани аԥеи рхаҿсахьақәа, насгьы ихадароу иразҟыдахаз ан лыҟамзаара, ицәырнагаз ауаҩытәыҩсатә гәырҩеи агәхьаагарақәеи заҟа амч рымоу иҵаулан рԥашә, дац ҳау, ддыргәамҵуа, ддыргәаҭеиуа адунеи илзықәу лԥазаҵә ихы-иԥсы аҟны. Умашәа еиҿартәуп дышқәыԥшӡаз зыԥсҭазаара иалҵхьоу, аҟамзаара адунеиаҿ ишьаҳиҭхахьоу ани уажәы лҳаҭгәынаҿ згәы иҭаҵәыуоу илхагылоу аԥеи доуҳамчла реигәныҩра, «реицәажәара». Урҭ зегьы амагиатә мчы змоу ажәа сахьарк абзоурала ԥсихологиатә ныррала адинамизм аҵаны иаарԥшуп аԥхьаҩ ихаҭагьы ихҭынхьаартә еиԥш. Абри ахыхьгьы хымԥада иҳәатәуп даҽакгьы. Уи убри ауп – аҩымҭа убас иҟаҵоуп апоет ма алирикатә фырхаҵа днеиуеит иан лҳаҭгәынаҿ. Убра деиқәара-еиҵараха дгыланаҵ игәаҿы иԥсаҿы иааиз, дызтәызтәыз, еснагь игәаҵа иҭаҵәаху иан лхасҿсахьа изцәырнагаз гәырҩала иҭәыз ахәыцрақәеи агәалашәарақәеи рыла ауп апоема асиужет зегьы шеибарку. Убри асиужет иаҵанакуа, ишьҭнахуа ахҭысқәа қәыԥсычҳарак ацәа иҭакӡаны, иалагӡаны иаарԥшуп.
Изаҟаразаалак ԥсеивгарак амҭаӡакәа, уимоу, ааҭгыларак, амаӡамкәа иаарԥшуп асахьақәа, ахҭысқәа. Ус иҟазҵаз иара аҩымҭа аԥсабара злеибарку иабзоуроуп, ажәакала, иқәрахьымӡахаз ан илызку аԥа иуаз ажәоуп ари. Уаҳа даҽакалагьы ҟалашьа амамызт. Аԥа иан илзикыз ауаз ажәа сахьаркыратәла ианычаԥаха, ҳәарас иаҭахузеи, аԥхьаҩ игәаҿы инеит, дархәыцит, ихьааигеит.
Апоема «Аҵыс-хшы» алагамҭаҿ апоет иҳәоит абас: «Зегьы ирымоуп аҿҳәара. Иԥшьоу акы аӡбахә аҳәара са исуалын, нап асыркуеит» ҳәа. Ус маха-шьахала уа ддыс, инаихыбзаа-ихыбзаауа ицәа, днархагылоит изгәакьоу
ауаа ахьамадоу рҳаҭгәынқәа. Ианду лҳәахьала (уигьы уаҟа дамадоуп) идыруеит иан дахьжу: «лнышәынҭра ҩашьаӡом, уан, уи аԥса ахагылоуп, нан?!». «Сан илнышәынҭроуп ари, сан са сыԥсы сыԥсынҵры!» иҳәан аԥа илхагылаз аԥса днамҵатәоит иҩнапыкгьы игәы инҭаԥса. Ибоит «Убла надхалартә мыцхәы, ҳаскьын ԥшқак ықәуп лгәы. Иаакәыршан ашьац кашьшьуп».
Абраҟа (дтәанаҵы) ицәырҵуеит автор иԥшьоу акы снапы асыркуеит ҳәа дызҿу ажәабжь – ан илызку ауазажәа. – Абри збаз аԥсабарагьы, уаанӡа зҽырҟәиҭ иҟаз, аԥша ҵысит, ақәа ахаҽаҳәа аҿынанахеит. Абар уи асахьа автор ишҭихуа:
Сара абас ҳара ҳхәаҿы,
Насгьы ҳнышәынҭра агәаҿы
Иқәсуа сымбацызт аԥша
Иснарбозшәа ҽыцгьы алша.
Иԥҳал хышәҭран ақәагьы.
Ари аԥсабара асахьагьы ацхраауеит, еиҳа иҳәаақәнаҵоит анаҩс апоет ииҳәараны иҟоу. Анышәынҭраҿ «еиқәшәаз» ани аԥеи рдоуҳалатәи рдиалог ацәанырра ԥха аҵоуп, лоунытә иуныруеит. Ақәа абжьы иалыҩны ҩыбжьык аагеит: акы, апоет игәабжьы акәын: «Уаҳа сахьзымааз ббара, сан, саҭабымҵан бара!». Аҩбатәи имаҳац иан мыжда лыбжьы акәын: «Уца, ахьҭа улалоит, нан!..» аха уи дызцомызт, дыҟан иан лнапаҿы, уимоу, ақәа хымкәагьы, аԥша хагагьы еицырҳәон. «Цқьа шәеибабеи, уаҳа еимаӡаз ани аԥеи!..» Аԥагьы иҽаартны ауазашәа иҳәагәышьоит иан лнапаҿы дахьыҟоу. Абар аԥа иажәақәагьы заҟа иҵару, ауаҩы игәаҿы инеиуа:
Нахьхьи бызлыҵ идыркны,
Аахьхьи бызлыс идыркны,
Саҿуп урҭ зегьы рҵара,
Аха баасзымҵааӡеит бара,
Сан – исзымҵогь иацтәи амш,
Сан – сызхьымӡогь уаҵәтәи амш.
Аха аԥа игәы ибылбылуа икыду иан гәакьа лыгәхьаагара ицәырнагоит еиуеиԥшым аԥсҭазаараҿ аҭыԥ змаз, шәыга хкыла еилаԥсаз аамҭеикәшара наунагӡа илҭаҳәахаа иагаз асахьақәа:
Еҳ, ишԥагәырӷьоз мыцхәы,
Бҳаразуказ Бебиаа рхәы!
Бара бҭацан, бԥырԥыруан,
Уа аламыс аҳра абыруан.
Апоет зсахьа ҭихуа, зҟазшьа ааирԥшуа иан илызку аҭахы, ауаа, егьырҭ ирҳәоны иаҳаз, иара игәалашәараҿ инхаз рыла ауп ишеиҿбаау, аԥсы шырхаҵоу. Аха урҭ зегьы зырԥхаз, апоезиатә цәеижь рықәызҵаз имыцәаӡо мцаны ицроу иан гәаҟ лыбзиабара ауп. Уи ауп изырҵысуа механизмны иамоу. «Сабду измамыз неихыркәа, аарла иныркылоз зшьамхқәа, бара быблагь данҭаԥшы, илашеит, рҳәеит, ихы-иҿы. Ба быламыс, ба былша, банакы ацәымзеиԥш блаша… Сабду рыцҳа ссирс ибеит, иблақәа алашара рбеит. Илымҳа ԥсадақәа ҵархеит, ишьамхы мчыдақәа ҵархеит», – иҩуеит автор. Абду еиҳагьы дарҷкәынхеит шьыжьымҭан рыҩнаҭаҿы игаз ахысбжь, уи гәырӷьаҿҳәашан, аԥа дышиз зҳәоз. Уи заԥхьаҟа ипоетхаран иҟаз Платон Бебиа иакәын. Аха ан қәыԥш уи дахаанымхеит, илеижьеит ллахьынҵа.
Аԥсҭазаараҿ анасыԥ нагӡаны аҟазаара уадаҩуп. Уахьымгәыӷӡо, ушақәымгәыӷӡо ишьақәҟьоит. Убас ллахьынҵахеит апоет иангьы. Ари рыцҳара дуун, уимоу, иагьыгәнаҳан хара амхәыцра иахьахҟьаз ухаҿы ианааугалак. Апоет иан лҭахара шыҟалаз, изыхҟьаз араҟа салацәажәом, избан акәзар, апоемаҿы автор ухәы-ужьы қақаӡа иаргылартә, абри арыцҳара ду зыхҟьаз угәы рзыԥжәартә аҟынӡа сахьаҩыратәла иааирԥшит. Уи еиӷьны аиҭаҳәара уадаҩуп. Сара ԥхьаҩык иаҳасабала, (схаҭагьы сан сзыхшаз дысзымдырӡо, лыбла хаақәа сырҭамԥшӡакәа изласызҳаз ала) агәра згоит апоет абри апоема аниҩуаз чымазара ӷәӷәак еиԥш ишихҭынхьааз, дхәыҷаахыстәи иԥсҭазаара зегьы шеиланарӡыӡоз, ишьара дшықәнаҟьаз, иан разҟыда лыҟамзаара иацы диԥхазшәа лоунытә ишинырыз, ихы-игәы дшалихыз. Иҵабыргыҵәҟьаны, ус ада уажәы ҳзыхцәажәо аҩымҭа зыҟаломызт. Араҟа абаҩхатәра анаҩсангьы аҭыԥ амоуп ауаҩы иԥсихологиатә факторгьы.
Платон Бебиа ипоема «Аҵыс-хшы» аԥиҵарц азын ахаан иимбацыз, игәаламшәоз, аха еснагь ихы-игәы иҭаз, иԥсҭазаара иацыз, иԥымҵәаӡо ихәыцра иалаз иан гәакьа, иара иҳәан еиԥш, лҵара даҿын. Уи иаанагоит лара илызкны ауа-аҭахы рҿы инхаз аԥсҭазааратә материалқәа реизгара, нас лхаҿсахьа гәылҭәааны аҟаҵараҿы ихы иаирхәарц. Ус дагьныҟәоит. Аха уанӡагьы гәынхәҵысҭала ихаҭа ишьақәиргылоит, игәалашәараҿы иааигоит иан лыҩнаҭатә ус-ҳәысқәа зегьы абасшәа. Уи дымшын, илкуа, илышьҭуа марымажан, абарақьаҭра ацын. «Ҳҭаацәа зегь еилырганы, уаха аҵх акыргьы иганы, аарла са сҟынӡа бааӡон, бареи сареи убра ҳаиӡон, ажәжәаҳәа иԥбырҭлон снапқәа, аффаҳәа ихәмаруан сшьапқәа. Убас сыблақәагь ҭыџьџьон, убас сыбҿаԥшны сыччон. Уа исзымбаӡоз сызхара,
быблагә схыԥшылон сара…» иҩуеит апоет иан длазҵаауа: «Убас акәӡами, сан, ҵангьы, сара исгәалашәом акгьы?!» Аԥа зегь акоуп игәы иқәыҩуеит, ҩнуҵҟала иаҳауеит иан лыбжьы: «Са сзын уара – зегь рыцкы, уԥси уԥсынҵри сҽагьрызкы сгылоит, стәазаргь сааԥсаха, акы заҵәык – уаԥсаха!..»
Арҭ ажәақәа «Уца, ахьҭа улалоит, нан» еиԥш ан лассы-лассы илҳәо иаҳауеит, избанзар, дихӡыӡоит лԥа. Ус иҟоуп ан лыԥсабара.
Апоемаҿы ан лхаҿсахьа гәылзырҭәаауа, адетальқәа рацәоуп. Урҭ зегьы аԥсуара иаҵанакуеит, ламысла, патуеиқәҵарала еибаркуп. Апоет иан лхаҿсахьа иадҳәаланы аҩымҭаҿы ицәыриго азҵаарақә маҷӡам. Убарҭ ируакуп аҿиара азҵаара, амилаҭ уаҵәтәи алахьынҵазы уи ада ԥсыхәа амам, изеиқәхом. Баша иҳәом апоет: «Анцәа аԥҳәыс дишеит данхарц, уиала аԥсҭазарагь еиқәхарц, еиқәхарц акәым – иҿиарацы, насыԥ лашакгьы ианиарцы!..»
Аԥа игәы инархьуеит, игәы ҵәыуоит иан рыцҳарыла дахьҭахаз, анык лаҳасабала лынасыԥ инагӡаны иахьлыцымнәыҟәаз, дахьырзыӡырҩыз «уажә ламысым, дип ушьҭан…» ҳәа лазҳәаз ауаа. Урҭқәа зегьы иаартны иҳәом, аха иҟарҵаз агәнаҳа изыҵәахуам, исҵәахуеит ҳәа далагаргьы агәнаҳа ахаҭа иауам, ахы цәырнагоит. «Уи аламыс – ламысдан, сан!» – апоет иақәырӷәӷәаны иаҵишьуеит абри ахшыҩҵак. Уи иацрыԥшьны иҳәоит иара иақәҿызҭуа даҽакгьы:
Ҳабацәа ирҳәоз анкьа зны,
Еҳ, ишԥаҭаху иахьа Аԥсны.
«Аӡә дызмоу – димаӡам ԥа,
Ҩыџьа – дԥабжоуп, нас ишԥа!
Хҩык змоу – димоуп аӡәы.
Иеиҳахаз – итәуп уаҵәы!..»
Ажәлар рыԥсҭазаара ҵыхәаԥҵәара амоурц азын иаҭахуп аҿиара, азҳара. Абри аидеиа апоемаҿ арахәыц ҟаԥшь еиԥш иагәылсны ицоит. Хыԥхьаӡарала имаҷу амилаҭ рҿы ари еснагь ипроблемоуп, азҿлымҳара лымкаала изҭаху акоуп. Заҟа ииашаны иҳәоузеи абарҭ ацәаҳәақәагьы:
Ари адгьыл ԥшӡа ҳа ҳазну,
Зегь мҩахызго амшын иаԥну,
Ҳарҭ ҳаныҟамлагь, ҵаны,
Ишәҳәа, изаҳҭаху Аԥсны?!
Рышәқәа анаатуа ҳа ҳаҩнқәа,
Игәырӷьо иануԥымла ахәыҷқәа,
Ҳразҟы аныӡбахо иласны
Ишәҳәа, изаҳтаху Аԥсны?!
Убри аҟнытә апоет аира, аҿиара, азҳара иааҟоу зегьы ирыцкны иԥхьаӡоит. Уи ахьыҟам, ишдыру еиԥш, аԥсҭазаара шьақәхалоит, ԥхьаҟа изцом, иџыџӡа иаагылоит.
Аҿиара иаԥырхагаз, аԥсуа хәшәы иан илызҭаз рзы игәахы еиҟәыҷҷо иҳәоит: «Уи аԥсуа хәышә бызҭаз убра, ирасҳәаран иҟои сара?!». Ииашоуп, нас лыԥсы еиқәхарц азын аҿаҭахьа ҟарҵеит, Елырҟагь (лшьапы хтны) дыргеит, аха урҭ зегьы лыҵшәа рмоуит, лыԥсы рзеиқәмырхеит. Иҟарҵахьан риашашьа змамыз агха ду. «Ахьаа бшагозгьы бӡыҭны, быргон, рыцҳа, бшьапы хтны. Иҭамгыло уа бгәы аҭыԥ, ба быҩналоит аԥшьа-ҭыԥ. Бара ибыхьуан бгәы-бгәаҵәа. Сара сзын биҳәон Анцәа», – иҳәоит апоет игәы дҭаҵәыуо.
Апоет игәы иалоуп, имцаха ицроуп, дагьрықәыӡбоит аиқәаҵәа зчақьуа ауаа. Аа урҭ рзы ишиҳәо:
Џьоукы ирчақьуеит аиқәаҵәа,
Усҟан изхәыцӡом Анцәа.
Иааҳәны рхы ианҭаԥалак,
Цқьагьы-ҟьашьгьы изабалак
Рԥаҵақәа аужь, ацәашьқәа кны,
Уахь идәықәлоит иццакны.
Ана улагыл уара ашьа
Ара уааины ухы-уҿы ԥшьа.
Арахьгьы иукәыршахны хәцәа…
Апоет иан илзикыз аҩымҭаҿы ас иҳәартә еиԥш, ас еиԥш алкаа ҟаиҵартә еиԥш моралла иман азин избанзар, аԥсҭазаара аҵабыргхаҭа афактра ауан. Ус иҟамызҭгьы арҭ аҩада иаазгаз ацәаҳәақәа апоемаҿ аҭыԥ роумызт.
Ангьы аԥагьы ӷәӷәала угәы ирыцҳанашьоит, ихьааугартә аҟынӡа иуныруеит аҩымҭаҿы абас еиԥш иҟоу ацәаҳәақәа уанрыԥхьалак:
Сан рыцҳа, аӡыҭра баҿын,
Сан рыцҳа, уа аԥсра баҿын.
Уажәы-уажә сагәыӡуа бхы-бҿы,
Са сыхәмаруан бшьапаҿы.
Аха баналага аԥсӡара,
Брыҳәеит сдәылыргарц сара.
Апсра абла сҭамԥшырц азы,
Сдәылԥаан сагьыргеит лассы,
Хара иакыз уа илашаӡа,
Икыдшәеит биеҵәа жжаӡа,
Аҳәҳәабжь анҭыҩ ҳамӡырха,
Сара сыҩит схы бзырха.
Иҵабыргыҵәҟьаны, ани асаби наӡаӡа реиԥырҵра атәы зҳәоу асахьақәа бзанҵы хашҭшьа рымамкәа ирԥсҭазааратәны иҟаҵоуп. Уи иашьҭанеиуа асахьақәа ракәзаргьы аҳәҳәара, ахацәы аркәыкәра, ашьа лхьыкәкәа, аӡӷы ацәԥра, «бааԥшы, сан!» ҳәа зыԥсы ҭыхны иҵәыуоз асаби уҳәа уцәа-ужьы ианырыртә, ибылбылуа иуцралартә иаарԥшуп агәаҟра иақәшәаз ипсихологиа иатәышьҭраны.
Апоет ижәлар ретнографиа, рҿаԥыцтә ҳәамҭақәа иртәу ахәҭаҷқәагьы қьабзк аҳасабала акымкәа-иҩбамкәа иуԥылоит, ахархәара рымоуп, аҩымҭаҿы. Иаагап ҿырԥштәқәак акык-ҩбак: Аԥсуаа ирҳәоит (ԥсҭазаарала иԥыршәахьеит азын) имшу ауаҩы дыԥҳәыс, дхаҵаз аҩнаҭа данаԥха рыԥхасҭақәа рацәахоит алыԥсаа дзоуз аҭаацәара. Абраҟагьы убасҵәҟьа иҟалеит. Ан илааӡаз ацә абна инылаӡ ицеит (абгақәа ирфеит, мамзаргьы аӷьычцәа иргеит), аб иԥсы злаз иҽы аҵәҩан иахаҳан иԥсит, дук мырҵыкәа аԥша-цәгьа асын аҩынқәа блит…
Араҟагьы апоема зегьы аҟны еиԥш, ихы иаирхәо аԥсҭазаараҿ иҟаз, аҭыԥ змаз, автор ихаҭа дызхаану иреалтәу афактқәа роуп. Урҭ аҩымҭаз арҭ еиҳагьы аҵакы рыманы иҟалеит, избанзар, аԥсҭазаара аҵабырги асахьаркыратә ҵабырги ҿык еицҭацәажәо, еицнарго еивагылт.
Апоет иҳәоит ахәыҷра аҟнытә зегь ҳауеит, уи еиӷьу акгьы ыҟам ҳәа. Амала аԥшаара аҭахуп, уаҟа ахьылаба ҵәахуп» ҳәа. Аха иара ихәыҷра агәалашәара иҭахым, игәы ԥнажәар ҳәа дшәоит. Аха ари ауаҩы иԥсыҽра иҟазшьарбагоу аегоизмра акәым изхароу. Уахь ҭыԥ амаӡам. Уи зыхҟьо абарҭ ацәаҳәақәа ирҳәоит: «Сара схәыҷра сан ибгеит, уи ахаарақәа ак сымбеит». Иҵабыргуп, аиҭым хәыҷ игәшәа-мшәа зҳәоз, дҟажо ҳасаб изызуаз ыҟан, ианду, иабду, анра изуны дзааӡаз ианԥса, иан лаҳәшьа уҳәа имаҷҩымызт, ауа-аҭахы рганахь адәыцәҳәы дауқәтәахыз. Урҭ ирыбзоураны ами ауаа рахь дышкылс, ижәлар рзы дҵоураны дышгылаз. Аха ахшаара изын ан дзыԥсахуа макьана ари адунеиаҿ акгьы ыҟаӡам, аӡәгьы дзыҟалом.
Абри ауп Платон Бебиа иаахтны (иааӡарҿ аџьа ду идызбалаз шыҟазгьы) изиҳәо: «Бзиоуп, аха дабаҟоу сан?!» ҳәа.
Апоемаҿ машәыршақә иалагалам анду ллакә аҵыс-хшы иазку, иахҳәаау. Уи аҩымҭа асиужет гәылырҭәааны, иҭаҳ-ҭыӷьаны иахьыҟанаҵо анаҩсангьы, аидеиатә ҵакы арыӷәӷәоит, ан лхаҿсахьа еиҳа улаԥш адхалартә, агәыбылра узыннажьыртә иҟанаҵоит. Аҵыс-хшы амотив ажәлар рҳәамҭақәа рҿы иуԥылоит, еиҳарак алакә персонаж данхәу, данычмазаҩу, иԥсҭазаара аиқәырхара анаҭаху аамҭазы – бжь-мшынк иртәызаргьы бжь-шьхак ирхыҵтәызаргьы ахамеигӡара шаарԥшу аҳәоит. Амала аиура мариам, иуадаҩӡоп. Уи алакә ҵыс-хшы бжь-мшынк рнырцә, бжь-шьхак рынхыҵ ауп иахьыҟоу. Убри аҵыс-хшы хәшәы дууп, зыԥсы иахьӡаз деиқәнархоит, уимоу, ажә дҿаны дҟанаҵоит, дҿазар шәышықәса дынхоит дызҩыданы, дыԥсызар дыбзахоит. Абас ишаноу амч змоу акоуп аҵыс-хшы.
Анду еиҭалҳәо абри алакә ссир, амаҭа хәыҷ дахьазыӡырҩуа агәаҳәара иоуеит дарԥысхар хымԥада уи ахш ааигарц, шьхарҵыск сышԥазымиааири ҳәа агәыӷра иманы. Еилкаауп, зан дыгәхьаазго ахәыҷы аҵыс-хшы зиҭаху, уи лыԥсы ҭанаҵозар ҳәа ами дзыргәаҟуа.
Ари ажәлар рыхшыҩ иарҿиаз акоуп, избанзар, аԥсы дыбзазтәуа мчык ыҟазар, здыруада ҳәа имхәыцуеи, имгәаҟуеи, имыԥшаауеи. Ус иҟоуп аԥсҭазаараҿ ауаҩы иԥсабара. Амаҭа хәыҷы ианду изеиҭалҳәоз алакә ҵыс-хшы мчык дук аманы дахәаԥшуан, дазхәыцуан дарԥысхар дшашьҭалаша атәы, аха уи аҵыс-хшы иԥшааны аагара зыҟалара алымшо акоуп…
Апоема анҵәамҭахьшәа иаабоит ахәыҷы игәынамӡарақәа. Аа уи мзызс иамоу:
Сгәынқьуа сгылоуп, зымҩа сцан,
Анышә хьшәашәа бамоуп сан,
Саб уаха анԥса дысзааигоит.
Аамҭа, џьым, атәы иагоит.
Сан, сара абас сԥаԥсахоит,
Сан, сара уи сгәы арҵаӷеит.
Анԥса дыззааргаз асаби ас зиҳәазеи ҳәа гәыбӷан узиҭом, избанзар, акы, макьана дхәыҷуп, аԥсҭазаара иацу аҟыбаӡыбарақәа, ауаҩы лахьынҵала изааиго ауадаҩрақәа реилкаара имам, иԥышәеи идырреи рызхом. Ҩбагьы, уи дышхәыҷугьы еиликаауеит, цәала-жьыла иныруеит, ахәыҷы иан дзыԥсахуа аӡәгьы дшыҟам, насгьы уи лыбзиабара иҿымцәаауа игәаҿы иԥхоит, даҽакы амԥынҟа изымнеиуа амҩа акуеит. Аха убас шакәугьы, аб иҭагылазаашьа злаҟаз ала аԥа хәыҷы иҟаиҵоит даараӡа узырхәыцша алкаа (анԥса дахьизаарго азы): «Иҟам акәхап, ҽа мҩакы».
«Аҵыс-хшы» иаҵоу аидеиа иаццәырҵуеит асиужет хада иадҳәаланы ахәышҭаареи азқәаҭыԥи рызҵаара. Абри азҵаарагьы апоет иан лнышәынҭрахь (лассы-лассы акәымзаргьы) дахьзымнеиуа игәы инархьуеит, аҭамзаара шьҭеиҵоит. Ииашоуп аԥсҭазаараҿ дҿаҳәаны дызмоу рацәоуп,
зны дытҟәаны дызмаз аҿара уҳәару, арҿиаратә ус уҳәару, ихшара ршьапы рықәыргылара, рааӡара, ауаа рахь ркылгара уҳәару, аҵыхәтәан инапы иахьынҳалаз имаҭацәа уҳәару изыхҟьо маҷым, аха ихы ирқьиом, дахьзымнеиуа хьааигоит. Насгьы апоет-аԥа игәы иҵхоу иан лымацара лакәӡам. Уи ихьааигоит, игәы иалоуп, имцаха ицроуп ааскьанӡа аԥсҭазаара ахьеилашуаз иабацәа рџьынџьдгьыл иалахьынҵахаз:
Саазқәылаз, еиҩшо ҵхагәы,
Сазхәыцуеит Бебиаа рхәы.
Уи акәагьы иҭаршәу бара
Убасгьы исҭаххеит ббара!..
Зны аԥсҭазаара ара иахьшуаз,
Иҟалеит иазуҳәартә ауаз.
Анаҩстәи асахьақәа ршәыгақәа ракәзар, еиҳагьы илахьеиқәҵагоуп, уаҟа ииз, иааӡаз, абиԥарала изџьынџьу иакәым, атәымуаҩгьы игәы дырԥшаауеит ақыҭа аҳабла иахҭнагаз аиҭакрақәа:
Ҳӡымҩа ыӡит – абнара иагеит,
Ҳӡыхь ыӡит – абахә ҿыбгеит.
Ашәыр иеиҭабҳаз рымч ршәеит,
Иажәит, наҟ аԥша ихнажәеит.
Ҳаҩнқәа ахьгылаз еикәаӷӷа,
Мҩахеит – ихьааигартә аӷа.
Иаҳхысыз 20-тәи ашәышықәса анҵәамҭахь ианықәла инаркны аԥсуа қыҭақәа рхаҿра акыр ирыԥсахуа иалагеит, рҽеиҭаркит, ақыҭауаа еиҳарак аҿар ақалақьқәа рахь идәықәлеит. Ари апроцесс урбанизациа ахьӡуп, Асовет Еидгыла анеилаҳа, иҵегьы амҽхак арҭбааит, ақыҭақәа ҵнашәауа аҿынанахеит. Иаҳхаагаз аибашьра ашьҭахь аԥсуа қыҭақәа, изааӡарызеи, ашәарҭа иҭагылеит, ауааԥсыра ахныҟәгаразы ҳәа ҿарԥас иҟаҵаны, еихеит ақалақьқәа рахь.
Сыззааиуа, Платон Бебиа ипоемаҿы абри апроблемагьы давымсит. Ҵабыргуп, уи араҟа дзыхцәажәо, иаҳирбо иҳабла заҵә ауп, аха усҟангьы убас иҟаз аҭагылазаашьақәа ҳаԥсуа қыҭақәа рҿы аҭыԥ рыман, Бебиаа рхәы амацара аҟны акәмызт иахьуԥылоз. Ииашоуп, уажәеиԥш, амҽхак ҭбааны иҟамызт, еиҳа имаҷын. Аха зегьы акоуп, усҟангьы ипроблемахахьан. Ус шакәу шаҳаҭра руеит ҳлитература иаланагалахьоу аҩымҭақәагьы.
Апоет иан дахьамадоу Бебиаа рхәы, уажәы аӡәгьы днымхозаргьы, ибнарахазаргьы, игәы азыбылуеит, иԥсы алоуп, иан лцәа ахибаауеит. Уи дазхьуа иҳәоит: «Еҳ, сан, дбыхшазҭгьы ҽаӡәы, дгәырӷьаҵәа даԥыло уаҵәы абра днымхози дыӷӷаӡа, са сзынгьы ибӷан, ихаҵа!..»
Ари ибзиаз акы акәын, аха ангьы, аԥагьы (аҳаблагьы зумҳәарызеи) ирлахьынҵамхеит. Алахьынҵа иаҿагылахьада! «Дбыхшазҭгьы ҽаӡәы,.. абра днымхози дыӷәӷәаӡа» ҳәа апоет иҳәоит, аха иахьатәи ҳаԥсҭазаара злаҟоу ала уаҟа – Бебиаа рхәы даагылоз сеидру, иуадаҩуп уи атәы аҳәара. Егьырҭгьы аагылар амуаз, аха аԥсҭазааратә ҭагылазаашьа ауп зегьы зҳасабуа, изыӡбауа.
Апоема «Аҵыс-хшы» иазку сажәа еиқәысҳәалоит уи хзыркәшо аҵыхәтәантәи ацәаҳәақәа рыла:
…Сан, арҭ ажәақәа ибызку,
Ахыц еиԥш сырхханы сызку,
Аҵыс-хшы аныҟаз еиԥш зынӡагьы,
Амч анроу – суал сшәон саргьы.
…Уаҟа сыбжа ааныжьны сцон,
Ԥшак аацәырҵуан, аҽаӡон,
Хәылԥы-еҵәа нҭаарц иаҿын.
Сара амҩа хара сзыԥшын…
Ааи, апоет ирҿиамҭатә мҩа хара ицоит, алмҩанык изыԥшу рацәоуп.
Платон Бебиа ипоезиаҿы иубоит лымкаала дшырзышәаҳәо аҿара гәашьамхс измоу, ашьха ӡыхьеиԥш икеикеиуа ицқьоу, ауаҩы иламыс ҳаразкуа, дызраӡо абзиабара. Ас иахьуԥыло илирикатә жәеинраалақәа рҿы мацара акәӡам. Урҭ ыҟоуп зсиужет гәылҭәаау, композициатә еиҿартәышьала аинтересс зҵоу илирикатә-епикатә ҩымҭақәа рыҿгьы. Араҟа ифырхацәа (акырџьара автор ихаҭагьы дугәалазыршәо) абзиабара иахылҵуа, иарҿиауа агәеибафарақәеи, аибарххарақәеи, аиқәымшәарақәеи, ахыбаарақәеи, агәреибамгарақәеи инарҭбааны, аԥсҭазаараҿы ишыҟоу еиԥш, ахҭа иҭаршәны иаарԥшуп. Убас иҟоуп алирикатә поема «Ацҳа-кнаҳа». Апоет уи аԥиҵеит 1990 шықәсазы, қәрала 55 шықәса данырҭагылаз, ирҿиаратә усура ианасакьаҳәмҭазы. Уигьы аҩымҭа атематиказы кыр аҵанакуеит. Ииашоуп, абаҩхатәра, ақәра ыҟазаргьы, иара атәы ҟанаҵоит, аҽаҵанархом, анапы зланакыз аҩымҭа ихыбжа-ҿыбжаны иннажьуам, акы агымкәа иҟазарц
аҭахуп. Ус шакәу зырҵабыргуа алитературатә фактқәа заҟа ыҟоузеи, аха реиқәыԥхьаӡара абаҭаху, мацара иаҳгәалаҳаршәап: Франческо, Петрарка, Дырмит Гәлиеи. Урҭ рықәраҿы ианыҟазгьы абзиабара иазкыз алирикатә жәеинраала ссирқәа рыҩуан рҿара шықәсқәа ианырҭагылаз еиԥшҵәҟьа. Ус анакәха, абаҩхатәра иашаҵәҟьа ажәӡом, иалшоит (ианҿоу еиԥшҵәҟьа акәымзаргьы) абзиабаратә жәеинраалақәа раԥҵара.
Сыззааиуа, Платон Бебиа ипоема «Ацҳа-кнаҳа» ауп. Араҟа иаарԥшу, зсахьа ҭыху алирикатә фырхацәа рыбзиабаратә хҭысқәа мҩаԥысуеит дара анҿаз, абзиабара амца ианабылуаз, ишаҵәы-шаҵәуа адәы ианықәыз аамҭазы. Аха автор урҭ аниҩыз ҩежәи ааба шықәса анҵы ашьҭахь ауп. Аха урҭ ирыбжьалаз ашықәсқәа изаҟаразаалак апоема ианымԥшӡеит, ишыҟаз, абзиабара амца шрыцраз иаанхеит. Урҭ рхаҿсахьақәа аԥызҵаз автор ибзоуран. Избан акәзар, апоемаҿ иаарԥшу апоет илирикатә фырхацәа абзиабара ирыхҭнархьааз, ирхынагаз ахҭысқәа, аҟаларақәа апоетгьы протатипк иаҳасабала иахьиҵанакуа, иҵыхәа ахьаларсу ыҟоуп. Урҭ рымцашыра ргәаҵантә иаауа, иара иҟынӡагьы иааӡеит аҽинардырыртә еиԥш. Ус еиԥш иҟоу агәаанагара аԥхьаҩ иоуеит ицо афырхацәа рхҭысқәа данрызхәыцлак, ианеиҿирԥшлак. Ус шакәу аргама ду ирҳәоит автор ипоема ахы злеикуа ацәаҳәақәагьы:
Сартәом, сарцәом, ари ахҭыс,
Схы-сгәы иҭалеит сдақәа ирҭыс,
Иахьа са сгәы цоит иҭыҵ,
Иац иҟазма, мшәан, идыс?!
Аус сызҿыз саҟәыҵт иахьа
Ари ахҭыс сатҟәеит ҩаԥхьа.
Ҩежәи ааба шықәса анҵы,
Исхашҭыпҳәагь сыҟам бзанҵы!..
Аҩымҭаҿы ицәырҵуеит абзиабара анцәахәы зҭаахьоу, уи ала ибарџьеиуа, игәаҭеиуа, аха макьанагь рыԥсҭазааратә лахьынҵа ирзаанаго аразҟы зеиԥшроу ззымдыруа, аӡәымкәа-ҩыџьамкәа алирикатә фырхацәа, мамзаргьы аперсонажқәа. Урҭ, иҵабыргыхаҭаны иуҳәозар, автор игәы рзыбылуеит, иҭахуп, насгьы изҭашәаз абзиабара аҭәагашоура заҟа ихьаау, заҟа ауаҩы – еиҳарак зҿара иҭагылоу – иҩнуҵҟала иқәыӷәӷәо, иԥсихологиа иаларсу, дыԥнашәо идыруеит, еиликаауеит, избанзар, иара ихаҭагьы ихҭынхьаауеит, ирыцеиҩишоит абзиабара иаахылҵуа, иарҿиауа зегьы акы аанмыжькәа. Машәыршақә акәӡам аҩымҭа авторгьы илирикатә персонажқәа аӡәы ҳәа дызрывагылоу. Сара сахьахәаԥшуала, абри афактгьы автор илирикатә фырхацәа рыгәҭа дахьалагылоугьы – алирикатә поема ахаҭабзиара иацхраауеит, сахьаркыратә ԥҵамҭак аҳасабала, аԥсымчхара арыӷәӷәоит, иарлахҿыхуеит.
«Ацҳа-кнаҳа» ишлирикатә поемогьы, асиужет-композициа аганахьала аиҿартәышьа, аиҿкаашьа аинтерес аҵоуп, иалоу ахаҭарақәа абзиабаратә мцаԥшь иамҽхакны ишамоугьы, хьаак ишабылуагьы, ирымоуп досу излеиҩудырааша рҷыдарақәа, игәылзырҭәаауа рхаҿсахьақәа. Амала, зны-зынла, хҭысқәак рҿы дара-дара иааилаҩашьоума уҳәартә ахьыҟоугьы убап. Аха уи аҩымҭа асиужет хада алирикатә поема аԥсабара злаҟоу ала, аҿиара иаԥырхагам, иацнарӷызуеит акәымзар.
Платон Бебиа ирҿиаратә метод аханатә иацәаҩоуп иҩымҭақәа (ари апрозаҿгьы иубоит) рҿы ахархәара зызу, асимволтә ҵакы змоу обиект, амаҭәар (аԥсабаратә пеизажгьы убрахь иналаҵаны) – зыкәша-мыкәша ахҭысқәа, аҟаларақәа цауа – поезиатәла иҩычаны асахьа аҭыхра.
Аҩада иаҳҳәаз ахшыҩзцара шьақәнарӷәӷәоит ҳзыхцәажәо апоемаҿ ахархәара змоу, символтә ҵакыла иаарԥшу ацҳа-кнаҳа уи зху ашьха ӡиаси:
Ацҳа-кнаҳа, акгьы зымчым,
Уара гәнаҳа умам, џьым!..
Ааи, уа узызку даҽакуп,
Уара ашьха ӡиас ухыуп.
Ашьха ӡиас митә зыхго,
Амчымха дышьҭԥаа дызго.
Ҵаҟа уӡы шеилашуа агәгәа,
Уара инеимоудоит агәқәа.
Автор «уара гәнаҳа умам, џьым!» ҳәа, – зиҳәоугьы ыҟоуп. Уаҟа еиԥылоз бзиабарала итҟәаз аҿар зегьы зеинасыԥхомызт, ишыҟалалакгьы, изыхҟьалакгьы, аԥсҭазааратә ӡыблара еиԥнаҟьон, рымҩақәа хаз-хазхон. Убас ауп ишихьыз «уара аӡӷаб-ҷкәын кашә-каҷа» ҳәа, – автор зсахьа ҭихуа арҵаҩгьы. Уи, иҵабыргыҵәҟьаны, ақыҭаҿ даннеи ԥак еиԥш даднакылеит, аҵаҩцәагьы бзиа дырбеит. Абни ацҳа-кнаҳаҿ диқәшәоит дытҟәа дызгаз, ишьара дықәызҟьаз лара (лыхьӡ ҳаздыруам) апоет ҟазара дула зсахьа ҭихуа:
Убас ахаа-цәа лыҟәнын,
Ааԥын анапы-ԥшқа лнын.
Аиашаз, ссиршәақәа дшан,
Лыџьымшь ҟаитанқәа мзаҿан.
Лыхцәԥара арҩаш иацәқәырԥан,
Амацәаз инкылшәо ипан
Лӡара, лшьапқәа кахәхәа,
Лыбла ихыҵуан ашәахәа.
Апоемаҿ ишаабо еиԥш, арҭ аҩыџьагьы еизгәыкуа абри ацҳа-кнаҳаҿ еиԥылон, нас иавалон аԥшаҳәа рызхара изымеицәажәо, изеибамбо, уимоу, «Уа аӡиасгьы иахгон агәгәа, иатҟәарц иаҿызшәа шәыгәқәа. Адгьыл шәышьҭыхны шәакын, иаҳәозгьы еилкаан: «Шәымццакын!» Ерцахәгьы ахҭырԥақәа ахаҵа, шәа ишәеигәырӷьон, ихаҵа!..»
Абас арҭ аҩыџьагьы рыгәқәа ишеизыразызгьы, гәыла-ԥсыла (апоемаҿ ишаарԥшу ала) ишеибаҭахызгьы, рлахьынҵа рыцымныҟәеит иреижьеит. Аӡӷаб-ҷкәын кашә-каҷа иԥсҭазааратә хсаала зынӡа аҽарҿыцт, «Иахьа иамуазаргь – уаҵәы сара истәуп, исҭом аӡәы!» ҳәа, – дызҿыз инасыԥ даҽаӡәы изыгьагьеит. Уи џьшьатәӡам, иԥсабаратәуп, абзиабара адунеиаҿ иаци иахьеи ицәырымҵит, ишырҳәо еиԥш, кәрыжәаа ирықәлоуп.
Ааи, абзиабара уеилазыршуа мцоуп, ицәқәырԥо мшынуп иара изҩыданы, ицқьыны иануҭаа, уанатҟәа. «Сақәтәаны абзиабара аҽы, Сымҩахыҵит бара бҿы» ҳәаны инеиз арԥыс, жәаҳәарада, ацәанырра иаша ауп уахь дназгаз. Амала, иҟалап маҷк аҟара игәнааламзар, «уара аӡӷаб-ҷкәын кашә-каҷа, нас иубозма баша аџьа?!» ҳәа ахьиҳәауа. Избанзар, араҟа абзиабараҵәҟьа аиааира агеит. Аӡӷаб-ҷкәын кашә-каҷа аџьа ибазаргьы ишаабо еиԥш иразҟы ицымныҟәеит. Лара далылхит аҩбатәи арԥызба ацҳа-кнаҳаҿ илбаз, илгәаԥхаз. Уи азын аӡәгьы гәыбӷан узиҭом. Араҟа ажәа змаз абзиабара акәын. Уи аиааира агеит. Амала, акызаҵәык аԥхьаҩ инагӡаны аилкаа имамкәа инхоит абри ахҭыс Лара аҩбатәи арԥызба иахь лиасра зыхҟьаз. Уаанӡа аӡӷаб-ҷкәын кашә-каҷа даниԥылоз, ианеиқәшәоз еицәынхомызт, ирҳәоз, ируаз еиқәшәон, аҳәыҳәқәа реиԥш еицын (урҭ аҭыԥқәа апоезиа цәа рхьыкәкәа ацәанырра ҵаулала иаарԥшуп, ҽыԥныҳәак узыҟаҵом, нас иаалырҟьаны иҟалази? Сгәанала, урҭ реиԥырҵра ԥсҭазаарала арҵабыргра агуп.
Лара лгәы иалнахыз, аҵыхәтәан илынасыԥхаз арԥызба исахьа, автор иҭихуеит уаԥхьа дгылоушәа, насгьы ҭеиҭыԥшлеи еилаҳәашьалеи дугәаԥхартә:
Убас ихахәы бырфын ҳәан,
Убас акьанџьеиԥш деилаҳәан.
Акәыбры авҵамло ихәдахаҵа,
Ишьапқәа изиацк иҭаҟаца.
Имаҟа-жәпа иӡара иҭархха…
Аха макьана дыԥхашьон, абзиабара дытҟәа даман, аҿымҭра хьанҭа ихатәан. «Угәы иаанагои?» – лҳәон Лара. Зегь ҟалоит! – иҳәон иара. «Егьи илышьҭаз ҽа уаҩын, Иара иқыҭан напхгаҩын. Иаԥхьагь диргылозма аӡәы, ма даауазма напҭацәы?»
Лара илышьҭаз рацәаҩхеит. Абар ахԥатәи дзеиԥшроу: «Чарак аҿы лара дибеит, дхаҵаҩызан иара нҵәа, иааҳәаны ихаԥсит аҽны ицәа. Ҽнакала абзиабара ист, изакәызеи ас амч изҭ?» – иџьеишьеит апоетгьы. Уи ахаҵа лара лыбзиабара убранӡа днанацеит, иаҭәаумшьашаз ажәа иҳәартә еиԥш: «Сыԥҳәыси схәыҷқәеи ааныжь, сҭалоит лыбзиабара анышь!..» Аха урҭ лыҵшәадахон.
Апоема афырхацәа абзиабара мца рхы иҭан анасыԥ лашазы иқәԥон. Ҳәарада, урҭ рахьтә иҟоуп изқәымҿиаз, уимоу, зыԥҳәыси зхәыҷқәеи нзыжьырц иақәызкызгьы дубап. Ааи, ари адунеиаҿ абзиабара аԥанқәа цәгьоуп, уи ацәқәырԥақәа ужәлар, даара уӷәӷәамзар, уцәанырра аҵкыс ухшыҩ миааиуазар, уахькылнаго уадаҩуп аҳәара. Ибжьам, акәадыр зымбац, изқәырымҵац аҽура иаҩызами?!
Машәыршақә акәӡам Платон Бебиа ипоема «Ацҳа-кнаҳа» абарҭ реиԥш иҟоу ацәаҳәақәа рыла изыхиркәшогьы:
…Са сызлашәыҳәо – зегьы:
Уа ихәыҷӡазаргь иагьагьы,
Аамҭа баша ишәмышьҭын,
Мамзар ихышәҭуеит ауардын?
…Ацҳа-кнаҳа, акгьы зымчым,
Уара гәнаҳа умам, џьым!..
Уӡы-мшын шеилашуа агәгәа,
Уара инеимоудоит агәқәа.
Аха уи иаԥырхагахо аӡәы
Инеихьымӡаргьы ауам уаҵәы!
Аурыс револиуционер-демократ, афилософ, алитературатә критик Н. Г. Чернышевски иҩуан:
Арҭ ажәақәа акритик иҳәеит 1855 шықәсазы иихьчоз идиссертациа  «Аҟазара естетикатәла аԥсҭазаара лабҿаба ишазыҟоу» аҟны. Усҟантәи аамҭазы ареволицуиа ахыԥша зныруаз, ахшыҩзцарақәа изгәамԥхоз издызымкылоз рацәан, еиҳаракгьы «аҟазара аҟазаразы» ҳәа иҟаз атеориа иадгылаз
ауаа акритик А.В. Дружинин дназлаз. Уимоу, аурыс шҟәыҩҩцәа дуқәа Лев Толстои, Иван Тургенев ирзыразымызт Н.Г. Чернышевски аҩада зыӡбахә ҳҳәаз ифилософиатә усумҭа ду иаҵаз, еибаркны изкыз аидеиақәа. Акритик Н.Богословски зынӡа ииашаны иҩуеит:  Ус шакәу дырҵабыргуеит алада иаагауа Н. Богословски иажәақәа:
Араҟа, ҳәарас иаҭахузеи, еилкаауп Н. Г. Чернышевски аҟазара ҳәа зыӡбахә имоу: аҟазара мацара шакәым, уи ауаатәыҩса рдоуҳатә культураҿ иреиҳау асахьаркыратә литературагьы амҽханакуеит, агәҭа иргыланы дахәаԥшуан.
Иҵабыргыҵәҟьаны, иарбан уаажәларратә шьақәгылазаашьаҿгьы аԥсҭазааратә лабҿаба иахылҵуа анегативтә цәырҵрақәеи ашьцылара бааԥсқәеи, урҭ ныҟәызго, нахьхьи аахыс изҟәынҷабланы иҟоу ахаҭарақәеи, ауааи ирықәыӡбоит, рымҽеирақәа ирҿагыланы иҿаԥнаҽуеит, иацәнаршәоит алитературатә ҩымҭа. Абраҟа уи ажәа кырӡа аҵанакуеит аӡбаҩ иҩызоуп. Иара убасҵәҟьа ажәлар рзын хәарҭара злоу абзиахә аӡыргараҿгьы ихадароу феноменуп асахьаркыратә ҩымҭақәа аԥызҵо алитература.
«Алитература аԥсҭазаара иарҵага шәҟәуп» ҳәа, – зҳәаз иара Н.Г. Чернышевски ихаҭа иами иахьагьы имажәуа жәаԥҟак еиԥш иаанханы иҟоу.
Аԥхьаҩ, саҭоумҵан, аурыс хәыцыҩ ду ихшыҩзцарақәа рахь сахьахнагаз, Платон Бебиа ипоемақәа рыхцәажәара сшаҿыз. Аха гәыбӷан суҭап ҳәа сгәы иаанагом, избанзар, урҭ баша исгәаласмыршәеит, ҳпоет ду иаԥиҵаз епикатә ҩымҭақәа рҿы ҳара иаабоит ҳажәлар рыԥсҭазаара аганқәа зегьы рҿы ҵкаррацәала еилоу ҳабзазара, ҳҭоурых, иҳагу, иҳабзоу, ҭаха ҳазымҭо, ҳзыргәаҟуа, жәпакы. Аха уаҟа зегьы ирыцкны иааԥшуеит ҳаԥсадгьыл аҿы ҳаҟазаара шьарда изыруадаҩуа, арыцҳарақәа ҳҭазыргылоу, ҳазмырбзазо, жәытә-натә аахыс ҳақәызхырц иҳашьҭоу, ҳаԥсадгьыл ԥшӡа наунагӡа ҳалхәдазтәырц зҭаху, ҳпара еиҩаӡо ҳаӷацәа рыхәмгара, рхаҿсахьа гыгшәыгқәа. Иара убасҵәҟьа аамҭеикәшарацыԥхьаӡа ҳаҩнуҵҟа, иуарла-шәарлазаргьы, иагәылиаауа, аԥсахыҩцәа, аҭиҩцәа, зхы-зыԥсы мацараз адәы иқәу ауаа гьангьашқәа, измам ԥсадгьылгьы, ҭоурыхгьы жәларгьы, мамзаргьы зегьы ззеиԥшу, мацара дара қьаф руртә еиԥш ирымаз аԥсҭазаара бзиа, уаҳа даҽакы рҭахым. Ирацәоуп убас Платон Бебиа иепика-лирикатә поемақәа рҿы ҳажәлар рҭоурыхтә лахьынҵеи иахьатәи рыԥсҭазаареи ирыдҳәалоу апроблемақәа. Урҭ иҿаԥырҽуеит, ирықәыӡбоит аԥсҭазаара аӡыхь зырхәашьуа зегьы. Ибзиоу, иҵоуроу цәырҵразар, ихҭысзар, ҳаҿиара, ҳаизҳа-зыӷьара иазкызар ажәа сахьарк ала иҩычаны ипоезиатә хаҿсахьаны игәылдыршәоит, уанрыԥхьо аестетикатә гәахәара унаҭартә еиԥш. Ари арҿиаратә цәаҩа Платон Бебиа поетк иаҳасабала инаршә архиоит, дарманшәалоит еиуеиԥшым аԥсҭазаара аперсонажқәа, аҟаларақәеи, ахҭысқәеи (аԥсабаратә цәырҵрақәагьы убрахь инарылаҵаны) сахьаркыратәла раарԥшраҿы.
Аԥхьаҩ, уажәы ҳзыхцәажәо апоема «Аԥсны ҳаным» зегь раԥхьаӡагьы иагьҭоурыхтәуп, нас иубоит автор иԥхара зныруа алирикатә хьаҵрақәа, амотивқәа маҷымкәа. Урҭ, ииашахаҭаны, аҩымҭа асахьаркыратә идеиатә ҵакы ҳәаақәырҵоит, аҭоурыхи иахьатәи аԥсҭазаара лабҿабеи еиқәҿырҭуа иҟанаҵоит, ажәакала, рышьхәақәа шеивҵо мҩашьо иазааигәанатәуеит.
Аԥсуа шәҟәыҩҩцәа (ашәҟәыҩҩцәа анаҳҳәо апоетцәагьы апро-заикцәагьы ирзеиԥшуп, аха, акьыԥхь аҿы лассы-лассы аҿырԥштәы аагара салагом ажәа ашәҟәыҩҩы апрозаик изы мацара ҳхы ианаҳархәо апоет уахь даҵанамкуа џьушьап) аҭоурых тематика аханатә аахыс иазҿлымҳауп, уи азы акы аԥызымҵац шамахаӡак акәымзар, дыҟаӡам. Уи ишдыру еиԥш, ихацдыркит Д. Гәлиеи, С. Ҷанбеи. Аха иаҳгәалаҳмыршәар иҳақым, аҭоурых аҿаԥхьа ҳиашахом, уаанӡагьы, аԥсышәала дшымыҩуазгьы аԥсуа шәҟәыҩҩцәа рахьтә Аԥсны аҭоурых иазкыз асахьаркыратә ҩымҭақәа (апоема «Гәадан ибаа» адрама «Гьаргь ахԥатәи») аԥиҵахьан апоет ауаажәларратә усзуҩы Гьаргь Чачба. Уи иаԥхьагьы ирыҩхьан ХХ-тәи ашықәсазтәи аԥсуаа рҭоурых иазкны аурыс шәҟәыҩҩ Д. Мордовцев (ароман «Прометеево потомство»); П. Каменски (аповест ) рҭоурыхтә ҩымҭақәа. Нас, ишаабо еиԥш аԥсуа литературазы аамҭеи абаҩхатәи ицәырыргеит (апрозаҿгьы апоезиаҿгьы) ихатәроу, игәылҭәаау ҳажәлар рҭоурых атәы зҳәо аҩымҭақәа, иаагап Д. Гәлиа («Сара схәышҭаара»): С. Ҷанба (адрама «Амҳаџьыр»);
Гь. Гәлиа («Асасцәа еиқәаҵәақәа», «Аӡыблара»); Қь. Агәмаа («Селым»); Б. Шьынқәба («Ацынҵәарах»); Ӡ. Дарсалиа («Аӡыблара»); А. Возба («Ҳаџьараҭ Кьахьба») уҳәа егьырҭгьы.
Сыззааиуа, Платон Бебиа илирика-ҭоурыхтә поема аҩада еиқә-сыԥхьаӡаз асахьаркыратә ҩымҭақәа ирцәыжәлоуп, жьра-цәарала ир-зааигәоуп, реалтә аамҭала уахәаԥшуазаргьы аинтервал шрыбжьоугьы, акырџьара еиқәҿырҭуеит, избанзар, аҩымҭа обиектс, иҵегьы ираԥсышәаны иуҳәозар, маҭәар хадас иамоу ҳажәлар ржәытә, рҿатә лахьынҵала ирызшоу рҭоурыхтә ԥсҭазаара ауп изгәылҩаау.
Апоема «Аԥсны Ҳаным» автор ахы икуеит аԥхьаҩ акыр дзырхәыцуа ацәаҳәақәа рыла:
Аԥсуаа ҳԥишәарц ҳаишама Анцәа,
Ҳааинылоны ҳамҩа икуеит иԥҵәа.
О, издыруада иаҳхаразаргь ҳара.
Ҳзымхәыцуазар, ҳзымԥшуазар хара?!
Жәаҳәарада, ажәлар рҭоурыхтә ԥсҭазаараҿы, зны-зынла убас иҟалоит ироуржьқәоу, хырҩа ззырымуа (инахараны иахьзымхәыцуа, иахьзымԥшуа ирыхҟьаны), дара рхы ианҭаԥо, ианырԥырхагахоу, иахьеи-уахеи иԥызшәо аԥсҭазаара алкаа анырзымхо. Ас еиԥш иҟоу ацәаҩа, иага ихьаагаргьы, аԥсуаагьы иҳацәтәымым ҳабзазараҿы аҭыԥ амоуп. Убри азоуп апоет иҭоурыхтә поемаҿ абас хара узырхәыцуа, иаҳхаагахьоу аҭоурых ҵаулахьгьы ухьазырԥшуа ацәаҳәақәа рыла дзалагаз.
Аҩымҭа иҵегь аҵакы ҵаулахарц, аԥхьаҩ азҿлымҳара азиурц, даднаԥхьаларц, автор ихы иаирхәоит еицырдыруа афольклор аҿгьы асахьаркыратә ҩымҭақәа рыҿгьы иаҳԥыло Анцәа ихазы имаз адгьыл аԥсуаа ишриҭаз атәы зҳәо аҳәамҭа. Араҟа апоет еилыхха иҟоу поезиатә цәаҳәа еилацалала иҳәеит апоема иаҭахыз ишанаалоз ала дахәаԥшны. «Ари адгьыл са иусҭауеит, уаныз, амала, уара, еснагь угәуҽаныз!» ҳәа, – ииҳәаз иажәақәа рҵакы хара ицон, адгьыл ԥшӡа, адгьыл беиа, еиҩаӡоз, изтәызтәырц зҭаххоз рацәаҩхоит ҳәа акәын иаанагоз. Иузныҟәымгар – хымԥада уахьхәуеит ҳәа зиҳәазгьы еснагь уи ахьчара шаҭаху иирдырырц акәын. Аҩымҭаҿ автор иаҵшьны иазгәеиҭоит аԥсуа анцәа ииҭаз иџьынџьԥсадгьыл аҟны наџьнатәаахыс дшынхо, иламыси ихаҵареи рыла, зегьы дырбарҭан, аха иаӷацәагьы, иԥсадгьыл дахызбаауагьы цәырҵит рыԥсы қымқымуа. Аха урҭ ампыҵахалаҩцәа ԥхьазцо, амчқәа Аԥсны иҟан, иҟоуп иахьагьы, ринахысгьы.
Платон Бебиа патриотк иаҳасабала, игәы аздууп, дахыҽхәоит (аҩымҭаҿы ишаабо еиԥш) иԥсадгьыл гәакьа Аԥсны аԥшӡара, абеиара, ажәытә аахыс иаман иаауа абарақьаҭра. «Араҟа ажәла анкашәа ахала ииуеит, араҟа аӡын убас ашәҭқәа пытуеит, инеиԥынкыла аҳра ауеит аҟата, иарҭхаџьуеит аӡын-мра ахаҭа», – иҩуеит апоет. Аха убри аамҭазгьы, апоет ихаиршҭӡом иазгәеиҭоит абри аԥсабара ссир иаҳнаҭаз, митәык узмеилаҳаша даҽа цәаҩакгьы:
Убриазы акәхап: џьоукы ҳаашьацәоуп,
Аџьа аҿаԥхьа ҳабӷа мыжда ԥҵәоуп.
Ҳазхәыцӡом уи ишацу аԥсынҵыргьы,
Арахь иҳамазарц ҳҭахуп зегьы.
Ари апоет ихы иҭиҳәааз акәым, ҳаԥсҭазаара аҵабыргхаҭа иаҟәын-ҷабланы изку акоуп, ҳазлаҟоу ауп. Ауаҩ иҟаиҵаз агха аниҵарҳәа иара ириашалароуп, дақәԥалароуп аиашахь дкылсырц азы. Ажәларгьы ус ауп ишыҟоу. Акритика зегьы ирнаалоит иахьаҭаху аҭыԥ аҟны.
Автор ипоемаҿ дызқәыӡбо, акритика имырхьааӡакәа иззиуа хыхь иаагаз агхақәа, еиҳа уаҩы ичҳап, ус узазҳәар ауазар, анаҩстәи аасҭа. Уи иҵабыргыҵәҟьаны, автор (аԥхьаҩгьы убас) ихьааигоит Анцәа ду иҳаиҭаз адгьыл – уи нахыс наунагӡа ԥсадгьылс иаҳзыҟалаз – ажәлар мамоу, шьоукы-шьоукы рхарала ҳазлагаз зынӡа ҳҭазырхар зылшо ашьцылара бааԥсы. Закәузеи уи? Абар уи закә рыцҳароу:
Ҳцәа ҳанҭало-ҳҭыҵуа, ҳтитиуа
Ҳналагеит Анцәа иҳамҭагь ҳҭиуа.
Дмалуаҩхеит ани аԥсуа бӷаԥҵәагьы…
«Иауауеи!» – иҳәагәышьеит Анцәагьы.
Ас аҟаҵара, ахы мҩаԥагар азаамурак еиԥшуп. Убри азоуп анцәагьы «Иауауеи!» ҳәа изырҳәазгьы, агәҽанызаара зҳаиҭо иара дызхылаԥшу аԥсабара ацәырҵрақәа рыла: «Аԥхын акырцх аируеит, аӡын ирмацәысуеит, ирдыдуеит (уи иуарла-шәарлаӡо цәырҵроуп), икыдҵәа иаируеит аҳәынҵә-қәа, рыҭра ԥжәаны илаишьҭуеит ақәа… «Аха ҳара иаабар ҳҭахӡам акгьы, иажәа-ҭынхагь ҳхаҳаршҭит зегьы», – иҳәоит апоет инаҵшьны.
Арҭқәа зегьы автор идирҳәо рацәоуп, зеилкаара маҷу, хара изымхәыцуа макьаназ ҳшыҟо ҳнарбоит лаԥшҿабаны. Уимоу, урҭ рҩызцәа ракәзар ҟалап Аԥсны аибашьра азаазгаз ҳәагьы агәаанагара изцәырҵуеит. Ари ахшыҩзцарагьы, зынӡаҵәҟьа акәымзаргьы, иахьиашақәоугьы ыҟазар ҟалап.
Избан акәзар, аԥсуа жәаԥҟа иаҳәоит ауаҩы ихы иазимуа иаӷа изиуӡом ҳәа.
Ажәҩан иаҵасуа ҳахра еиҩыцәқәа, архаҿ ишьҭоу ҳадгьыл-чашәрақәа нахьхьиӡа аахыс иреиҩаӡоз ҳгәылацәа хазынақәа (ақырҭцәа, агырцәа, ашәанцәа) 1992 шықәса 14 август аҽны аибашьра хлымӡаах ҳналадыргылт ҳхы иҭамкәа, ҳгәы иҭамкәа. Ари ҳақәхра акәын изызкыз. Уи атәы зҳәо апоезиатә цәаҳәақәа Платон Бебиа исахьаркны иҭихуеит ҳаӷа хәымга ҳцәымӷра чмазара бааԥсык еиԥш илаз лабҿабатә фактк еиԥш ҳабла ихгылауа.
Ҵабыргуп, ҳаҩнуҵҟагьы, ирацәамзаргьы апоет илаԥш иҵашәоит, еиҳа ииашаны иуҳәозар, еиҩиршәом «Зыдгьыл ҭины амал зырҳауаз, аҵәца шьҭых Аԥсназы изҳәоз ауаз», нас ианшәарҭаха иқәҵны, Ԥсоу аӡиас иреибаҳәан ицақәаз. Ааи, иҟан урҭгьы, иузӡом, аибашьра иахшаз роуп. Аха урҭ ракәым аҩымҭаз ихадоу, автор игәыбылра ду рыдҵаны, иуаҩытәыҩсатә ԥхареи ибаҩхатәреи рымч еилаҵаны зхаҿсахьа ҭихуа:
Ҳарҭ ҵеицәак ҳәа ҳамазаап убас
Мгәарҭа дыҟоуп иҟарҵо зымбаз.
Ҳадгьыл рыцҳа, уажәы ианаҭахха,
Напышьашәала иԥылеит аӷа.
Ақәыԥшӡақәа бжьасхеит, илымхеит,
Уаҳа ихьамҵит: инымҵәеит, имхеит.
Ҩынҩажәаҩык дырҿагылт уа аӡәы,
Дырҿагылеит, рыцҳа, напҭацәы.
Иацы ҳаишьцәоуп ҳәа ҳазҳәоз, ҳацәгьа, ҳабзиа иаҳцәнымхозшәа зҽалазырхәуаз, ҳҭыԥҳацәа ҭацацәас изгоз, аха маӡа-аргама «Ҳадгьыл!» – зҿакыз, уажәы зхы инаркны зшьапы аҟынӡа бџьарла зҽеибыҭаны иҳажәлаз ҳаӷацәа рхаҿсахьа цәыршәагақәагьы аарԥшуп рцәымӷра аԥсадгьыл ахьчарахь иуԥхьартә еиԥш.
Апоема «Аԥсны Ҳаным» аҟны автор инаҵшьны дазааҭгылоит Аҟәа ахақәиҭразы ицоз жәларык рҭоурых. Уи 1993 шықәса март 5 азтәи ажәылара ауп, араҟа зыӡбахә ҳәоу. Ииашоуп, конкретла инҭкааны иҳәом, аха ус шакәу аԥхьаҩ агәра игартә иаарԥшуп ахҭысқәа. Платон Бебиа аԥсуаа зегьы реиԥш, игәы иалоуп, амца еиԥш ицроуп, дабылуеит Аҟәа ҳаӷа инапаҿы иахьыҟоу… «О-о, ихьанҭоуп уҩны аӷа данаху, кьанџьаҵас дазныҟәо ишиҭаху!..» – ҳәа ихьааигоит, дуазыруеит автор. Аха уи агәра игоит ҳҵеицәа гәымшәақәа Аҟәа бзанҵык аӷа қьаф уа, деиқәзаҷа, хыхьынтә дылбаазшәа дышдмыртәо. «Аат, аҳаҳаи, шәеицнеи еиҭагьы!» Ҳҵеицәа ирыԥхьо илеиуан Гәымсҭагьы» абжьы иаҳауеит. Ҵабыргуп, апоет зсахьа ҭихуа Аҟәа аӷа хәымга импыҵкәыкәааразы ажәылараҿ ҳаибашьцәа фырхацәа рыгәҭакы рзынамыгӡеит, ихьамҵыр аумит, Аҟәа рыцҳа гәырӷьаҵәа ишыԥшыз ҩаԥхьа аӷа хәымга инапаҿы иаанхеит. Апоет уи ахҭыс аа ишибо:
Аидгылара – мап, абра иҟамлеит,
Хама-хама рҩаш ҟәыҵәаны илеит.
Ачарҳәара – ааи, абра иҟалеит,
Изҭаҵәахыз аҳаҭхәыжә ԥытлеит.
Рыҩнқәа ишрызнеиуаз уажәы-уашьҭан,
Ҳаҷкәынцәа рыцҳа ҟәаҟәаса ишьҭан,
Ан лыҳәҳәабжь уа Гәымсҭаарцә игон,
Ажәҩан ҵәыуан, ашьхақәа џьабон.
Платон Бебиа араҟа ииҳәо ахшыҩзцара, иҟаиҵо алкаа аидгылара ҟамлеит, аԥсахра ҟалеит ҳәа, акы, документ фактла ирҵабыргуам, ҩбагьы, ахара зхароу конкретла, хьыӡҳәала аӡәгьы даирбом, апоема шҭоурыхтә ҩымҭоугьы, избанзар, ари сахьаркыратә ҩымҭоуп, ус аҳәара, аҟаҵара азин имоуп. Ҳәарада, усҟантәи ажәылараҿ ҳаибашьцәа гәымшәақәа аҵазырхаз, авбақәа ируакуп апоет ишиҳәаз аидгылара ахьыҟамлаз, наџьнатә аахыс ишәиу ачарҳәара ахьцәырҵыз, аԥсы ахьҭалаз. Аха апоема автор урҭқәа зегьы иҽрылаигалом (аматериалқәа имазаргьы дрывсуеит, ииашангьы иҟаиҵоит), изеиԥштәу поезиатә хаҿсахьала иаҳирбоит март 15  –азтәи ҳаибашьцәа еиҿыркааз ажәылара атәы: «Ҳҵеицәа гәымшәақәа анаҵаха уажәы: ҳагәқәа каҳаит, иаҳшәаҳҵеит ашәы» ҳәа, – изырҳәаз.
Абраҟа иазгәаҭаҭәуп апоема иамоу даҽа ҷыдарақәакгьы. Уи убри ауп – апоет иаԥиҵеит Аԥсны жәлар рџьынџьтәылатә еибашьра ианасакьаҳәымҭаз, Аԥсадгьыл аиқәырхаразы ҳҵеицәа хеигӡарак ҟамҵакәа ашьа анкарҭәаз аамҭазы, еиҳа ииашаны иуҳәозар, март 21-30, 1993 шықәсазы. Насгьы, ари арыцхә иунарбоит поема дуӡӡак жәымшы рыҩнуҵҟа ишаԥиҵаз. Ари, дарбанзаалак изгьы имариам, ихьанҭоу усуп. Аха иҟалаз ахҭыс – ҳаибашьцәа, ҳаԥсадгьыл ашьоуцәа иҟарҵаз ажәылара ақәҿиара ахьамоузи аӷа ицәымӷреи еилалан апоет деиладырԥшит, иԥсахы еибадыркит, иҟалаз ахҭыс ҳауаажәлар зегьы реиԥш ихьааигеит, аха агәкаҳара инымԥшит, аиааира ақәцә дықәԥшуан, агәыӷра дакын деилаԥах. Убри ауп апоема абас ихәжәаны мамзаргьы қәыԥсычҳарак, «ацәа иҭакӡаны» жәымш рыла изырҩыз. Уаҟа дыцхырааҩны, дҵәатәы шьаҟаны автор дизгылоит (аҩымҭа даҭахны) «шәышықәса зхыҵуаз ауаҩы». Ари аҭаҳмада персонаж ҿыцны
аҩымҭаҿ дцәырҵит аҭоурыхтә ҵакы иманы. Убри ахаҵа ииҳәаз ауп аҩымҭа анаҩстәи аҭоурыхтә хҭысқәа – Аԥсны иахнагахьоу – адаҟьақәа злаатуа. Урҭ убранӡа еилаԥоуп, убранӡа ирацәоуп иануаҳалак ухәы-ужьы қақаӡа игылоит, «аа анаџьалбеит ҳаԥсадгьыли ҳажәлари заҟа рхыргахьоузеи, заҟантә рҭоурыхтә лахьынҵа аҟазаареи аҟамзаареи рҳәааҿ инаганы иргылахьоузеи» ҳәа, – лоунытә дымқәыԥсычҳар ауам зыжәлари зџьынџьԥсадгьыли ҳаҭыр рықәызҵо ауаҩы. Аха шәышықәса зхыҵуа ауаҩы иааиртуа ҳҭоурых адаҟьақәа трагедиала ишҭәугьы, изаҟаразаалак гәкаҳарак рыҵам, ҳажәлар материаллеи ԥсыҭбаралеи иага ирызтәазаргьы ран рыԥсадгьыл аӡәгьы ирҭом, рхы ақәырҵоит акәымзар. Ус иҟан ажәытәгьы, ус иҟоуп иахьагьы. Шеварднаӡе уи ибандеи аинрал ҟамла Ҟарҟарашвилигь убрахь днарылаҵаны акгьы рылшом аԥсуа жәлар рҿаԥхьа. Ус шакәу аргамаду ирҳәоит Аԥсны ҵеицәа доумыжьхақәа аибашьраҿ иаадырԥшуа, алакә аҿгьы зыгәрагара уадаҩу афырхаҵареи иҳаҩсхьоу аамҭақәа раан ҳажәлар Анцәа ириҭаз рыԥсадгьыл Аԥсны ԥшӡа хақәҵарыла ишырыхьчози. Арҭ афактқәа аӷа хәымга ҩра дызмырԥо роуп.
Апоемаҿ автор ицәыригаз аҭаҳмада (алирикатә фырхаҵа иарӷьажәҩаны ивагылоу, иҿахәы злеиҳәо) аидыслараҿ аамҭала иаҵахаз, ихьаҵыз ҳаибашьцәа гәымшәақәа ргәы шьҭызхша, ҩаԥхьа ажәыларахь ирыԥхьо, амилаҭ агәадуура рызҭо, рҭоурых адаҟьақәа аазыртуа иажәабжь алагоит абас:
– Дад ашьхақәа ахьӡаалои амшын,
Ԥша ахьышәышәуа ҽа тәылаки еиԥшым.
Ацәгьа алихуазма ихазын анцәа;
Реиҳа уаҩы иахьниҵуа шықәс-рацәа.
Аха абзиа, џьым, зегь рыбла дхуп,
Аԥшӡа зегьы дрымазар рҭахуп.
Бжь-мшынк ирыр, ирхыҵ бжь-шьхакы,
Шаҟантә иҳақәлахьоузеи ара џьоукы!
Ари аҭаҳмада хаҭалагьы аԥсҭазаара ӷәӷәала иԥнашәахьоу, кыр збахьоу изхызгахьоу, згәынкылара бзиоу аԥсы рхаҵаны еиҭеиҳәоит (шәҟәыла иҵаны акәымкәа) абиԥарала ирхамышҭыкәа, инеимда-ааимдо шәышықәсала иаарго Аԥсны аҭоурых адаҟьақәа, иаазырԥшуа ҳажәлар ирхыргахьоу агәаҟрақәеи афырхаҵарақәеи. Урҭ митәеиқәаҵәа ишҭашәахьазгьы, ишырхыргахьоугьы бзанҵы Рыԥсадгьыл аӡәгьы инапаҿы иҟалар руамызт. «Аԥсуаа еидгыла Аԥсназы иқәԥон азы, ирыцықәԥон: рыдгьыл, рышьхақәа, рӡы! Аԥсуаа рфырхаҵара агәра ҳнаргеит. Ҳара ҳаҟны ишиз: «Ар-маҷ, ахьӡ ргеит!» – иҳәоит аҭаҳмада ижәлар рфырхаҵартә қәԥара дазгәдууа.
Аха ус шакәугьы, ари ауаҩ дзавсуам (аҭоурых ахаҭа азин инаҭом) ҳаԥсҭазаара аҵабыргхаҭа зны-зынла (еиҳа ашәарҭа ҳанҭагылоу аамҭазы) иаанахәоз, иаҵиаауаз ҳазмырбзазо, шьҭахьҟа ҳазгоз ауаҩы иԥсабара иалоу аԥсыҽрақәа – арыцҳарахь дкылызгоз – аибаҭирақәа, аԥсахрақәа. Уи, жәаҳәарада, иахҟьон, акы, ашьыцра, ҩба амаҵура, аҳра акра, амазара меигӡарахда амазаара аԥсадгьылгьы, ажәларгьы рыгәхьа амкра, қьафла адгьыл ақәзаара уҳәа иреиԥшқәоу жәпакы. Убас иҟаз ауаа ирыхҟьаны аԥсуа жәлар заҟантә арыцҳара иақәшәахьааз. Абри аҩымҭаҿы иаарԥшу Баграти (Аԥсны аҳас иамаз) уи иашьа Дырмити реизыҟазаашьала. Уажәнатә исҳәоит апоет ихы иаирхәо ари ҭоурыхтә фактуп, амала, амыцхә даламлеит, аҭаҳмада иеиҭаҳәарала иаҳирбоит, Дырмит иҟаиҵаз Аԥсны заҟа иазтәаз. Ирыцҳара думи абарҭ ацәаҳәақәагьы иҳарҳәо:
Уара, Аԥсны аҳ Баграт иашьа Дырмит,
Уашьа уизцасны бзиак ҳәа умуит.
Уашьеи уареи шәеимҩаламхаз, ҵаны,
Аха ишуҳәара, иахароузеи Аԥсны?
Ирхароузеи ужәлар уа узааӡаз,
«Аҳамҭақәа» рзыҟауҵартә абас?
Иахароузеи уиҵашьыцны аӡәы,
Аԥсны зегьы изахьушьуагьы аҵәы?
«Чарҳәарала уа абырзен иаара иаанагеит ахҵәара-ахыԥсаара», – иҳәоит аҭаҳмада игәы ихьуа, ихьаагауа. Аибашьраан итҟәаны иргаз Наҟәаԥиаԥҳа Мадина лакәзар, даҳкәажәхоит ҳәа дшыԥшыз, дчарҳәаҩны лыԥсадгьыл ахь дыӡхыҵуеит Ҳанум ҳәа лыхьӡҵаны. «Џьанаҭ иашьҭан ианиаз џьаҳаным» – ҳәа лзиҳәоит апоет. Аирониа аҵаҵаны Аԥсны Ҳаным лыхьӡиҵеит. Илнаалагәышьом. Ҳаным аҳкәажә ауп иаанаго.
Аҩымҭаҿы иаабоит Наҟәаԥиаԥҳа Мадина зны мчымхарала атәым дгьыл аҿы (Стампыл) инанагаз, нас Аԥсны даӷаны, дачарҳәаҩны ирааӡаз, иазыҟарҵаз, асқьарцәа лыман дақәлеит, лыԥсадгьылаҿы ашьа калыршит, амшеилага шәзыӡхызгеит ҳәа дреижьаны. Абарҭқәа зегьы Аԥсны Ҳаным мшынла лаара, асқьар зҭаз ашәындыҟәрақәа абаахьы раагара апоет илшеит ҟазарыла рсахьа ҭыхра. Ажәлар ҳлыркьаҭоит ҳәа ишылзыԥшыз амитә иҭалыргылт, ашьа калыршит. Аа иҟалаз закәу:
«Аа-а, ачарҳәара ҳзыруит, аа ҳаԥсит…»
Игәыҭшьааганы игон уа аӷәи-ҵи…
Аҳәа ццышәқәа рааиҿаххыбжьы гон,
Ерцахә ҷаԥшьа, рыцҳа, агәы иагон…
Ари ачарҳәара Баграт иашьа (апоемаҿ излаарԥшу ала) Дырмити Ҳаными еиҵарҟәаҟәаз акәын. Амала ҭоурыхла иҵегьы ари афакт ырҵабыргызар еиҳа еиӷьын. Аа урҭ рыԥсадгьыл азы ирылшаз зеиԥшроу.
Аԥсны џьабон, уажәы алахь еиқәын,
Агәы ҭаԥҽын, уажәы аҵысгәы агәын.
Ажәҩақәа наҟ-ааҟ иҿырҟәдаан
Аблақәагь, ҵауламызт, иҭаан…
Игылан ахацәа рыбӷа ԥҵәаны,
Ицон аҳәса рылабжыш ҭҵәаны,
Убас еиԥшын абыргцәеи ахәыҷқәеи
Ашҭа инҭала-нҭыҵуан игәеигәеи.
Ари ачарҳәара иахылҿиааз атрагедиа Аԥсны аԥсабарагьы ӷәӷәала ианырит, иуҳәар ауазар, ихьаанагартә еиԥш.
Ҳазыӡырҩып, иара ахаҵкы, аԥсабара ахаҭа:
Ашьхақәа гылан рхы ларҟәны
Ахааназ еицамкуаз рыгәқәа хәны.
Акызаҵәык – уа алахь еимарџахә,
Ахара ишыԥшыц иԥшуан Ерцахә.
Амшын акәзаргь:
Амшын гәаангьы ижәылон убас:
«Снапы иқәыргыл дарбан иузаазгаз,
Са дыӡхызгазаргьы аҳәагәы згәыз,
Ерцахә изамбазеи уи дзакәыз?!»
Абри аҩыза аҭагылазаашьаҿ: «Аԥсны рыцҳа, убас алахь еиқәын, агәы ҭаԥҽын, уажәы аҵысгә агәын. Иҟамызт узықәгәыӷраҳәа мчы, иахаҳанто иахажьын ашәшьы». Аха, агәы каҳаны ихырқәақәо иаутәах, уи аҵеицәа рымч ҩаԥхьа ақәԥарахь ирыхон. Уажәы зыӡбахә ҳамоу хараӡа ицахьоу аҭоурыхтә факт акырӡа иақәҿнаҭуеит апоема анаԥҵазтәи аамҭазы Аԥсны зҭагылаз, конкретла иугозар 1993 шықәса мартазтәи ажәылара. Урҭ шықәсыла еицәыхароуп, интервалла ашәышықәсақәа рыбжьоуп, аха ҵакыла, ҭагылазаашьала, ажәлар рхьаа ала урыхәаԥшуазар, ҳәарас иаҭахузеи, еизааигәоуп, ӷрак еицҭшазшәа цәаныррак иатәышьҭроуп. Убри азоуп апоетгьы, дзыхцәажәо, ашәышықәса аҵааршәы аҟнытә иааиго аҭоурыхтә хҭысқәа иацы иҟалазшәа, лабҿаба ибазшәа, далагыланы ихҭынхьаазшәа, аарԥшра илзыршаз.
Апоема хзыркәшо аҵыхәтәантәи аԥшь-куплетк рҿы автор иааирԥшит иаҵшьынгьы иаҳирбеит уи амхылдыз еиԥш еидызкыло аидеиатә-сахьаркыратә ҵакы хықәкыс иамоу, ииҳәарц ииҭахыз, насгьы иахьатәи аамҭа уадаҩ иауаршәаны аԥхьаҩ ицхраартә, агәалаҟара инаҭартә, ақәԥара ду ицо иааирала ишынҵәо, ишеиқәҳәалахауа агәра игартә еиԥш асимволтә ҟазшьа аманы.
Аҵх еиқәара аҳра анауаз аамҭазы (уи зыхҟьаз ҳаибашьцәа гәымшәақәа марттәи ржәылараан рыманшәаламхареи иҟалаз арыцҳарақәеи роуп) апоет ихаҭагьы доуҳатә мчык иҵасит, даргәаҭеит, иҿымцәаауа гәыӷра дук алакҭа дынҭаԥшит, дарԥеиԥеит аҵх еиқәара иалыҩны иаҳаз змаҭа инапы кны ицоз алашә ибжьы. Уи асимволтә ҵакы амоуп, аиааира иашьаноуп. Уажәы ҳрыԥхьап дара. Усҟан зегьы еилкаахоит:
«Уа-а, Аиҵашьыцра – аԥсуаа зегь ҳаӷа,
Уа-а, шәаҿагыл, амарџьа, хаха!
Уа-а, иҵаԥышәҟа наҟгьы ашьапы…
Уаҵә Абрыскьыл дҭыҵуеит аҳаԥы!
Уа-а, Аидгылара – аԥсуаа зегь ҳҭынха,
Уа-а, шәазгыл, амарџьа, хаха!
Уа-а, иқәшәыргыл иџыхӡа ашьапы…
Уаҵәы Абрыскьыл дҭыҵуеит аҳаԥы!
Уа-а, Аԥсны абас акырқәа абахьеит,
Уа-а, ичҳаны акырқәа ахнагахьеит.
Уа-а, шәанеидгыл – ижәгоит ашәшьы ԥы…
Уаҵәы Абрыскьыл дҭыҵуеит аҳаԥы!..»
Иаацәылашит. Ибжь зегьы ирыхьӡон,
Алашә имаҭа иҽынаиԥшьуа дцон.
Абџьар ашҟа еихон ауаа рнапы…
Уаҵәы Абрыскьыл дҭыҵуан аҳаԥы!..
Исахьаркшәа иуҳәозар, арҭ аԥшькуплетк апоема ахы еиқәырҳәалеит имытлартә еибадыркуеит аԥсҭазаара ҵыхәаԥҵәара шамам убартә еиԥш
згәеилгара ыҟоу. Зыхдырра ҳараку, зеилкаара ҵаулоу алашә дақәыӡбоит аԥсуаа зегь ираӷоу, изыхҟьазаалакгьы жәытә-натә аахыс, рҭоурыхтә ԥсҭазаараҿы ирҟәынҷабланы иаауа, иахьагьы иззымиааиц аиҵашьыцра. Уи чмазара бааԥсуп, ашьапы иҵаԥҟатәуп, ианыхтәуп.
Алашә ибоит ауаҩы аҳауа шиҭаху еиԥш аԥсуаа зегь ҳҭынха ду, ҳаиқәзырхо аидгылара шакәу, усҟан амчқәа зегьы ҭаҷкәымк еиԥш еилаҵәоит, иӷәӷәахоит, ақәылаҩгьы дырзиааиуам. «Уа-а, шәазгыл амарџьа, хаха!» хәа, – ибжьы аҵх еиқәара иалыҩны игоит ажәлар зегьы арҿыхартә, ираҳартә еиԥш.
Аҭаҳмада лашә идыруеит Аԥсны абас, арыцҳарақәеи азалымдарақәеи шахҭнагахьоу, аха уи бзанҵы агәы камҳац, аӷа иҿаԥхьа ашьамхы арсны, ихырқәақәо арыцҳашьара иаҳәо имгылац. Уи идыруан аидгылара ажәлар шеиқәнархоз, аиааира шыднаргоз. Аиааиреи ахақәиҭреи символс ирымоу аепостә фырхаҵа Абрыскьыл ихьӡ баша игәалаиршәом: «Уаҵәы Абрыскьыл дҭыҵуеит аҳаԥы!..» уи аиааира аазго уаҵәтәи амш ауп. Араҟа апоетгьы аҭаҳмада алашәгьы еиҟараны иахәаԥшуеит Абрыскьыл иҵакы, ажәлар рҿы имоу ахьӡ-аԥша, уи еиҵахара зқәым иааироуп иаанаго.
Апоемазы аҩада исҳәахьоу анаҩсангьы иара ахаҭабзиара ҳаразкуа иреиуоуп марттәи ажәылара  ашьҭахь апоет мышқәак анца, ахҭысқәа шыԥхаз иахьаԥиҵаз, насгьы уи азмырхакәа ҳҭоурых аҵахьгьы дылбааны ҳагәылаирԥшит иахьатәи амш иақәҿнаҭыртә. Ииашоуп, апоет илирикатә-ҭоурыхтә поемаҿы марттәи ажәылара аанази аибашьратә хҭысқәа рсахьа ҭихуам, аԥсадгьыл ахьчаҩцәа рфырхаҵа конкреттәла иаанарԥшыртә еиԥш, аха зеиԥштәла иҩнуҵҟатәи поетикатә еибаркыра иаҳнарбоит апоезиатә хаҿсахьақәа аҟаларақәа ибзианы иаадырԥшуеит иҟаҵәҟьаз, ишыҟаҵәҟьаз. Апоет заҟа дирҳәазеи абарҭ ацәаҳәақәагьы: «Аат, аҳаҳаи, шәеицнеи еиҭагьы!» – ҳҵеицәа ирыԥхьо илеиуан Гәымсҭагьы уҳәа убас иҵегьы. Ари аҩыза аҭагылазаашьаҿы, аҩада ишазгәасҭаз еиԥш, аԥсабара ахаҭагьы ацхыраара ду ҟанаҵоит, избанзар, атәым дахабабарц аҭахым, даднакылом…
Ааи, Аԥсадгьыл аншәарҭо, ахьчара иазку аҩымҭақәа, еиҳаракгьы сахьаҩыратәла иаԥҵоу еснагь аԥхьаҩ аҳауеи аӡи реиԥш ииҭаху, доуҳала дзырӷәӷәо акоуп.
Платон Бебиа ипоезиатә, ипрозатә ҩымҭақәа аҵарауаа, акритикцәа, ашәҟәыҩҩцәа (иаԥсуаамгьы абрахь иналаҵаны) ирыхцәажәахьеит, ахәшьара рырҭахьеит, схы иасырхәазгьы ыҟоуп. Сыззааиуа, Платон Бебиа ирҿиамҭақәеи иареи ирызкны иҩызцәа ашәҟәыҩҩцәа хаҭала дыздыруа, аус ицызуаз, изааигәаз ргәаанагарақәа, ргәалашәарақәа ҷыдала идсырҩыз, ирымысхыз смонографиаҿы аҭыԥ рымоуп. Ус аханатә (Қьаазым Агәмаа изку сышәҟәы инаркны) саауеит. Избанзар, урҭ астатиақәа ихадырҭәаауеит, сышәҟәы афырхаҵа хада ихаҭара, ихаҿсахьа, ажәакала, сара исзымҳәаз, исзымдыруа иҿыцу детальк, сахьак, хҭыск ацырҵоит.
Уажәы ажәа исҭоит Платон Бебиа дхәыҷы аахыс ибзианы дыздыруа, аҵара ицызҵоз, еицырдыруа аԥсуа ҵарауаҩ Владимир Бабахь-иԥа Агрба: «Платони сареи қыҭак ҳалиааит. Иара Қьарақьан аҳабла диит. Уи ашьҭахь иаб Хәамԥа нхара Ахыуаа рҳаблахь диасит. Сара ҳаблала с-Ҭамқьыҭтәуп. Уи аамҭала ижәытәӡатәиу ҭыԥхьӡуп. Уажәы иахьӡуп Махариаа рҳабла ҳәа. Махариаа нхарала Очамчыраҟа ииасит. Махариа Алмасхан ҳәа дыҟан хаҵа нагак, ҳҳабла иеиуаз. Исгәалашәоит санхәыҷыз аахыс ҳҳабла, ҳҳабла мацарагьы акәым, Кәтол ақыҭан ԥсразааит, чаразааит, еизаразааит, ақыҭа иазеиԥшыз зҵаарак ианалацәажәоз иаҩижьӡомызт. Иҳаҩсыз ашәышқәсеи а-60-тәи ашықәсқәа рзы иԥсҭазаара далҵит. Иԥа дыҟоуп иахьагьы, дынхоит Очамчыра ақалақь аҿы. Платони сареи ҳшеибадырыз: Кәтолтәи ихарҭәаам абжьаратә школ сҭалт 1943 шықәса рзы. Сымҩашьозар а-3-тәи акласс аҿы стәан. Аурок цон, акласс ашә аартны иааҩналт рҵаҩыки ҷкәына хәыҷыки. Арҵаҩы дысгәалашәом. Иааигаз ахәыҷы амца иҿықәҳәҳә, илаӷырӡқәа икәааша, дышҵәыуоз мҩашьо дыҟан – абри шәыклассаҿы аҵара шәыциҵоит, – иҳәан, ҳарҵаҩи иареи сымҩашьозар уи Џьота Тапаӷәуа иакәын, акы ааибырҳәақәан, дындәылҵны дцеит. Иааганы ҳакласс аҟны идыртәаз Платон Бебиа иакәын. Уи нахыс ҳшеидтәалаз Кәтол ашкол ҳалгеит. Тамшьтәи абжьаратә ашкол аҿы ҳҵара иацаҳҵеит. Аинститутгьы ҳаицҭалт, ҳагьеицалгеит. Платон Аҟәа даанхеит, сара рҵаҩыс Кәтолҟа срышьҭит.
Платон ҟазшьала дхәыҷ ҭынчын, ҳара аԥсшьара минуҭқәа рзы ҳаибарыҩуа ашҭа ҳанықәыз, иара акласс аҿы даанхон, ма акласс ддәылҵыргьы ҳахәмаррақәа усҟак иҽирылаирхәуамызт. Есқьынгьы деизакын, амцхә дцәажәаӡомызт, есқьынгьы акы дшазхәыцуаз ҩашьомызт. Дышхәыҷӡаз иан диԥхеит, уи гәнигон ҳәа ҳгәы иаанагон.
Платон дышқәыԥӡаз ажәеинраалақәа рыҩра далагеит. Усҟан қырҭуа школхахьан ҳаԥсуа школгьы, аха аԥсуа бызшәеи алитературеи маҭәарк аҳасаб ала ҳахысуан. Аԥсуа литература агьама ҳзыркыз дреиуоуп ҳашкол аҿы рҵаҩыс аус зуаз, иахьа иеицырдыруа арҵаҩы, апедагогигатә ҵарадыррақәа ркандидат, апоет Џьота Кәатара-иԥа Тапаӷәуа. Аибашьрахьтә даныхынҳә Кәтол ашкол аҿы алагарҭатә классқәа рҿы аусура далагеит. Шықәсык ааҵхьан аԥсуа школқәа ақырҭуа бызшәала аҵарахьы ианиарга, иара усда даанхеит, аха афронт иалахәыз аӡә иеиԥш усда иныжьра ауамызт азы ашкол апионертә организациа аиҿкааҩ иҭыԥ идыргалт. Ишакәхалазаалакгьы аԥсуа хәыҷқәа рыҟны сыҟазаара ахәҭоуп ҳәа иԥхьаӡаны дақәшаҳаҭхеит. Дахагылт апионертә организациа. Аха
уи аҵакы иеиҳан Џьота ашкол аҿы иахациркыз аусқәа: иеиҿикааит ашколхәыҷқәа рхор, иаҳирҵон ашәақәа, еиҳарак аибашьра иазкыз. Усҟан иабаҟаз аԥсуа шәақәа зыҩуаз акомпозиторцәа. Иара даалаган, аурыс ашәақәеи ақырҭуа шәақәеи ртекстқәа аԥсшәахь иеиҭаигеит, аԥсуа хәыҷқәа рхатәы бызшәала агәынкылара иаҳа ирзымариоуп ҳәа ҽыҵгас иҟаҵаны. Иара ихықәкы хада ҳхатәы бызшәа абзиабара ҳалааӡара акәын. Уи адагьы ашкол аҿы Џьота Кәатара-иԥа иеиҿикааит алитературатә хеилак. Уа еидикылт аиҳабыра классқәа рҿы итәаз, усҟан ажәеинраалақәа рыҩра иалагахьаз: Шьоҭа Чкадуа, Анатоли Аџьынџьал, Мушьни Миқаиа иара ҳарҭгьы уи ахеилак ҳалан, хықәкыла Борис Гәыргәлиа, Платон, Шьоҭа Кәыҵниа уи даара аҟыбаҩ змаз ҷкәынан, аха ажәеинраала аҩра даҟәыҵын, даҽа ԥсҭазаара мҩакы ылихит уб. иҵ.
Кәтолтәи ашкол аус руан арҵаҩцәа дуқәа аамысҭашәацәа Шамил Ҳазараҭ-иԥа аиҳабыра классқәа рҿы аматематика дирҵон, Шамил Роман-иԥа аԥсуа бызшәеи алитературеи: Шамил дырҵаҩыҵәҟьан. Са исгәалашәом уи ауаҩ мышкы ашкол дагханы ҳәа. Имаҭәар бзиаӡаны идыруан, аурок иҽазыҟамҵакәа акласс ахь дааины сгәалашәом. Имаҭәар бзиа ибаны, инҭырҳәцааны, иҭҵааны акәын акласс ахь дшааиуаз. Уи аԥсуа бызшәеи алитературеи рахь имаз абзиабара ахәыҷқәа ҳахь ииасыртә аҟаҵара илиршеит ҟаза дук иаҳасаб ала. Уи, иахьа уажәраанӡагьы ҳгәалашәараҿы иаанхаз Шамил Тапаӷәуа Алеқсеи Тапаӷәуа, Шьоҭа Басариа, нас иаҳҩызцәахаз арҵаҩцәа дуқәа Алеқсеи Саҷанаа, Гәли Қорсаиа уб. иҵ. рыгәҭаҵәҟьа аҭыԥ ааникылоит иҵаҩцәа ҳагәқәа рҿы.
Кәтол ашкол ҳаналга аиҩызцәа Ваниа Саӡба, Платон, сара ҳҭалт Тамшьтәи абжьаратәи ашкол. Уа иҳарҳаит аҩызцәа: Г. Миқаа, И. Гадлиа, Т. Ҷаниа, Шь. Шьаданиа (уи Б. Гәыргәлиеи шықәсык ҳаԥхьа Кәтол ашкол иалганы Тамшьтәи ашкол иҭалахьан) Р. Қапба уб. иҵ.
Инамҩатәны абра исҳәар сҭахуп Платон апоезиа абзиабара изыркыз, уахь дхьазырԥшыз аӡәы ихьӡ. Уи еицырдыруа аԥсуа жәлар рҿаԥыц рҿиара ахаҭарнак, ажәеинраала аԥҵаҩыПлатон Кьаласониа иоуп. Кәтол аҵара анаҳҵоз Платон иуаҩыбжара дахысхьан, дҭаацәарамызт, ачамгәыр ианҵаны ииҳәоз иашәақәеи иажәеинраалақәеи рхыԥша Аԥсны иахьырдыруаз рацәан. Уи ашьҭахь, 1947 шықәса рзы иашәақәа ртекстқәа, иажәеинраалақәа аниҵеит Б. Шьынқәба. Урҭ 1959 шықәсазы апоет иҭижьыз Аԥсуа жәлар рпоезиа зну ашәҟәы иагәылаиҵеит. Кәтол агәы данааилак уа иқәшәоз уажәеинраалақәа уҳазрыԥхьа ҳәа иҳәон, иаргьы ибжьы ныхҵа-аахҵо, дынҭгыла-ааҭгыло иажәеинраалақәа дырзаԥхьон. Исгәалашәоит ибзианы Кәтол аклуб аҿы, аныҳәақәа раан, ақәгыларақәа анынҵәалак иара даақәгылон. Уамашәа ибзианы дрыԥхьон иажәеинраалақәа. Аизараҿы иҟаз зегьы ҳаззыԥшыз Платон Кьаласониа иажәеинраалақәа ракәын. Иара дықәгылаанӡа аӡәгьы аклуб ддәылҵӡомызт. Убри аҟара амч аман Платон иажәа, ажәлар ражәарҿиара ацәа зыҟәныз, уи аҟазшьа зҟазшьаз.
Платон Бебиагьы ирҵаҩы дизыразны уи идунеи аниԥсах ашьҭахь иаԥҵамҭақәа инапы аҵаҟа изаагаз зегьы еидкыланы хаз шәҟәны иҭижьт а-60-тәи ашықәсқәа рзы (ианҭыҵыз ашықәс сгәалашәом).
Тамшь аҵара анаҳҵоз Платон инеиужьны ажәеинраалақәа рыҩра далагахьан. Уи ԥсҭазарас имаз, уахгьы-ҽынгьы дзызхәыцуаз апоезиа акәын. Иарбан классу ҳахьтәаз сгәалашәом, Платон сажәеинраалақәа сыманы Аҟәа сцаны апоетцәа идсырбоит ҳәа ҳаиҳәеит. Дук мырҵыкәа иажәеинраалақәа ааидкылан дцеит Аҟәаҟа. Иҩызцәа зегьы ҳгәы хыҭ-хыҭуа иаара ҳазыԥшуа жәабжьк иаҳзааигарызеишь ҳәа. Хара имгакәа иаргьы дааит. Ҳаргьы ҳаихьыс-еиԥысуа, иҟоузеи, иубазеи, иуарҳәазеи ҳәа азҵаарақәа ааиқәҳаԥсеит.
– Ашәҟәыҩҩцәа Реидгылаҿы сыҟан, уа дсықәшәеит А. Џьонуа. Сажәеин-раалақәа сизрыԥхьеит, игәаԥхеит, дсабжьеит. Ажәеинраала аиҿкаашьа, артәашьа, аҵакы, аҭеиҭԥш зегьы ишрызхьаԥштәу сеиҳәеит. Ирацәаны ашәҟәыҩҩцәеи апоетцәеи урыԥхьала, – иҳәеит. Насгьы сажәеинраалақәа ԥыҭк алхны иааникылт, иузаҳкьыԥхьуеит ҳәа, – ажәа сиҭеит. Усҟан Платон иажәеинраалақәа акьыԥхь рбоу, ирымбоу сгәалашәом, аха Платон убри нахыс хьаҳәа-ԥаҳәада апоезиа амҩаду иара изы иԥсҭазаарахеит. Иахьа уажәраанӡагьы қәҿиара бзиала уи амҩа даныланы дааиуеит аҩадарахь ихы рханы еихьӡарак даҽа еихьӡарак нацҵо.
1954 шықәсазы Платон, сара, Ваниа Саӡба, Руслан Қапба, Иура Гадлиа, Гиви Миқаа аинститут аҭаларахь ҳхы ҳархеит. Г. Миқаа дҭалт Қарҭтәи аполитехникатә институт. Егьырҭ зегьы Аҟәа арҵаҩратә институт ҳҭалт. Ваниа – физмат афакультет, егьырҭ ҳара аԥшьҩык – афилологиатә факультет. Ҳкурс аҿы иҟан 50-ҩык аҷкәынцәеи аҭыԥҳацәеи. Уи афакультет иалгаз, ҳара ҳкәырс иеиуаз ӡәырҩы аԥсуа культура аизҳараҿы рџьабаа дууп. Уи хаз зҵаароуп, ара салацәажәом.
Платон ипоезиа иазкны иуҳәаша рацәоуп, аха уи аганахьала исыгу ыҟоуп. Аха статиак аҟара сҩит зны, аха Платон ипоезиа ахәшьара аганахьала уи иалшаз маҷуп. Аус злоу иара иахьа уажәраанӡа иԥсҭазаара зегь здиҵаз ирҿиара аганахьала еихьӡарала дааиуеит, саргьы изеиӷьасшьоит уи дызну амҩа хара инагахааит, игәыхәтәы анцәа дахьигӡааит. Ҩызак иаҳасаб ала абри изеиӷьасшьоит».
Платон Бебиа ирҿиарамҭақәа рҿы иуԥылоит автобиографиатә мотивқәа маҷымкәа. Ус шакәу апоет ихаҭагьы мап ацәикӡом, насгьы исахьаркыратә ҩымҭақәа рзы изаҟаразаалак урҭ амотивқәа ҟәныушьо, ма дырцәыԥхашьо дыҟаӡам. Избан акәзар, акы, еиуеиԥшым уаҩытәыҩсатә факторла, хҭысла, аҩымҭа иаҭаху аматериалқәа рыла еибаркуп. Ҩбагьы, урҭ автобиографиатә ҟазшьа змоу амотивқәа шконкреттәугьы ишыреалтәугьы апоет азеиԥштәра злоу, аԥсҭазаараҿы иҭиптәу ахаҿсахьақәа рахь икылигоит, иҵегьы уазааигәаны иуҳәозар, дара зхылҵыз, шьаҭас ирымоу аҳәаақәа ирҭыҵуеит, мыҿхакылагьы рыҽдырҭбаауеит, ауаажәларратә ҵакы рыманы иҟалоит. Ус анакәха уи иавтобиографиахьынтә еиҭарсшәа иуҳәозар, иаауа ифырхацәа, апоет изааигәаӡоу ауааи иареи роуп, иҩымҭақәа рҿы ахҭысқәеи аҟаларақәеи зыхҭынхьаауа, изхызго. Аха, еиҭасҳәоит, урҭ изаҟаразаалак аԥхьаҩ изын мыцхәрак рылан иҟам, сахьаркырала еизызаганы, еизышәаганы иҟаҵоуп досу ахьцәырго, ма иахьгылоу аҭыԥқәа рҿы илитературатә хаҿсахьақәаны, аха иԥсҭазааратәу типқәаны.
Абригьы Платон Бебиа ирҿиаратә дунеи иатәышьҭроу, аоригиналра злоу иҟазшьа ҷыдақәа ируакуп. Ииашоуп, азныказ аԥхьаҩ игәы иаанагар ауеит апоет идаракәац иаҵанакуа ртәы, иҩымҭақәарҿ имыцхәушәа, еиҳарак, раԥхьатәи ирҿиаратә шьаҿақәа анеихигоз аамҭазы иаԥиҵаз рҿы. Уимоу, иара изкыз статиақәак рыҿгьы ҽыԥныҳәақәак ҟарҵеит, иаагап агазеҭ «Аԥсны ҟаԥшь» (август 1961 ш.) ианыз А. Џьениа истатиа назлаз. Аха, ашьҭахь иккаӡа иааԥшит (дара аҩымҭақәа ирыбзоураны) арҭ зегьы апоет изы акырӡа зҵазкуаз, аҳауеиԥш ииҭахыз аматериалқәа шракәыз. Насгьы, ихадароу ари ацәаҩа арҿиаратә ԥсабара иацәтәыммызт, асахьаркыратә литератураҿгьы иҟоуижьҭеи заҟа ҵуазеи!
Абри хыхь зыӡбахә сымоу азҵаараҿы абраҟа иаазгоит Платон Бебиа ихаҭа дшахәаԥшуа ҳзырбо зны ҳанеицәажәозтәи иажәақәа: «Сара сырҿиаратә мҩеи, сыԥсҭазаареи, сызхылҵызи, исзааигәои, сызлагыло ауааи ртәы зҳәо амемуартә ҩымҭа, шьоукы-шьоукы ишыҟарҵо еиԥш, иаԥысҵом, изыҩуам. Уи аҟаҵара аԥсам акәым исҳәарц исҭаху. Мап. Ус еиԥш иҟоу ахшыҩҵак сацәыхароуп. Сара ибзианы издыруеит ашәҟәыҩҩы ихазгьы дызхаҭарнаку алитературазгьы амемуартә ҩымҭақәа зыԥсоу ирыҵаркуа. Урҭ алитература аҭоурых иадаҟьақәоуп. Уиаҟара сзалалои сара сызнысыз сыԥсҭазаара зегьы (сызхылҵыз, сзааӡазгьы убрахь иналаҵаны), сҩымҭақәа рҿы уаҩы ибартә маҿа-маҿа иалаԥсоуп, зсахьа ҭысхуа еиуеиԥшым аперсонажқәеи афырхацәеи рдунеиаҿ иҟоуп, ирыцуп».
Ҳәарас иаҭахузеи, диашоуп Платон Бебиа анемец поет ду И. Гиоте баша иауиҳәах, ашәҟәыҩҩы иԥсҭазаареи иԥсадгьыли иҩымҭақәеи рҿы ауп уаҩы иахьибо ҳәа. Избан акәзар, дарбан шәҟәыҩҩзаалакгьы ирҿиамҭақәа ижәлари иареи рыԥсҭазаареи иԥсадгьыли роуп ԥсыс ирхоу, хыҵхырҭас ирымоу.
Платон Бебиа ипоезиатә, ипрозатә рҿиамҭақәа рҿы, иҵабыргыҵәҟьаны, уи дызхылҵыз иани иаби, анра изызуз ианԥсеи литературатә хаҿсахьаны лассы-лассы иаҳԥылоит. Сара сахьахәаԥшуала, ари афакт ҩ-ҵакык рыла еилукаар, уазнеир ауеит дара аҩымҭақәа иурҭоу ахшыҩҵак шьаҭас ирыҭаны.
Акы, зегьы раԥхьаӡагьы, апоет дызхылҵыз, дзааӡаз, изааигәо ауаа ирзикыз исахьаркыратә ҩымҭақәа дара ргәалашәара, рхамшҭра, ҳаҭырқәҵарала абиԥара-ҿа иаҵагылоу рызныжьра ауп, изызҳәо, иаанаго. Ари аҩыза игәнукыларатә аԥсҭазаараҿы аҟаҵара, шьардаӡа зҵазкуа усуп, ауаҩы дахьынтәаауа узырбо афакторқәа ируакуп. Ҩбагьы, азнык азы, уахьахәаԥшуа, аинтимтә ҟазшьа змоу апоет ихатә ԥсҭазаареи изгәакьоу ауаа рымацара ирызкушәа убоит. Ганкахьала, ус иагьыҟоуп. Аха даҽа ганкахьала уахәаԥшыр, еизыркәкәо, уаргьы, саргьы, даҽаӡәгьы идгьылтә ԥсҭазаара хаха иахьысуеит, ауаажәларратә ҵакы амоуп, аиндивидтә, аинтимтә ҳәаақәа ирхысуеит, ажәакала зегьы ҳзырхәыцша, игәнаҳкылаша акака (аби, ани ирхылымҵыз уаҩ дыҟаӡам, аҵлагәаҩара аӡәгьы дҭымиааӡеит) ҳанаҳәоит, ҳхаранаԥшра иацнаҵоит, аиҳабы, аиҵбы бзиа иаҳнарбоит, иаҿаҳҵааша рацәоуп.
Абриаҟара салаланы исзырҳәаз Платон Бебиа илирикатә поема «Ахьы уардын» ауп. Хара сцаанӡа иазгәасҭоит уи аԥҵан Аԥсны анҭыҵ, нацәақәкыла иуҳәозар, апоет акыр шықәса инеиԥынкыланы ԥсшьара (еиҳа ииашахоит аҩымҭа ҿыцқәа раԥҵара дахьцоз ҳәа ҳҳәар) дахьцоз, Москва азааигәара иҟоу ашәҟәыҩҩцәа Рырҿиаратә ҩны Переделкино. Насгьы, умашәа иубаргьы, жәаҩа мшы ацәа иҭакӡаны иҩит. Ари афактгьы иаҳәоит уи апоет ибаҩхатәра иаҵоу амцаԥшьра заҟа амҽхак ҭбаау. Поема дук аамҭа кьаҿла аҩра ахьилшаз. Ииашоуп, уи ианиҩ ашьҭахьгьы, жәаҳәарада, аус адиулон, ирҽеиуан, иршшон, ипоезиатә цәаҳәақәа малырк рымамкәа адунеи рбарц азын.
Ишдыру еиԥш, ашәҟәыҩҩы изы еснагь иуадаҩуп аԥсҭазаараҿы иҟаз, ирдыруаз ауаҩы изкны асахьаркыратә ҩымҭа – ихәыҷыз, идууз – аԥҵара, насгьы уи иара автор изааигәаӡаз, дызхылҵыз ауаҩы конкретла инысмҩа ианазку. Абри аҭагылазаашьа шуадаҩу иныруеит азоуп Платон Бебиа ипоема «Ахьы уардын» абас еиԥш иҟоу ацәаҳәақәа рыла ахы зикуа:
Аԥа иаҭәам ҳәа аб изын ацәажәара,
Сшылакҩакуаз, сагьшаҿыз аиҭашәара,
Инықәҵа-аақәҵауа саазаргь иахьанӡагьы,
Уаҳак иауам, сгәы иацралт иахьа амцагьы.
Еилкаауп, апоет аидара хьанҭа даҵалеит, иҭахуп, аԥсуара аганахьала, маҷк аҟара игәнааламшәо ахьибо ыҟазаргьы, аб иаҭәоу ажәа аҳәара – исахьаркны иԥсҭазаараҿы дызхысыз, дызҵысыз, ихҭынхьааз аарԥшра, насгьы нацәақәкыла изызку инеихыҳәҳәаны азеиԥшра аланы, аԥхьаҩгьы иԥсҭазаара аҟнытә ихы иадикылаша иара итәык ибо хаҿсахьаны аҟаҵара. Ари, жәаҳәарада, аҩымҭа хаҭабзиарала игәылашәаны иҟалар, апоет изын рҿиаратә насыԥ дууп, аԥхьаҩ изын – зеӷьаҭам ҳамҭоуп. Лакҩакрада иаҳҳәар ауеит автор заманала илшеит акыр шықәса гәыҵхас имаз, инықәҵа-аақәҵа иааигоз аидара хьанҭа аҭыԥаҿ ихәнигеит ҳәа. Ус еиԥш аҳәара алкаа аҟаҵара азин ҳнаҭоит алирикатә поема «Ахьы уардын».
Аҩымҭаҿы персонажк иаҳасабала даабоит автор ихаҭагьы, еиҳарак ихәыҷра ашықәсқәа ирхьысуа, аныдара игәалазыршәауа, аамҭазы «Саб?! – ҿысҭыр, изҳәоз: «Ара сыҟоуп!» – ҳәа, «Сан?!» – ҳәа ҿысҭыр, изҳәоз: «Ара сыҟоуп!» ҳәа. Абра сзызуаз, аха исзызуаз анрагьы. Ашәшьы анхылоз лассы исзырбоз амрагьы» – абас апоет иԥсҭазаараҿы иаб анрагьы абрагьы изызуаз аӡәы иакәны даҳирбоит. Апоема аҩада ишаҳҳәахьоу еиԥш, автор уи ахьиҩуа Аԥсны анҭыҵ Урыстәыла Переделкино ауп. Убри аҟнытә абри имшу аҭыԥ даҳәоит ирҿиараҿ ацхыраареи аманшәалареи ирҭарц:
Уара иуаҭәоу сыҵанаҳәарц ажәа-хаа,
Аурыс ӡынгьы адәахьы иаҳәоит ашәа-хаа.
Уара суацәажәарц абра зегь сыҳәауеит».
«Ахьы уардын» аҿы автор акырӡа дагәылаланы, насгьы сахьаҩыратәла иаҳирбоит аб иԥсҭазааратә нысмҩа: иԥшра, исахьа, иуаҩра, илаз абаҩхатәра, имаз анапҟазара. Урҭ рахьтә апоет раԥхьаӡа зсахьа ҭихуа, аҽыбӷа ҟазараз илаз абаҩхатәра ауп. Ари даныхәыҷыз инаркны аҽықәтәараабзиабара икит, занааҭс ишьҭихит, аха баша-машала акәымкәа: «Аҽы-џьбара шьҭухит уара иуԥсҭазаарын, аҽы-џьбара амаӡақәа уара иуҟазаран», – иҳәоит апоет инаҵшьны. Аха уаҟагьы иааникылом аб иҽыбӷаҟазара, еиҳагьы иухамышҭуа асахьа ҭихуеит иреалтәу, ихыҭҳәаау акәымкәа, аԥсҭазаараҿы дызлаҟаҵәҟьаз акы акәны.
Абар уантәи сахьақәак:
Агәымшәара шуциуа –
ашәарагь уцыԥсуан.
Иара ыҩны ицон –
уара амгәацәа уҵысуан.
Иара ыҩны ицон –
уара аӷәра аанкыланы
Унеиуан рҳәеит,
уа акәадыр уангыланы.
Ас еиԥш аҟаҵара аҽыбӷаҟазацәа зегьыҵәҟьагьы ирылшом, уи зынасыԥхоу агәымшәақәеи аҟазацәеи роуп. Абар даҽа сахьакгьы:
Аҽырхәмарраҿ гәаран уны иангылақәа,
Уара уган ахь иҭыџьџьон зегь рылақәа.
Аҳәса хәыҷқәагь рыблақәа ҭдырхахауан,
Ерцахә агәы уахәан – ахы иҩахауан.
Апоет ибжьаижьӡом аҽырхәмарра иацу ақьабзқәа, аҽыбӷаҟаза, иҟыбаҩ ҷыда. Урҭқәа зегьы дрылаҟан апоема афырхаҵагьы: абаз шьҭыхраҿ дарбан уи имаҭәаз! Алаԥшыцәгьа ибла ҵәыршқәа рҟәигауан. Идыруан аҟазара еснагь агәыӷьра шаҭаху, идыруан аҽы ишаҭахым ауаа мчыдақәа, ашәыргәында данақәтәа уи шымчыдахауа уҳәа убас заҟа ыҟоузеи аб иҽыбӷаҟазараз еиқәуԥхьаӡаша.
Апоет ифырхаҵа, мамзаргьы иаб арԥыс еибага иҽыбӷаҟазара, иԥшра, исахьа, икәашара ачарақәеи аизарақәеи рҿы аҳәсахәыҷқәа рыбла дхыҵуамызт, «иҳалиԥаауа дарбану» ҳәа, – ргәы хыҭхыҭуа иԥшуан. Ааи, уи чарак аҿы инасыԥгьы изыгьагьеит, далихит имшаԥшаран изыҟалеит. Ларгьы иара ишҟа зынӡа илзымдырӡоз мчык лыхеит. Автор урҭ реибадыршьагьы аромантикатә цәа ахаҵаны аԥсуара агәылыжжуа иааирԥшит. Реицкәашара уҳәару, асас данцоз аҟамчы иҭара (изалхра) уҳәару, зегьы рхатә ҵакы рыманы иҟаҵоуп – анасыԥ лаша иазҳәаны.
Ҳазыӡырҩып арҭ еинасыԥхарц иҟоу аҩыџьагьы рыгәқәа ирҳәо:
Иџьашьатәым дзытҟәаз аԥҳәызба қәыԥшӡагьы
«Уа иахьатәи акәашарагьы – машәырызма,
Иахьатәи аҟамчы ԥшӡарагьы – машәырызма?» Абас лҳәон, илзымдыруа днызкылаз уа.
«Машәырӡам!» – уҳәон уаргьы уахьгылаз уа.
Анаҩсан апоет иазгәеиҭоугьы зынӡа ииашоуп:
Агаҿа шәнавалартә шәа шәеицыланы,
Аамҭа абаҟаз шәеицәажәо шәеишьцыланы?!
Шәара шәтеатри шәконцерти – чарақәан,
Ԥсрақәан, еимҭахарақәан, еизарақәан…
Шәшеибадырзоуп лацәарӡасрак иалакӡан,
Ус акәын усҟан, ус шәразҟы иалаҵан…
Платон Бебиа ифырхаҵа дынхаҩ нагоуп, дҽыбӷаҟазоуп, инапы ишырҳәо еиԥш ахьы аԥссоит, зегьы адыруеит. Убри азоуп анхаҩы дизгәдууа абас зиҳәоугьы: «…Аԥсҭазаараҿ азанааҭқәа ҳәа иааҟоузеи, аха анхаҩы дреиӷьуп, рҳәеит, иааҟоу зегь.». Диашоуп апоет. Анхаҩра иацызго акгьы ыҟаӡам. Уи иааирыхуа ауп зегьы акраҳҿазҵо, ҳзырчо. Уи икаиҭәо аԥхӡы ҳаҭыр ҳзақәзароуп. Аҭауад Чачба Шабаҭгьы баша иауиҳәах Наҳарбеи иареи реицәажәраҿ абарҭ ажәақәагьы:
Нхаҩи ҭауади столк ҳаицахатәоит,
Анхацәа гәыкала бзиа ҳарбоит,
Иуаҳаргьы, иаачҳа урҭ рыԥхӡы афҩы,
Иамуӡозар, ма наҟ уҿы нарҳәы:
Иааурызеи, ркыкахш ауп ҳзааӡаз ҳара,
Иаҳмоур ҟалома, урҭ ргәыбылра.
Аӡә ҳаԥсыр, иудыруеит, рхаԥсыра ба,
Анышә ҳарҭоит, лаӷырӡыла ҳкәаба.
Ари аиаша лабҿабоуп, шамахаӡак акәымзар, аԥсуа ԥсҭазаараҿгьы ус иҟан, анхаҩы ироль дуӡӡан аҭаацәараҿгьы аҳәынҭқарраҿгьы. Уи хыҵхырҭас иаман аџьа, ахандеира. Ҳашәҟәыҩҩы бзиахә Ӡаӡ Дарсалиа анхаҩы изы ишиҳәаз еиԥш, апоема афырхаҵа хада адгьыл иԥсы азыцәгьан, уи имаҷны, заҟа иҭахыз ахьимамыз азын мацара акәымкәа тәамҩахә ҟамҵа дахьықәаарыхуаз акәын иаанагоз, иаҳәоз. Уи ашарԥы-еҵәа дацгылан аус иуан, иахьатәи иусқәа аныҟаиҵалакь драҳаҭӡа дыцәон, дҭынчын, насгьы идыруеит крура бзиа иԥсынҵры ишацнаҵо. Абар апоет иаб анхаҩы ихаҿсахьа шҭихуа: «Жәынгьы-ҿангьы анхаҩы иныха-ныхаҵәҟьан, мап, дыҟаӡам анхаҩы иеиӷьу дыҟаҵәҟьам. Ашьхыц шыҟоу еиԥш аматиқәа ирылахан, уара абарҭқәа зегьы-зегьы урылаҟан…» Уи насыԥла дшеиқәшәазгьы рымҳәои абарҭ ацәаҳәақәа: «Насыԥ шкәакәа змазгьы уара уакәмызи, уҩны ырлашо иҩназгьы лара лакәмызи».
Алирикатә поема аҽеиҵнахцыԥхьаӡа, игәылҭәаауеит анхаҩы ихаҿ-сахьагьы, еилыхха иубоит инапы злакәу аҟазара: ашыц мҳаҵәқәа, амҳаԥ-қәа, амысҭхәагақәа, ауардын, абаҳчааӡара, ажәакала, даҿын анхаҩы иеидара хьанҭа ахара. Аха хатә џьабаала ахандеира анхаҩы изын насыԥ дуун, агәырӷьара ду ацын. Ус «Шьыбжьаарамԥын – агәырӷьара ду иаҵақьуа аԥа диит!» ҳәа, – ахысыбжь геит аҵықь ҳәа».
Уи акәхеит: Уажә насыԥгьы змадаз – уара уаҟара.
Уажә харагьы иԥшуадаз – уара уаҟара,
Иаҳа иласхеит уара узҵаз аидарагьы.
Иаҳа ихарахеит узҿаз аҩадарагьы.
Уҷкәынхан, аха шьҭа иҟалеит уқәрагьы,
Ма изакәызеи иудлаз аҭакԥхықәрагьы!
Аҵәҩаншьап змырӡуа аҵеи дзауз анхаҩы анхара-анҵыра игәашьамх шарҵарыз, агәалаҟара шинаҭаз, аԥхьаҩгьы игәаԥхартә, ихааӡа иҟоу цәаныррак изнарҵысыртә, ихаҿы дааигартә аарԥшра илшеит автор. Ус аҟаҵара илзыршаз афакторқәа ируакуп ари аперсонаж апоет изгәакьаӡоу уаҩуп. Аха уи ихала мацара иакәым апоет иҭихуа. Араҟа даарԥшуп еизыркәкәаны иаагоу анхарауаҩы иҟазшьақәа зегьы змоу, изнубаалоу ихаҿсахьа. Ари, сара сгәанала, автор иаҳирбо аб ихаҿсахьа еиҳагьы иханарҭәаауеит, еиҳагьы иарҵаулоит ажәакала, атипра злоу аԥсуа нхаҩуп.
«Аха џьымхеит, бзиа нагӡагьы ыҟамзаап, ныха-ԥшьас иумоу – зынӡагьы иныхамзаап. Анцәа даныцәоу – аҩысҭаа дыцәгьахәыцуазаап: Ашәшьы ныхҵо – амра аԥхара иаҟәыҵуазаап», – ҳәа апоет ииҳәо иажәақәа бзиарак ишатәым, анхаҩы – аб дзеигәырӷьаз инасыԥ лаша шеиласыз, ишшәаџьҳәахаз унарбоит. Ус шакәу дырҵабыргуеит абарҭ ацәаҳәақәагьы:
Шарԥазык,
Инеилымх нырцәаа-аарцәыҳәа,
Ирӡыӡо аҳәҳәабжь геит арҵәаа-арҵәааҳәа;
Аԥсцәаҳа баша уԥсҭазаарагь даламсит,
Уара ухәыҷы иан убри аҵх-еиқәа далаԥсит.
Зызхара еибамбацыз – уԥҳәыс дрыцҳахеит,
Ашьхақәа узқәымгәыӷуаз бганы урыҵахеит.
Ажәҩан лаҟәны уара убас иуқәыӷәӷәон,
Уҽырхаҵаны угылан, аха иуқәыхәлон…
Аха ацәгьа ахы ҟәыннашьаӡом аҳәоит аԥсуа жәаԥҟа. Ауеибаҳәа дшыҟоу ауаҩы знык дшьацәхныслар, иҭышәынтәалара уадаҩхеит, акым-кәа-иҩбамкәа иҭаар алшоит игәы зырмаҷуа, иԥсҭазаара зыркьаҿуа арыцҳарақәа. Убас дақәшәеит апоет иҩымҭа «Ахьы уардын» афырхаҵагьы. Иҩнаҭа зырлашаз иԥҳәыс даныԥсы ашьҭахь рыԥсҭазаара иалҵит иаб, хаҵа ирымаз иаҳәшьа, машәырла акәзаргьы дақәшәеит абылра, иқәыццышәаа ицеит инхара-инҵра… Абарҭқәа зегьы апоет исахьаркны иааирԥшит, насгьы уаҩы игәаҵан инеиртә анхаҩ нага дзықәшәаз арыцҳарақәа даара ихьааигартә еиԥш.
Аха аб аԥсҭазаарахь ихон иҵәҩаншьап – иԥа иҟазаара. «…Зегь акоуп: уара уԥа дуԥхьон ахара, дгәырӷьан дубон – аеҵәыш хәҷы даҟаран» ҳәа, – апоет изиҳәо.
«Ахьы уардын» аҟны аԥхьаҩ ҷыдала илаԥш адхалоит, дааннакылоит, дархәыцуеит, рыцҳашьарак изцәырҵуеит еибахаз аб ихәыҷы изы ииҳәо агарашәа. Уи иагьмаҷӡам аа-куплетк ыҟоуп, ҟазарылагьы еиҿартәуп аб иоуп, иаԥызҵаз, изҳәо. Маҷӡак идуцәазаргьы, аԥхьаҩ саҭоумҵан, исҭахуп абраҟа ишеибгоу иаазгарц. Абар ахаҭагьы:
Адрыгә-дрыгәҳәагь иҵысуа,
Ҳзааӡаз абри агара акәын.
Ацәа, уааилеишь умсасуа,
Игәы рҭынч агара ҷкәын.
…Уан рыцҳагь уаҳа дааӡом,
Иҳаԥсыхәои уи лыдагьы?!
Уара, аԥхыӡ хаақәа убаӡом,
Иузымҳауеи аныдагьы!..
Дад, сышьҭухыр уаб гәрагас,
Сара ахаҵара уласҵап.
Уан лгәыҳәԥыхш ацынхәрас,
Сара аӡ-қашь узыҟасҵап.
Аныҟәашьақәа ухала иуҵап,
Угылап, џьым, укаҳаргьы.
Ушьапы кыдҟьап, ужьы уцап,
Аныда иауам уаҳагьы!..
Аҽҳәа-ӡы џьеи иусырбап,
Ускәабап акәараҿы.
Амаҭәахәқәагьы уԥсырҟап,
Ҳара ҳабна еиқәараҿы.
Сара исылшо зегь ҟасҵоит,
Ахәанаа ҳахьӡ ҭугароуп.
Сара аҽықәтәара усырҵоит,
Уаҟа са исаԥугароуп!..
Са ауардын ҟасҵарц сҭахын,
Уан рыцҳа даҳԥымхаргьы.
Уара иҟаҵа, уи ауардын,
Иҟалоит хьы уардынхаргьы!..
Агара ҵысуан ҳа ҳхәаҿы,
Аб игәы ашәа ҭыхомызт…
Ԥхыӡқәак дрылан ахәыҷы,
Аха иан џьа дыҟамызт…
Ишаабо еиԥш, еибахаз зысаби дзымпыҵахаз аб игарашәа – ари иара иҵәҩаншьап иааӡараҿы ипрограмма ауп. Абраҟа ишаҳәо иақәыршәаны ауп ихәыҷы диааӡарц шиҭаху, насгьы Ахәанаа (Бебиаа рхәы ауп араҟа зыӡбахә ҳәоу) рыхьӡ ҭигарц аҽыбӷаҟазараҿ иара иаԥигарц. Ааи, диашоуп аб. Иара аԥсҭазаараҿ дызлаҟоу иашьаршәаланы дхәыцуеит, зегь раԥхьагьы дынхаҩ наганы, ахаҵарагьы иланы диааӡарц дашьҭоуп, амала, иҭахуп гәрагас дышьҭихыр. Аб усҟан зынӡагьы ихаҿы иааиуамызт згарашәа иҳәоз исаби даҽа ҟазара дук, иаҳҳәап ашәҟәыҩҩра еиԥш иҟаз шьҭихуеит ҳәа. Уи аҩыза ихаҭа ицәа-ижьы иаламызт, уи аԥсабара инаҭаз даҽа ҟазаран, убри акәын иԥа изын дзыҳәоз, далаҟахарц ииҭахыз аԥсуа ламыси ахаҵареи нацҵаны.
Ҳәарас иаҭахузеи, еибахаз аб игәы иҟажоит, аҭлаҩеиԥш ихаҳаз агәырҩа иҽеиҭом, аԥсыуалагьы ихы иаҭәеишьом, иҽирӷәӷәоит, аха иаалырҟьаны дзықәшәаз арыцҳара – иԥҳәыс қәыԥш дахьиԥхаз джәагәаны дшамоу, ишхьааиго игарашәаҿгьы иубоит зегь реиҳагьы, асабигьы дрыцҳаишьоит, даныдахеит, анапы ицәигхарҳәагьы дшәоит. Иан дзыԥсахуа аӡәгьы дшыҟам.
Аха аԥсҭазаара ауаа ҟәышқәа ишырҳәахьоу еиԥш, ауаҩы илахьынҵа изаанагауа ауадаҩрақәеи азалымдарақәеи дырҿагыланы дықәԥалароуп, иҭаауа арыцҳарақәа ихы рыҵаимырхалароуп. Ус адагьы уаҳа ԥсыхәа ыҟам.
Апоет ифырхаҵагьы дыриааиуа далагеит игәаҟрақәа. Хәыҷы-хәыҷла анхарахь диасуеит, иҽгьы ҩаԥхьа иалагеит акьыркьырра, зны дызлагахьаз иуардынгьы аҟаҵара напы алаикит. Зынӡа ииашаны изиҳәоит апоетгьы:
Хәыҷы-хәыҷла уԥсҭазара шьақәгылауан,
Ма иумазма ашәымҭак баша аныҟәаха.
Ухаҵарԥыс дубоназ д-Нарҭ Сасрыҟәаха.
Ауаҩы изааигәоу даниԥхалак ицәыхьанҭоуп, акраамҭа ишьара ақәлара. Аха ицәа иадиҵаз иԥҳәыс дышқәыԥшу аҟамзаара адунеиахь даницәцалак акраамҭа (гәымбылџьбарак, ма абзиабараҵәҟьа злымшо иакәымзар) ихы-иԥсы имагәыхьха, дзеиуоу изымдыруа, арыцҳара ацәа ихьыкәкәа дҟалоит. Аха иага ус акәзаргьы, аԥсҭазаара ус иҟоуп ауаҩы, агәырҩа даиааироуп, иаԥсоу аӡәы иакәны ижәлар дрылагылазароуп. Ари иҳанаҳәо аԥсҭазаара, иага иҭагәҭасыргьы, ҵыхәаԥҵәара шақәым ауп. Иҟаиҵарыз, асаби иабгьы агәылацәеи аҭахцәеи идмыруҵәҟьеит, ԥҳәыс диаадыргеит, анышә иарҭаз иԥҳәыс-ԥшӡа игәы дҭымҵәо дышҭазгьы. Ари ахҭыс иаб аҩбатәи иԥҳәысаагара иҷкәын хәыҷгьы ибзианы игәалашәоит, насгьы хашҭшьа имамкәа игәынкылараҿ иаанхеит иаб лассы-лассы ииҳәалоз абарҭ ажәақәа: «Бара рыцҳа, бзыԥсахуазҳәа дыҟоума?!» – уи игәаҵаҿ инханы иҟаз абзиабара акәын изырҳәоз.
Апоемаҿы абарҭ аҭыԥқәа – аб ҩынттәи иԥҳәысаагара ҩеижәаҩык иреиҳамыз ачара, ахәыҷи аныԥсеи раԥхьа реизыҟазаашьақәа, изықәшәаз абылра, акәаскьа, аҽыҭра, иҭаблыз, иԥсы злаз иҽы, анапы-еилаԥса иҟанаҵаз ацхыраара уҳәа апоет аԥсҭазаара аҟнытә иааигаз афактқәа ауаҩы игәаҵантә инеиртә, ихьааигартә иҟаҵоуп. Ара зыгәра умго, мамзаргьы ихыҭҳәаау ҳәа акгьы ыҟаӡам, мацара иаҭахын илабҿабаны иҟаз аԥсҭазааратә материал асахьаркра. Апоет уи заманала илшеит.
Апоема «Ахьы уардын» афырхаҵа хада ишаабо еиԥш, иԥсҭазаараҿы ихигаз амыҟәмабарақәа, агәаҟрақәа рацәоуп. Урҭ азныказ игәы каҳартә аҟынӡа днаргеит. Абар ихаҭа ихазын ииҳәауа:
«Аԥсҭазаара! Избан сара ас сызкыдуҟьаз,
Абзиа сашьҭан,
Иарбан цәгьас иузызухьаз,
Мамзар, ҵабыргны, сушама сԥушәаларц,
Ххьала иқәысҵоз уара убӷьыц хәыҷ ԥужәаларц…»
Аха, уи акы, ихаҭашьатә ҟазшьа злаҟаз ала, иԥсыҽыз, згәы каҳауаз, ус аламала, агәырҩа ззиааиуаз дреиуамызт, иаԥсуара азин инаҭомызт уанӡа днеиртә, ҩбагьы, уи иҵәҩан шьапы – иԥа дыҟан. Уи дааӡатәын. Ихԥахаз иҩнаҭа иҩнанагалаз – сыҩны ҳәа згәы каршәны инеиз – аҩбатәи иԥҳәыс, иуҳәар ауазар, иԥсы даԥшәмахеит, аԥсҭазаарахь длырхынҳәит, абжьааԥны дызҿыз анхара-анҵыра, анапҟазара, аҽыбӷаҟазара уҳәа зегьы ҿыцбарах ибазшәа игәы рзыҳәо, игәы рызҭаны дҟалҵеит.
Аҩымҭа анҵәамҭаҿы абри адетальгьы ирԥсҭазааратәны, мцрак аламкәа апоет ҷыдала дацклаԥшны иааирԥшит: ҳаԥхьап иара:
Абас дыштәаз уи агәырҩа ииааиӡаны,
Иԥҳәыс дгәаҭан,
дааиуа, дааиуа, дааиӡаны
Днаидгылан ихәда лнапқәа накәлыршеит,
Ччаԥшь-хаакгьы ихы-иҿы хьанҭа инакәлыршеит,
Нас ашьшьыҳәа лхы-надҵа игәышԥы ацаҟьа,
Инапы нага инадылкылт лгәы аҵаҟа…
Уи аисшьа – еисышьакгьы иеиԥшымызт,
Иацы ихигаз аҩыза уаҵәы иԥеиԥшмызт.
Имч каԥсазаргь,
Имаҷымзаргь иқәрагьы,
Иаҳагьы иарӷәӷәон уи иҭакԥхықәрагьы…
Апоема аҟны асахьа ҭыхуп уи афырхаҵа хада аԥсҭазаараҿы раԥ-хьа насыԥ лаша иманы дшааиуаз, акырынтә дшьацәхныслеит, иибаз амыҟәмабарақәа даара иҟар хырҽит, аха бзанҵык зынӡа агәкаҳара иҽаимҭеит (араҟа, жәаҳәарада, ицхрааит иҵәҩаншьап – иԥа иҟазаара, уи иааӡараҿ аб иаҳасабала идыз аҭакԥхықәра), нас ҩаԥхьа анасыԥ лаша изыгьагьеит, аҩада ишысҳәаз еиԥш, аԥсҭазаарахь ихеит. Аҩымҭа иаҵоу – аоптимизмра аидеиа, асимволра ауа аҟынӡа, ҳара иаабоит, мамзаргьы автор иааирԥшуеит аҵыхәтәантәи ацәаҳәақәа рҿы. Зны иааҳгап дара, нас ахҳәаа ҟаҳҵап:
…Шьжьымҭанк ахәыҷы дааԥшны дындәылҟьазар,
Иара дгәырӷьеит – аабыкьа ӡәыр дгәырӷьазар!
Иааикәыршаны уа зегьы-зегь ԥшӡараха,
Ауардын-ҟаҵа уа ихьыҵәца мацараха
Игылан, аха ишнеилашра агәгәаҳәа уа,
Аԥсҭазаара дугьы мыцхәы агәаҳәауа…
Иангьы иабгьы даашьҭыхны уи днақәдыртәеит,
Иангьы иабгьы рҽаҵакны ахәы днакәдыршеит.
Ауардын цон ихалауа, ахәы иқәланы,
Иара дангылан ахьы-шәахәа иҿықәланы.
Хыхь иаагаз апоема хзыркәшо ацәаҳәақәа имҩашьо ирыҵубаауеит аԥхьаҩ философиатәла дзырхәыцуа, кыр изҭоу, иҵаулоу ахшыҩҵакқәа. Убарҭ иреиуоуп: акы, аԥсра иахҟьама, даҽакы иахҟьама ишьацәхыслаз ауаҩы (анхаҩы) насыԥны, арыӷьарахь дгьежьит, аҭаацәара ҩаԥхьа иаԥиҵарц, аԥсҭазаара қьаф алиуаарц, нахьхьиӡа аахыс ихәажжаӡа иаауа ихәышҭаарамца имырцәарц. Ҩбагьы, аб – анхаҩы иҟаиҵаз ауардын ҿыц (зны дызлагаз, аха аԥсра данақәшәа, наҟ зымҩа ишьҭеиҵаз, икаижьыз) ихьыҵәҵәа мацараха ашҭаҿ игылаз, ахәыҷы ианиба омажә дзыргәырӷьаз иаҳәо рацәоуп, асимволтә ҵакы амоуп аҭаацәа зегьы рзын. Уи машәыршақә акәӡам рԥа хәыҷы дақәыртәаны, дара рҽаҵакны ахәы дзакәдыршаз (ашҭа иҳәаргьы иазхозар ҟаларын, аха уи рацәак ибыргым). Аҭаацәа рҿы агәырӷьара ааит аҳра аманы, нас аԥагьы аныԥсагьы реизыҟазаашьа ахьҭышәынтәалаз, анра изуа дшылааӡо ухазырҵо акоуп. Ари афакт аб изын зегьы ирыцкыз акы акәны иҟан. Насгьы, иазгәаҭазарц ахәҭоуп апоема ахы «Ахьы-уардын» ишиашоу ишаҳәо акәымкәа еиҭарсу ахшыҩҵак шаанарԥшуа. Анхаҩы (аб) иҟаиҵаз ауардын, ҳәарада, ахьы иауалху (ус иҟазҵахьада!) аха иара бзианы икакәкәо ихьыҵәцараха иԥшӡаӡа, иӷәӷәаӡа иҟаҵоуп. Убри ахаҭабзиара азын ахьы уардын зазумҳәарызеи! Аха уи аҵакы араҟа мацара иаагылом, иамоуп еиҭарсны иҳәоу даҽа хшыҩзцаракгьы, дыриааины, инапҟазара уаанӡа дызҿыз дазыгьежьит, иҭаацәаратә ԥсҭазаара ҭышәынтәалахеит, аџьабаа ибоузаргьы, ихатә махәҿала, ихатә хшыҩла иҩны азын, ауаа рзын иҟаиҵаз хәарҭара аланы иԥхьаӡоуп. Уи анхаҩы изын насыԥын. «Ауардын цон ихалауа, ахәы иқәланы, иара дангылан ахьышәахәа иҿықәланы» ҳәа, – апоет ицәаҳәақәа иаҳдырбоит аԥа аԥеиԥшхә бзиа иаԥхьаҟа ишизыԥшу.
Платон Бебиа ирҿиаратә дунеиаҿ ирацәоуп абзиабара иазку алирикатә жәеинраалақәа. Урҭ зегьы изҩыдоу, ашьацқьа злоу, зны иҟәымшәышәу, зны иџьбароу, даҽа зныхгьы адунеи еиҟаразтәуа, аҟазшьа бзиақәеи агәымшәареи, агәаӷьреи ауаҩы илазҵо, дызӡрыжәуа абзиабара иахҳәаауп. Аԥхьаҩгьы гәахәарыла идикылеит, акомпозиторцәа акымкәа, иҩбамкәа ашәақәа рылырхит, ажәакала, аԥсуа шәақәа рдунеи иалалт рхатәы ҭыԥ рыманы.
Сыззааиуа, Платон Бебиа илирикатә жәеинраалақәа рҿы мацара акәӡам ауаатәыҩса рыԥсҭазаараҿы амагиатә мчы змоу абзиабара дахьазышәаҳәо. Уи абзиабара иатҟәаз рхаҿсахьақәа ҳара иаабоит епикатә-лирикатә ԥҵамҭаҿгьы. Ус шакәу арҵабыргкеит «Ашьауардын шыԥыруа иԥсуеит» ҳәа иаԥиҵаз апоемагьы. Иҵабыргыҵәҟьаны араҟа автор заманала илшеит, (автобиографиатә ҟазшьа змоу аелементқәа ицырхырааны, шьаҭас иҟаҵаны) иԥшьоу абзиабара азышәаҳәара – аԥсы ахьҭоу, агәы шеисуа аарԥшра, апоезиатә шәахәала аҩычара. Апоет идыруеит абзиабара иазкны ажәа аҳәара шымариам. Заҟа икылкаан нацәақәкыла иҳәоузеи абзиабара иазку абарҭ ацәаҳәақәа:
Ауаа ирылауҵауа баҩ-ҷыдоуп,
Ашәыргәында хаҵан дҟаҵо.
Уара уҿаԥхьа – зегьы мчыдоуп,
Итҟәа иугоит уԥсы рхаҵо.
Алирикатә фырхаҵа (уи апоет ихаҭа иакәзаргьы ауеит) иҭахыҵәҟьоуп, иҷкәынрагь амчра инаҭоит, дахәлашәарц уи ацәқәырԥа, уаха шаанӡа уи дамырцәаларц, дҟьо дама идәықәзарц. Ус иагьыҟалеит. Апоема афырхаҵа дзеилаҳауаз аҭагылазаашьа – абзиабара амца аԥырԥырҳәа ицрало, дыԥнашәо зныкымкәа, иҩынтәымкәа, ихынтәымкәа дҭанаргылеит. Дарӷәӷәеит, дыԥнашәеит, аҵыхәтәан анасыԥ лашахьы дкылнагеит. Уанӡатәиқәа зегьы репетициак изаҩызахеит. Ҵоуп, уаҟагьы иара ишиҳәо еиԥш, дабылуеит абзиабара амца, аха изыхҟьозаалак уи ибзиабара лассы инҿыцәаауан, ихьшәашәон, иацы дызҿынҵәаауаз аҭыԥҳацәа рахь имаз абзиабара ԥшьа.
Араҟа, ҳәарада, алирикатә фырхаҵа ибзиабара анарха замоуаз еилкаауп, иаргьы иҳәоит «иаҳа-иаҳагь са сышәуан» ҳәа, – дыҷкәынцәан, ибзиабара ҭышәнымтәалацызт. Абар ҿырԥштәык, уи бзиа иибоз аԥҳәызбеи (азныказ уигьы дылҿынҵәаауан, аха) иареи шеиԥырҵыз:
Ҽнак ҳашнеиуаз, ҳаҭыр ақәҵан,
Ус ҿаалҭит, лара нҵәа:
«Уара, сара сызго уакәӡам,
Иҿыхтәуп ианыҟала аҵәа!..»
«Иҿышәх алапҟьа агәыдымҵакәа
Иҿышәх аҳаҭыр баны!..» Абасгьы ааҳәаны, смыццакӡакәа
Даансыжьит лыҩны дганы.
Аха алирикатә фырхаҵа гхақәак имамкәа дауҟахыз, акы, длаԥшцәозар акәхарын, ҩбагьы, дыццакцәозар акәхарын, иԥшӡаӡа илаԥш ҿыц иааҵашәоз аҭыԥҳацәа рахь иоуаз абзиабара иаразнак дарԥашашон, дханагалон. Ииашоуп, уи азы уеизгьы-уеизгьы вба дук узиҭомызт, аҿара иахылҵуа абзиабара иаҟазшьа ҷыдоуп арҭ уи дызлаҟаз зегьы, иацәтәымуп ҳәа ззуҳәаша акгьы ыҟам. Аха ҳфырхаҵа абзиабара иашаҵәҟьа ианизаа, ианизыгьагьа иара ихаҭа даныԥнашәа, данынаԥш-ааԥш, аԥсҭазаара еиҳа иҵауланы данагәылаԥш даншәы ауп. Абарҭ апроцессқәа зегьы анихига, ихаҭа ихазы ишиҳәаз еиԥш, данах, абырҵкал данкылнах зынӡа дҿыцҳҳараӡа даақәгылоит даҽа блакы ала дахәаԥшуа далагеит иҿара ашықәсқәа инадыркны дкыдҟьо, дыргәамҵуа, дырԥашашоу дызмаз аамҭатәи абзиабара. Усҟан ҳфырхаҵа издыруамызт дызмырҭынчуа лассы-лассы иҭаауаз абзиабара шаамҭалатәыз. Аҵыхәтәан ишаабо еиԥш, уи дҭаацәарахеит. Ҳаизыӡырҩып ҳлирикатә фырхаҵа.
Иахьа исымоуп сара ачара,
Салалоит уа аҭаацәара.
Иагьсырҭауеит џьоук аџьшьара,
Џьоукгьы аҿуп аҳәацәара.
Аҳәацәара иаҿугьы, жәаҳәарада, згәы намӡо аганахь иаанхаз, ааҵра иавахаз ракәхап. Урҭ, апоемаҿ ишаабо еиԥш, иагьмаҷӡам. Аха арԥызба алкаа ҟаиҵахьеит.
Иагаџьара сымҩахыҵзаргь,
Схәыҷаахыс сылаԥш зхыз,
Лыбзиабара мцаны исхымсзаргь,
Лара лышҟа сымҩахыҵит.
Аԥхьаҩгьы агәра игоит аҿара иахылҵуа абзиабара иаргәаҭеиуаз афырхаҵа насыԥла дшеиқәшәаз, дышҭышәынтәалаз. Уи еилкаауп, хҳәаатәы амаӡам. Аха зегьы акоуп арԥыс иҿаратә ԥсҭазаара иарҳаз абзиабара ашьҭа-мҭақәа игәаҵаҿ ишынхаз аҟара убоит, аԥсы шҭоу узырдыруа хәангасҭақәак рцәаара ааԥшуеит. Ҵоуп, зыԥсҭазаара еилазҵаз арԥызбеи аԥҳәызбеи рынасыԥ лаша иаԥырхагахартә амч амам, иаҳҳәап, иамаӡазаргь, аламыс амҩа акыртә еиԥш алшара амоуп.
Ҳрыԥхьап апоема аҵыхәтәантәи ацәаҳәақәагьы:
Уара узҭоугьы ибаргәузеи,
Уара – абзиабара ԥшьа!
Ма изҭауҵаша закә гәузеи,
Думан уцоит умбжьажьа.
Уа узеиԥшу ашьауардыноуп,
Уи еснагь ахара иԥшуеит.
Изаҳаракугьы убри азыноуп,
Ианыԥсуагьы ишыԥыруа иԥсуеит.
Ааи, диашоуп апоет. Абзиабара ԥшьа ашьауардын иадкыланы ауп дшахәаԥшуа. Ара ашьауардын аҳаракыра иасимволуп, иԥсуазаргьы ишыԥыруа иԥсуеит. Ус анакәха, иԥшьоу абзиабарагьы абас ауп ишыҟоу, уи бзанҵы ахы ланарҟәуам, ишыцқьоу, ишаҳараку аҟазаара аҭахуп.
Платон Бебиа епикатә ҩымҭақәа рыҿгьы иубоит итематикатә еилазаара амҽхак шыҭбаау; аԥсҭазаара еиуеиԥш аҵкарқәа ишырхысуа, иаҳҳәап, араҟа иуԥылоит автобиографиа шьаҭас измоу алирикатә, аҭоурыхтә, абзиабаратә, абзазаратә, рҿатә ртәы зҳәо уажәгьы ушьҭангьы имажәуа азҵаарақәа. Насгьы апоет иҩымҭақәа досу дара рҵаки рсиужети иҟало ахҭысқәеи ирышьашәаланы аформақәа рзиԥшаауеит, ирнаало арифмеи аритми еихшәа-еизшәа ирҭаиртәоит еиҭарсшәа иуҳәозар, аидеиа ишьҭнахуа аидара иаҵанакуеит сахьаҩырала иҩычаны.
Ишдыру еиԥш, аепикатә ҩымҭаҿы, ахҭысқәа ирацәаны, насгьы рҵакқәеи рхықәкқәеи ихаз-хазны инцәырҵуа аамҭазы аԥсҭазаара лабҿаба ииашаны аарԥшраҿы асиужет бзиа кырӡа аҵанакуеит, аҩымҭа еиланасоит, ашьаб еиԥш еиларҭәах иҟанаҵоит. Ииашоуп, аҵыхәтәантәи аамҭазы асиужет змам, аепикатә ҩымҭақәа еиҳара алирикатә, ҳԥылоит. Урҭ ҳара иаабоит уажәы иҭаҳҵаауа апоет иҿгьы. Амала, еиҳа иреиӷьу арбану ҳәа аԥхьаҩ азҵаара ықәиргылар, аҭакс уаҩы иҳәар алшоит ахаҭабзиара асахьаркыра
зеиԥшроу еиԥш, ажәакала, анапҟазара ахьынӡаҳараку ала ауп ахә злаушьо. Егьирахь, ҳәарада, аклассикатә поема – баҩхатәрала еиҳа аԥхьаҩ идикылоит, избанзар, ахҭысқәа – афырхацәа ирыхҭынхьаауеи автор иҩнуҵҟатәи гәеибафарақәеи, ихьаҵрақәеи аҩымҭа изааигәартәуеит, игәадырԥхоит.
Сыззааиуа, Платон Бебиа ипоема «Аҟама зҿыҵаку ала» ауп. Ари ганкахьала афантазиахь иԥшуа алакә цәа ахаҵаны иҟаҵоу ареалра зылшо акы ауп уҳәартә иҟоуп. Конкретла иугозар уи азкуп аԥсуа жәлар рҭоурыхтә ԥсҭазаараҿы трагедиа дуны ирзыҟалаз амҳаџьырра атема. Ари аҭоурых ӡыблара иахҟьаз арыцҳара – амҳаџьырра аԥсуаа ирнаҭаз ахәра ӷәӷәа ихьааны изыцрамсуа аԥсуак дыҟаӡам. Ус анакәха, ҳсахьаркыратә литература ианҩыҵхаха инаркны амҳаџьырра атема иара азы иактуалхеит. Самсон Ҷанба идрама «Амҳаџьыр» аахыс дыҟам аԥсуа шәҟәыҩҩык, поетк уи азы ихәыҷы иду ҩымҭак аԥызымҵац, дшазыҟоу хьаа дус ишимоу аазмырԥшыц.
Амҳаџьырра атема аԥсуа литература амацараҿы акәӡам иахьыгәцараку. Уи аԥсуаҭҵаараҿгьы иактуалтәны иҟоуп. Иаҳгәалаҳаршәап, ҳаԥсуа ҵарауаҩ ду Гьаргь Алықьса-иԥа икапиталтә усумҭа ду  (ҩынтә иҭыҵит 1975–1982). Абри аусумҭа ду анҭыҵ ашьҭахь ауп амҳаџьырра ишыҟалаз, изыхҟьаз, инагӡаны ҳхаҿы иаагауа ҳаныҟала. Уи ашәҟәы иаҳзымдыруаз акыр маӡа-бӷьыцқәа аанартит, ԥаса имариацәаны, ҳажәлар жьаны иргазшәа ҳшахәаԥшуаз акәымкәа. Даҽакала иуҳәозар, ҳлитератураҿы ицәырҵуа иалагаз аҩымҭақәагьы анырра рнаҭоит ҳҵарауаҩ ду иҭҵааратә усумҭа.
Апоема «Аҟама зҿыҵаку ала» атәы ҳҳәозар, апоет ҟазарыла илшеит абри аполитикатә уеиа ҳалазырԥшуа епизодақәак ҳарбара, аха ахҭысқәа рхала «ицәҳәыҟьантазӡа» акәымкәа, иҵегьы уаҩ дзырхәыцша «ацыфақәа» адгаланы исахьаркны аперсонаж хадақәа (ахьча, Дыргьежь) иаарыкәыршаны иҟоу аԥсабарагь уахь иналаҵаны.
«Аҟама зҿыҵаку ала» асиужет мариоуп: ашьха дыҟоуп ахьча, ирахә иман, амала игәы ҭынчуп узҳәом, игәхьааигоит агаҟа, еиҳарак бзиа иибо аԥҳәызба. Аԥсабара акәзар, аа изакә ссиру:
Ашьха хажәаақәа еикәаргыла,
Аҵх акәа иҭанаҳәҳәоит.
Арҩаш-заҵәык аҳра нкыла,
Урҭ, агарашәа рзаҳәоит.
Апоет иҩымҭа аҵакы аарԥшраҿы ихы иаирхәоит шьхатәылатәи аҵх аԥсабара ссир, агарашәа зҳәо арҩашқәа, аеҵә хьыблақәа реицлабра, ахьы раӡын шәахәақәа ахрақәа ирыхьзыршо амза хаҿылаша уҳәа убас иҵегьы. Аԥсабара кыр амчуп арҿиаҩы изы. Уи злаҟоу аџьшьахәқәа ашәҟәыҩҩы ицхраауеит, иҟазара аҟазара ацнаҵоит. Заҟа ииашаны иҳәози аурыс шәҟәыҩҩы ду К.Г. Паустовски абарҭ ажәақәагьы:
Платон Бебиа ипоема афырхаҵа ахьчагьы ашьха аԥсабара даргәытәны дамоуп, ицәа-ижьы ианыруеит, ицәалашәарақәа дырҿыхоит, уимоу агаҟа рыцҳарак шыҟалаз ала дыррақәак ирҭоит, иҵарҳәоит ҳәа агәаанагара уоуртә еиԥш. Абар измыцәо амца зҽаҭан иҽҳәатәоу ахьча ҩызара изызуа ашьха аԥсабара асахьа шҭыху:
Амза гылан ахра иахысуан
Ахьы-раӡын ахьырша.
Арҩаш ықәсны џьа иҭахысуан,
Абжьы мҵарсны ицон аԥша.
Аа даҽа сахьакгьы:
Акаԥкаԥгьы аҳәынҷеит аҵх,
Иааҩӡом ахарантә абжьы.
Ицәеит аҵх ашьапгьы аҵх,
Сымчра шәысҭап ҳәа шьыжьы.
Абри аамҭазы:
Ажәҩанаҿы аеҵә шап-шапуа,
Иаҿуп, иаҿуп аԥхара.
Аеҵә хьыблақәа ирацлабуа,
Ахьча иҳәымца ԥхоит хара.
Еиҳарак ибла дхымҵуа дыхгылоуп, игәы дҭоуп иҩнаҭа лырлашап, иани иаби лыргәырӷьап ҳәа дзықәгәыӷуа иԥсы-хаара изалымхуа иҳәаны изтәоу аԥҳәызба. Уимоу, хыбааракгьы изцәырҵуеит Хьрыԥс ҳәа аӡәы дигәалаиршәоит. Усгьы ҟалоит, иџьашьатәӡам, абзиабара иатәышьҭроуп.
Аҩымҭаҿы ишазҳәоу еиԥш, ахьча аԥхыӡ бааԥсы ибоит – аухантәарак дзызхәыцуаз иԥҳәызбеи иареи амшын рыбжьаҳаит, еицәыӡит, дцәырҳаны дааԥшит игәы ҭамгылауа иҭыҵны ицон, идырт иԥхыӡ ибзиамыз акы ишазҳәаз, ианааша деихеит агаҟа, ирахә ила Дыргьежь анапы ианҵаны:
– Уҟәышыз, Дыргьежь, суқәгәыӷуеит,
Дыргьежь арахә убла рхыз!..
Иаздыруам, аха игәыбзыӷуеит,
Ас аиԥырҵра заҭахыз…
Днеиуеит ахьча арҩаш дырны:
«Ашьха-лԥха сырахә хьчала!..»
Уи мҩа-харак дшықәло дырны,
Днаскьанагоит иара ила.
Ахьча ила Дыргьежь апоемаҿ иаарԥшуп хадара злоу персонажны, насгьы агәыбылра ду аҵаны, угәы азыбылуа. Ишдыру еиԥш, аԥсуа литератураҿгьы уажәшьҭа имаҷымкәа иаҳԥылоит ҟазара дула зсахьа ҭыху аҩнытә-абнатә ԥстәқәа, агыгшәыгқәа (аҽы, аҽада, ала, ажә, ацә, акамбашь, абгахәҷы, абга, амшә, ашьабсҭа, абнацә). Урҭ зегьы ашәҟәыҩҩы иҩымҭаҿы иахьцәырҵуа идирҳәо, идирҟаҵо кыр ыҟоуп, иҳәаақәырҵоит, насгьы идырҵаулоит ихшыҩзцарақәа ахаҿсахьақәа. Ииашоуп, аԥсуа сахьаркыратә литература шьақәгылаанӡа аҩада зыхьӡ сҳәаз аԥстәқәеи аԥсаатәқәеи ҳара иаҳԥылоит ароль ду рыманы ҳҿаԥыцтә ҳәамҭақәа рҿы. Зегьы ҳарҟәаҵып, иаҳгәалаҳаршәап Нарҭ Сасрыҟәа ирашь Бзоу. Уи амацара заҟа ҳанаҳәоузеи. Ус иҟоуп адунеитә литературақәа зегьы рҿы.
Абриаҟара сзырҳәаз Платон Бебиа ипоема аперсонаж Дыргьежь ауп. Избанзар, аԥхьаҩ иаликаартә, бзиа ибартә асахьа ҭыхуп, иаарԥшуп уи аԥшәма изы заҟа гәыкала иҟоу, иара агаҟа – иқыҭахь данца ацәгьара шыҟалаз ицәа-ижьы инырны, иара иҭыԥ иахын, ирахә «ирхагылан» амчра аанкылан, дшырхагылаша хьчакы.
Апоет ииҩуеит:
Ахәылбыҽха иама игәарлон,
Инҭацалан нас рыҭра.
Аб-шьтәақәа инарықәмақаруан,
Иааиҿаххуан азын дара.
Уаха шаанӡа аҭыԥ иакәшон,
Ацәа иамкырц уи зынгьы
Иналаршәны ишуан, ус иақәшон,
Иаҳа агәы ӷәӷәахон иаргьы.
Аха уи аԥшәма ахьча данамба, данымаа (хымш иԥшын) ишьҭалан ицеит иқыҭахь, арыцҳара дақәшәазар деиқәнархарц… «Ақыҭа иналалт, иадырит ахьча-ла иҟақәаз закәыз. Аха иазымдырит, иаауазырит, абарҭкәа ҟазҵаз закә гәыз!?», – иҩуеит автор.
Уи нахыс амитә абеит: «ашә ҿыж-ҿыжуа игон абжьы»; «Ас аӡәы иҿаҵахәы иҿырхуа збахьада?!» ҳәа, – агәы ҭҟьаны ахәыблы иқәтәан, уа аҽырхәа ацгәы рыцҳа шәаҟьаны»; «Еиҵҳәа аҩаршьҭра иҭаиан Мура ахы ашьапқәа ирынҵаны. Иаҟәыҵхьан уи зҿыз аҟыура, иаҟәыҵхьан уи амч цаны». Игәыҭшьаагоу иҵегь асахьақәа ирыцлоит Дыргьежь агәы ԥсахны ахчныза ианахагыла нахыс: иҿыцәаауаз ахәышҭаара амца ауазажәа аҳәон: амцахаара идырцәаз, аԥсҭазаара аҵыхәтәа шԥырҵәаз, аҳәарақәа ҿажәкны ишыҟаауаз, ажәқәа рычыргәқәа шцоз иԥшьаны, аихаԥсыхә злаз аҵла алабжыш ҭырҩны ишцоз; О, исзыԥшузеи сажәымҭыҽха ҳәа иуазыруаз аӡлагара, Дыргьежь иагәалашәоит иара шакәу ахьча бзиа иибоз аԥҳәызба дизырдырыз, ибылуаз аҩны митә шаҿҳәацәоз; Угәаҵха ҿызҵәаз ан лмыткәмабжь игоз убас зегьы абарҭан иара ахьцоз.
Апоема аҵыхәтәантәи асахьақәа адинамика аҵаны, уарқәыԥсычҳартә иҟаҵоуп. Абар урҭ рахьтә акы:
…Ахьча-ла аакылыххит ага,
Иагьаалаххит аҟәара.
Абла ихгылеит агәыҭшьаага:
Еиҵақьызқьызуан жәлара.
Рыхқәа рықәжьны џьоук гылан,
Анцәа диҳәауан аӡәы…
Инеиуан уа амшын ихылан
Аӷба-емҵәаҩ ага ҭарцәы…
Дыргьежь иабагәышьеит ианыхәыҷыз иахьааӡаз адәҳәыԥш аҿы игылаз аҭыԥ, иара ахаҭами ахьча лара бзиа дизырба. «Абра наскьа рыҩны гылан, ларах дааиуан маӡала. Аласба ыргәыбзыӷ, игәыдкылан, есс, узцозаргь уцала!». Иара ахьча дашьҭан, даԥхьон, уи дгәаҭеиуан, изгазеи ҳәа иԥсахы ҷҷон». Абас иҟалеит реибадырра, рыбзиабара. Апоетгьы баша иҳәом: «Мап, иссируп ахәыҷра амшқәа, иахазыршҭуагь ыҟам мчы».
Убри аҩнахьы еихеит Дыргьежь, издыруада ахьча уа дынхазар ҳәа. Аха иабаз зынӡа даҽакуп. Аԥшәма дкажьын ихы ҭаԥҽы, игәы ҭаԥҽы, ашьа иҵҩыр ицон. Ала аниба иблақәа аарла ихтуа ҿааиҭит: «-Дыргьежь, иуԥылоз дабаҟоу… Сыԥҳа илылгеит… уаҳа акгьы…»
Дыргьежь иабеит хҩык шышьҭаз ишьны, реилаҳәашьала (урҭ рҩызцәа амбацызт) иадырит иштәымуааз. Уаҟа насҭха икаршәын ахьча иҟама хәыш ашьа аҿашәы. Уи акәхеит:
Абла хәашьит, агәы ҭыԥеит,
Игәыҭшьаагахан иҵәааит.
Иакӡамызшәа нас ишьҭыԥеит,
Аԥшәма иҟама хәыш шьҭнаԥааит.
Уи нахыс ауп Дыргьежь алаламбатәқәа инрылаԥш, ианрылагыла. Урҭ ахҭысқәа автор иаҳирбо еиҳагьы игәыҭшьаагоуп, еиҳагьы итрагедиоуп. Ухәы-ужьы қақаӡа иаргылартә еиԥш. Иара игәааз, зԥа зцәыргаз алым еиԥшха игьежьы-хынҳәуа иалан абылреи, ахҵәареи, ахыԥсаареи зхызгаз ақыҭа. Иара зегьы абарҭан, иара зегьы гәырҩас иҟанаҵон. Агәаҟра быжь аҳара ауан. Ус алымҳа иҭасуеит иазгәакьаз бжьык:
Сишь, убасҟан иааҩит: – Дыргьежь…
Дыргьежь, арахә… ухынҳәы!..
Ҳҵаарым: изыбжьыз дадырмашь,
Инеиуан алабжыш ҭыҳәҳәы.
Ҳәарас иаҭахузеи, ала иадыруан ахьча ибжьы. Уи акәын алаӷырӡ ҭыҳәҳәы изаауазгьы. Уаҳа иазымычҳакәа «ацәқәырԥара хыла инасын, ахьча-ла ихылеит амшын». Убасҟани уа игәазҭаз, амазгәыҭ иадҿаҳәалаз ахьча дыхәцәырххо, мчыла дааҳәны ҿааиҭит: «-Са саауеит… уара ухынҳәы!..» Автор иқәиргылоит азҵаара: «Нас, имцакәан, уи аанхама, есымша иҳәатәы ханаҵон?!» Аҭакгьы иара иҟаиҵоит: «Мап, иаҿыҵак ахьча иҟама, аӷба иашьҭалан ицон…»
Абри алагьы инҵәоит аҩымҭа. Аԥхьаҩгьы ибла ихымҵуа ихгылоуп ацәқәырԥақәа еиҩырффо амшын ихылан инеиуа аӷба иашьҭаӡсо ицо Дыргьежьгьы.
Ҳәарас иаҭахузеи, ҳзыхцәажәо апоема, ганкахьала уахәаԥшуазар алегенда-цәа ахоуп, ихыҭҳәаауп, ифантазиоуп ҳәа ззуҳәаша аҭыԥқәа рацәоуп, иаҳҳәап: ахьча-ла Дыргьежь иԥшәма агәаҟра данақәшәа афырхаҵара иҟанаҵаз гәыкала ишизыҟаз ахы ахьаанарԥшыз рҿы. Аха даҽаганкахьала, уахәаԥшуазар, ари сахьаркыратә ҩымҭоуп, автор азин имоуп зсахьа ҭихуа (дуаҩума, иԥстәума, игыгшәыгума, иԥсабароума ма даҽакума) сахьатәҩырала ианиҩычо иазырҳа-зыӷьаны арҿиаратә фантазиа ҳәа изышьҭоу автортә хыҭҳәаагьы наԥшьны аласара, аиҿыбаара, амала аԥсҭазаара ҵабыргхаҭа иақәшәозароуп, уи аҳәаақәа ирҭымҵуазароуп. Насгьы абраҟа кырӡа аҵанакуеит аҩымҭа атематикеи уи зхьысуа аамҭеи. Платон Бебиа ипоема, ишаабо еиԥш, аԥсуа жәлар рҭоурыхтә ԥсҭазаараҿы зегьы реиҳа иуаӷеимшхаран ирзыҟалаз, рыԥсадгьыл рчашә дгьылқәа ҭазырцәыз, иқьаԥҭазтәыз, иахьагьы ҳамч зырмаҷуа амҳаџьырра иазкуп.
Сыззааиуа, аҩымҭа аперсонаж хада ахьча-ла Дыргьежь ауп. Иԥшәма агәаҟра данақәшәа иҟанаҵақәаз, иҟоу збоит ҳәа иқыҭахь данылбаа, ирахә шахьчоз хымш реиҳа ишзымаагылаз, уахь ишьҭаланы ишцаз, уа иахьнеиз, ахьча аӷацәа злеишьыз иҟама анаба ишьҭԥааны иаҿыҵакны агәы ԥжәо ишдәықәлаз, аӷба амшын гәы ихылан ицоз, иара дышҭаз анадыр, ибжьы анаҳа иууаӡа еиҵасны амшын ишалаԥалаз, аӷба иашьҭаӡсо ишцоз уҳәа зегьыҵәҟьа иреалтәуп, иҟаҵәҟьан узҳәом, усҵәҟьа ала иазеилымкаар ҟалоит. Аха ала заҟа иҟәышу абжьара шанаалоу ихадароу ауаҩы дшаҭаху, уимоу, ахы иқәнаҵар шалшо ҳхаҿы иаагар, автор Дыргьежь ахаҿсахьа аҭыхраҿы ахархәара ззиуа ихыҭҳәаа, ифантазиа ҳалаԥш-ҿаԥшаҿы иаанхаӡом, шашәаӡ, гәырыӡ иӡуеит, ажәакала ари аԥсҭазаараҿы иҟалаз фактуп ҳәа алкаа ҟаҳҵар ауеит. Ари зыбзоуроу, акы, аҩымҭа баҩхатәрала исахьаркны иахьаԥҵоу ауп, ҩбагьы, уаҟа иаарԥшу ахҭысқәа рацәамзаргьы реишьҭаргылашьа асистема иамоу арольгьы шьардоуп. Ихԥаҳаз, апоема аамҭа хьанҭаӡа – ахҵәара, ахыԥсаара, абылра зыхҭынхьааз ажәлар ртәоуп иаҳәо.
Апоет абарҭқәа зегьы сахьаҩыратәла иааирԥшырц азын ауаҩы ихаҭыԥан персонаж хадас игеит ахьча-ла Дыргьежь. Ауаҩы дигаргьы ауан, аха автор ус еиҳа еиӷьуп, цәаныррала аԥхьаҩ идикылоит ҳәа дахәаԥшны иҟаиҵеит.
Ааи, дагьиашоуп, избанзар, ахьча-ла иҟанаҵаз ауаҩы иҟаиҵо исахьа ҭихыр, ҳәарада апоема уажәы иамоу аемоциатә цәанырра аԥхьаҩ изнарҵысуамызт, иага исахьаркны еиҿибааргьы.
Аха, еиҭасҳәоит, «Аҟама зҿыҵаку ала» аҭоурыхтә шьаҭа змоу аԥсҭазаара ауп иаанарԥшуа. Убри азоуп автор иҩымҭа алегенда ҳәа акәымкәа апоема ажанр изахиԥхьаӡалаз. ХХ ашықәсазтәи афранцыз критик ду Ш.О. Сеит-Биов зны иҳәахьан: узыԥхьаз аҩымҭаҿы ицо ахҭысқәеи ицәырго хаҿсахьақәеи, аԥсҭазаараҿы иҟалаҵәҟьеит, иҟаҵәҟьам ҳәа рыгәра ануга ауп асахьаркыратә ҩымҭа аныҟала, иангәылшәа. Избанзар, ус аԥхьаҩ изырҳәо сахьатәҩырала иаарԥшу аԥсҭазаара ауп.
Изхысҳәаауа, сара ԥхьаҩык иаҳасабала Платон Бебиа ипоема «Аҟама зҿыҵаку ала» аперсонаж хада Дыргьежь иааҟанаҵаз зегьы аԥсҭазаараҿы иҟалар алшон ҳәа агәра згоит ажәа сахьарк иамоу амагиатә мчы ахархәара бзиа иаиоуз иабзоураны.
Платон Бебиа епикатә ԥҵамҭақәа зегьы (дара уажәазы 23 ыҟоуп) араҟа сзырхымцәажәеит, иаҭахынгьы исымбеит, избан акәзар, еилсыргоз, анализ ззызуз агәра ауаҩы идыргоит, имҩашьо идырбоит уи апоема ажанр иаҵанакуа (абрахь абалладақәагьы рхуԥхьаӡалар ауеит)
иҩымҭақәа раԥҵараҿы абаҩхатәра еицамк шимоу, дышҟазоу. Насгьы, хыԥхьаӡаралагьы уи иаҟара апоемақәа даҽа аԥсуа поетк инапы иҵымҵит, иҩны имкьыԥхьц.
Ҳазхымцәажәаз апоет ипоемақәа «Аӡеибафара» (Асовет мчра аагаразы ақәԥара иазку); «Акәтагь былгьоит» (ԥасатәи Аџьынџьтҿылатәи еибашьра, ҷыдала Кавказ аӷа хәымга иқәцара атәы аазырԥшуа); «Ҳаа-заа» (афилософиатә хшыҩзцара ҵаула змоу ауаҩы, аԥсабареи аԥстәқәеи, агыгшәыгқәеи реизыҟазаашьа ҳзырбо); «Аӷба шкәакәа» (абригь ԥасатәи аибашьра атема иазкуп);, «Расац Аҵанба» (ашьхатәылеи ашәарыцареи рқьабзқәа ирызку); «Ашьаҿа» (ҳаԥсадгьыл ду зхы ақәызҵаз Владимир Ԥачлиа ифырхаҵара иахҳәаау); «Ахәышҭаара» (автобиограиатә елементқәа змоу, насгьы ахәышҭаара амца амагиатә мчы, иамоу аазырԥшуа); «Аӡыхь» (аҿареи абзиабара цқьеи рзышәаҳәара иазку, автобиографиатә елементқәа имаҷымкәа изгәылоу); «Аматанеира» (уаҵәтәи аҿар рлахьынҵазы агәҭынчымра аазырԥшуа, аиаша-ҵабырг еснагь аиааира амазарц азын Анцәа ишҟа аматанеира); «Аиааира ашьҭахь ақәԥара» (Аԥсны жәлар рџьынџьтәылатә еибашьраҿ аӷа хҿымга ҳшиааиуаз агәрагара ду алыжжы иҩу, аха уи ашьҭахьгьы ақәԥара шаҭаху атәы иаҵшьны изҳәо); «Агәынқьбжьы» (иаҳхаагаз аибашьра хлымӡаах иазкуп, ҷыдала ақәрахьымӡақәа, абиԥазаҵәқәа иҭахаз ргәынқьбжьы зныруа) рҿы иаабоит аԥсуа жәлар рҭоурыхтә ԥсҭазаараҿы, нахьхьиӡа аахыс ирыхҭынхьаауа, иахьа изыргәамҵуа, гәыҵхас ирымоу, ирҿагылоу, ирыдгылоу, еилашәа-еилаҵуа аамҭеикәшараҿ рхаҭақәа рымч зықәхо, изқәымхо, рымч зықәхогьы хырҩ анырзазымуа, ианрызгәцарамкуа, иреиҩсны ианцо, ауаҩы ԥсабарала илоу аԥсыҽрақәа зны-зынла ианыриааиуа уҳәа жәпакы. Аха иааизакны иугозар афырхацәа хаҭашьала, дыррала занааҭла, ишыхаз-хазугьы, дунеихәаԥшышьалеи гәҭакылеи хҭак иҭашәо ишрзеицнамгоугьы, дара зегьы рыԥсадгьыли рыжәлари рхьаа рхьаауп, ргәырӷьара ргәырӷьароуп, ажәакала рыцәгьеи рыбзиеи ирыҵагылоуп, ирыцеиҩыршоит. Урҭ еицҿакны рыжәлар уаҵәтәи, уаҵәашьҭахьтәи рҭоурыхтә лахьынҵа злеиӷьхаша апроблемақәа иразхәыцуеит, идыргәаҭеиуеит. Убри аҟнытә ауп апоет ипоемақәа иҵоуроу рфырхацәа инаӡа-ааӡаны, илитературатә хаҿсахьақәаны аԥхьаҩ игәникылароуп ихаҿы изаанхо, еиуеиԥшым ахәыцрақәа зизцәырырго. Ҵабыргуп, абраҟа автор ихаҭагьы лирикатә фырхаҵак иаҳасабала зыԥсы ҭеиҵаз, зсахьа ҭихыз ифырхацәа дымҩақәҵаҩны, дыцхырааҩны дрывагылоуп, еиҳарак автобиографиатә ҟазшьа змоу илирикатә поемақәа рҿы.
Аҩада ишысҳәахьоу еиԥш, Платон Бебиа аепикатә ҩымҭақәа раԥҵара дамароуп, ибаҩхатәра иамҭаны имарианы ицааиуеит. Ус шакәу дырҵабыргуеит зегьы раԥхьаӡагьы инапы иҵыҵхьоу дара апоемақәа. Убри ахыхь, насгьы схаҭа абри сышәҟәы аҟны ҷыдала урҭ рыҭҵаараҿы иҟасҵаз алкаақәеи азгәаҭақәеи аԥхьаҩ иҵарҳәо маҷӡам ҳәа сгәы иаанагоит апоемақәа рхаҭабзиара аилкааразы.
Ҳәарас иаҭахузеи, Платон Бебиа епикатә ҩымҭақәа абасҟак иаҳ-гәарԥханы ҳзыхцәажәаз, инаҵшьны ҳаззааҭгылаз (еилҳмыргазгьы убрахь инарылаҵаны) рыҿгьы иубоит агха-ԥхақәагьы, насгьы дара зегьыҵәҟьа хаҭабзиарала еиҟарам, иԥсыҽқәоугьы ыҟоуп акритик Вианор Занҭариа ишазгәеиҭаз еиԥш, еиҳаракгьы заатәи ипоемақәа рҿы. Агхақәа рахь иуԥхьаӡар ауеит аԥсҭазаара жәынгьы ҿангьы иатәышьҭраны иаауа аҟыба-ӡыбақәа ифырхацәа зны-зынла имариацәаны иахьырҳасабуа. Убри анаҩсангьы илирикатә поемақәа рҿы апоет ихатә биографиа аҟнытә иааиго, ихы иаирхәо аматериалқәа, ҳәарада, ибзиоуп, аҩымҭа иаҭаху, иажьу-иацәоу роуп, аха маҷк аҟара амыцхәра рныԥшуеит, далахацәоит, ҩбагьы, акырџьара еиқәҿырҭуеит ахҭысқәа, формалагьы ҩышьалагьы еизааигәоуп, иаҳҳәап: «Ацҳа кнаҳа», «Ашьауардын шыԥыруа иԥсуеит» уҳәа еиҭа акык-ҩбак.
Сара аҩада исҳәаз ахшыҩзцара фактла рырҵабыргра, аҿырԥштәқәа раагара салагом, избанзар, урҭ аҩымҭақәа рзы уиаҟара ибыргәым, ирымоу, аԥхьаҩ бзиа изырбаз рхаҭабзиарақәа рнапы рзахҩом, ирзыҵәахуам. Ҵабыргуп, алитература адунеи злаҟоу ала агха амамзароуп асахьаркыратә ҩымҭа. Аха гха-ԥхақәак змам, изҟәнымҷабло шамахаӡак акәымзар, ҩымҭак ыҟаӡам. Ус анакәха, ҳзыхцәажәо апоетгьы ипоемақәа рыҿгьы иуԥымлар ауам, иҵегь еиӷьындаз ззуҳәаша иԥсыҽу аҭыԥқәа. Аха, еиҭасҳәоит, уи акәым аус злоу, ихадароу Платон Бебиа иахьауажәраанӡа иаԥиҵахьоу епикатә ҩымҭақәа ихатәроуп, аԥсуа поема ажанр аԥсымчхара дырӷәӷәеит, ҳаамҭеикәшара ахаҿра аадырԥшыртә еиԥш. Апоема ахьӡ дууп, акапан амоуп асахьаркыратә литератураҿы. Избанзар, В.Г. Белински ишиҳәаз еиԥш .
Аԥсуа поема жанрк аҳасабала аизҳа-зыӷьараҿы, ишаабо еиԥш, Платон Бебиа илагала дууп, уи ирбеиеит, еихеиҳаит, исахьаркшәа иуҳәозар, иҿыцу агәашьамх аҵеиҵеит ҳаԥсҭазаара аҵабыргхаҭа иагәылҩааны. Ари (аԥхьаҩгьы акритикгьы) мап рзацәкуам, ибылгьу литературатә фактуп. Амала, хәыҷык ауаҩы агәынамӡара инаҭоит ҳакритика уаҩҵас иахьанӡагьы ахьақәҿнамҭыц, абжьы ахьамыргац. Уимоу, еицырдыруа апоет, аҵарауаҩ Борис Гәыргәлиа имонографиа «Аԥсуа поема» аҟынгьы Платон Бебиа
ипоемақәа зынӡаскгьы игәалашәом. Борис Гәыргәлиа зыӡбахә ҳамоу ҷыдала аԥсуа поема ҭызҵаауа ишәҟәы ҭыҵит Аҟәа 1974 шықәсазы. Усҟан Платон Бебиа иҩхьан, акьыԥхь рбахьан абарҭ апоемақәа: «Уа мшыбзиа» (1959-64); «Аҳақ» (1960-1965); «Аӡеибафара» ; «Акәтаӷь былгьоит» ; «Абгақәа рчара» ; «Абна алымҳа» ; «Аҟама зҿыҵаку ала»  уҳәа убас иҵегьы.
Абар даҽакгьы. Аԥсны анҭыҵгьы зҩымҭақәеи зыхьӡи рдыруа апоет, аҵарауаҩ Мушьни Лашәриа имонографиа ҟаимаҭ «И. А. Коӷониа иаԥҵамҭақәеи аԥсуа советтә поезиаҿы аепикатә жанрқәа рырҿиареи» (урысшәала 1979 ш. Аҟәа иҭыҵыз) аҿгьы изаҟаразаалак рыӡбахә ҳәам ицәгьазаргьы ибзиазаргьы рыԥсы ҭоуп ҳәагьы џьаргьы иарбам Платон Бебиа аҩада зыхьӡ сҳәаз ипоемақәа.
Сгәанала, арҭ амонографиақәа аҩбагьы рыԥсабара злаҟоу авторцәа ирывымсыр акәын апоет епикатә ҩымҭақәа. Избан акәзар, урҭ изыхцәажәоз, иҭырҵаауаз ажанр азын литературатә фактқәоуп. Амаҭәар ҭызҵаауа афактқәа дрывымслар ауп. Ус иҟоуп алитератураҭҵаараҿгьы.
Аԥхьаҩ автортә хьаҵрак аҳасабала ажәа исҭар сҭахуп аԥсуа поет, апрозаик, адраматург, актиор Аԥсны жәлар рартист хаҭала сышәҟәы афырхаҵа хада ианыҷкәынцәаз аахыс ибзианы еибадыруа, еишьцәак реиԥш еибаҭаху Рушьни Џьопуа. Ҳазыӡырҩып уи ииҳәаз: «Платон Бебиеи сареи жәлак еицаҳхым, аха еишьцәак реиԥш ҳаҟоуп. Раԥхьаӡа Тамшьтәи абжьаратә школ аҿы данызба, ҳанеибадыр инаркны сгәы убас исанаҳәеит: абри ауаҩ дуҩыза бзиахоит, уара увараҿы иувагылоу аӡәы зырҳәо иакәны дҟалоит. Агәы иунаҭо ацәалашәара амц азҳәаӡом, иаздырӡом. Сара ус сазҳәаз, исзырбаз уи иблақәа роуп. Аурыс жәаԥҟа баша имҳәазаап «глаза зеркало души» ҳәа. Сара раԥхьаӡа избаз арԥыс ҵәрышкәа еинаала иблақәа убри аҟара иҳалалын, ицқьан, иразын, изаҟаразаалак цәгьара рыҵаӡамкәа, анцәа ду иишаз ауаҩы иԥсҭазаараҿ иаҭаху иакәны. Абарҭқәа, аҩада еиқәысыԥхьаӡаз зегьы, иҭеиҭыԥши, ихы-иҿы лашеи, ибла гәыкқәеи исарҳәеит, илаԥшҿабаны исдырбеит.
Платон Бебиеи абиԥарак иатәу иара иқәлацәеи даараӡа иуадаҩыз еилшәа-еилыҵуа иҟаз аамҭа ҳагәылсит. Ажәлар ртәыла утҟәар, унапаҿы иааугар, иуԥахыр ҟалоит, аха рбызшәа анырҿух уи еиҳау тҟәара ҟалаӡом, нас рбызшәа рҿыхны шәхы шәақәиҭуп ҳәа раҳәара ажәлар рзыҳәан имышмыхәлоу аамҭоуп.
Ҳбызшәала ацәажәара ҳалыхәдааны азин ҳамамкәа, ҳмилаҭ қьабзқәа, аҵасқәа ҳхаршҭуа ҳаԥсадгьыл зымпыҵазхаларц иалагаз ақырҭуа политикатцәа ҳажәлар рдоуҳа аԥсымчхара ду иамаз рызхымҽит, изазымииаит, иагьа хаԥсыра рхы иадырбазаргьы, иага ус хәымга ҳзеиҵарҟәаҟәазаргьы. Убарҭ ҳаӷацәа ззымиааиз, знапаҿы ирзаамгаз амилаҭ дырхаҭарнакуп, дыруаӡәкуп Платон Бебиагьы.
Платон Бебиа ашкол данҭаз инаркны заԥхьаҟа арҿиараҿы абаҩхатәра иаша зоураны иҟаз аӡәы шиакәыз иныԥшуан. Абаҩхатәра ахаҭа аҽазеиҵыхраны иҟам уи зцәа-зжьы ԥсабарала иалалаз ауаҩы иуаажәлари иԥсадгьыли ихы аҵкыс бзиа имбозар, иҭахымзар. Платон Бебиагьы ихы аҵкыс ижәлари иԥсадгьыли бзиа ибон азоуп иахьа уи дпоет бзиан, дпрозаик бзианы, деиҭагаҩ шьахәны, амцабз зҿықәыҳәҳәу публицистны ҳдоуҳатә малқәа зегьы иреиҳау ҳсахьаркыратә литература дзаҵагылаз, дзаиоуз.
Ачамгәыр храхәыцк ахәҵәы аҟынӡа иахоуп, аҷапан аҟынӡа даҽа рахәыцкгьы ахоуп. Абанҭ ахрахәыцк узырхиараны иҟаӡам абни аҷапан аҟынӡа иахоу арахәыц заанаҵ имырхиакәа. Платон Бебиагьы убас ауп дшыҟоу. Ачамгәыр арахәыцқәа реиԥш дааурхиеит, аккаҳәа (акеҩҳәа) ачамгәыр еиԥш ашәа иҳәоит. Избанзар, Платон Бебиа ҟазарас иҟоу зегьы илоуп, дрылаҟоуп, алаф, асамырҟәыл бзианы изҳәо уаҩыуп. Уи аабахьеит иқәгыларақәа раан. Убри ахыхьгьы аԥсы рхаҵаны дрыԥхьоит иажәеинраалақәагьы, иара иитәым ажәеинраалақәагьы убрахь инарылаҵаны. Зегь реиҳа иухамышҭуа ухаҿы иааинхоит аԥсуа шәҟәыҩҩцәа ирыхҳәааны алаф бзиақәа – алахҿыхра зырҵысуа – рыла иқәгыларақәа, рцәажәарақәа ҟаҵо.
Ишдыру еиԥш, алафҳәара ҳажәлар рҿаԥыцтә ҳәамҭақәа рҟнытә иаауеит, аҭоурых ду амоуп, насгьы зегьыҵәҟьа рымч зықәхо акы акәым. Уи абаҩхатәра ҷыда аҭахуп, насгьы уи аҟазара ԥшӡеи аҟазара иашеи аҭахуп. Мамзар, абыӷьршәҳәа ииашамкәа, анахьгьы иҟамкәа, арахьгьы иҟамкәа ҟазарак алаӡамкәа алаф, ажәа уҳәар, изхуҳәааз дгәааргьы, ихы иақәиҵаргьы ауеит. Платон Бебиа итәы ҳҳәозар, уи алаф зхиҳәаауа ауаа ачын ду имаз аҭахызаргьы, заҵа изымгәаара, рхаҭақәагьы ишыччо ркьатеиах ԥнаҵәоит.
Ишдыру еиԥш, ажәеинраалеи ашәеи еиҟәыҭхашьа рымаӡам, насгьы излеиԥшым ҳәа акгьы ыҟаӡам, ҳәаа дук рыбжьазза иубом. Ажәлар иртәу ашәа ԥсӡом, иаанхоит шәышықәсала дара рҿы. Платон Бебиа иажәеинраалақәа аԥсуа композиторцәа ашәа злырххьоу рацәоуп. Урҭ уанырзыӡырҩуа, еснагь иԥымҵәаӡакәа исаҳаландаз, шьыри ҳәа агәахәара уоуеит. Урҭ зегьы уажәы араҟа еиқәысыԥхьаӡом, ҳажәлар ирылаҵәахьеит,
аха акык-ҩбак рыӡбахә сҳәар сҭахуп: «Аҭаиа», «Аҭак», «Рыцҳа», «Аԥсны азы ашәа», «Ӷьычи-қәычи», «Шьақарбеи изы ашәа» уҳәа убас иҵегьы.
Платон Бебиа ахҿиаа еиԥш имҽхак ҭбаауп, ҵкар рацәала рхы еиларсуп. Иаҳҳәап апрозаҿ ахшыҩҵар згәылоу илаф мацарала иҩу ироманқәа, амилаҭ ахьаа зныԥшуа иажәабжьқәа, иповестқәа, ҟазарыла иаԥҵоу ипоемақәа, ибалладақәа. Иахьатәи аамҭа уадаҩӡа дагәылаԥшны иаԥиҵаз ипублицистикатә ҩымҭақәа.
Аиҭагақәа ртәы ҳҳәозар, Платон Бебиа дҟазаны дааԥшуеит. Уи аԥсшәахь ирцәажәахьеит: А.С. Пушкин, М.И. Лермонтов, С. Есенин, А. Ахматова, К. Симонов, Г. Лорка, М. Светлов уҳәа убас ирацәаҩны адунеи иадыруа аклассикцәа рҩымҭақәа. Ҷыдала иазгәаҭатәуп ашотланд поет ду Р. Биорнс иҩымҭақәа игәцаракны ҟазара дула аԥсшәахь ишеиҭеигаз. Уи азы Д.И. Гәлиа ихьӡ зху Аԥсны Аҳәынҭқарратә премиа иаҭәаршьеит.
Платон Бебиа даара ирацәаны аус иуит аԥсуа кьыԥхь аҿы. Уи акыр шықәса агазеҭ «Аԥсны ҟаԥшь» (уажәы «Аԥсны»), ахәыҷтәы журнал «Амцабз» аредакциаҿы аус иуан. Аԥснытәи Аҳәынҭқарратә шәҟәҭыжьырҭа аҟны 50 шықәса инарзынаԥшуа аус иуан, зны редактор хадас, нас директорс.
Сҩыза гәакьа, сашьа Платон Бебиа уаҩык иаҳасабалагьы ашьац иаӷрамгыло, аӡәы игәы иалсуа ҟазымҵо уаҩуп. Уи ԥсабарала ус дыҟоуп иага ҟымҟыра дҭашәаргьы ацәгьа изхәыцӡом, аха дрыцҳасшьоит зны-зынла ауаа цыхлымқәа, аԥсымҭәқәа данрылахо, аха зегьы акоуп иҩнуҵҟатәи идоуҳатә беиарала аиааира агоит.
Платон Бебиеи сареи ҳаибадырижьҭеи 60 шықәса инареиҳаны иҵит. Убасҟан аахыс иаашьҭаҳхыз аиҩызареи ҳаиашьареи иага мчымхара, мыҟәмабара ҳҭашәазаргьы имырӡкәа иаагоит. Уи сара Қарҭ атеатртә институт аҿы аҵара анысҵоз Аимара дцаны ибон, саб инхаратә усқәа рҿы дицхраауан, даанҿасуан. Сани саби ҳаҭыр иқәырҵон, ԥак еиԥш бзиа дырбон. Уа гәылас дҳаман Шугьан Аџьынџьал ҳәа нхаҩ бзиак. Уии Платони абзиабара, ишеиқәлацәамызгьы, рыбжьан, еиҿцаауан.
Шугьан Аџьынџьал сара сҭынха ду иакәын. Саб иԥсҭазаара даналҵ ашьҭахь, сан шықәсык уа дықәымҵит, ишаԥу еиԥш, ацәашьы аркра, аишәаргылара уҳәа аԥсы иқә-иҵас, имарҭхә ҟалҵон. Аха ашықәс анынҵәа Аҟәаҟа даасымгар сымуит. Лыԥсы сакәыхшоуп, лара арахь лԥазаҵә шсакәызгьы, аара лҭахымызт, аха лаамгашьас исымааз, лхала дысзааныжь-уамызт.
Саб иҩны илҩаҵә мнеир ҳәа дшәаны (илҩаҵә ҩеирц азын) есышьыжь амца еиқәиҵон, ахәылбыҽха иҿеиҳәон уаҵәазы. Абас уи даҿын краамҭа. Ас ҟазҵо агәыла бзиа, ауаҩ дыр иоуп. Аԥсуа иԥсҭазаараҿы ахәышҭаара амца кырӡа аҵанакуеит, аԥсҭазаара ҵыхәаԥҵәара шамам иазҳәоуп.
Сара ԥхьаҩык, шәҟәыҩҩык иаҳасабалагьы агәра нагӡаны изгоит ҳпоет, ҳапрозаик исахьаркыратә рҿиамҭақәа ҳлитературатә ԥсҭазаараҿы аԥсынҵры ду шрымоу, иахьа уажәраанӡагьы уи имаҷымкәа (иаԥсуаамгьы убрахь инарылаҵаны) ҳакритик ду Хәыхәыт Бӷажәба инаиркны иших-цәажәахьоугьы, ҳаԥхьаҟа иҵегьы ирҿиамҭақәа жанрла еихшаны ирых-цәажәараны, иҭырҵаараны, рӡыргажәа рҳәараны ишыҟоу.
Платон Бебиеи сареи наҟ-ааҟтәи ҳаибаркыра, ҳаибадырра, ҳаибаҭахра уаҩышәаратә бзиабарала ирԥхоуп. Агәрагьы згоит уи ҳаҟанаҵ ишҳацу, ҳшарӷәӷәо».
