С.О. Ҳаџьым 
Нарҭдырреи адәынтәи афольклорҭҵаареи рцентр
Аԥсуаа рфольклор аизгареи аҭҵаареи рус хацыркуижьҭеи имаҷымкәа аамҭа шыбжьысхьоугьы, иахьа уажәраанӡа иҟоуп иҭҵаам, амаӡа-цәа зыҟәну ахырхарҭақәа. Ҳәарада, акыр шықәса раԥхьа иҟаҵаз анҵамҭақәа иахьа аԥсуа фольклор иахьтәы фондны иҟоуп, раԥхьатәи аҭҵаамҭақәа ҳаамҭазтәиқәа шьаҭас ирымоуп. Аха крызҵазкуа акакәны иҟоуп ицәырҵуа атеориақәеи агәаанагара ҿыцқәеи хшыҩзышьҭра рыҭаны аҭҵааратә ус амҩаԥгара, атехникатә хархәага  ҿыцқәа рыла аматериал анҵара, аҵәахра. 
Абас еиԥш иҟоу ахықәкқәа нанагӡоит Аԥснытәи аҳәынҭқарратә университет аҿы еиҿкаау Нарҭдырреи адәынтәи афольклорҭҵаареи рцентр. Ацентр аартра алыршахеит ауниверситет аректор иҟаиҵаз ақәҵара (29.06.2011) инақәыршәаны. НААР ҭҵаарадырратә шьаҭас иаиуит: аԥсуа нарҭтә епос томрацәала аҭыжьра азырхиаразы еизгаз атекстқәеи, ААУ афилологиатә факультет астудентцәа ранҵамҭақәеи, Ҭырқәтәыла инхо аԥсуаа рҿы еизгаз аматериалқәеи.
Ацентр шьақәгылоуп быжьҩык аусзуҩцәа рыла: Ацентр аиҿкаара аԥшьызгаз, директорс иамоу З.Џь. Џьапуа (афилологиатә ҭҵаарадыррақәа рдоктор, ААУ апрофессор, ААР академик), адиректор ихаҭыԥуаҩ А.П. Какоба (Аԥсуа литература акафедра адоцент), аҭҵаарадырратә усзуҩ еиҳабы С.З.Ҭарба (аҭоурыхтә ҭҵаарадыррақәа ркандидат, адоцент), аҭҵаарадырратә усзуҩцәа: Н.С. Барцыц, Е.В. Ҭодуа, С.О. Ҳаџьым (Аԥсуаҭҵааратә институт Афольклор аҟәша аспирант), алаборант еиҳабы М.Ф. Ԥлиа (Аԥсуаҭҵааратә институт Афольклор аҟәша аспирант).
Нарҭдырра ацентр анапхгара ахықәкы хадақәа иреиуоуп изызҳауа аҿар рыҩныҵҟа аԥсуа фольклор апрестиж ашьҭыхра, аинтерес дыркра, заԥхьаҟа афольклорист, мамзаргьы аетнограф изанааҭ ала аҵара иацызҵарц зҭаху аҿар ралԥшаара, урҭ Ацентр аусура радԥхьалара, иааизакны иуҳәозар, аԥсуа фольклорҭҵааҩцәа рабиԥара аихаҳара. 
Ацентр аусмҩаԥгатәқәа рхыԥхьаӡараҿы иҟоуп еиуеиԥшым астол гьежьқәа, аконференциақәа рымҩаԥгара. Урҭ рахь еснагь ааԥхьара рымоуп астудентцәа. Иара убасгьы Зураб  Џьапуа дзыԥхьо атекстологиа амаҭәар ала алекциақәа лассы-лассы имҩаԥысуеит Ацентр аҩныҵҟа. Убриаан астудентцәа ироуеит апрактикатә ԥышәа афольклортә текст ахҩылаараҿы, ажәабжьҳәаҩ инысмҩа ашьақәыргылараҿы уҳәа уб. иҵ. 
Аус азҟазацәа реиҵааӡара Ацентр аҿы ишхадароу атәы шаҳаҭра ауеит уи аусзуҩцәа рхыԥхьаӡара еиҳаракгьы афольклорист-ҿарацәа рыла иахьышьақәгылоу. Хшыҩзышьҭра ду аҭан урҭ доусы ирзалху атемақәа рымҩақәҵарагьы: «Амагиеи амагиатә ҵасқәеи» (Сима Ҭарба); «Аԥсуа фырхаҵара-ҭоурыхтә епос (Атекстқәа реихшареи реилыркаареи)» (Наала Барцыц); «Аԥсуа ҿаԥыцтә мифологиатә жәабжьқәа» (Есма Ҭодуа); «Аныҳәарақәеи ашәирақәеи аԥсуа фольклор аҿы» (Саида Ҳаџьым); «Аԥсуа нашанатә лакә амаҭәартә дунеи» (Мадонна Ԥлиа).         
Нарҭдырра ацентр аусураҿы ихымԥадатәины иҟоуп Аԥсны анҭыҵ имҩаԥысуа аконференциақәа аҽрылархәра. Аҳәаанырцәтәи аҭҵаарадырратә процесс абара аҵак ду амоуп еиҳараӡак ацентр аусзуҩцәа ҿарацәа рзы. Убас Ацентр аҵарауаа рхы рыладырхәуеит Аԥсни Аԥсны анҭыҵ еиуеиԥшым ақалақьқәа рҿи имҩаԥысуа аҭҵаарадырратә форумқәа, ақалақь Москва имҩаԥысуа Аԥхынтәи афольклористцәа рышкола. Ара афольклористцәа ҿарацәа еибадыруеит аҵарауаа хатәрақәеи дареи, идырҳауеит аҩызцәа. Русумҭақәа рҿы зыда ԥсыхәа ыҟам аиҿырԥшратә анализ аҟаҵаразы ацхыраара бзиа роуеит. Урҭ аныҟәарақәа раан Аԥсны аҩныҵҟа иумоуа алитература ахәҳаразы алшара роуеит. 
Иҳәатәуп Ацентр аҩныҵҟагьы ишазԥхьагәаҭоу ахатәы библиотека аиҿкаара. Ишьақәырӷәӷәоуп аԥсышәалеи урысшәалеи иҟоу асериақәа хԥа рҭыжьра: «Афольклортә культура адунеи», «Ажәабжьҳәаҩи уи итексти», «Аԥсуаҭҵааҩцәа нагақәа». 
НААР иамоу макьана акьыԥхь зымбац аматериалқәа шырацәоугьы, еиԥмырҟьаӡакәа имҩаԥысуеит афольклор аизгаразы аекспедициақәа. Аԥсны аҩныҵҟа урҭ амобилтә ҟазшьа рымоуп. Насгьы ААУ афилологиатә факультет аԥсуа литература азанааҭ астудентцәа рзы есԥхынра еиҿыркаауа апрактика аҵыхәтәантәи ҩышықәса рзы имҩақәырҵоит, апрактикатә усура иацу азҵаарақәа ртәы реилдыркаауеит, атекст анҵашьеи анаҩстәи ахҩылаашьеи рзы амастер-классқәа мҩаԥыргоит (иара Ацентр аҿы) НААР адиректори уи ихаҭыԥуаҩи. Крызҵазкуа хҭысны иҟоуп 2009 шықәса инаркны, Зураб Џьапуа иаԥшьигаз апроект аҳәаақәа ирҭагӡаны, Ҭырқәтәыла имҩаԥысуа афольклор-етнографиатә експедициақәа. Арҭ ашықәсқәа ирылагӡаны еизгаз аматериал аус адулара хацыркуп. Урҭ анҵамҭақәа жанрла еихшаны, томла рҭыжьра азгәаҭоуп. 2013 шықәса иалагӡаны еиқәыршәан актәи ашәҟәы. Уи азкуп аԥсуа нарҭтә епос, ус хьӡыс иагьамоуп: «Нарҭаа». Иара ҭыҵуеит «Афольклортә культура адунеи» асериа ала. Мшын-нырцә инхо аԥсуаа рфольклор анҵареи аҭҵаареи рҭоурых (раԥхьаӡатәи анҵамҭақәа инадыркны ҳаамҭазтәиқәа рҟынӡа) инарҭбаан иаарԥшуп ашәҟәы аазыртуа Зураб Џьапуа иаԥхьажәаҿы. 
Ацентр аусура иалҵшәаны аԥсуа фольклорҭҵаараҿы ицәырҵуеит ахырхарҭа ҿыцқәа. Убас Нарҭдырра ацентр аҿы нап дыркуп иахьа уажәраанӡа зыҭҵаара, уимоу, системала зеизгара иаламгацыз Аԥсны Аџьынџьтәылатә еибашьра иарҿиаз аҿаԥыцтә ԥҵамҭақәа. Аиааира 20 шықәса ахыҵра инамаданы Зураб Џьапуа иредакциала, Ацентр аҭҵаарадырратә усзуҩцәа Наала Барцыци Саида Ҳаџьыми акьыԥхь иаздырхиеит 1995 шықәсазы Зураб Џьапуа аинрал Гиви Агрба иҿынтә иҟаиҵаз абжьынҵамҭа тематикала изықәшәо ажанр ахьӡ иара ашәҟәы ахаҭагьы иахьӡны: «Аибашьра ахроникат: Аинрал Гиви Агрба иҿаԥыцтә гәалашәарақәа». Аибашьра афольклор иамоу аҷыдарақәа, уи аҭҵаараан хшыҩзышьҭра зҭатәу, хаҭала иара ашәҟәы аус адулараан ицәырҵуаз азҵаарақәеи урҭ ҳасабшьас ирыҭази ртәы иазааҭгылоуп «Ахроникат» злаатуа Зураб Џьапуа иаԥхьажәаҿы. 
Имаҷымкәа Ацентр аусзуҩцәа рыстатиақәа акьыԥхь рбоит Аԥсны анҭыҵ иҭыҵуа (Москва, Воронеж, Ереван, Владикавказ, Нальчик, Маикоп уҳәа) аизгақәа рҿы. 
2013 шықәсазы Ацентр адиректори аҭҵаарадырратә усзуҩ Есма Ҭодуеи еиқәдыршәеит академик Ш.Хь. Салаҟаиа 80 шықәса ихыҵра иазку афольклори алитературеи рзы аҭҵаарадырратә статиақәа реизга. Уи иагәылалеит 50 инарзынаԥшуа зыҩаӡара ҳараку аҵарауаа русумҭақәа. Ашәҟәы ҭыҵуеит «Аԥсуаҭҵааҩцәа нагақәа» захьӡу асериа ала.
Ацентр аиҿкаара аханатәгьы уасхырс иазышьҭан, иахьанӡагьы ауснагӡатәқәа ираԥхьатәины иҟоуп Зураб Џьапуа иредакциала аԥсуа нарҭтә ҳәамҭақәа аҭыжьра разырхиара: «Нарҭаа: Аԥсуа фырхаҵаратә епос ф-томкны». Уи аус уажәшьҭа ахыркәшарахь инеиуеит. Атомқәа реизга аԥсуа нарҭтә ҳәамҭақәа ҭызҵаауеи гәахәарыла иаԥхьои рзы хәы змам ҳамҭахоит. Шәҟәыцыԥхьаӡа ирыцло атекстқәа рыбжьынҵамҭақәа зну адискқәа еиқәиршәеит Адгәыр Какоба. Аԥхьаҩ атекст дадрыԥхьалоит уи сахьаркырала ихазырҭәаауа Баҭал Џьапуа иҟаиҵаз аиллиустрациақәа. Имаҷымкәа аԥшаарақәа мҩаԥган ажәабжьҳәаҩцәа рфотосахьақәа реизгаразы, урҭ доусы еиҭарҳәаз атекстқәа ирықәшәо иргылоуп. Ажәакала, 30 шықәса рҟынӡа ицоз аизгаратә, аидкыларатә, аԥшааратә усура  иалҵшәаны иаарласны аԥхьаҩ иҟынӡа инагахоит ҳаамҭазтәи атекстологиатә ҩаӡара иақәшәо аԥсуа нарҭтә ҳәамҭақәа реизгақәа.
Ахыркәшарахь инеиуеит Г.Ф. Чурсин ишәҟәы «Аԥсны аетнографиазы аматериалқәа» аиҭаҭыжьра. Уи аус хаҭала лнапы иануп Сима Ҭарба. 
Иазгәаҭатәуп, Ацентр аҩныҵҟа иааԥмырҟьаӡакәа ишцо еиқәханы иҟоу ажәытәтәи акассетақәа (еиҳарак ААУ филологиатә факультет астудентцәа ранҵамҭақәа) адискқәа рахь риагара (оцифровка). Уи аус ҩаӡара ҳаракыла инаигӡоит Адгәыр Какоба, иара убас Ацентр аусзуҩцәа ҿарацәа рзы имҩаԥигоит аматериалқәа ацифрахь риагашьа иазкны аҽазыҟаҵарақәа. 
XXI ашәышықәсазы адунеи зегьы азы еигәныҩга хаданы иҟоу аинтернет алшарақәа дырны, НААР аԥшьгара амш инаркны иаартуп ахатәы саит.
Иааидкыланы иуҳәозар, НААР аҿы хырхарҭа рацәала иҭырҵаауеит аԥсуа фольклор ажәашықәсақәа раԥхьа иҟаҵаз анҵамҭақәа инадыркны ҳаамҭазтәиқәа рҟынӡа. Аҭҵааратә ус инаваргыланы, имҩаԥысуеит афольклористцәа ҿарацәа рабиԥара аиҵааӡара.
Нарҭаа ирызку ажәытә фырхаҵаратә епос аҭҵаара шьаҭас изауз НААР хара имгакәа аԥсуа фольклори аетнографиеи хырхарҭа рацәала иҭызҵаауа, ҳаамҭа иақәшәо аԥсуа фольклористцәа ишрышколахо агәра угартә иҟоуп.   
