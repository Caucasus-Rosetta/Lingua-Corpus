                                                          
                                                                Валентин Кәаӷәаниа 

                 Аԥсынра зыԥсы ахоу 
                          (Апоема)
                                                      Кутолтәи ахаҵарԥыс-аибашьҩы Адгәыр Мқаииа 
                                           ианар 3, 1993 шықәсазы Ҭоумышь данҭаха, аӷацәа иԥсыбаҩ 
                                           хәаха-хәымш идырхынҳәуамызт. Уи аамҭаз иԥшәма хәыҷ              
                                           ахшараураз дышьҭан…

Усҟан Ҭоумышь амца акын,
Аӷа джәылон Кутол игарцаз.
Ҳҵеицәа аӷламқәа ргәы иҭакын
Нап ҳалазкыз наҟ дыԥхьарцарц.

Гәаҵаӷара асы шьҭан,
«Усышьҭуам, аӷа!..» аҳәозшәа.
Ҳқыҭа ҷкәынцәа ахьцоз еилкаан,
Рмагәқәа «ӷәырҿ» дыргон, еимҳәозшәа.

Аху-суҳәа лақәак шуан,
Ҳала иамбо ак рбозшәа.
Ҳашьха шлақәа арахь иааԥшуан,
«Шәус шәа ижәдыруеит, шәеиха…» рҳәозшәа.

Ҳаблак иатәыз, хәышҭаарак
Зызхара адунеи зымбацыз,
Ҭынч итәаны бысҭа ԥхак
Фымз ду раахыс изымфацыз,

Ицон ирымамкуа шәарак,
Ицон Ҭоумышьҟа рышьҭа ҭӷәыхаа.
Зныхгьы еихырҳәаалон ашәак:
«Дыжәбап ҳаӷа уаха дԥыххаа…»

Тур, Заур, Баӷыр, Беслан,
Адгәыр, Хьрыԥс, Сасрыҟәа, Шәышәа – 
Кутолаа рԥацәа рыԥсы еихәлан,
Илаӡрыжәын аӷа рԥышәа      (Аамҭа иаӡрыжәхьан рԥышәа)

Ахсал Рыжик – Шьалуа иԥа,
Мераб – Санӡаа Уарҭан иҷкәын,
Пыӷа, Нани – нас ишԥа! – 
Ԥхьагылара зуаз урҭ ракәын.

Ашьаршьаф рыҽҭаҳәҳәаны,
Асы бымбыл рҽаларҩашьан,
«Анцәа, ҳарманшәал!..» ҳәаны,
Ицон. Рабџьарқәа лабашьан. 
  
Амшқәа ԥсҭҳәеиқәала ихәашьын,
Изеиҿамԥшуа дгьыли жәҩани.
Ҭацак лыԥшәма лыбла дхын,
Рԥа изгәаҟуан аби ани.

«Адгәыр нан, дузӡатәуп уан,
Исҭахгәышьам уажә иахьухаз,
Ԥхыӡ бааԥск удызбалоит, нан,
Срыцҳауп, Адгәыр, иахьак уҟаз!.. –

Аҽны ан алоура луан, 
Илымамызт уи ахгарҭа. –
Адгәыр нан, дузӡатәуп уан,
Срыцҳауп нанхеит, ухы гәаҭа!..» –

Дгәырҩацәгьаха ҿаалҭит ан,
Лԥа днаскьаго дахьындәылҵыз…    
Ус зылҳәазеи ҳәа умҳәан,
Ан – дануп, уи лоуп ҳазхылҵыз! 

«Дад, ишәмырԥхашьааит Кутол,
Шәгьежьы аҩныҟа аӷа дықәцан!..» –
Иԥа диабжьеит Анатол,
Дныҳәа-ныԥхьан амҩа дықәҵо.

Адгәыр имамкәа шәарак,
Дцеит Ҭоумышьҟа. Дмыццакыкәа
Иԥшәма илзаанижьит ажәак:
«Бымшәан, схынҳәуеит дук мырҵыкәа…»

Мшәан, иацакәымзи – жәацы,
Шәеигымзааит ҳәа аҵәца шьҭаҳхуан,
Шәҳәоу еиқәшәазааит, шәыԥсынҵры
Иазҳалааит ҳәа ҳрықәныҳәахуан!

Ҳҭаца илхаршәын акасыш,
Толик иашҭаҿ гәырӷьа-ччаран.
«Иӡма амаҳә ухҭарԥаш? –
Ҳҿар ихлафуан Адгәыр. Чаран: –

Ҳҿажәкуа ҳақәурхеит иахьак,
Ҳҭамада, фырџьанк аанкыла!..»
Усҟан аҩысҭаа, иҽыԥхьак,
Дҳахәаччозаарын гәаныла.

Усҟан иаҿын адыдра,
«Ҳашьцәа» ҳақәмақаруан ӷәӷәала.
«Сыҭәҳәоу, кырцху – ак ҳзаура
Иҟоуп,
             ҳзалҵуандаз лыԥхала!..» –

Ҳбыргцәа налагон абас
Ихәыц-бӷьыцуа ианааидтәалоз.
Ашьҭахь рылаҵәҟьа иабаз
Амбатә сзеиҭаҳәом ажәала…

Зны Аԥсны зырҳәхьаз аинрал,
Дышҳазхымгоз Мазниашвили,
Зынӡа иҭаршәны иара икәал,
Дааит дкако Каркарашвили.

Егры гәыдикылан, Ԥсоу
Иҽӡааишьылеит, иҽҵыркәакәа,
Иҽиԥшьахуеит. Уи  дзыԥсоу
Иауаҳамбах дук мырҵыкәа!

Ԥсыуа зхылаҳәоу шьҭашьны,
Рыуа-ршәаџь зҳәо дыҟаӡамкәа,
Иқәыихырц, аҩы иҽаршьны,
Абар дҳақәлеит, ҳгәы ҳҽанӡамкәа.

Ицәыргазшәа иаҳҭынра,
Ҽыркьаҳә ҟаҵо, иҽиркьарахәуеит.
«Шә-нызқьҩык ҳцәыӡыргьы ҳара,
Шә-нызқьҩык аԥсуаа наҟ ианаҳхуеит!..» – 

Швили кар-кар даамақарт,
Дыбжьом иара ажьа бжьараҳа.
Еиԥшнишьалоит Аԥсны – Қарҭ,
Аԥсны игап Китаи игараҳа!.. 

Суашьапкуеит, урзылԥха, Анцәа,
Урызныҟәа ҳаруаа ҳақла,
Умчгьы надырба арҳәцәа,
Ҳшьамдгьыл ҳамакны иҳақәлаз!..

Амца ҭашьқьырит Ҭоумышь,
Шьаӡа-гәаӡахт арха, аҿаҩа.
Ҳхьырԥар аԥсуа ишьа ҭармыжьт,
«Ваиме» ҭыҩт Ҭоумышь агәаҩа.

Зыԥсы згаз – игеит иԥсы,
Зыԥсы зхаҳаз – иԥсы ихаҳаит,
Уаҳа дықәлашам Аԥсны,
Ала архәарсҭа иқәлараҳа!

Ҭоумышь, Цихәаш амца акын,
Аԥси абзеи еилыргамызт,
Аҳәса рылақәа цәаакын,
Шьоукгьы ҳаҷкәынцәа еибгамызт.

Ҳҳабла рбаӷьқәак, наҟ рыҽхьак,
Аку-суҳәа рыбжьқәа еиларҵон.
Ԥшаласк иаман напынҵак,
Аха изымцәажәакәа ихьаҵуан.

Аҽқәа анарӡысо ашьа,
Изҿуи ҳабацәа? Ауазырра…
Уԥа дҭамхацзар, сашьа, 
Зԥа дҭахаз дзықәшәаз уздырам!

«Еибашьроуп, дад, еибашьроуп,
Аԥсны азоуп, аӡәгьы дҭахароуп…
Дадхеит, ҳаӷоу иаџьал цәгьоуп – 
Аӡә дҭахаргьы, аӡә деиқәхароуп…» –

Ҳбыргцәа налагон абас,
Еилагәжәажәо ианааидтәалоз.
Ашьҭахь рылаҵәҟьа иабаз
Амбатә сзеиҭаҳәом ажәала…

«Деибгам, џьым, Уарҭан иԥа,
Ирҳәоит, Адгәыр дырзаамгеит ҳәа…
Дыӷәӷәоуп, рҳәоит, Нур иԥа,
Асы ԥуа Тҟәарчал дыргеит ҳәа…»

Ҳаблак иатәыз хәышҭаарак,
Зызхара адунеи зымбацыз,
Ҭынч итәаны бысҭаԥхак
Фымз ду раахыс изымфацыз,

Аас-сакаса ианҵаны,
Рани раби ирԥыргалон.
Рабџьарқәа, рыбжьы цаны,
Ирывазшәа збон са стәала.

Ахсал Рыжик, Шьалуа иԥа,
Мераб – Санӡаа Уарҭан иҷкәын,
Пыӷа гәымшәа – ас ишԥа! – 
Рыг-рҿамҳәо ҳаԥхьа иқәын…

«Ула иабаз еицәа убеит» 
Ззырҳәо акәымхеи – еилкаамызт  
Иҟоу-иану, шьоук нхеит,
Уахьынтә рыбаҩқәа аагамызт.

«Урҭ импыҵашәеит аӷа
Ажәылараҿ, ианҭаха ашьҭахь…
Ихынҳәыроуп урҭ уаха,
Ҭынч иаауан зегьы-зегь ҳашьҭахь»… –

Улымҳа иҭасуан уҳәан-сҳәан,
Изаҳауаз иркуан амца.
Избан, дадхеит, амц умҳәан…
Иҟам аԥсуа ицәа иҭамӡо!

«Ихабарузеи Адгәыр,
Дхәума, дшьума, ма дытҟәоума?
Исыҵамкыкәа исшәырдыр,
Исзышьҭымхуа хьымӡӷ ыҟоума?..» – 

Ихы дацәажәозшәа абас
Ҿааиҭит аб – агәырҩа дамоуп.
«Мап. Адгәыр Аԥсны дшаԥаз
Хьӡыла дымҩаст. Уи аргамоуп… 

Ибаҩ ҳзалымгеит, идыр,
«Ҳаит, ишәыхьзеи!» зҳәауа – дҩашьоуп…
Уи ӡбахоит, иаҳгом акыр,
Аԥсуа хаҵа иеиқәа ҳашьоуп!
Игәаразҵо уҳәан-сҳәан,
Дицәыхарам ҳаӷа дарак…» –
Аԥхьагыла иажәа ҳәан,
Толик дааҵыҵит еидарак.

«Ар ирнымиаз – дхаҵа ӷәӷәоуп,
Узықәшәаз ушақәшәаз ауми.
Сԥа иԥсы Аԥсны иахоуп,
Сгәы зырҟәандо убри ауми!.. –

Аб нараҭеикит абас.  
Бзагәырҩала адунеи дамкуа. – 
Уигь насыԥуп. Изыӡбаз
Сикәыхшоуп, дад, сызшаз сшамкәа!..»

Аҽқәа анарӡысо ашьа,
Аҩада – ладоуп, ҩадарам… 
Уԥа дҭамхацзар, сашьа,
Зԥа дҭахаз дзықәшәаз уздырам!

Сы-бымбылла адгьыл шуп,
Ишаҳаҭуп дгьыли жәҩани –
Дыҟам Адгәыр. Изыԥшуп,
Ибаҩ роуам аби ани.

Аӷа иҳәеит абас-абас:
Дҳаԥсахуеит ҳәа аԥсы бзала…
Иимыӡбуеи иԥсхьоу ишыбзаз,
Ииҳәашазеи ибыз ала!

Аҵла иалҟьаз ауаҩы
Ицҳаз арбану? Маҭыми!
Абза дилахәаахәҭуа аԥсы? – 
Ари ԥсрами, имбатәыми!

Илурызеи Адгәыр иан,
Дықәуп ашҭа ԥсы лхаӡамкәа. 
Адгьыл ҵәахуа асы шьҭан,
Аеҵә кыднаршәон  лмыткәма:

«Хымшуп иҟам ухабар,
Исхабгама, Адгәыр, уана?!
Исзычҳауам усымбар,
Сабацари, Адгәыр, уана?!

Уахьцаз уааҵраҿы, Адгәыр,
Алақәа урфама, уана?!
Илыԥсыхәои уан, Адгәыр,
Лхы абалжуеи, Адгәыр, уана?!

Уашәақәлацәа ааит, абар,
Уан ашәаркы иларҳәои, уана?!
Ираҳазар ухабар?
Рыхьша сыхьааит, Адгәыр, уана!



Зхыҷқәа рыбаҩқәа зауыз  
Срыҵашьыцуа сықәхеит, уана!
Зылахь аиқәаҵәа аныз
Сара сакәхеит, Адгәыр, уана!

Сафар акәын сара анышә,
Сызхаанхазеи, Адгәыр, уана!
Иазиуазеи уаб иҩныжә
Уа удлаԥса, Адгәыр, уана?!»

Агәырҩацәгьа дафоит ан,
Дықәууп ашҭа ԥсы лхаӡамкуа..
Адгьыл ҵәахуа асы шьҭан,
Аеҵә кыднаршәон лмыткәма.

Аӷа ииҳәац ауп – абас:
Аԥсы дҿышәхыроуп абзала…
Иимыӡбуеи иԥсхьоу ишыбзаз,
Ииҳәашазеи ибыз ала!

Абгьы дматанеиуа, абан,
Дуалыуашо мҩак данымлеи:
«Сажәра урцәгьаӡеит, избан,
Избан, сқьиара зысԥымлеи?!»

Рҭаца лакәзар, лыбаҩ лтәым,
Илзыԥшуп иахьа-уаҵәы ҳәа,
Аԥсны ианамхарц атәым,
Ҵеик дазгылароуп аӡәы ҳәа!

Аамҭа иԥнашәахьаз акыр
Ҳҳаблеибашьцәа, абар ирҳәа:
Аԥа диоуазар Адгәыр,
Иаргьы ихьӡаҳтәуеит Адгәыр ҳәа.

Усҟан ҳадгьыл амца акын,
Амца ахьыҟаз амца ҭарҵон –
Аԥсуа ҷкәынцәа, рус акын:
Ҳақда иҳақәлаз наҟ дыԥхарҵон.

Еҳ, ҳаԥсадгьыл хәыҷ Аԥсны! – 
Ари – зныкым, ҩынтәгьы акәым – 
Ҳҵеира иухҭнырҵауеит рыԥсы,
Иухҭнызҵахьоу, мап, ԥсра рықәым!..

Мчыбжьык ааҵуаны, дрыԥсахт,
Адгәыр, ҳашьа, «ԥсык» дихҭнырҵон…
Ных, урҭ роуп аԥсцәа. Иарах
Ҳфырхаҵа ҳәа ахьӡ ихырҵон.

«Сыбаҩ соут, Анцәа иџьшьоуп,
Дҭамхагәышьеит сԥа хьымӡӷыла.
Ихы зқәиҵаз аус ԥшьоуп,
Сшәымкәабан, нас, лаӷырӡыла! – 



Ҿааиҭит аб рыцҳа: – Адгәыр,
Џьым, сузгәдууп, уара иудыруаз,
Уара иузыруаз ауп, Адгәыр,
Хәаха-хәымыш саргьы исзыруаз!..»

Ччаԥшьк наиҿықәлеит. Иҟазшьа
Ишакәым иаҳбеит. Дуашәшәыран…
Уԥа дҭамхацзар, сашьа,
Зԥа дҭахаз дзықәшәаз уздырам!

Рҭаца игәжәажәахьаз акыр,
Иззыԥшыз иахьа-уаҵәы ҳәа,
Длоут аԥа, аԥа – Адгәыр,
Аԥсны ҵеик дазгылт аӡәы ҳәа…

Усҟан ҳаҷкәынцәа бзахон,
Мцала Аԥсны аԥсы ахарҵон.
Рымҩа ҭӷәыхаа Егрыҟа ицон,
Аӷа иҳақәлаз наҟ дыԥхарҵон…






