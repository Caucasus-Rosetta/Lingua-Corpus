Сергеи Зыхәба
  

Шьцылароуп иҟоу!
(Ажәабжь)

Ҳҭаацәараҿы ус уадаҩны иҳамақәаз ируакын аԥш алагара. Ҳааигәа-сигәа аӡлагара џьаргьы иҟамызт. Мықә аӡиас ӡлагарак ӡыхгылан. Ҳара ҳҿынтәи уанӡа быжьбаҟа, аабаҟа километр бжьан.
Амардақәа урхыланы, ахылаӷьарақәа урылбааны, агәарақәа урҭысны уцалар, уаалар акәын. Амҩа цәгьан. Аԥхын амра ухы иқәцеиуа, аидара уаҵаланы уахь ацара, аара уаркарон, игәыԥҵәаган. Уҿажәкуазаргьы амҩан уназҿыхәарыз ӡыхьк ыҟамызт. Маҷк иадамзаргьы ақәа анаулак, аҳәынҵәа уаҩ дахәомызт. Аӡын асы анаулак, изеиԥшрахоз атәы заҳҳәарызеи? Аџьабаа анаҩсгьы, уахь ацара, аара аамҭа рацәаны иагон.
Аҽы ҳара иҳамамызт. Саб излеиҳәоз ала, аҽы иман, аха аибашьрахь иргеит. Уи са исгәалашәом. Аԥш лагараҳәа ҟәаҟәалакәын ишаагоз. Ҳаихьыс-еиԥысуа – зны ҳаб дцон, ҽазны-ҳан. Ҳаныҩеидас, сашьа еиҳаби саргьи ҳрыццалон макәанк-макәанк ҳрыҵаланы. Уажәшьҭа ҳхалагьы аӡлагарахь  ҳцалартә, ҳаби ҳани иаарымаҳдартә иҳазҳахьан.
Аԥш ҳаманы уа ҳаннеилак, шамахамзар, уи аҽныҵәҟьа афырҳәа илаганы иҳауамызт. Ҳамацара ҳакәызма, ааигәеи хареи инхоз анхацәа ладагьы, ҩадагьы ӡлагарас ирымаз убри ак акәын. Илагамыз ааҵәақәа еивҵарԥах еилагылан. Аӡлагарахьча аҿҳәара ҳаиҭон ҩымш-хымш иреиҵамкәа. Абригь, абригь аҽны шәаа, шәыԥш лаганы ишәауеит ҳәа ҳаиҳәон. Аҩынтә раан ҳаннеилакгьы, сахьымӡеит, алагатәқәа рацәоуп аниҳәоз ыҟан…
Ҽнак хәылԥазы сыԥшызар, ҳаб ҽадахәак акьахь еиқәхаԥс иақәҵаны, аҿы ианкны ҳашҭа иааҭеигалеит.
Ҳҳаблаҿгьы аҽада аӡәгьы имаӡамызт. Аԥш аӡлагарахь иалаҳгаларазы саб иидыруаз, Џьал ақыҭан инхоз агыруак ауаара имихызаап. Ауха аҽадахәа акраҿаҳҵеит, акраҳаржәит, қьаф уа ҳашҭа иҭан. Адырҩаҽны ашьжьымҭан ааҵәақәа ҩба еихданы наҟ-наҟ илақәҵаны, аҿы ианкны сашьа аԥхьа даагылан, сара аҷын кны ашьҭахь сгыланы, иҳаманы аӡлагарахь амҩа ҳақәлеит.
Аҽадахәа қәыԥшын, ашәагаагьы маҷын. Амҩан ҳамыргәамҵит, аха амардақәа ианырхалоз, ахылаӷьарақәа ианрылбаауаз аидара иақәыз шацәыуадаҩыз, иаразы мыцхәы ишыхьанҭаз ҩашьомызт. Аа, абыржәы ашьапқәа ирызнымкылакәа иқәҟьаны, ихбыкьны икаҳауеит уҳәартә акәын ишнеиуаз. Аха џьаргьы имшьацәхныслаӡакәа, абӷагьы ԥымҵәакәа ахыу ҳәа аӡлагараҿы ҳнеит. Уа ҳахьнеиз ҩбаҟа сааҭ ԥштәыс иҳаузаргьы, ҳманшәалахан, ҳаԥш лаганы иҳаут.
– Иҟоу удыруама? – иҳәан ҿааиҭит сашьа, аԥш лаганы ааҵәақәа аҽадахәа ақәҵара ҳанналага.
– Аа!
– Ҳанаауаз аидара заҟа иацәыуадаҩыз убон. Ирыцҳауп. Ақәа ауан, асы ауан, аҳәынҵәагьы ыҟан. Ааҵәақәа руак иара иақәаҳҵап. Егьи уареи сареи инеимда-ааимдо иаҳгап.
– Азамана! – сашьа снаиқәшаҳаҭхеит, ишиҳәаз иҟаҳҵеит – ааҵәақәа руак иара иақәаҳҵеит акьахь иаарбны, егьи сашьа дааҵалеит. Иеибаҳҳәеит Алзаҵә ахәы ҳхыҵаанӡа иара игарц, нас имданы сара саҵаларц.
Ҳҿааҳхеит, аха аԥхьа ҳназыдгылаз ахәада акыдларакәым, ашьапаҿы ҳнеиаанӡагьы ҳҽадахәа џыџӡа иаангылт. Ахы зыхнарҟьа ҳзымдыруа, аладагьы имцо, аҩадагьы имцо иаангылт. Иагәыҵашәаз седру. Анс ҳҳәеит, арс ҳҳәеит. Иҳаргәыбзыӷуеит ҳәа ахы ҳшьышьуа балаган ,алымҳақәа авыр-вырҳәа иҟьо, азаақь ҳәа иҳақәҟааит. Анс ҳҳәеит, арс ҳҳәеит, аҷын рыхха ҳасит, иҳаршәоит ҳәа ҳалагеит. Ҟоҳ! Уаҳа умԥсит! Ҳанаслакь, азнык азы инаҭрысыргьы шьаҿақәак ааҟаҵаны еиҭах иџыџӡа иаангылоит. Иага ҳундазгьы ҩысҭаарас иахаԥрааз еилкаашьа ҳзамҭеит. Иаргьы ҳаргьы ҳшеибарххоз ҳаибаркареит. Заҟа уа ҳаидхалаз сгәалашәом. Ус апҟара-пҟара ҳәа ҽыуаҩык дшааиуаз дааҳахҭыгәлеит.
Аҽадеи ҳареи «аимак» шҳамаз аниба, аҽыуаҩ дааҭгылан, «Ишәыхьзеи, дад» – ҳәа дҳазҵааит. Ҳзықәшәаз аниаҳҳәа. Ҿааиҭит:
– Аҩнынтәи шәанаауаз еиԥш, шәамеигӡакәа ааҵәақәа аҩбагьы ақәшәҵа, нас иҟанаҵо жәбап!
Уи ауаҩ уаҳа иҽаҳмыдырхалакәа имҩахь дцеит. Иажәа ҩбамтәкәа ааҵәақәа аҩбагьы еихданы, наҟ-ааҟ илақәаҳҵеит. «Аа, ҳыҳ! Абыржәоуп сара сгәы анҭынчхаз!» – аҳәазшәа, уаанӡа ашьаҟа еиԥш имҵысӡо игылаз ҳҽадахәа, ҳаҵаҟьаанӡагьы аҽырманшәалаӡаны, аҽышьҭырбаӷьаны, амҩа иҩаныршәланы ахәацаҳәа аҿыҩанахеит. Амардарагьы усс иамкит, ахылаӷьарагьы иннамкылеит. Уаҳа џьара иааҭымгылаӡакәа ахыу ҳәа аҩны ҳааит.
Шьцылароуп иҟоу! 



25-26. XII -07 ш.,
Маиҟәаԥ.































Аԥсныҟа иҟоузеи?
(Ажәабжь)

Кыҷыни Ҭархәынеи еигәылацәан, еиқәлацәан. Шәышықәса инеиҳаны ирхыҵит, иажәит. Иеибырҳәазшәа абарҭ аҩыџьагьы иааицычмазаҩхан аԥсра иалагеит. Ашәахьаҽны ашьжьымҭан кыҷын дыԥсит, Ҭархәына шьыбжьон иԥсы ааихыҵит.
Арҭ нарцәы иахьнеиз еиқәшәеит.
– Аԥсныҟа жәабжь ҿыцс иҟоузеи! – ҳәа ашьыжь иԥсыз Кыҷын шьыбжьон иԥсыз Ҭархәына дизҵааит

9. II. 05 ш. 
Маиҟәаԥ













