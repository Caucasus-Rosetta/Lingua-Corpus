БАГРАТ ШЬЫНҚӘБА

И А Л К А АУ
Ҩ-томкны
Аҩбатәи атом

АЦЫНҴӘАРАХ
Аҭоурыхтә роман

Аҟәа
Аԥҳәынҭшәҟәҭыжьырҭа
2017

УДК 821.35
ББК 84(5Абх) 6-44
Шь 81

Еиқәиршәеит
апоет-академик Мушьни Лашәриа

Шьынқәба, Б. У.

Шь 81 Иалкаау. Ҩ-томкны. Аҩбатәи атом : аҭоурыхтә роман
/ Баграт Шьынқәба. – Аҟәа : Аԥҳәынҭ­шәҟәҭыжьырҭа,
2017. – 496 д.
Г/р 978-5-122-66-09017

Аҩбатәи атом ианылеит Аԥсны жәлар рпоет Баграт Шьынқәба (1917–2004) еицырдыруа иҭоурыхтә
роман «Ацынҵәарах».

УДК 821.35
ББК 84(5Абх) 6-44

© Шьынқәба, Б. У., аҭынхацәа, 2017
© Аԥҳәынҭшәҟәҭыжьырҭа, 2017

Аԥсадгьыл зцәыӡыз – зегь ицәыӡит.
Аԥсуа жәаԥҟа

АԤХЬАЖӘА
Иаҳхысыз аӡынра ҳанааӷыҵалоз, сабшак хәылбыҽха, аҭаацәа aaилатәоны, Уарда ақыҭантәи ҳаҩны даакылсит, анкьа Арҵаҩратә инсти­тут аҟны
аҵара сыцызҵоз, иахьа аҭыԥантәи абжьаратә школ
аҿы директорс ayс зуа Қарбеи Барчан. Усҟа ҳаҩны
дааихьазу, дсымбеижьҭегьы кырҵуан, имҩахыҵра
сеигәырӷьан, атәаха иамраӡакәа, ушԥаҟоу-ушԥану ҳәа еихьымӡа-еиԥымӡо азҵаарақәа рҿынасыр­­хеит.
Аха Қарбеи дыццакуан, сааҭбжак ала ҳаҩны иаа­
дгылараны иҟан Уардаҟа дызлахынҳәуаз раикомаа
рмашьына, убри аҟнытә, ҳаицәажәара иҽаламгалакәа, ипортфель ҩаза дынҭаԥшын, напҩырак ааҭиган, изгәылаз апапка цәыш аартны даахан, саԥхьа
иаақәиҵеит.
– Абри анапҩыра ԥсҭынхоуп, – даасацәажәеит
иара, – даара ухшыҩ азышьҭны, насгьы уҽадмырхалакәа уаԥхьар сҭахын. Абар ҩажәи жәеиза шықәса
раахыс, х-ҭӡык рнаҩс ҳгәылара инхоз, саб иаҳәшьа
гәакьа Татал лшәындыҟәра иҭаҵәахын. Дызусҭзаалак аӡәгьы имбацызт аҭакәажә ари ашәындыҟәра
ашә аалыртуа. Ҩымчыбжьа рышьҭахь дыԥсит лара.
Анышә даҭан ҳанаахынҳә адырҩаҽны ауп иангәаҳҭа. Изҭаз абри иубо апортфель ҩаза ҳҩахан,
иахьыҵәахыз ианааҭаага, сан акәукәуҳәа дыҳәҳәеит, илгәалашәеит, иахьа зыԥсы ҭам Татал лыҷкәын3

заҵә Шәарах аибашьра аламҭалазы иан лҿы ԥсшьара даан даныҟаз, ари анапҩыра уажә изҭысхыз
инҭаҵаны, инапала ашәындыҟәра ишҭаиргылаз.
Шәарах ианҵамҭа ишубо, еиԥш, акрахыҵуеит, аха
иахьагьы уи ажәит ҳәа узҳәо иҟам. Уи ауаҩ цәала-жьыла дысзааигәан мацара ҳәа акәым сара сыззааиуа, аҩымҭа кыр иаԥсаны иҟазар, ус акы иалаҟоушәа збоит сыхәҭаахь ала, ас иҵәахны ианбанӡаҳамазаауеи, акьыԥхьра даа­ра иаҳҭахуп, ацхыраарагьы
ҳагужьып ҳәа сыҟам.
Абриакәхеит, Қарбеи Барчан дҩагыланы дцеит, ҩажәи жәеиза шықәса раахыс ан лшәындыҟәра
иҭаҵәахыз абри апапка, наҟ-наҟ иара иазыԥшыз
алахьынҵа сыламыс ианажьны. Анапҩыра хыстуеит
ҳәа снапы ахьсыркьысаанӡа, адырдырҳәа цәалашәарак сааимнадеит. Уи, иаалырҟьаны иаасыԥгылаз
аҭакԥхықәра акәын, аӡә иакәында, ҩыџьа анышә
иамоу рҿаԥхьа.
Нас, саахан иаасымҵасҵан, зназы ахы инаркны
аҵыхәаҟынӡа иаразнак снахҟьеит, ишырҳәо еиԥш,
зныкҟьара инылбааздеит. Уи азхозма, ашьҭахь знык,
ҩынтә сеиҭазыхынҳәит, уажәы сааҭгыла-ааҭгыло
саԥхьон, ус иаарласшәа инықәырсны иҳәаз аҭыԥ­
қәеи, мамзаргьы иҟам-иным иазааигәаз ахҭыс­қәеи
цқьа срызхәыцуа.
Ари анапҩыра, иара аԥызҵаз илахьынҵа еиԥш,
иааџьоушьаша акы акәны избеит аҵыхәтәан.
Шәарах Кәаӡба хаҭала сара дсымбацызт, аха иаҳхысыз аибашьра ҟалаанӡа акырынтә иӡбахә саҳа­
хьан. Уи Қарбеии сареи ҳаҵкыс хәбаҟа шықәса деи­
ҳабын. Диит 1909 шықәса рзы Уарда ақыҭан, анхаҩы
Луман иҭаацәараҿы. Аҭыԥантәи ашкол ашьҭахь диасуеит Aҟәaҟa, зны дҭалеит аԥсуа школ, нас Арҵаҩ­
ратә техникум.
Уи даналга, дцоит Ленинградҟа, дҭалоит Мрагыларатәи аинститут, иагьалихуеит кавказтәи абы4

зшәақәа рфакультет, дырзыӡырҩуеит академик
И. Марр илекциақәа. Аинститут даналга, иара уа
дҭалоит аспирантура, иҽазҟазеитәырц иҭахуп Кавказ аҩада-мраҭашәарахьтәи абызшәақәа, даҽакала
иуҳәозар, аԥсуа-аедыгьатә гәыԥ иатәу, ҷыдалагьы
аублаа бызшәа. Уи агәыԥ иаҵанакуа абызшәақәа наукала инарҵауланы рыҭҵаара мацара адагьы, Кавказ ашьагәыҭ бызшәақәа зегьы реигәыцхәра, реизааигәара аилкаараҿы аублаа бызшәа адырра, ҳәара
аҭахума, шьардаӡа иаԥсан.
Ленинградтәи арҵаҩцәа еицҿакны Шәарах Кәаӡба излаихцәажәаз ала, абызшәақәа рҵараҿы иаа­
ирԥшуазаарын агәырҵҟәыл ҟаимаҭ. Убри иабзоураны Шәарах иоузар акәхап, усҟантәи аамҭазы
уарлашәарлада иҟамыз, наука мҩала аҳәаанырцәҟа
ацара азин.
Анаука усзуҩы аибашьра аламҭалазы ҩымз инареиҳаны деимдо дрылан Ҭырқәтәылан, нас Ааигәатә
Азиа иаҵанакуаз тәылақәак. Уи гәҭакыс иман аублаа
бызшәа аԥсы ахьҭоу аԥшаара. Аублаақәа аҩыра зларымамыз ала, урҭ дрынианы даныҟала, иармарион
рыбызшәа аҵара.
Аибашьраан даара иуадаҩын аӡәи-аӡәи реигәныҩра, уи дзацәымцеит Шәарах Кәаӡбагьы. Аӡә
иҟнытә исаҳаит, иҟалап уи сазҳәаз Қарбеи Барчан иакәзаргьы, анаука усзуҩы Ленинград дшыҟаз
аибашь­ра иалагеит, адырҩаҽныҵәҟьа арра дцеит, иаарласынгьы ӷәӷәала дырхәит. Агоспиталь
ашьҭахь афронт ахь деиҭахынҳәуеит, аха 1942
шықәса инаркны уаҳа ихабар ҟамлеит, дыбжьаӡит.
Иниасит жәаф шықәса, 1958 шықәса рзы Аҟәа иааҩит Шәарах Кәаӡба ихабар: хараӡа Италиа, Черменате ҳәа изышьҭоу аҭыԥ иналганы, Комо аӡиа
азааигәара, ап­рель мза 1945 шықәса рзы, аибашьра
алгамҭа аҵыхәтәантәи амшқәа раан иҭахаз италиатәи апартизанцәа дрылажызаап аԥсуа ҷкәын5

гьы. Урҭ рыхьӡи рыжәлеи анпыҟҟала изну, азеиԥш
ҳаҭгәын иахагылоу ахаҳә еизыхәхәаҿы, латын алфавитла иануп Шә. Кәаӡба ижәлагьы, анбан «ӡ»
заҵәык еилаганы. Дназгазеи Шәарах Кәаӡба хара
Италиа? Иара иеиԥш алахьынҵа змаз реиҳараҩык
зыниаз иԥеиԥшхазар акәхап. Италиа аҳәаа иахьазааигәаз, Австриа атәылаҿы иҟан итҟәаз аибашьцәа рзы афашистцәа рлагер, убрантәи дыбналеит
иара. Ижәла ахьаныз нбан заҵәык еилагазаргьы,
гәыҩбарада, аҳаҭгәын хаҳә аҿы зыӡбахә аҳәоз
Уарда ақыҭа иалиааз Шә. Кәаӡба иакәын. Данҭахаз арыцхә – ҩажәи ԥшьба апрель 1945 шықәса –
шаҳаҭра ауеит аибашьра анҵәамҭахь инеиаанӡа
афашистцәа дырҿагылан дышрабашьуаз, ҩымчыбжьа заҵәык рыла дшахьымӡаз Аиааира мшы!
Абри аҟынӡа ауп макьана еилкааны исымоу Шәарах Кәаӡба илахьынҵахаз.
Анапҩыра аҭоурых ҳалацәажәозар, хәба-фба мзы
рыҩнуҵҟа, акьыԥхь азырхиара сахьынӡаҿыз, акырынтә дсықәшәеит Қарбеи Барчан, исеиҳәазгьы рацәоуп.
Шәарах Кәаӡба аҳәаанырцәынтәи даныхынҳә,
мызки бжаки аԥсшьара ирҭан, Аԥсныҟа дааит. Уи
ҟалеит зқьи жәшәи ҩынҩажәа шықәса, аԥхынра ан­
ҵәамҭазы.
Урҭ амшқәа раан Шәарах Кәаӡба ԥсшьарас иҟаи­
ҵаз акгьы ыҟам, иан лҿы, уахи-ҽни ихы адрыԥсы­
ланы, иҩит хәышә инарықәгәыӷуа бӷьыц.
Дцо даналага, абӷьыцқәа ааиқәыршәаны апапка инагәылеиҵеит, апапка апортфель инҭеиҵеит.
Иан длыҳәан, ацаԥха аалымихын, ашәындыҟәра
аҵа апортфель нҭаргыланы, инапала аҷараҳәа ашә
наир­кит, нас ацаԥха иан иналыҭауа, усгьы ҿааиҭит:
– Сан, сара схынҳәаанӡа бшәындыҟәра иҭаҵәахызааит, сгәыблыра ӷәӷәала зду абарҭ анапҩыра қьаадқәа! Ашәындыҟәра аартра сара сыдагьы аӡәгьы
6

азин имамзааит. Ишыҵәахугьы, шәара аҳәсақәа
аҩыџьа шәыда, аӡәгьы изымдыруазааит!
Ҩыџьа ззиҳәаз, абри аус иахҭыгәлаз Қарбеи иан
лакәын, лыԥсы ҭоуп иахьагьы.
Уиакәхеит, иаргьы дцеит. Аха уи аҵыхәтәантәи
мҩазаарын дызқәылаз, уаҳа еибамбарц иҟазаарын
иани иареи, наӡаӡа даԥырҵуазаарын дахьааӡаз
иҩны, игәара, изхара изымбаӡоз итәыла бырлаш –
Аԥсны.
Аҳәсақәа аҩыџьагьы ираҳаз ажәа рыԥсы иахыдмырӡааит, ргәы иҭаҵәахны ирыман. Арԥыс иџьабаа ӷәӷәала издыз ақьаадқәа ҵәахуа иан данлацәажәауаз аҽны, ибжьы иагәылшәшәозар акәхарын убри еиԥш гәрахаҵарак, уи заҳауаз ҩыџьа
аҳәсақәа ирылнаршеит анапҩыра шыҵәахыз уаҩы
иарымҳәартә еиԥш, убри аҽны инаркны, дара-дара
анеицәажәалозгьы, уи аӡбахә ргәаладмыршәартә
еиԥш. Лыҷкәын ихабар ыҟамкәа даныбжьаӡгьы, уи
ашьҭахь, хараӡа, хараӡа џьара, азеиԥш ԥсыжырҭаҿы,
Шәарах ихьӡ шырбаз ала адырра аныҟалагьы, Татал апортфель аӡбахә ала ажәакгьы лҿалмыршәеит. Амала, лыҷкәын дзықәшәаҵәҟьаз анлаҳаз аҽны,
даа­ӷьаҵәыӷьаҵәны ус даацәажәеит:
– Нан, Шәарах иуацәа-иҭахцәа ҳәа аӡәыр шәыҟазар, ишәымоу зегьы шәҭиуазаргьы, иан жәымҭа
ҟыргә даашьҭыхны дыжәга, илшәырба уи дызмадоу
адгьыл! Знык, сара еиҭамҳәа, сыҷкәын иҳаҭгәын
снапы нықәысшьыр, дҩагылан арахь дсыцааларашәа збоит!
Уи заҳауаз, џьара лыгәшәымшәк аҷыдахаз,
лара ирыдылҵаз рылымшошәа анылба, убри ина­
ҿаршәны, уи атәы уаҳа даламцәажәеит. Уаҳа
дқьыпшәыпуа, лыбжьы ҭганы дцәыуо, ма мыткәмак
лҳәогьы уаҩы имаҳацызт, лылабжыш мацарақәа
ракәын лӡамҩа иахьыжжуаз. Иҟалап, лыҷкәын
дахь­жыз лыблақәа рыла ианылымба, иҭахара агәра
7

лзымгозҭгьы. Анс акә, арс акә, уи лыԥсы ахьынӡаҭаз,
ашәындыҟәрахьтә апортфель цәырылго уаҩы имбацызт; мшәан, иара дхынҳәаанӡа аӡәгьы дшаламкьысра ҳәа ажәа нимыжьхьази лыҷкәын! Зеиԥш
ҟамло иҟоузеи ҳәа, издыруада, гәыӷрала лыԥсы
ҭазҭгьы аҭакәажә Татал? Уи гәаҭан Қарбеи иангьы
аԥсҭынха алацәажәара лҭахымзар акәхарын, ус-ус,
аамҭа иамфо иҟоузеи, зынӡагьы илхашҭит, лара
илҳәан eиԥш, «лхы инҭыкәкәеит». Татал ақәра змаз
ԥҳәысын, аҵарагьы лымамызт. Аха Қарбеии сареи
иагьарааны уи апортфель аӡбахә ҳалацәажәаргьы,
аҭакәажә лыгәхашҭра мацарахь иаҳзырхомызт уи
аҭаҵәахра.
Хыхь ишазгәасҭаз еиԥш, Шәарах Кәаӡба инапҩыра хәышә инарықәгәыӷуа, иаҳа иҭырҳәыцааны
иуҳәозар, ԥшьышәи ԥшьынҩажәи ҩба бӷьыц ыҟан.
Инеиԥынкыланы уахәаԥшуазар, анҵыра ԥырхагак
амамкәа еиқәханы иҟан, еивҵаԥсаны нбан ссала,
анҵәамҭахь унаскьацыԥхьаӡа иаҳа ирццакны, аха
ирԥшӡаны, аԥхьарагьы маншәаланы иҩын...
Анапҩыра агәҭахьшәа иагәылан ҩ-даҟьак, ма­
шьынкала икьыԥхьны, Шә. Кәаӡба аибашьрахь
дцаа­нӡатәи иавтобиографиа. Арыцхәгьы аҵаҩын:
нанҳәа, 1940 шықәса. Убри иацын напыла иҩыз,
абыз­шәадырҩы қәыԥш аҳәаанырцәтәи даныхынҳә
аинститут аҿы иҟаиҵаз анаукатә ҳасабрба атезисқәеи, аублаа ҭаҳмада иҳамҭақәа: абҩатә быкьи,
аӷәакьиа ҟамеи наӡаӡа ҵәахтәыс Шә. Кәаӡба имҭаны Аԥснытәи аҳәынҭқарратә музеи ишаҭоу ала аршаҳаҭгеи.
Сара исыздыруам аӷәакьиа ҟама ахьагаз, аха ани
аублаақәа ирҷаныз абҩатә быкь ҳмузеи афондқәа
зегьы иаарылукаартә иҟан, иагараангьы садгылан
сахәаԥшхьан, аха Шәарах Кәаӡба имҭаны абра ишаанагаз сыздырумызт.
8

Иаҳасабрба атезисқәа рҿы, ари анапҩыра иаҟалашьахаз дахцәажәо, Шә. Кәаӡба иҩуан: «Аублаа
жәлар ртрагедиатә ҭоурых аҭҵаараҿы, макьана еилкаашьа рымамкәа амымиқәара зхарԥоу абжьышшарақәа алашара рықәзырԥхаша акы акәны иҟоуп ари
ахьхьаҳәа ицәажәо амаҭәар». Иара убри аамҭазгьы,
автор иазгәеиҭоит анапҩыра акьыԥхь ахь ацәыргара
ишазхиам, иара азыҳәа иҟаҵоу акомментариақәеи
азгәаҭақәеи шазымхо, макьана еилкаамкәа ишыҟоу
акыр адгьыл ҭыԥхьыӡқәеи, амаҭәар анҵараан зыӡбахә кырџьара ицәырҵыз аҭоурыхтә хаҿқәеи. Аха
урҭ инарҭбааны рыҭҵаара даламгеит уи. Ма раԥхьа
иахәҭаны иԥхьаӡеит иԥыхьашәаз амаҭәар инеи­
ԥынкыланы ашәҟәы анҵара, уашьҭан наукала аус
адуларазы армазеира.
Абас иҟаз акы акәны иааԥшит, аҵакы уаназхәыцлак, зынҵәамҭа ааигәаӡаз, аха зынӡа иалгаанӡа
иҿах­ҵәаз, акыршықәса ашәындыҟәра иҭаҵәахыз
анап­ҩыра.
Шәарах Кәаӡба инапҩыра, уи ада ԥсыхәа амам
ҳәа ԥхьаӡаны, џьара-џьара ҭыԥқәак снапы нархысымгазар, ишаасыднагалаз иҟоуп. Уажәы аԥхьаҩ
иахь ицәырызгаанӡа, ҩбаҟа ажәа ахысҳәаарц сҭахуп
иаанарԥшуа.
Уи – ашьҭамҭа беиа, ашьҭамҭа наскьа змаз жәларык шәышықәса рыҩнуҵҟала, адунеи ишаныӡааз атәы зҳәо, иԥхаҵәыԥхаҵәоу ҭоурыхтә даҟьоуп.
Ишаабо еиԥш, иактуалдоуп узҳәо иҟам атема...
Аублаақәа!..
Урҭ, Мраҭашәаратәи Кавказ аахыҵ, ашьхақәа
ршьа­паны, Хәасҭеи Шахеи аӡиасқәа рыбжьара агаҿа
инаваҵаны инхоз жәларан. Кавказтәи аибашьра
анҵәамҭазы, аублаақәа ишьҭырхыз анымшәара
рхаҿы иааганы, аҳәынҭқар иеиҳабыра аублаақәа
рԥызацәа ирыдырҵеит залхра цәгьаӡаз ҩ-мҩакы
ралхра: ма, иахьынхоз иахыҵны, Кавказ нхыҵ, Ҟә9

бина архаҟа илбааны анхара, ма мҳаџьырра Ҭырқәтәылаҟа ахҵәара. Аублаақәа рԥызацәа иалырхит, ҭоурыхла хара анаԥшра згыз, нарха змамыз
– аҵыхәтәантәи. Аублаа жәлар 1864 шықәса рзы,
рҩызцәа ирхьыԥшны, ишҳәыԥыз мҳаџьырра ицеит Ҭырқәтәылаҟа. Зны уа иҟан, нас афырҭын бааԥс
еимнарбӷьыжәааз, ахьҭа иарчалан иҟаз аԥсаатә реиԥш, рлахьынҵацәгьа иҟьаны ирыланаԥсеит Ааигәатәи Азиа атәылақәа жәпакы.
Убри аахыс ҳара ҳтәылаҿы дыҟам аублаа бызшәала ицәажәо аӡәызаҵәыкгьы. Урҭ рбызшәеи
рҭоу­рыхи, кавказдырраҟны шьарда шаҵанакуазгьы,
иахьынӡахәҭоу ҭҵаашьа амоукәа, цәышьхәа зымбац
адәаӡа еиԥш ишьҭоуп иахьанӡагьы.
Жәохәҟа шықәса уажә аԥхьа исԥыхьашәеит зы­
хьыӡ дыру Европатәи кавказдырҩык, профессорк
иаацҳамҭа. Уи ишиҩуаз ала, Кавказ агаҿантәи амҳа­
џьырра зҽазҭаз аублаақәа ирхылҵыз, Ааигәатәи
Азиа тәылак аҿы, ҩ-қыҭа паҿқәак ирыланхо ауаа­
ԥсыра рхыԥхьаӡарахьтә, зхатәы бызшәа здыруа
жәафҩы заҵәык шракәу.
Абри жәохә шықәса зхыҵуа аацҳамҭа иаҷыданы,
зхатәы бызшәала ицәажәо аублаақәа рыӡбахә зҳәо
даҽа нҵамҭак уаҳа џьаргьы исԥыхьамшәеит.
Абарҭ зегьы анеидухәыцлалак, ари зда маҷу, кыр
инеиҵыхынгьы жәлар рлахьынҵа зныԥшуа анапҩыра, аԥхьаҩ иахь ацәыргара уахымыццакыр залшом. Ари, Заурҟан захьӡыз, Золак зыжәлаз аублаа
ҭаҳмадак иҳәамҭаны, 1940 шықәса рзы абызшәадырҩы Шә. Кәаӡба ианҵамҭақәа ракәзаап.
Уи анаука усзуҩы, ҩымз инарықәгәыӷуа Сириа,
Ҭырқәтәыла уҳәа, атәылақәа еимдо, аублаақәа дры­­
шьҭаланы дҵаауа-дыԥшаауа дшааиуаз, дшым­гәыӷӡоз
диқәшәеит, абри, шәышықәса ирҭагылаз аҭаҳмада.
Мызкы инеиҳангьы иҩны дыҟан.
Заурҟан Золак иҳәамҭақәа уанрыԥхьауа, уаԥхьа
даа­гылоит, адауаԥшь иеиԥш агәамчи ахачҳареи змаз,­
10

зда маҷӡоу гәалашәаралагьы еиқәшәаз аҭаҳмада
ссир. Уи шьеи-лаӷырӡи дрылагыланы инымҵәаӡоз
амҩа дахьықәыз, хаҭала ихигаз, иаҳаз-иибаз,
Шә. Кәаӡба дидтәаланы уасиаҭк аҳасабала, мзынаҟьак
дааҟәымҵӡакәа, уахи-ҽни иаҳәара даҿын. Аҭаҳмада игәалашәараҿы ахҭысқәа аницәеилаҩашьозгьы,
ма ииҳәақәоз иҟам-иным ианазааигәазгьы, акгьы
бжьаижьуамызт Шә. Кәаӡба.
Абас иааиаҳауаз зегьы дрыхьӡаны знык шәҟәыла
изышьҭыхыр, уашьҭан ҭынч амцхәқәеи аҵабырги
еилихырц игәы иҭазар акәхарын абызшәадырҩы.
Анцәа иџьшьаны, имыӡкәа, маҷсаҷк рыда еибганы ҳара ҳҟынӡа иааӡеит уи анапҩыра.
Уи наукала аҭҵаара макьанагьы иахыԥамзар
ҟалап, раԥхьаӡагьы иахәҭоуп ҳәа иԥхьаӡатәуп анапҩыра иаанарԥшуа аҭоурых фактқәеи, иара ицәырнаго абзазареи уҳәа ирыцклаԥшны блаҵарыла реилыргара.
Аха уеизгьы, анаука аганахьала џьара-џьара, малырқәак амазаргьы, сара сгәанала, уи анапҩыра, зегь
раԥхьаӡагьы иара зҿыҵҳәацәаз, алахьынҵа ҷыда
змаз иуаҩра амҽхак аазырԥшуа документуп. Ианызҵоз иакәзар, уигьы даныԥшуеит аҩымҭа. Аҭаҳмада иахьтә иаҳауаз игәы еибадырфон, џьара-џьара хьаҵрақәак иҟаиҵоз иҽрымҭакәа, раԥхьаӡагьы
хықәкыс иман иаҳауаз акы иаҩмыршәакәа шәҟәыла
рышьҭыхра. Ус дымныҟәар, иахьа ҳнапаҿы иҟалозма жәларак адунеи ишаныӡааз меижьарада агәра
узырго аҭоурыхтә даҟьақәа.
Ужәшьҭа иаамҭоуп, ихаҳтып анапҩыра. Аха знызаҵәык, аԥхьаҩ иудыруазар сҭахуп, еивҵаԥсаны
иҩу, бӷьыцла ԥшьышәи ԥшьынҩажәи ҩба даҟьа
инаӡо анапҩыра, уажә уаԥхьа ишықәу еиԥш, ажәабжьқәа хәҭа-хәҭала ишамызт, урҭ ахқәагьы рыма­
мызт, уимоу, џьарамзар џьаргьы абзацҵәҟьагьы
ықәыргыламызт. Иҩашьом ианызҵоз хықәкыс имаз
11

– иааԥымҵәаӡакәа иаҳауаз ажәабжьқәа, аамҭа кьаҿк
иалагӡаны, акы аабжьамыжькәа анҵара мацара.
«Ацынҵәарах» ҳәа аҩымҭа ахьӡ узыԥхьазгьы,
ажәабжьқәа ахқәа ирыҭоугьы, аҩымҭа х-шәҟәыкны
ашарагьы, аԥхьара иаҳа иарманшәалап ҳәа, Шәарах
Кәаӡба иакәӡам, сара соуп изыбзоуроу, ицәгьазаргьы ибзиазаргьы, уи сара сыламыс иамаз.

12

АКТӘИ АШӘҞӘЫ

АԤСЦӘА РЧАРА
Аҽыуардын сахьаақәҵыз сгылоуп снаԥшы-­ааԥ­
шуа, схы ахьсырхара сзымдыруа. Аӷьӷьа-агәгәа ахга,­ ҽы заҵәык зҵаҳәаз алаӷьара инҭалаз аҽыуардын, иаҳа-иаҳа анаскьара ишаҿызгьы, уи ашьҭыбжь­
акәӡан макьана аҭынчра еилазгоз. Амш шьыбжьы­
шьҭахьрахь инеихьан, аҽны ашоурацәгьа иҟаз маҷк
аҟара ихҽхьан, зны-зынла аладантәи ацәҳәыра
иқәсны иааиуаз аԥша ҟәанда, аԥхӡы азырбо­мызт,
амҩақәа рҿы бла иамбо ҳәымсаг дуӡӡак еиԥш асаба ныԥхьанаҳәҳәон. Саԥхьаҟа харацәамкәа қы­ҭак
салаԥшуан, алашбыжьқәеи арбаӷьбыжьқәеи еилы­
кка исаҳауан. Сармарахь шәаԥыџьаԥ зықәгылаӡамыз хәык саҿаԥшуан, џьара-џьара ҿыбгаран, џьара-џьарагьы аҭҳәаақәа иалдаз ҭыҿҿа-ҭыҿҿа еимамло ашәахсҭа еиԥш улаԥш иҵашәон. Егьырахьҟа
иаасыкәыршан сылаԥш ахьынӡазхоз, уарлашәар­ла
ҵлақәак рыда, шәаԥыџьаԥ зықәгылаӡамыз каршәран.
Сгылоуп ахаан сахьымнеиц, сахьазымдыруа тәым
тәылак аҿы. Иџьасшьоит, сахәаԥшуеит, сеиҭа­хәа­
ԥшуеит сзықәгылоу адгьыл. Абри аума, нас, рыԥсадгьыл ԥшӡа зыхҭнырҵаз аублаа мҳаџьырқәа? Абри
анышә аума рыбаҩқәа згәыҵаҳәҳәоу? Схәыцрақәа
ӡыбларан рҿынархеит, рынкылара уадаҩны.
Ус, аку-куҳәа слымҳа иааҭасит аԥсангьари иаа­хоз
жьаҳәа бжьык. Исывагылаз счамадан аашь­ҭыхны, ҳаи,
13

рыцҳа, уи ажьирагьы сазааин сыҟазаап аасгәахәын,
уахь сҿынасхеит. Нымҩахыҵ еиқәа­ҵә­ҳаҳараӡа
ажьҵаа еиԥш алҩақ злысхьаз ажьира сыҽнадысхалон,
уи даадәылҵны даасԥылеит, рысса-рысса дныҟәо, рацәак даумкәа хаҵак, еилаҳәарак иҩыҵракны.
– Уа мшыбзиа! – сҳәеит ҭырқә бызшәала, счамадан наргылауа.
– Салам, салам! – ҿааиҭит иара. Ихәда аласыҟәны, хәымаажьымаак, ибла хәыҷқәа аимхәыц еиқәа­
ҵәақәа реиԥш иҭышәшәааӡа санырхыԥшыла, уаанӡа
иӡбахә шсарҳәахьаз ала, «абри иакәзаргьы здыруада» – ҳәагьы саахәыцит.
Ииашаҵәҟьаны, уиқәшәар уирманшәалоит ҳәа
зыӡбахә сарҳәахьаз Бирам иакәзаап. Сара сзын
шьапымшла ддәылҵуан уи ажьира, иареи сареи
ҳаимҩалацәахеит, иаргьы дцозаарын, сара хықәкыла сыззаауаз, аублаа ҭаҳмада Заурҟан Золак иахь.
Амҩа ҳнеицықәлеит, хыхь-хыхь акәзаргьы, ҳаи­бадырит.
Ҳшынеицәажәа-ааицәажәоз уи ахәы ӷьаш алҭаԥ­
ҵәарҭа ҳнаҵагылеит. Зымҩарак, ҭыҳәҭа ҭбааны,
ҩаршьҭраны илашьҭын, егьирахьҟа – ҿаҟьаны иҩа­
ган, қыцәмыцәқәак рыда, аҳаскьынҵәҟьагьы узықә­
баауамызт, амра цаҳәцаҳә иабылхьан, аӡын ирӷьеҩны ианҵаауаз, аԥша ҵәыҵәы иархәашахьан.
– Абар, Заурҟан Золак инхарҭа! – иҳәеит Бирам,
аҿаҟьахьы инапы нарханы. Снаԥшит, аха хыбра ҳәа
акгьы сылаԥш иҵамшәеит. – Уахь акәым, анирахь
унаԥшы! – ҩаԥхьа инапы наирхеит аҿаҟьа аҩхаԥаларахь.
Убасҟан ауп иангәасҭа ҳазҭааран иҟаз аԥшәма
«иҩны». Ахәы ӷьаш алҭаԥҵәараҿы иамазар акәхарын рацәак иҟамыз ҳаԥык. Убри аҿышәҭа иадҟаҵалан хыбрак, азбжак аҳаԥы иҵахалан, егьи иаанхаз,
алҩақ ахьыкәкәа, ӷәу, ҟауару закәу узымдыруа, акала ихыбын.
14

– Ара уаагыл, Заурҟан дыҟазар еилыскаап, аҭаҳмада, изуцәызӡозеи, дыхжәоуп, имаршәа ҳамкыр,
дхьаԥшны дҳахәамԥшыргьы ҟалоит. Дыҟамзар ҳәа
сшәоит, дыҟазар, уажәшьҭа ила ҳгәанаҭахьазаа-­
рын.
Иажәа алгаха имҭакәа, лак аахықәгылан, ашра
ина­­лагеит, аҳаԥшьа иҭыҩуашәа, абжьы гәаҩан,
xapa­ӡa ииасхьоу рыцҳарак алышәшәошәа, хнырҳәы­
шьа змам ашықәсқәа ирыхьҵәыуозшәа саҳауан...
Бирам днасԥырҵын, анышә мардуанқәа днарҿалеит. Хыхь имариаша игылан ахы аҩада ирханы
ашра иаҿыз ала еиқәаҵәа, азааигәара даннеи, инацәақәа наҿаирхәмарын, иааиргәыбзыӷит, ажәақәакгьы нақәҳәауа, абӷа инапы нықәишьит. Ала ашра
иааҟәыҵын, инаскьаны аҵыхәа аҵарҽыланы иаа­
тәеит, сара сахь иааԥшуа. Ишызбоз, Бирам ашә
ҭиқәа­ҵәаара днаҵәахит.
Ӡбахәыла сыззааз, уаҩ иламҩашьаӡо, дзеиԥшроу­
зеишь Зоурҟан? Сидимкылар ишԥазуеи? Иаҵанак­
ӡозеи абызшәаҵара анауказы аҭаҳмадеи сареи
ҳаиқәшәара? Издыруада, сааишьа иашамзар? Бирам
иакәымзар уахь инашьҭтәыз, уи дышиацәажәогьы
сеидру!
Сылаԥш ааихмырсыӷьӡакәа уи ашә ҭикәаҵәаара
сазыԥшуп, аха макьана аӡәгьы дцәырҵуам. Дынзырхазеи, мшәан, Бирам?
Сывараҿы ишьҭаз ахаҳә ду снықәтәан, сыкәша-­
мыкәша сылаԥш нахызгеит. Ара ҭаҳароуп, лаҟәыроуп, ақыҭа иалкуп, уи азы акәхап лашбжьи арбаӷьҿыҭбжьи уаҳаӡом. Акаршәра иахыкны, хараӡа
ажәҩан аҵаҿы аԥша икҿанаҳәаз ԥсҭҳәақәак, абамба
ԥыжәжәахақәа реиԥш игәасҭоит.
«Иагьа џьа збазаргьы, сиқәшәагәышьеит зда
дыҟа­ӡам аҭаҳмада», – саахәыцит сахьтәаз. Абар Бирамгьы, дхыџьхыџьуа амардуан дааҭалеит, уажәоуп иангәасҭа, иарма шьапы ӷәӷәала иҵишьуазаап.
15

Исеи­ҳәарызеишь ианаџьалбеит ҳәа саргьы сыццакны снеиԥылеит.
– Заурҟан аҩны дыҟоуп, уажәы дықәиоуп, иԥсы
ишьоит, дҩагылар, уидикылоит, – иҳәеит Бирам,
иаҳа длахҿыхны.
Анышә мардуан ала ҳаҩхалан, аҩны аԥхьа ҳаагылт. Ала ҩагылан, ҳара ҳахь аҽаарыххан, нас
абарҵа иныҵалан, аҽырқьақьаны иаатәеит. Ҳахьгылоу мӡырхоуп, ус узахьӡҵозар, иҭшәоуп, аганқәа
рҿы наҟ-ааҟ, имахәажәшьахәажәӡа х-ҵлак гылоуп.
Руак ашьапаҿы атәарҭа адҟаҵалоуп, убра ҳнықә­
тәеит ҳҩыџьагьы. Бирам аҭаҭын цәыригеит, ҿыц
иҵозшәа кыраамҭа арҳәра даҿуп.
– Сгәы иаанагоит, аԥшәма уара ишуҭаху уидикылап ҳәа, дналагеит – иара, ҵаҟа дышьҭаԥшуа. Лассы-лассы ԥсыԥла ицигар аццышә нықәиҭәҳәалоит.
– Дыхжәазаргьы гәыбӷанс иуҭозеи, гәаҟрас иҟоу
зегьы зхызгахьоу, адгьыл иақәлоу ауаҩы, – даҿуп
Бирам ацәажәара, сара сахь хырқьиарак иҭахызшәа. – Саныныҩнала иара дышьҭан. Исыдуҵаз узаа­
згеит ҳәа аилаҳәара неисырбеит, аха ҿимҭит. Убас
ауп, бжеиҳан ҿиҭӡом. Нас снаидтәалан, ухы-уҵыхәа,
уахьынтәаауа, саламлакәа, асас дахь дуҭоуп ҳәа иасҳәеит. Уи бзианы иҟасҵеит ҳәа сгәы иаанагоит. Иареи уареи шәхала шәеизынсыжьыр иаҳа еиӷьхап.
Шьҭа имӡакәа иуасҳәап, сара саб дысгәалашәаӡом,
абыс сара сзааӡаз Заурҟан иоуп. Ҵоуп, хазы-хазы алҩаҵә ҩаҳашьҭуеит, аха аби-ԥеи реиԥш ауп
ҳшыҟоу, сара сыдагьы уаҳа аҭынха ҳәа аӡәгьы дизнымхеит. Умацара уахьаансыжьуа гәыбӷан сумҭан,
аха маҷк сыццакуеит. Ҭаацәак, Заурҟан дналаҵаны,
жьи махәҿала иныҟәызгоит. Сыццакуеит, сжьира
ашә аасыртыроуп, есуажәааны ачаландарқәа мрагылараҟа ииасуеит, иаадгылар ҟалоит, ҽык ашьапы
чаԥатәхар ҟалоит. Ахәылбыҽха хымԥада саадгы­
16

лоит, уԥхьара ара иалшартә иҟоуп, уфатә-ужәтә сара
исылсыршап...
– Даара иҭабуп, Бирам, Анцәа усзааигазшәа ауп
сара ушсықәшәа, сусқәа урманшәалеит, уџьабааԥса
сырӡрым, – сҳәеит сара.
– Ахәылԥаз саауеит, урҭқәа рзгьы ҳаицәажәап,
амала, Заурҟан џьара ак исҭоит ҳәа уаламган, дуцәгәаауеит. Уи, асас Анцәа дысзааишьҭит ҳәа ауп дышихәаԥшуа, уареи сареи хазы ҳнеицәажәап, абзиаразы! – иҳәан, дҩагыланы дцеит.
Саанхеит сымацара. Абарҵа иҵатәоуп ала, зны
ицәоушәа алацәа неиқәнаԥсоит, алымҳацәқәа нхьа­
шь­­шьуеит, зных, аламҵ иандыргәаҟлак, ицәырҳазшәа иааҭрысуеит, амҵқәа иахьырзыҭрысуа, аҿақаҿақ ҳәа ацламҳәа аихакшабжьы гоит.
Сыбла ҭраа сылаԥшуеит иҟьаҟьаӡа иаарту аҩнашә
Данбацәырҵуеи збара сахгәаҟуа аԥшәма? Иҟазма
зныкыр ара аҭаацәара? Мамзаргьы ихала мацара
дахызма? Бирами иареи ирыбжьоузеи? Уажәы хазы-хазы изыҟоузеи? Аҳаԥы иҵыҳәҳәо ахыбра уамажә
ахыҵуазар ҟалап, изыргылада, ианбадыргылеи? Иԥсы
шҭаз адамреиԥш иҟоу аҳаԥы нхарҭас изалихзеи?
Абарҭ реиԥш ахәыцрақәа сышрылаз, «ҟаҳы-ҟаҳы»
ҳәа еимҳәаҩбжьык ааҩныҩит аҩны. Адырдырҳәа
сцәа аасхыбзааит, ддәылҵуазар акәхап Заурҟан ҳәа
сгәы иаанаган, сагылеит ахьшәҭҳәа.
Ҵабыргыҵәҟьаны, рацәак мырҵыкәа ашә даа­
лагылт иара. Уаҩ нырҳара дук, жәҩахыр ԥџаџак,
ихы-иҿы аазыхәхәаны, иблақәа ҭбааны, игәышԥы
илықәсуаз ижакьа аӡшәах еиԥш ишкәакәан. Кабазаргьы акабарахь иузмырхо, ишьамхы илахысуа
ишкәакәаӡа акы ишәын: амаӷрақәа ҭбааҭыцәӡа,
акалҭ еилаԥсауа. Иарӷьа напы иакын аиха ҵар зхарсыз лабашьак. Ашә дахьаадәылҵыз дгылан, сара
дысзыԥшуа. Ала неин, инаидҳәазалеит, аха ибжьы
ақәмыргакәа, изшьапык ала инаԥхьаҳәҳәаны, сара
17

сахь иҿааихеит. Ишьаҿақәа реихгашьеи, ииашаӡа
ихажәҩабжь артәашьеи рыла макьана рацәак иныԥшуамызт уи ишықәсқәа рыхьанҭара.
– Бзиала уаабеит! – иҳәеит уи ҭырқә бызшәала, дшааиуаз дааҭгыланы, иарӷьа напы аараҵәаны
игәышԥы аҟынӡа ишьҭыхуа.
– Бзиара убааит! – сҳәеит саргьы иара уи абызшәала. Акырӡа дҩасхыҳәҳәо дахьгылаз ажәҩан
иаҵәа иаԥшшәылаз ибла ҟәазқәа рыла схы инаркны сшьап аҟынӡа сааимидеит, нас дааскьан, асаҟәа
днықәтәеит, сара сахьгьы утәа ҳәа инапы неи­ҟьеит.
Уаҳа акы мҳәаӡакәа, снатәеит саргьы. Илабашьа
аҵла хаџьаџьа ашьапы аҽыҩҳәа инадырсыланы
иџьы­ба иааҭигеит иҭесԥыҳә.
– Иахьа цәгьаӡа ишоуран, Аллаҳ злыԥха ҳаура,
уԥшишь, ани амаҵәҳа шыԥнаҵәаз! – иҳәан, снаирԥшит махәык ахь, аха сара акгьы сызгәамҭеит.
– Аа, иахьа даара ишоуран! – сҳәеит саргьы иаа­
ркьаҿшәа. Ԥыҭрак иааҭынчрахеит, аҭесԥыҳә аим­
хәыцқәа ахьеиҿаԥсоз ада бжьык уаҳаӡом. «Сышԥалагари ацәажәара, – схәыцуеит сара, – раԥхьаӡа сзызҵаарызеи? Хылаҵәҟьа сзышьҭоу макьана ицәырзгарыма?» – сгәи-сгәи еилаԥшуеит. – Заҟа шықәса
ухыҵрызеишь, Заурҟан? – насҿыҵҟьеит, зынӡак
сшазыԥшымыз.
– Сықәразы акәхап, уаҳа уззаарыз ҳәа исымоузеи
сара? Шәкы сырҭыст сынтәа! – ҿааиҭит аҭаҳмада,
дааԥышәырччашәа.
– Аброума уара уахьиз? – сҵаауеит сара, «аброуп»
аниҳәагьы, сџьабаақәа зегьы мцурахоит.
– Сара сахьиз аракәӡам, ихароуп! – иҳәеит уи, ихы
леикәажьны.
Сара ишыздыруа цәырымгакәа, иҵегьы еилырганы иҳәарц сҭахуп сызҵаара аҭак. Аха, уаҳа иҽаламгалакәа, иаалырҟьаны, иҭесԥыҳә арҟыҵымыҵ­
рагьы дааҟәыҵын:
18

– Дад, уара уабатәида, уабантәаауеи? – даасаз­
ҵааит.
Иҟалалакгьы, уажәшьҭа сыҽцәырсымгар ԥсыхәа
амам.
– Сара шәара шәҳәынҭқарра сеиуам, Асовет Еидгылантәи саауеит!
– Ишԥа? – дҵаахт уи, илымҳа инапы надкыланы.
– Асовет Еидгыла... Урыстәыла... Кавказ... Аԥсны... – ҭырқәшәала инеиқәысыԥхьаӡеит, акы изымдырыргьы, акы идырып ҳәа ҳасаб ҟаҵаны.
– Кавказ уҳәама.. Аԥсны! – ашырҳәа дҩагылеит
аԥшәма.
– Ааи, Кавказтәуп, Аԥснытәуп сара, – нацысҵеит,
саргьы сҩагыланы.
– Узмилаҭда, нас, уара? – дааццакны ибжьы неи­
ҵихит аҭаҳмада, исымҳәар ҳәа дшәозшәа.
– Саԥсыуоуп сара, Аԥснынтәи саауеит! – сыбжьы
ҩеиҵысхит цқьа иаҳаратәы.
– Саԥсыуоуп уҳәама? О, Аллаҳ, Аллаҳҭаала, шьарда зымчу, изакәызеи исаҳауа! – абарҭ ажәақәа иҳәеит ицқьакәакәараӡа аԥсышәала. Ажәҩан даҵаԥшуа,
инапқәагьы уахь иҩарханы дгылан.
– Ааи, саԥсыуоуп, Аԥснынтәи саауеит! – еиҭас­
ҳәеит сара, аха ожәы аԥсышәала.
– О, изакә гәырӷьароузеи иаалырҟьаны иахьатәи
амш исзаанагаз! Заҟа ҵуазеи аԥсшәа смаҳаижьҭеи,
заҟа ҵуазеи аԥсыуак ибла сынҭамԥшижьҭеи! Сысас
дахь, сызкәыхшоу, уара уаԥхьа игылоу аҭаҳмадажә
дшуцәтәымуаҩым удыруазааит! Сара, аԥсуаа ржьы
салҵит, сан разҟыцәгьа даԥсыуа ҭыԥҳан, Ҵабалтәын, Шаҭаа дырҭыԥҳан. Уааскьеишь, саншьа, сызкәыхшоу! – абас ҭынчхашьа имамкәа дцәажәауа
сааигәыдиҳәҳәалан, сыблақәа ааимданы дрыгәӡит.
– Иԥсыз ауаа гылан адәы иқәлар аҳа ԥсыуак дызбоит,
аԥсышәак саҳауеит ҳәа сыҟамызт. Ԥхыӡума, мшәан?
Макьанагьы агәра сызгом! – даҿын аҭаҳмада. Ина­
19

пы сыжәҩа иахьықәкыз иҵыс-ҵысуан... Ибла ҭбаа­
қәагьы шаҟьшаҟьон, кәицқәакгьы нарыхшәалон,
уажәраанӡа исаҳауаз акәмызт ибжьгьы...
Иҭеисԥыҳә неиҵәахит, сара сиҭанаҵы, дацәыԥхашьозшәа, уаҳагьы ицәыримгеит, илабашьа аакыдихит.
– Агәаҟреи агәырҩацәгьеи идырҩаз агәгьы зны
игәырӷьарц иҟазаап. Сашҭа иҭалаз дызусҭоу уҳәарауазеи! Иухьӡузеи, иужәлоузеи, саншьа, дад?
Иасҳәеит сыжәла, сыхьӡ, саб ихьӡ.
– Утәа, дад Шәарах, утәа, уара ахаҵгылара унаал­
ом, амчра уара иумоуп, уаншьоуп. Уахаҵәҟьа иаа­
сықәшәан сыԥсыргьы, акаҩҳәа ашәа ҳәо нарцәы
сҭалоит, сахьнеиуагьы жәларык сзыԥшуп, аԥсуаа
еибганы адунеи ишықәу расҳәап! – иҽизеиқәкуамызт аҭаҳмада, ихы еилагазшәа адәы днықәлеит.
Зны дышиашоу аҩны дныҩналарын, уа арымӡааҩ
тәазшәа ак нареиҳәаларын, уантәи амӡырха даа­
қәлон, аҵлақәа днарыдгылан драцәажәауа, инапы
нарыкәиршон, уахьынтәи сара сахь дааиуан, абас
ҳәауа, еиҭаҳәауа: – Асас ду дысҭоуп, сахьиз, сахьаа­
ӡаз адгьыл аҟынтәи дааит, сибарц дааит: ҳжьы
иалҵыз адгьыл аҵыхәан џьара дкаршәуп ҳәа геи-­
шьхеи дырхысын, иԥсҭазаашьа збоит ҳәа дааит.
Утәа, дад Шәарах, утәа, агылара уара иуаҭәам! Еҳ,
сабиц, аублаақәа асас идкылашьагьы рдыргәышьон,
аха иахьа уаҩ дуқәымшәар ҳәа сшәоит. Ус сҳәеит ҳәа,
ԥсыхәак уаҩы иҟаиҵап, џьушьҭ. Ҳҿи ҳнапи еиқәыԥсаны ҳаншьа ҳихәаԥшуама?
Абас аҭаҳмада уаҳа ҭынчмҩа имамкәа дшыгье­
жьуаз, дшыхынҳәуаз, амра лҭашәан, ахәлара иалагеит. Алашьцара ҳхьымӡаргьы иҟаиҵашаз сеид­рума!
Аҩны дыҩналан, ацәашьы аиркит, амцагьы ахы
неихәлеиҵеит, саргьы даасыԥхьан, уахь сныҩнеигалеит. Аха деиҭандәылҵит сара сааныжьны.
20

Аҽҳәа нырцә-аарцә аҟәардә лаҟәқәа гылоуп, зым­
ҩарак ацәардаӷәы икҿоу, аԥшәма ишьҭаларҭа шакәу
ҩашьом, аиарҭа ҟаҵоуп, ахыза ԥхьаршәҭуп, аԥхьа
аимаа ҵарԥалақәа каԥсоуп. Анаҩсҟа ашә ҿоуп, даҽа
уадак амазар акәхап. Аҩны ицқьакәакәараӡа еилыргоуп. Цхырааҩыс имада Заурҟан? Бирам иакәзаргьы, аџьшьара иҭатәуп. Ус аԥшәма дааҩналоит гәыдкылак афархь иманы, амца ианнақәиԥса, аԥырқьҳәа
амцабз ҩаҵҟьеит, аҩны иаҳагьы иааҩнылашааит.
– Ус ауп, дад Шәарах, ус ауп! – дналагеит аҭаҳмада, изхиҳәаауа узымдырӡо, – иубома ужьы иалҵыз
аублаақәа рцынҵәарах имца ахьеиқәу, аԥсшәа схамышҭызаап, рыцҳа, џьара маҷк исцәыхәанчаргьы
гәыбӷан суҭарым. Сан Наси лакәын уи сзырҵоз. Уи
лыбжьы аккаҳәа сгәы иаақәҩызшәа сҟалеит уажәы...
Уаҳа ҭынчхашьа имам Заурҟан, араҟагьы дна­
тәоит, дҩагылоит, адәахьы дындәылҵуеит, дааҩналоит, џьара иҽеиқәкны даатәар, сиацәажәарц сҭахуп, аха иабаҟоу, дзышьақәгылом. Зны ихы дазҵаауеит, зны џьоук рахь иажәа ирхоит, дҟәындҟәындуеит. Амца бзианы ианеиқәиҵа, ашьҭахьтәи ауада
ашә аартны дныҩналеит, кыраамҭа ддәылымҵит,
ишьҭыбжьгьы саҳауам. Счамадан сынҭаԥшны сҩыгеи сқьаади еиқәсыршәар цәгьа избом, аха аԥшәмеи
сареи макьана сыззааз азы аицәажәаха ҳмоуц, ус
акы аҩра сналагар, игәы иаанаго сеидру.
«Ҩымз ҵуеит абар, Ҭырқәтәыла, Сириа уҳәа еи­
мдо саауеижьҭеи, аха Заурҟан заҵәык ида ауб­лаак
дсықәымшәац, издыруада аҭаҳмада диашазар, жәла­­
рык дырцынҵәарахзар?» – схәыцуан сара.
Ус даацәырҵуеит Заурҟан, уажәы еиқәаҵәа ма­
ҭәа­ла деилаҳәоуп, ихылԥарч ихоугьы ақә ҳаракуп,
уи акәу, иаҳа доухазшәа ауп дшызбо, абзқәа разынԥсараха Кавказ маҟак имӷоуп, аҭреи амҳасҭеи
еиқәаҵәҳаҳараӡа жәытә ҟамак иҟәнуп.
– Ари убома, дад! – иааган иаасирбеит аҭаҳмада,
21

иаазыхәхәаны, махәарк аҟара аура аманы, ажьакца
цәыиаҵәа ахьыкәкәа абҩатә быкь. – Ара иаанханы иҟаз аублаақәа қәрала зегь, иреиҳабыз Соулаҳ
иҵәахны иман, аԥсра даналага, сара исиҭеит абри
исымӷоу амаҟагьы аҟамагьы. Амаҟеи аҟамеи иара
ихатәын, абыкь – жәларык ирҷануп. Иахьа, ишубо,
сара исзынханы иҟоуп, сара сышьҭахь дегьызмаха иргозар акәхап. Абри еиԥш абыкь, аублаатәыла
ҳанынхоз, саб Ҳамырзагьы иман. Исгәалашәоит,
ҳаншьцәа Шаҭаа Ҵабалнтәи ҳаҩны ианааҽыжәҵуаз,
уаҩы ишимбац гәырӷьарахон. Агәыла-азла, аҭахцәа
адгаланы, саб ачара иуан, аха еизгагас ирымаз абри
абыкь акәын. Уи абжьы ангалак, ҳазлатәаз зегьы ирдыруан Ҳамырза харантә иааз асасцәа шиҭаз. Нас,
иахьагьы игароуп, усҟан еиԥш, абри абыкь абжьы,
аублаақәа ирдырроуп асас дахь, зжьы салҵыз саншьа
бзиахә дшысҭоу! Еизароуп, усҟан еиԥш агәыла-азла,
иаауроуп аҵаул чара!
Абасгьы ҳәаны, абыкь иманы дындәылҵит аҭаҳмада, саргьы снаишьҭалеит, уамашәа ибо. Аҵла
хачахьқәа днараҩсны, дышиашаз амӡырха ахықә
дықәгыланы, абыкь еиҵыхны инеиҿеикын, асра
далагеит. Убри аҽны ада абыкь абжьы схаангьы
исмаҳацызт, ахы зықәшәаз алым ахәаабжьы акыр
иеиԥшын иара. Ицон уи аҩны ахыбра иахылҵуаз алҩаҵә еиԥш, аҳауа иалахәхәа, ишаҵәышаҵәуа,
игәаҟ-гәаҟya. Иҵегьы издуумзеи, иҵегьы иргәаҟганы изымгозеи уи абжьы, изаҳауа зегьы аҽыр-ҽырҳәа иарҵәыуартә?
Иахәҭаӡамзи, нас, ауаҩытәыҩса зегьы, минуҭқәак
ирыдамзаргьы, агәырқьҳәа рхылԥақәа аархыхны
ршьапы иқәгылан иџьабар? Избанда, шәышықәса
рыҩнуҵҟала, изыхҟьазаалакгьы, инҵәеит, ииасит
аҭоурых наскьа змаз, хаҵара згымыз, ихәыҷы иду,
жәларык. Игоит, адунеи иқәыҩуеит аҵыхәтәантәи
аублаақәа рбыкь абжьы. Дасуеит аҵыхәтәантәи
22

асолдаҭ, аҵыхәтәантәи абду, аҵыхәтәантәи аԥшқа,
аҵыхәтәантәи ашәаџьҳәаҩ, ацынҵәарах!
Абарҭ ахәыцрақәа сышрылаз, еиқәтәоит абыкьбжьы. Заурҟани сареи аҩны ҳааҩналан, нырцә-­
аарцә амца ҳныҽҳәатәахт. Ари – аҵыхәтәантәи ауб­
лаақәа рбыкь еиқәтәазаргьы, аҵыхәтәантәи рымца
еиқәуп макьана. Сихәаԥшуеит нырцә сҿаԥхьа итәоу
аублаақәа рҵыхәтәа, илахь ианпыҟҟалоу акыҷырақәа, ишьамхы иқәку инап дуқәа, ишьахәар ҩас­
кьагақәа, ижәҩахыр ԥџаџақәа, ихахәда ҳарак – егьа
ддауаԥшьын, анаџьалбеит, даныҷкәыназ.
– Харатә иаауа уаҩуп уара, – аҭынчра ааилеигеит
Заурҟан, – уск уашьҭамкәа уҟам, саргьы џьара аказы
усзааизар акәхап, аха, суҳәоит, дад Шәарах, уахатәи
ала угәы азкаршә, акы уаламцәажәан, уԥсы шьа,
исылшаз хәашак иадамзаргьы унацҳап.
Ус ашә даахыҵит, ишьҭыбжь мыргаӡакәа, Бирам.
Сара сҩеихаҵгылеит.
– Утәа, дад, утәа! Уи урҭқәа здыруа иакәӡам! – иҳәеит Заурҟан, уаҳа дхьаԥшынгьы иааҩналаз дихәамԥшит. Бирам, дымтәакәа инапы ааӡәӡәаны, аилаҳәара
иааигаз агҿаҩрахьы инаганы, афатәқәа иҭаз ааҭыхны
астол рықәыргылара дналагеит. Уи есымша дыччошәа ихаҿы ажьы еибархханы иҟоуп, иқьышәқәа еихагылаӡом, аҭаҭын лҩа иашәыз ихаԥыцқәа ааԥшуеит иҩежь-ҩежьӡа. Зны-зынла Заурҟан днаидгыланы,
ҭырқә бызшәала дхәыҭхәыҭуа ажәақәак наиеиҳәоит.
Уаххьа архиара акәхап измааноу.
Аҭаҳмада дтәоуп уажәы иаҳа иҽырҭынчны. Иӡ­
шәахха игәышԥы иқәчыз ижакьа инапы налишьуеит. Сыбла акы хшәалан ихихырц иҭахушәa, икылкааны сыблақәа дырхыԥшылоит. Иахьагьы, адунеи
сықәнаҵы исхашҭуам уи илаԥш: зны – ҵа змам
амшын еиԥш иҵаулан, зны – иџьбаран, ачҳара уадаҩны, зныхгьы – иҳалалын, иразын...
23

– Абыкь абжьы баша имгеит саншьа, дад Шәарах,
– дналагеит аԥшәма, илаԥш џьбара насыҟәганы, –
сҿыҭбжьы заҳаз ҳгәылацәа-ҳазлацәа агәырқьҳәа
ашҭаҿы рҽеиндыриеит. Зегьы акака ирылагеит,
џьоук аӡарақәа шьны, ирыцқьаны, араса ҵәы дуқәа
ирхаҵаны иаҳзырӡуеит, егьырҭ ацә мажәрахә кажьны иршьын, акәац еиҿыҟьҟьа ақәабқәа ирҭарҵеит,
егьырҭ иаанхаз – ачуанқәа ақәдыргылеит, абысҭа
ҳзыруразы.
Абар, абар иааины, бзиала уаабеит, Аԥснынтәи
иаҳзааз ҳасас дахь ҳәа аԥсшәа уарҳәараны иҟоуп Ауб­
лаатәылатәи ҳбыргцәа бзиахәқәа, иаҳҳәап: Сиҭ, Башныхә, Дауҭ, Ҭаҭласҭан, Соулаҳ... Урҭ, ркалҭ инҭаԥало,
сара сеиԥш еилаҳәоу џьушьома? Ркәым­жәқәа ирҭабаҟа, рҳазырҭрақәа хьашаԥаша икнаҳаны, раҳәа
лакьқәа рыдҳалауа, рӷәакьиа ҟамақәа рыдҳәаҵала... Кавказтәык абас ҳаҩны ашә дхыҵны ианыҟала,
ҳаиқәшәараны еибаҳҳәахьеит дареи сареи!
Аҭаҳмада сизыӡырҩуеит, исаҳауа џьасшьоит,
иахысҳәаара сыздыруам. Абар дҩагылоит Заур­
ҟан, акҿаҩра дныкҿалан, иман дааиуеит ацәымза,
кәасҭӷак аашьҭыхны инаиркуеит, нас инаганы Бирам ирхиаз астол акьлымшь инықәиргылоит. Нас
иӡара кны аҩны агәҭа даагылан, усгьы ҿааиҭит:
– Аҳы, дадраа ахьырԥар, ҳнапы ҳзырӡәӡәаша ҳәса­
хәыҷқәак шәаарыԥхьа! – дышиашаз адәахьы дындәылҵын, амӡырха дықәланы аханынӡа днаскьеит,
иҟаиҵарызеишь ҳәа сахьаадәылҵыз сгыланы сизыԥ­
шуеит. Адәахьы ишылашьцара илашьцахьан, ае­
ҵәақәа кәалыкәаџьо ажәҩан ҵамҵам дырхиахьан,
иҭынчран.
– Уа, Сиҭ, Дауҭ, Соулаҳ, Ҭаҭласҭан, Зосҳан, Аҳмеҭ,
шәарҭ ҳбыргцәа бзиахәқәа, ҳасас дахь дшәыман
шәааскьа, шәыххь згеит, ҳнапқәа ӡык рықәаҳҭәап!..
– даҿуп Заурҟан, ибжьы акыр иҩеиҵыхны, ашҭа иазымкуа аџьар дрылагылазшәа, днаҳәы-ааҳәуа. Нас
24

дааскьан, аҵла хачахь хәыҷы даамҵагылеит, инапы
накәыршаны.
– Ибуазеи, сан Наси, цқьа былахь еиҵыхымшәа
збоит, бнеи, бикәша-бизӡатә Аԥснынтәи иааз ҳан­
шьа. Атәымтәыла асакара ҳҟьалаԥалаxa ҳаны­қәыз,
зны-зынла гәырыӷәӷәагас аԥсуа хаҵашәақәа ҳзыбҳәон. Ҳара ианаҳмаҳауаз, зхабар бымбаӡаз башьцәа Шаҭаа гәхьааганы ԥсышәала акәын амыткәма
шыбҳәоз. Бара дбашьахаҭамзаргьы, аԥсыуак ҳаҩны
дааит, бнаидгыланы биацәажәа, издыруада, бҭахцәа, згәырҩа багаз, рхабарк беиҳәаргьы быздыр­
уам.
Саб Ҳамырза, иҵегьы угәырӷьоз џьысшьон, ҳа­
сас цқьа пату ҳазиқәымҵар ҳәа ушәама? Уабхәындцәа гәакьақәа ракәым, иара ус ԥсыуак уҩны даным­
ҩахыҵлак, дқәыԥшзаргьы, умтәакәа маҳәра изууан,
акы ахәда изхымҵәакәа, агәыла-азла идмыртәалакәа душьҭуамызт, данцозгьы Мзымҭа дырымгакәа
ухынҳәуамызт. Нас иахьа иаҳҭааз ҳасас, аԥсуа гәҭылса, Шәарах Кәаӡба цқьа дҳадҳамкылар ԥхашьарами!
Уи, адунеи ҳшаныҵыз ала шәаџьҳәара иурц акәзаргьы ҟалап, ҳшьаркәасҭа дхыланы дзааз!
Даахынҳәын, аҩныҟа ихы рханы иҿааихеит Заурҟан, ашҭа агәҭаны данааи, дырҩегь ибжьы ҩеи­
ҵыхны ҿааиҭит:
– Аҳы, дадраа, шәнапқәа ӡык рықәышәҭәазар,
шәеидымхалакәа, асас дшәыманы, ашьаԥа шәааҵал,
шәыххь згеит.
Нас дықәҵәиаауа, ажәлар икәшан игылазшәа, рацәажәара дналагеит аублаа бызшәала. Аӷьаца-ӷьацаҳәа ибжьы алыҩуеит алашьцара. Теориала аҵара сыҿын акәымзар, уажәада исмаҳац уи абызшәа.
Сшанхеит сахьгылаз, уи акәу, Зоурҟан иажәақәа
сзеи­лкаауам. Акызаҵәык, ицәажәашьала, џьоукы
дышрықәымчуа ҩашьом.
Сылаԥш нархызгоит еилаарцыруа аеҵәақәа, еиҩаҳаҳа саԥхьа игыланы аԥсцәа ирацәажәауаз аҭаҳма25

да снаивԥшны снықәыԥшуеит алашь­цара хьанҭаӡа
изнаҳалаз акаршәра. Мап, ажәҩангьы адгьылгьы
ирызныҟәымгеит аублаа жәлар рзыҳәан самарҭалк.
Дад Шәарах, ҳлашьҭы аҩныҟа ҳәа, бжьык анаасаҳа, схәыцра саалҵит. Саԥхьа дгылан аԥшәма изнапык сара исывакны, егьи инапы аҩны ашәахь ирххо.
Аҩны аԥхьа Бирам ҳнапқәа ааҳирӡәӡәан, ҳааҩналан,
астол еицарса лаҟә ҳнахатәеит.
– Анцәа иҳаҭәеишьаз акы хнацҳап, дад, унапы
аркы. Ԥсымиллаҳ! – иҳәан, аԥшәма акрыфара дналагеит. Ҳаԥхьа иқәу афатә, изакәызаалак кавказаа
зышьцылоу чысым, еиқәыхьшәашәа ахрыӷмгьал
алоум­ҵозар.
Бирам аџьам гәаҩақәа рыла ирҟасҟасо иааҳа­м­
ҵаиргылаз, ҳаҭыр ақәҵауа, инацәа нақәикын:
– Ари цәгьаӡам, – иҳәеит иара ҭырқә бызшәала, –
пакла чарбасы* ҳәа иашьҭоуп, цәгьа игәырхаагоуп! –
Нас днагьежьын, анышәаԥшьтә саан ҟьаԥсқәа рыла
даҽа хкык наҳамҵаргылауа, деиҭаацәажәеит:
– Ари буӷли-буӷлама** ҳәа иашьҭоуп, уаххьазы
ифа­тәы цәгьам!
Заурҟан алаҿимҭит, амала, иудырратәы ихы-иҿы
тәамбашақә ччаԥшьк нықәҵәрит, дызлаҽхәо убоит
усгьы ҳәа акәхарын иаанагоз. Акрыфара ҳаҿуп.
«Сызҭоу аԥшәма Аллаҳ иоуп дызҵаныҳәо, аха
Анцәагьы дихамышҭызаап!» – аасгәахәит аҭаҳмада иажәақәа: «Анцәа иҳаҭәеишьаз», «Ԥсымиллаҳ»
анаасаҳаҵәҟьа. Уара иарбан дину иумоу ҳәа дсазҵаар ҳәа сшәоит, аха Анцәа иҟынтә, Заурҟан уи далацәажәаӡом, сара акгьы шхасымҵо идыруазшәа.
Бирам днаскьаны акҿаҩра дыкҿатәеит, ҿиҭуам-­
ԥсишьуам, илацәа еиқәыԥсоуп, дыцәазаргьы ҟаПакла чарбасы – аҟәыд иалху чысуп. (Абринахысгьы иаҳԥылауа азгәаҭарақәа Шә. Кәаӡба ианҵамҭақәоуп.)
**
Буӷли-буӷлама – ҭырқә чысуп.
*

26

лап. Ҩыџьараны иаркуп ацәашьқәа, аха, цқьа иԥхарц рҭахымшәа, рыблақәа ҭаауп. Аҿыцәаара иаҿу
ахәышҭаара амца макьана ихәажжаӡа иааԥшуеит.
Аиаша сҳәарами, схы уамашәаҵәҟьа избоит, лакәны
исаҳаргьы ихасҵарымызт иахьа сзықәшәаз. Аԥхыӡ
изалымҵуа иеиԥш ауп схы шызбо.
Заурҟан акраамҭа ихы ақәырԥсны акрыфара да­
ҿын, ибла гәыҭбаа џьбарақәа capа сахь иааир­хомызт
уажәы. Зны ҳазхатәаз астол инықәирԥшуан, даҽазныхгьы – ахәышҭаарахьы аҿынаирхон. Ихаԥыцқәа реиҳарак шеибгоу ҩашьом, аӷәырџ-ӷәырџҳәа
ицламҳәа абжьы саҳауеит. Инапсыргәыҵақәа надааада иуаҭәа шәпара инықәырсны, дышҩаҵҟьара,
иаԥхьаҟа ак гәеиҭазшәа, ихы ҩеиҵыхны аԥшра дналагеит, нас ашырҳәагьы даагылеит.
– Нарчоу, уааскьеишь, уххь згеит, Нарчоу! –
ҿааи­ҭит иарӷьа на­пы еиҵыхны иҟьауа. – Итәараны иҟаз зегьы шәыртәама? – «Изықәнагоз зегьы
ҳартәеит, Заурҟан, ашьаԥагьы ҭәит, абысҭа анҵо
ҳаауеит, акәацшацәагьы урҭ ирышьҭоуп, аҩынаҳацәа заа крырҿаҳҵеит, уажәы реирыӡқәа кны,
ашьаԥа ахашәара-аҵашәара рыҽшаны иааҵагылт.
Аҵәцақәа шәаԥхьа иқәгылоуп, уажәшьҭа, Анцәа,
улыԥха ҳаҭ, ҳәа аҩы акака аанышәкыларгьы қәнагоуп». – Убас, амарџьа, Нарчоу, сасгьы-аԥшәымагьы цқьа шәылаԥш рхыз, ианаамҭоу ажәҩашәаҟьа
зымҵашәҵаша усгьы шәара дыжәдырып. Уажәы,
дадраа, сасгьы-аԥшәымагьы маҷӡак шәаасзыӡырҩырц сҭахуп. Аԥшәмацәа рганахьала, рацәак саԥсамзаргьы, қәрала сеиҳабуп, убри аҟнытә, аҽагажә
ала аҳаԥшьа хыртуеит ҳәа, ҳазхатәоу ачара хыс­
тырц сҭахуп. Уа, Анцәа, улыԥха ҳаҭ, иаҳҭоу уныҳәаз,
иаднагалазгьы абзиара шәыгымхааит! Ажәлар,
шәыххь згеит, уаха иаҳҭоу ҳасас иаҟара амчра
змоу даҽаӡәы ҳара ҳаҩны дымҩахыҵран дыҟам.
Уи даншьоуп, иаҭәам акгьы ыҟам, аха имҵаҳҵаз
27

ҳчеи­џьыка хәыҷы ҳазыразны имҵаҳҵеит, ҳалалс
­иауааит!­Иаанышәкыл, дадраа, шәаҵәцақәа!
Заурҟан дгылоуп, ихы ҩышьҭыхны ашьаԥа еиҵых
дыҵаԥшуашәа, астол иахатәоу ажәпаҩ, раҵәцақәа
шышьҭырхыз, ишыржәыз гәеиҭарц иҭахызшәа. Бирам акҿаҩраҿы дтәоуп дыштәац, уаҳа ҽырҵысра
имам. Сшанханы сихәаԥшуеит аҭаҳмада, ииҳәақәо,
иҟаиҵақәо убриаҟара ирҵабыргуеит, саргьы ихас­
ҵаҵәҟьама сҳәо аҟынӡа снеихьеит.
Уажәы Заурҟани сареи Ааигәатәи Азиа тәылак
анаӡараҿы, цәҳәырак аханы, ацәышлампырқәа
реиԥш нышә ҭыжаак ҳшыҵатәоу схашҭит. Нахьхьи,
Амшын Еиқәа нырцә, шәышықәса рышьҭахь ауб­
лаақәа еибганы ианыҟаз рқыҭак аҿы чарак сахатәазшәа ауп схы шызбоз. Хҩык ахацәа ҳакәӡам иҟоу ара,
ҳазҵатәоугьы ҳаԥӡам. Уаа шәҩык зҵатәоу шьаԥоуп.
Абар иааргеит алҩаҵә рыхҟьо акәаци абысҭеи. Аҩы
ԥхеиԥхеиуа аҵәцақәа ирҭарҭәоит. Аныҳәаҿақәа
неимырда-ааимырдоит, сырҿаԥшуеит ахаан исымбацыз, аҭаҳмадцәа: Сиҭ, Соулаҳ, Дауҭ, Ҭаҭласҭан...
Кәымжәыла, кабала еилаҳәоуп. Адунеи ианыҵит,
уаҳа иҟам шырҳәоз, абар аублаақәа аҿҿаҳәа ирҳәоит
рыбызшәа, игоит аӷзааҳәа ачарашәа...
Аԥшәма Заурҟан игәаԥхарала, ачара толбашьс,
иара бчараҳс ҳәоуп ишиҳәаз, далхуп Ԥарна, аԥшькы,
аукы, икәымжәы аԥшьқәа ԥхьаршәҭны имӷыҵроуп,
ус ауп гәаныла дшызбахуа. Раԥхьаӡа аҵәца аақәхны
сара синыҳәеит, агәырқьҳәа ҷкәынагьы ҭаҳмадагьы
схаҵгылеит. Даара сҽысшәеит, аха дызусҭазаалак
аӡәгьы дсызмыртәеит. «Ҳказза ҳтәаны уныҳәаҿа
шԥашьҭаҳхри, дад ҳасас! Сжьы иалҵыз дызбоит ҳәа
Аԥснынтәи уахо уаҳзааит» ҳәа игыланы сныҳәаҿа
шьҭырхуеит.
Сылацәа неихызҩеит, сылаԥш зыдхалаз убарҭ
асахьақәа сымҟәыҵабар ҳәа сшәаны. Аха Заурҟан
ибжьы анааихсыӷь, сҿыхазшәа сааҟалеит. Саԥхьа
28

дтәоуп избац аԥшәма, ибӷа аҭӡывара инкыдҵашәа.
Исзеилкаауам Бирам ихымҩаԥгашьа, дтәоуп ак
имбазшәа, акы имаҳазшәа, иҽыԥхьакны. Издыруада сара уажәы сзыргачамкыз иара уахадагьы игәы
кыдырххьазар? Заурҟан ҿиҭуам, дшааԥсаз ҩашьом.
Аамҭа цоит, аха ажәак ихәылшәом. Бирам акаҳуа
иршуеит. Убри ашыбжьы дазыӡырҩуеит Заурҟан.
Акаҳуа ыжәны ҳаналга, ашьшьыҳәа дҩагылеит
аԥшәма, илабашьа аакыдхны са сахь усгьы ҿааиҭит:
– Дад, уахала уаҳа усыргәаҟуам, амҩа уқәын,
­уааԥсамкәан уҟам, ушьҭал уажәшьҭа. Цәамҭхаа уоуааит, саншьа, дад! Сара ашьаԥа сныҵалап, макьана имгылац рацәаҩуп, агәыла-азла, аџьабаа ҳадызбалазгьы снархылаԥшып! Аа, абна ушьҭал! – инапы нақәикит санааҩналаз аахыс сылаԥш иҵашәаз,
абамба хыза зныршәлаз ашьҭаларҭа. Нас, илабашьа
наҵарсуа, ашә ахь днаскьеит, идәылҵымҭаз, даҽазныкгьы даасыхәаԥшит, ихы нхырнааны. Бирам
аҭаҳмада дхынҳәаанӡа сиарҭа ахьыҟаз егьи ауадахь
сныҩнеигалеит.
***
Ауха лацәааихьшь сзыҟамҵеит. Аҭаҳмада ишь­
ҭыбжь саҳауан, адәы днықәлоит, деиҭааҩналоит,
ихы дацәажәоит, зны ибжьы ҩҭицоит, зны хрыжьхрыжь дналагоит. Ианаацәылаша, дааԥсазар акәхап, ихы нықәиҵеит, аха сара уажәшьҭа сзыцәозма,
сыблокнот счамадан иааҭыхны аҩра сналагеит, иац
ҳанааиқәшәа инаркны ҳааиԥырҵаанӡа, исаҳаз аҭаҳмада иажәақәа, идызбалаз аҟазшьақәа ак сцәыбжьахар сҭахым. Ианысҵон, арахьгьы схәыцуан:
аҽазеиқәкрыма иахатәи аҭаҳмада игәеилашыҩкра,
­сиацәажәартә дҭынчны синиарыма уаҵәы?
Аха ибашазаарын сгәыҩрақәа.
Шьыжьхьа анаҳфа ашьҭахь аҭаҳмада днеины аҵла
хаџьаџьа днаҵатәоит, саргьы сқьаади сҩыгеи еидкы29

ланы, сааиасны иварахь асаҟәа ишьҭоу снықәтәоит.­
Раԥхьаӡа урҭ сҩыгақәа анцәырызга, аԥшәма иара ихала, дад, сара сҟнытә иуаҳарц иуҭахузеи ҳәа дсазҵааит.
Убри ашьҭахь сара иасҳәеит дызнысыз иԥсҭазаара
аҭоурых саҳарц шысҭаху, хықәкыла сзышьҭоу аублаа
бызшәа аҵара шакәҵәҟьоугьы. Убри аус анагӡараҿы
иара ида ԥсыхәа шсымам, избанзар, иара ида уи абызшәа здыруа уаҳа уаҩ дшыҟам…
Исеиҳәарызеи ҳәа сыбла ҭырхаха сихәаԥшуан…
Издырыртә ихы ааирҵысит…
Уи иаҳәон: «Сақәшаҳаҭуп».
Бирам иџьабаазы маӡала сиацәажәеит, кыргьы
иаармариан ҳаилаӡеит. Мышкы знык, еиҳарак ҩынтә
дааиуан, иҳазхаша афатә ҳазныжьны днаҳԥырҵуан.
Уи аҽны Заурҟан дшааԥсаз ангәасҭа, рацәак
дысмыргәаҟит. Аха адырҩаҽны инаркны, ҳаидшылан ҳус ҳаҿын, мызкы инеиҳаны, инҭырҳәцааны
иуҳәозар, 34 мшы иҩны ҳаидтәалан. Ҳаидтәалан
спаспорт аҿҳәара нҵәаанӡа, уи аҿҳәара ахсырԥоит ҳәа сашьҭаларгьы, хара сцар акәын, насгьы –
иалҵуа­згьы сеидру...
Ҳанааиқәшәа аҽны инаркны ҳаицрыҵаанӡа,
Заур­ҟан Золак Аԥсынтәылазы дыззымҵааз ҳәа
­иҟоу­зеи?
– Дад Шәарах, саншьцәа гәышьақәа Шаҭаа рхабарк аасоуҳәарауазеи? Рыжәла нҵәаӡама зынӡак?
Урҭ ирыцкару лашәык, цыркьык идамзаргьы, џьаракыр ӡәыр дынханы дыҟоума? – деиҭасазҵаауан
иара, уаанӡа иасҳәахьаз азмырхакәа, урҭ рыӡбахә
есымшагьы иаҳаларц иҭахын.
Сара сналаган еиҭаиасҳәахуан, Шаҭаа рыжәла Ҵа­­
бал уаҩ дышнымхаз, аха егьырҭ ақыҭақәа рҿы, уарлашәарла акәзаргьы, дара шынхо, аҵара змақәоу­гьы
шыҟоу. Урҭ рахьтә издырқәоз рыхьыӡқәа, иахьынхоз
ақыҭақәа зегьы неиқәысыԥхьаӡар акәын, уаҳа дҭынчхомызт.
30

Нас сниасуан иара даныхәыҷыз дахьнеихьаз ­аԥсуа
қыҭақәа иахьатәи рыԥсҭазаара, иара ихаан иҟамыз ақалақьқәа шрызҳаз, аихамҩа шиаргаз, ашыӡ
аҵыхәа шыԥҵәаз, аԥсуа школқәа шыҟоу. Асовет
Автономтә Республика захьӡу, уи зинқәас иамоу…
Абарҭ зегьы лакәҵас ибаны дырзыӡырҩуан, иага
иҭахызаргьы, ахаҵара илшомызт. Иагьџьашьатәӡам
уи, сара сызлацәажәози иара иҷкәынреи еицәыхаран, аумажә зегь рыбжьан.
Maп, аԥсҭазаараҿы аманшәалара шыҟоу даҽа­
знык­гьы агәра згеит. Археолог зны даара дахьақәгәыӷуа ҭыԥк аҿы адгьыл аарҳәны икаижьуеит, аха
изакәызаалак аҭоурых аҿы шаҳаҭра зуша ҟәырҷахак иԥыхьашәом, ихы имагәыхьха наҟ днаԥырҵ­
уеит. Даҽазных, зынӡак игәиҽанӡамкәа ҩ-жыга ҿык
рыда анышә имжыцкәа, иааигәыдҳалоит анасыԥ,
иԥыхьашәоит убри еиԥш аԥшаахқәа, убри аҽнынӡа
аҭоурых аҿы аҵарауаа ишьақәдыргылахьаз аилкаара зынӡак иаазырҳәуа.
Убас еиԥш анасыԥ сгәыдҳалеит саргьы. Аублаақәа
рыԥсадгьыл аҿы еибганы ианыҟаз ҩажәи ԥшьба
шықәса зхыҵуаз, иара ихатәы бызшәа еиԥшҵәҟьа
аԥсшәеи аедыгьа бызшәеи здыруаз ауаҩы сиднагалеит. Заурҟан урҭ абызшәақәа изымдыруазар акыр
суадаҩхон сара, избанда, салацәажәартә аублаа бызшәа сзымҵацызт макьана. Инеиужьӡаз иԥсҭа­заара
амҩа хьанҭаҿы иара хаҭала ихигаз, иибаз, иаҳаз
зегьы игәалашәара ҭаҵәахуа иман дааиуан, сара
сықәшәара дазыԥшызшәа.
Саҿуп аублаа бызшәа аҵара, зеиԥш ыҟаӡам
арҵаҩы саԥхьа дтәоуп. Иҟалап, ари абызшәа аҵкыс
аԥсшәа иазааигәоу даҽа бызшәак адунеи аҿы иҟамзар! Абызшәақәа реигәыцхәра ҳаналацәажәо, ишдыру еиԥш, аԥхьа игылазарауп аграмматикатә
шьақә­гылашьа, аха ажәар еилазаарагьы высшьа
амам, еиҳараӡакгьы ажәытәӡатәи ажәақәа ршьа31

гәыҭқәа. Абар арҭ абызшәақәа еицырзеиԥшу шьагәыҭқәак: «а-мыџье» – «а-мца», «а-ме-ӡы» – «а-мза»,
«а-кк-у» – «а-қәа», «бзы» – «аӡы», «а-дла» – «а-бла»,
«а-ԥҳәеишь» – «а-ԥҳәыс», «џьи» – «а-џьыка».
Игәцаракны исымоуп аублаа фонетика, аԥсуа
цыбжьыҟақәа иреиԥшым макьаназы игәасҭахьоу
ҩ-шьҭыбжьык роуп. Иамазма иара ау­блаа бызшәа
ахатәы диалектқәа? Уи еилкаашьа сзамҭар ҟалап,
сара сзацәажәо, Шәача аӡиас амшын иахьалалоз хәкилометрак иҩацәхыкны инхоз уаауп. Уи Аублаа­
тәыла агәҭа акәын. Наҟ Тҟәаԥс аганахь, ма харакы
аҟәаԥаҿаԥа иҭанхоз ирцәажәашьаз сеидру?
Шьыжьы инаркны шьыбжьаанӡа иареи сареи
аҵла хачахь ҳаҵатәоуп, иара – асқам, сара ақдыхсаха
сықәтәоуп, ҳаицәажәоит аублаа бызшәала. Аҵыхәтәаны иаҳа-иаҳа исзымариахо иалагеит, раԥхьаҵәҟьа
снапы зсыркра сзымдыруа саақәхон. Аинститут аҿы
сызхысыз абасыхәарҭаз, ара исаҳауан ицқьакәакәараӡа аублаа бызшәа… Насыԥс исзыҟалаз, сахьааҿахоз,
ма аԥсшәа, ма аҭырқәшәа, ианаҭаххогьы араб бызшәа
аацәырызгон. Бызшәак ахьынтә даҽа бызшәак ахь
ҳниас-ааиасуа ҳшаҿу, аиаша ҳазкылсуан.
Шьыбжьышьҭахьи уахынлеи ԥсышәала ҳаицәажәоит, иаҳа ииашаны иаҳҳәозар, Заурҟан аԥсышәала дцәажәоит, ииҳәо сара ашәҟәы ианысҵоит.
Уи, шәышықәса иаарҭысыз ауаҩы, ихәыҷра идура,
дзықәшәаз-дзынԥаз, иибаз-иаҳаз дызхысыз-дызҵысыз, иара иҳәан еиԥш, иҭоурых ауп аккаҳәа инеиужьӡан зҳәара даҿӡоу, саргьы ак сцәыбжьахар ҳәа
сшәаны, сҩышьа сырццакуеит.
– Ианҵала, дад Шәарах, умыццакыкәа ианҵала!
– иҳәалон Заурҟан зны-зынла, сара исҭахыз анеиликаа ашьҭахь, – мышкызны аӡәы даԥхьар, аӡәы иаҳар,
агәра игап ауаҩытәыҩса ицәа иҭамӡо акгьы шыҟам!
Анҵара аҟынгьы шаҟа сирманшәалауазеи, хрыжьхрыжь, дынҭгыла-ааҭгыло, ииҳәаша цқьа даз­хәы32

­ ны, игәаламшәақәазгьы цқьа игәаларшәауа, зны-­
ц
зынлагьы дышьҭрақәланы, ииҳәац еиҭаҳәауа акәын
уи иажәабжь анагӡара дшаҿыз.
Инеидкыланы аҭаҳмада ицәажәашьа уахәаԥшуазар, ицқьаны иҳәон аԥсшәа, аха зны-зынла ажәақәак
анизымхоз ыҟан. Ашьҭахь иаҳа даҟәыҵқәеит акәымзар, ҳанеидтәалаҵәҟьа, ҳәоуқәак, ма ҭырқәшәала,
ма араб бызшәала еиҭаганы иансеиҳәалоз ыҟан.
Зныхгьы сара исҳәоз изеилымкаауа даақәхалон.
Ашьҭахь игәасҭеит, иара изеилымкаауаз ажәақәа
иҿы­цны аԥсшәа иаланагалаз, ма аҵак ҿыц шьҭызхыз ракәзаарын.
Хәылԥазыла, аҭаҳмада днасԥырҵны шьҭалара­ ­данцалак, ҳаицәажәараан сызхьымӡаз рынҵара
сна­лагон. Зны-зынлагьы иааркьаҿӡаны, уашьҭан
исха­мышҭырц азы згәаҭақәакгьы ныҟасҵон. Аха
хра зланы иҟаз, ҭабара зқәымыз игәалашәарахьтә
иааигоз инымҵәаӡоз Заурҟан иажәабжьқәа ракәын.

ҲАҨНЫ ҲАНЫҞАЗ
– Дад Шәарах, ауаҩы даныхәыҷу иан лкыкахш
иадкыланы ииҵаз абызшәа, амала ирҳәоит акәымзар, уан узхылҵыз духашҭраҳа, уи хашҭшьа аман
иҟам. Абызшәақәа рдырра, издыруада, абеиарақәа
иреиҳазаргьы ҟалап ауаҩы изы. Ҳарҭ аублаақәа ҳаԥсадгьыл иааннакылоз аҭыԥ иабзоураны, иаҳзымариан абызшәақәа рҵара. Ҵоуп, ҩнаҭала, ҭаацәала
акәын акәымзар, џьара ҵарак ахьаҳҵашаз ҳәа акгьы
еиҿкааны иҟамызт. Мраҭашәарахь аедыгьқәа ҳгәылацәан, мрагыларахь – аԥсуаа. Аублаақәа неиҩымсрада ирдыруазар акәын, иагьырдыруан наҟ-ааҟ
ргәылацәа рыбызшәа, сара ибзиаҵәҟьаны издыруан аԥсшәа, усҵәҟьа ԥымкрыда исымҳәозаргьы,
сцәажәон аедыгьа бызшәалагьы.
33

Иухоумыршҭын, дад, абызшәа, иузырҵази, иануҵази, иахьуҵази, даара акраҵанакуа ауп ишыҟоу.
Аублаа бызшәа уеизгьы схатәы бызшәа акәын, сан­
ҩыҵшәа инаркны, иара саҳауан ҳаҩнаҭа анҭыҵгьы,
исымҵар ҟалозма.
Санду ԥҳәыс шәпакы, кьаҿк, лыбла агәыҭбаақәа,
уажәы избо џьысшьоит, абҳәа еиқәаҵәақәа реиԥш
инҭыҵәры-ааҭҵәыруа, мыцхәы слыдкылан слыман,
аедыгьа бызшәагьы слырҵон. Уи аедыгьа лакәқәа
илҳәоз ҵыхәаԥҵәа рымамызт. Лакәк ҳәо дышнеи­
уаз, ажәа ԥшаахк налашәар, изакәу цқьа еилыскаанӡа дысҟәаҵуамызт. Зны убз ԥнаҽуеит ҳәа ажәа­
ццакқәа слырҵаларын, лареи сареи ацу ҳфаларын,
зныхгьы аҭаацәа анааилатәоз сықәыргыланы слырцәажәаларын.
Исгәалашәоит, санду лдарды хацыркны, ачарыц
зҭаз аҳаҭа цәыш хәыҷы лхы иқәҵаны, слыварԥало, ҳнаҩс лбаа илеиуаз арҩаш иҭаз аӡлагарахь санылгалоз. Амҩангьы уи ислырҵоз абызшәала дсацәажәон.
Зны, сандуи сареи ҳашнеиуаз, дааҭгыланы лнапы
нарықәкны ислырбеит, ашышкамсқәа еишьҭахәхәа
амҩахәасҭа еихҵәаны ацара ишаҿыз.
– Арҭ ныҟәара амҩа иқәуп, аха уара иулшару, нан,
урҭ ахьцо реиԥырҟьара? – дҵааит санду.
– Ишԥасылымшои, аа, ибсырбап бҭахызар! –
сҳәан, сшьапы ҩышьҭысхит, ашышкамсқәа снарыӷ­
рагыларц, аха санду саанылкылеит.
– Ашышкамсқәа ушыриаауа сурбарц аума иуҭа­
ху? Maп, уи хаҵарам! Абыржәы уареи сареи ҳашнеиуа, ҽцәак еиқәных иааҳԥылар, урҭ ҳҩыџьагьы
иаҳиааиуеит, ҽышьапхыцла анышә ҳлылакәаҳаны
инаҳхысыр ишԥоубарыз? Maп, мап, зынӡак иҳақӡам
аӷәӷәа харадабарада аԥсыҽ дахьыԥсыҽу азы мацара
дишьуазар! Зны-зынлагьы иҟалалоит убас, дхәыҷны, дыԥсыҽны, арахь ахшыҩ ду иманы.
34

Абри инахылҳәаан, санду исалҳәеит аедыгьа
­ла­кәк.
Сыхшыҩ храӡага икылмыкәкәазар, уаазыӡыр­
ҩишь, дад Шәарах!
«... Дыҟазаарын аӡәы, адунеи аҿы ԥсы зхоу зегьы рыбызшәақәа здыруаз. Зны дышнеиуаз, изгәамҭаӡакәа шышкамск днаӷрагылт.
– Уабатәи уаҩагоу, ушьапы ахьургыло узымдыруа
амҩа иану! – агәы нырханы ицәажәеит ашышкамс.
Ани абызшәақәа зегьы имаҳауази, ашышкамс
аашь­ҭихын, днахәаԥшит.
– Мшәан, арахь ухәыҷны, ухы заҟа иҟәазузеи? –
иҳәеит иара.
– Иҟоуп, нас, уи зырҭәыша ахшыҩгьы!
– Уӡарагьы заҟа ипоузеи, мшәан, акрыфара уа­
ҟәыҵма зынӡас?
– Исфозаргьы, сызхара ауп исфо, зымгәацәажәқәа
еиҵызҳәо среиуам!
– Ус акәзааит, аха шықәсык заҟа узыфарызеи
­ус­гьы?
– Иага сҽысшәаргьы, чарыц заҵәык ада сзыфом
шықәсык!
– Иаабап, нас, ус акәзар! – иҳәан, ани ауаҩ ашышкамс чарыцк намҵаршәны, кәалаԥк инҭахиҩеит.
Шықәсык ниасит, аха ани ауаҩ ашышкамс
ихашҭит. Ус зны иааигәалашәан, акәалаԥ аартны
дылҭаԥшызар, ашышкамс чарыцбжак ауп иафаз,
егьи ус иҟан.
– Уаҳа шԥоузымфеи? – дҵааит ани ауаҩ.
– Сҽааиҿысымкаар ԥсыхәа ҟамлеит, – иаацәа­
жәеит ашышкамс. – Избанда, шықәсынаҟьак харадабарада абахҭа лашьцара сҭаршәын, сагьугәаламшәеит, иара убас даҽа шықәсыкгьы сугәаламшәар ҟалон,
усҟан азы иаансыжьит егьи азбжа».
Оҳ, анаџьалбеит, заҟа шықәса цахьоузеи ари сҿы
иааҭыхны аӡәы иасымҳәеижьҭеи. Инымҵәаӡоз амҩа
35

ҭаҟәа-ҭаҿа сахьаныз, анышә сныларкәаҳарц амч
уама­гақәа иаасԥыҳалоз рҿаԥхьа, ашышкамс сыз­
леиԥшыз рацәаӡамзи, уи акәхап санду ллакәгьы зыс­
хамышҭыз, аха схачҳареи сымч ӷәӷәеи ракәын есымша сыԥсы ҿызхуаз, сымч иацназгоз ахшыҩ сымазҭгьы, сыԥсҭазаара даҽакхаргьы ҟаларын...
Сан, зыԥсаҭа бзиахаша, ишуасҳәаз еиԥш, даԥсыуа ҭыԥҳан, Ҵабалтәи Шаҭаа ирылҵыз лакәын.
Уи лхатәы бызшәа акәын усгьы – аԥсшәа слырҵон.
Агарашәа аԥсышәала исзылҳәон, лкыкахш иадкыланы уи агьама слыркит. О, уи лыбжьы хаа иалҩуаз
лажәақәа блас исылҭеит адгьыл аҿы ԥштәыс иҟаз
зегьы снарбартә еиԥш, лымҳас исылҭеит ашьҭыбжьқәа зегьы еилсыргартә еиԥш, ԥсыс исылҭеит адунеи сықәнаҵ уи абызшәа схамышҭыртә еиԥш.
Санхәыҷызгьы, саныҩеидасгьы саншьцәа рахь
сыргалон аанҿасра. Урҭ ҭаацәа ҭбаан, асас-ацәас
рыгмызт: лассы-лассы уа еиқәшәалон иеицырдыруаз ажәабжьҳәаҩцәа, ашәаҳәацәа. Аӡын ҵыхқәа раан,
инеимда-ааимдо ажәала ишеисоз мацара егьа­рааны
иҟьаҟьаӡа идыршахьан. Саргьы, шә-ҵхык еихаларгьы, сыбла цәа хыломызт, слымҳа кыдҵаны сырзыӡырҩуан Нарҭаа рлакәқәеи Абрыскьыл фырхаҵа
иажәабжьи.
Цәажәаҩык ддырҽхәарц анырҭаххоз, ажәала ақәаб
зыршыз анарҭ дидыркылон. Иуаҳахьоума, дад Шәарах, уи атәы? Зны, Нарҭаа дуқәа ахацламҳәаҿ иҳаиӷьу
даабап ҳәа еисеит. Қәаб дук ӡыла ирҭәны инықәдыргылеит. Ацәажәаҩцәа аӡәаӡәала иааин, ақәаб инахагылан ицәажәон, аха аӡы ҟәызгаӡа иҭатәан. Ус Нарҭаа
рмаҵуҩы Бжеиқәа-Бжашла ҳәа изышьҭаз ақәаб даахагылан, ацәажәара далагеит, иажәа агәҭаны даннеи,
ақәаб алҩаҵә ахыззит, инагӡангьы даалгеит, ақәаб
иҭаз аӡы шын, агәара-агәараҳәа иааилаҭәеит. Избанда, Нарҭ Бжеиқәа-Бжашла иажәа убриаҟара еиҿкаан,
убриаҟара иҳақын, иҵабыргын...
36

Абас, урҭ саншьцәа рыҩнаҭа ачеиџьыка аҟара
аха­цламҳәагьы ҳаҭыр ақәын.
Ных, ных, иааҟанаҵозеи иахьа слаԥықәшәарҭа,
иахеижьҭеи сабацәа гәашақәа рыӡбахә ахьысҿакыз
акәхап.
Ахаҳә ҭыҿҿаны аҩыра анызар, қәеи си ирзаны­
х­уам, зықьнашықәса царгьы, аҿҿаҳәа мшаҽны
еиԥш ицәажәоит. Саныхәыҷыз ԥсыԥ хаала исы­хә­
лырҭәҳәаз, сгәы рҟьаны иҭарҵаз, сыԥсы иала­ры­
ӡрыжәыз абызшәа хашҭшьас иамахзи! Џьа­шьа­
тәысгьы избатәузеи, уи, дад Шәарах!
Абарҭ зыӡбахә ҳҳәаз ирҷыданы, аҭырқә бызшәеи
араб бызшәеи срылацәажәартә еиԥш издыруеит.
Урҭ аԥсҭазаара бааԥс сызҭашәаз исықәыӷәӷәаны
мчылаҵәҟьа иснарҵаз ауп. Аха урҭ сзымдыруазар,
издыруада, араанӡа сзымааиргьы ҟаларын.
Иацы зны, Кавказ аублаақәа шәыԥсадгьыл аҟны,
шәыбызшәа зҳәо уаҩ днымхеит, арахьгьы даара сеимдахьеит, аха уи здыруа уара уда уаҩ дсықәымшәац
ҳәа уалацәажәеит; уажәа ахы ахьцо сзеилкаазар,
иҟам, иӡит, инҵәеит ҳәа ауп иуҳәарц иуҭаху аублаа
бызшәа. Maп, дад, уара иуҳәо ииашаҵәҟьазаргьы,
зегьакоуп, сара сзы иҵабыргым. Уа нахьхьи, Кавказ,
Аублаатәылан, ԥырхага амамкәа ишеибгоу, ҳабызшәа аанханы иҟоушәа ауп ишызбо сара...
Унеихьоума, зныкыр, уара, Аублаатәылан, закәызеи, шәгәыларами, Саӡны уналсны, Хәасҭа аӡы уныруеит. Унеихьазҭгьы, нас иуанаҳәазеи Шәача аӡиас
уназхықәгылаз? Уи ҩаскьа аҩхаақәа ҭырцәажәо,
ахаҳәқәа ирыбжьаҽҽо, амшын ахь иҩуа, икәараҵо
иахьнеиуа, иааҟәымҵӡакәа ацәажәара иаҿуп, аха
иаҳәо узеилкаама уара? Иара аӡыршьҭра цәыкәбарк
ҭаршәымкәа ианааҭабо, усҟан абжьгьы ааиқәтәоит.
Уаанӡа уи цәажәоит, жәларак ҳҿахәы иара иаҳәоит.
Аублаатәылаҟа уалалан уаннеиуаз уара иумбарц
залшомызт аублаа ҳацқьаныҳәарҭақәа. Егьырҭ зе37

гьы шыҟазаалак, иумбарц залшомызт шьарда зымчу, аублаа жәлар ҳныха ду – Быҭха.
Ишԥаузгәамҭеи, ԥхынгьы-ӡынгьы шьац иаҵәа
уар­ҳалра зызнауа ашҭа иаҵәа заԥхьа ишьҭаршәу ахәы
ҳарак? Уи ахәаҿы аџьҵлақәа быжьба еихышәашәо,
злыԥха ҳаура Быҭха иахагылоуп. Унеины урымҵагылазар, ишԥоумаҳаи урҭ еибырҳәоз? Зны-зынла
рымахәқәа неидыкшалоит, рыбӷьыцқәа шәыршәыр­
уеит. Ршьапқәа унарыдгылан игәоумҭеит акәымзар,
ҵҩа змамыз ашәахсҭақәа рнубаалоит. Урҭ ахәрақәа
ҿаҳан ҳәа аума исоуҳәаран угәы иҭоу? Абиԥарак
ниа­сыр, даҽа абиԥарак, зқьышықәсала, есааԥынра
хәыҷи дуи еицырхәхәа уахь инеиуан. Аџьшьапқәа
инарыддырҷаблон рцәашьқәа. Урҭ ныҳәон, иныҳәон
аныха аԥхьа ишьамхнышланы. Уи ахәы ԥшӡа азганк аҿы улаԥш адымхалар залшомызт ажәытәӡатәи
баа хыҽҽырак. Уи злыԥха ҳаура Быҭха атәарҭа ауп.
Ааи­гәара игәаӷьны узымнеизаргьы, усгьы игәоуҭарын акәшамыкәша икаԥсаз аихаҷамаҷа. Иаҳҳәап,
ажьҵәқәа, аихацқәа, архнышьнақәа, ахыци ахҿақәеи.
Нас убарҭгьы уаҳа акымзаракы сарымҳәаӡеит уҳәашама? Уа ҳаибганы ҳаныҟаз, аҭаҳмадцәа рыбла
иаба­зшәа иагарааны ирҳәо саҳахьан, злыԥха ҳаура аҭра ишҭыҵуаз... Уи, аҵықьҳәа ихысны, ацыԥхь
ацрыдды, ижжаӡа, зны ашьхаҟа идәықәлон, ҩымзхымз рышьҭахь, иара убасҵәҟьа аҭрахьы ихынҳәуан.
Аԥхынраз акәын ус аныҟалалоз.
Зышықәсан мҳаџьырра ҳдәықәлоз, аӡын гәҭаны
хәылбыҽхак, ажәҩан каххаа еиҩжәаны аҵаара ианаҿыз аамҭазы, иаалырҟьаны аҵықьҳәа адыдхысбжьы геит ашьхарахьтә. Хәыҷи-дуи ираҳаз рзымбатәбарахан, рыҩнқәа иаардәылҵны инаԥшызар,
ҳныха аҭыԥахь иаауан аҵықь-ҵықьҳәа ихысуа,
ацыԥхь ацрыдды. Аӡын гәҭаны аныха жжаӡа имҩасуа аублаа­қәа рҭоурых иамбацызт. Рыцҳара дук
ҳша­қәшәоз зегь гәҩарас иҟарҵеит.
38

Урҭ аџь дуқәа рыҵаҟа иҭоуп ахаан ҭабара зқәым,
ҳабацәа «Аԥшьаӡы» ҳәа изышьҭаз аӡыхь. Нас уара
уи аӡыхь унхықәгылар, иҿаҳахама, уаҳа акгьы уанамҳәаӡо? Ахаҭа умбацзар, аӡбахә шԥоумаҳац
Мцазҭоу аӡырԥха? Убри ҳаԥсадгьыл жәытәаахыс
азалымдарақәа изықәшәақәоз иарҳаз алабжышқәа
роуп. Агәгәаҳәа, алҩаҵә ахылзза адгьыл иҵҩырны
иахьаауа уаҳа акы аҳәаӡом уҳәар аӡәгьы ихеиҵашам.
Ибзиоуп нас, урҭ зегьы умбазааит, Аублаатәыла­
унеихьазар, агаҿа уқәымсыр ҟаломызт, нас уазы­
ӡырҩыма уи иаважьу амшын иаҿыҵҳәацәоз? Алым
аԥа ианахәмаруа еиԥш, уи ацәқәырԥақәа зны ага­ҿа
иаҿахәмаруеит, иргәыбзыӷны идырбзоит, иҟәындҟәындуа. Зныхгьы ахы Аублаатәыла инкыдҵаны, агәышԥы ӷьазӷьаз амра иаҭаны ицәоит. Даҽа­
зныхгьы ихагахаз адомбеиқәа реиԥш ацәқәырԥақәа шьҭызазан, агаҿа аԥаҩқәа ирысуеит, рыхқәа
надԥыххаало ицоит, нас уаҳа акгьы уарымҳәаӡеи урҭ
рыхәаабжьқәа?
Аҳаҭгәынқәа, ееҳ, анаџьалбеит, ҳабацәа гәышьа­
қәа рҳаҭгәынқәа! Аублаатәыла инеихьоу урҭ гәам­
ҭакәа дзықәҵуам, ахаҳәқәа ашыцламшә рхьыссы,
ижу рхани ршьапани иарсуп, ма аҵангәара рыкәыр­
шоуп. Урҭгьы ҿаҳам, идагәам, аҿҿа ицәажәоит ҭоурых бызшәала.
Ма урзыӡырҩзар ара зхабар умбо уатәи аԥсаатә­
қәа? Иумаҳаӡеи, нас, рашәа хаақәа зларҳәо рыбызшәа?
Maп, дад саншьа Шәарах, сызкәыхшоу, уара угәы
ишаанаго еиԥш ус иаармариан абызшәа бжьаӡуам.
Уи ауаҩ ибз анҵәамҭаҿы адагьы, иҭаҵәахуп иара
игәаҵаҿы, иара убас иҵәахны ирымоуп адгьыл, аӡы,
ахаҳәқәа. Агәра ганы сыҟоуп сара, аублаақәа рышьха ӡышқәа, рӡиас еижәхыслақәа, рбаа хыҽҽрақәа,
рныҳәарҭақәа, рҳаҭгәынқәа, дара-дара еиқәҿыр­
39

ҭуеит, дара-дара иахьагьы ахьхьаҳәа ицәажәоит урҭ
ԥсадгьылс измаз абызшәала!
***
Сызхылҵыз сабацәа нхацәан. Сабду сихьӡаанӡа
дыԥсхьан, ирҳәоит аамсҭак иҿы чнырс дыҟан, убра
иааихашәалоз ала иҭаацәа ныҟәигон ҳәа. Саб, Ҳамырза, адгьылқәаарыхра напаиркит. Уаҩы хандеи­
ҩык иакәын, ашарԥаз иҩагылоз ахәлара иааимнахаанӡа тәамҩахә имамызт.
Ҳагьҭаацәа маҷмызт ҳара: саб Ҳамырза, сан Наси,
саҳәшьа еиҳабы Ааишьа, уи лышьҭахь сара, сара
исышьҭанеиуаз – сашьа Maтa. Уи иаҵкыс еиҵбацәан уахык еициз саҳәшьцәа ҩыџьа – Џьунеи Қәынеи. Ааишьа заҵәык хаҵа дцахьан, рацәак иахьҳцәыхарамыз Ԥшьада ақыҭаҿы Ҳарун захьӡыз аублаа
арԥыск диман.
Сашьеи сареи аҽага ҳкыртә ҳаныҟала, ҳаргьы
ҳусуцәа шьахәқәан ҳаб ҳааивагылт. Аши ахәыӡи
каҳаԥсон, аха еиҳарак аџьықәреи лаҳҵон. Шьхагәара
маҷкгьы ҳаман. Ашықәсан зны ҳамгәахә иахаршәаланы, џьықәреи ԥыҭки, ацхеи, ацәеи ҳзыҭигәышьар,
џьыкаки, сапынки, иара убас ацәамаҭәеи, нас зегь
реиҳа ҳзыргәаҟуаз ашәақьхәшәи аҭнаҳхгәышьон,
уаҳа изакәызаалак даҽак аагарҭа ҳамамызт.
Сани саҳәшьцәеи ракәзар, урҭгьы хҭацәыха рымамызт. Ауҭраҭых ларҵон, абамба аадрыхуан, ихахон, исуан, ирышҳауан, ачаҩыр дырҵәуан, абацә
ҟәшәаны ажьырӡы еиҵарҵон. Ахацәа аибашьрахь,
ма дгьыл харак ахь ныҟәара, ма шәарыцара ҳанцалоз, ахацәа русгьы дара рнапы алакын.
Аарҩареи аӡысаамҭеи ҳаурақәа анықәнахлоз
ыҟан. Усҟан саби са­реи, сашьаеиҵбы Мата аҩны дааныжьны, Шәача аӡиас аԥсҭахьы шыцԥҟара ҳҩаскьалон. Иԥаҳҟозгьы, ауардын мҩа абаҟаз, ҟиарла ҳахан
агаҿахь икылаагон ҳхаԥсыраҵәҟьа баны, арахь ка40

пеиқәак ракәын аҭырқә ҭуџьарцәа иҳамҵарԥсоз,
аха ҳабацарыз, уаҳа ԥсыхәа ҳамамызт, ҳҳеи ҳҷышьеи
неиԥшьуа ҳааиуан, ҭаацәак амла иаҳаргомызт.
Уи ашыцԥсҭа зтәыз аамсҭа Алоу-иԥа Шьардын абаџь
ҳиршәон, ҵоуп, егьырҭ анхацәа раасҭа иаҳа ирма­
ҷны.
Уи зыхҟьозгьы башамызт.
Аԥсны еиԥш Аублаатәылагьы жәытәнатә аахыс
иҟан, аиуарақәеи аҭахрақәеи зегь раҵкыс мчы змаз,
ҳаҭыр зқәыз ҳәа иԥхьаӡаз – ааӡара: аамсҭцәа рыхшара ааӡара анхацәа иргон. Дара анхацәа ракәын уи
еиҳаракгьы иаԥшьызгоз, ахшара диаанӡагьы аамсҭа ажәа инырҵон икалҭ акра азин сиҭозар, иуара
сҭахуп ҳәа. Акыр зылшоз, акыр зымҽхакыз ауаҩы
данрыуахалак, ишәшьыра рҽыҵаркуан, қәнамгак
иақәшәар ҳҿихып ҳәа иқәгәыӷуан, ажәакала, лыԥха
рызҭашаз ауаҩы дырҭахын.
Аха аамсҭагьы длаԥшуан, иахьабалакгьы диҭиуамызт ихшара, уи ҳасаб азиуан иуацәахаран иҟаз
рыжәла, рхы-рҵыхәа, рыуа-рҭахы. Атәи, ахашәалеи,
ахьԥши – ари ақьабз аныҟәгара азин рымамызт.
Аамсҭа жәаҩык ахшара имазаргьы, жәаџьара иҭиуан, избан акәзар, убриаҟара ауацәа гәакьақәа, адгылаҩцәа ирҳауан.
Ҳара аҭаацәагьы дҳаман санду гәакьа лааӡамҭа
ахәԥҳа, аамсҭа Алоу-иԥа Шьардын. Уи ҳара аҭаацәа
ҳадагьы, Золакаа зегьы хәыԥҳас дрыԥхьаӡон, рыуацәа гәакьақәа раԥхьа ддыргылон...
Аублаатәыла аамсҭцәа шамахамзар зегь реиԥш,
Алоу-иԥа Шьардынгьы баатәы ҩнык изгыламызт,
ахьатә ӷәы иалхын исасааирҭа-кәасқьа. Иман адгьыл,
абна, ашьхатәыла – арахә рҳәырҭа, уахьтә илих­уан
абаџь. Ихьшьцәа аԥсаса гәарырхуан, ауа­хьад иза­нын.
Иара инапаҵаҟа иҟаз ақыҭа иаланхоз уааҳә уны имхқәа
лаҳҵон, иаҳрашәон, егьҭаагалон, иара убас иқәаҵақәа
ҭааны аҩы изҭаҳҭәон. Есмшаԥи хьачхәамеи иабраа
41

ҳажәлантә зегьы ихәы наагон, иаҳҳәап: аӡыс, ауасачах,
аџьмашьтәа, ацә, иара убас аҿамаҿа иҟалоз: акакан,
ацха, аҩы уҳәа дасу илшара зеиԥшраз еиԥш. Уажәы
саназхәыцлак излеи­лыскаауа ала, Аублаатәи аамсҭа
зегь раԥхьаӡагьы – деибашьҩын, иахьеи уахеи иҽи
икәадыри еиқәын, иабџьар даҵан, зны мшынгәыла
дҳәынҷауан, зны шьханхыҵ дқәылауан, аиқәылареи-аиқәыҵреи ҳара ҳтәыла иамҵәаӡомызт усгьы, дахьцалакгьы, аизарахь икылсрагьы налаҵаны, иабраа
Золакаа иреи­ӷьыз иарӷьажәҩаны ицҽыжәзар акәын.
Цәгьарак дақәшәаргьы, рхы ихҭнырҵон, ишьа утәызаргьы – ируан. Саб Ҳамырза итәы усгьы изҳәатәузеи,
Алоу-иԥа Шьардын ибзыцәашьа гәакьа иакәын,
ныҟәара дгьыл харак ахь данцалоз имаҟахы дадҳәалан.
Алоу-иԥа Шьардын иҩныҵәҟьа иаанкыланы иман
хәҩык, фҩык раҟара амаҵуцәа, урҭ, ма иихәҳақәаз,
ма қәылара дахьцаз ихашәалаз, ма иара иеиԥш даҽа
аамсҭак ҳамҭас ииҭақәаз ауааԥсыра ракәын. Урҭ
наунагӡа иара дрықәиҭын, ишьыр ауан, иҭир ауан,
иааиҭаххалак рылаигӡон.
Аамсҭцәан Аублаатәыла амчра зкыз, ҵоуп, урҭ
рахьтә иҟан иаҳа аԥыжәара змаз, иаҳҳәап, Бырзықьаа
реиԥш, аха шәара шәҿы, Аԥсны, ишаԥыз еиԥш, ҳара
ҳҟны иҟамызт аҭауадцәа, иара убасгьы ҭауад ла­ша
шьҭрала дыҟамызт аҳгьы. Егьараан ҳабацәа ирҳәоны исаҳахьан, ажәытәӡа Аԥсҳа ихаан, уи ашьҭахьгьы,
иаҳҳәап, Қьалышьбеи Чачба иеиԥш џьоукы-џьоукы­
Аԥсны аҳцәа рхаангьы, Аублаатәыла дара paҳpa иаҵа­
накуан, аха сара схаан Аублаатәыла ахала иҟан.
Саб Ҳамырза дызлаз ҳаҭыр иқәырҵон, хар змам
аӡәы ҳәа дыԥхьаӡан, дуаҩыразын, Анцәа ииҭаз ичеи­
џьыка хәыҷы инапы иқәҵаны дгылан, иҿцәажәарагьы хаан. Иамуӡакәа, ацәгьарахь, аҳәаҭыхрахь анеира аниқәшәалак, саб дузымдыруа иҽеиҭеикуан.
Ибжьы мацара ҳауп зҳәо аӡәы анышә дыҵанацало
42

иҿацахон, илакҭа ҭахәлакуан, шьҭахьҟа гьежьышьа
змамыз уаҩын. Убас агәымшәара ҳадыԥхьало ҳиаа­
ӡон сашьагьы саргьы. Ҳшыхәыҷқәаз аҳәа ҟьашьеи,
аҽықәтәашьеи, ахысшьеи ҳирҵахьан. Аӡын иаҳа асы
еиқәыцә ианышьҭаз, ашәаҩақәа ҳашьаҵаны ашьха
ҳаҿеигалон. Зны-зынла, аӡәаӡәала, ма ҳҩыџьагьы
ҳаицны, аӡын ниасаанӡа, бназара ҳдәықәиҵалон.
Ацә­ҟьақәа ргыланы ахәыԥшқақәа ҳкуап, абна бызшәа заа иаҳирҵахьан, шәарыцара ҳанцалоз, бна бызшәала акәын ҳазлеицәажәозгьы.
Рацәак иаҳцәыхарамызт амшынгьы. Ҳаб уахь
дҳа­ԥ­гылан ҳнеигалон, ҳшыхәыҷқәаз аӡсашьа ҳир­
ҵеит, ҳаныҩеидасгьы, иара инапала иҟаиҵаз ашхәа ԥынҵаҵәырқәа ҳрықәыртәаны амшын агәы
ҳхиҵалон... Ажәҩа аҟьашьеи, аԥра ахаргылашьеи,
аԥсҟы акышьеи, иара убас амшын аныцәгьахаша
амаӡақәеи уҳәа, иҳаимырҵоз ҳәа иҟази, сабгәышьа.
Урҭқәа ззымдыруаз дхаҵоуп ҳәа дыԥхьаӡа­мызт,
избанзар, шәарҭ аԥсуаа шәеиԥш ҳаргьы иҳаман
аԥра­ӷбақәа, ашхәақәа, анышьқәа, аканџьақәа. Урҭ
аублаақәа ааигәахара ирыланыҟәон, аԥсыӡкраҿы
рхы иадырхәон. Урҭ рылагьы Аԥсны агаҿаҟа, ма ҳҩадахьыҟа инхоз аедыгьа жәлақәа рахь ицаны ақәылара ҭарҵон. Мшынгәыла амал зман иаауаз аҭырқә
туџьарцәа рыфлыкақәа дырҳәуан.
Сан Наси даныӡӷабыз дхаҵамԥҳәысын, дҽыжәланы аҽы аапкқәа лырхәмаруан, лашьцәа ныҟәара,
шәарыцара Ерцахәҟа ианцалоз, хаҵамаҭәала лҽеи­
лаҳәаны дрыццалон. Дхысыр, лхы баша икашәомызт. Ашьҭахь, ҳара зегьы ҳанлыхша, ачымазара
дыхҭакны дшамазгьы, ауаа рӷьычреи амҵарсрақәеи
шыҟазгьы, дыҩҽыжәланы, хаҵа еибагак иеиԥш
абџьар лҟәынҵаны Ҵабалҟа дцалон, лҭаацәа лбаразы. Егьараангьы ҽхьынҵала сылгахьан.
Зны-зынла сылацәа анаахызҩалак саԥхьа дааины даагылоит, зыӡырҭеи зыԥсырҭеи сзымдыруа
43

сан жәымҭеиқәаҵәа. Аукы, шкәакәак, лыбла ӷрақәа
есымша ичча-ччо, аразра рхыҳәҳәыла, лыхцәы
хьаԥшшәыла, асаара ишьҭасуа, лыбжьы хаакәакәараӡа, уажәыгь ашьхакаԥкаԥ абжьеиԥш сгәы иқәы­ҩ­
уеит.
Абас, ҳахныҟәгашьа шуадаҩызгьы, ҟыҟ-ҿыҟ ҳаламкәаны, ҳаидгәырӷьало, ҳхатә џьабаала иааҳрыхуаз ҳхәы ҳахатәаны ифауа ҳааиуан ҳара аҭаацәа. Аха
ҳаԥхьа ишьҭазаарын, лакәны иҳаҳаргьы ихаҳамҵоз,
алахьынҵа еиқәаҵәа. Ҳаҩны уаҳа иҩнымҩырц иҟазаарын ашәаҳәабжьы, ҳашҭаҿы иҟамларц иҟазаарын ачара. Ҳаби ҳани ирымбарц иҟазаарын дара
иахьеи уахеи иззыԥшыз аҭацацәеи амаҳәцәеи.
Аԥсҭазаара шәҭы хаарас иамоу – аҷкәынреи аӡ­
ӷабреи иацу агәырӷьара ҳлахьынҵа ианымызт.
Иаҳа ҳзыргәырӷьашаз амшқәа шьалеи лаӷырӡылеи
ҳарԥылеит. Сара сызхара сҽы марқаԥа сзақәым­
тәеит, сызхара ашәа сзымҳәеит, сзымкәашеит сҩызцәа рыгәҭаны.
Сашьеи сареи абџьар кны, ҳаб ҳивагыланы арра
ҳцартә ҳаҟан. Ҩынтә-хынтә жәпаҩык аублаақәа
ҳрылагыланы қәылара Аԥсныҟа, Ашәыҟа, Аедыгьтәылаҟа ҳцахьан... Убри аамҭа иақәшәоит ауб­
лаақәа ирхыргахьаз акы еиԥшмыз аамҭа хырзаман:
аурыс ҳәынҭкар дҳабашьуа иҿааихеит. Уи шықәсык
акәымхеит, ҩышықәса ракәымхеит, аҭаҳмадцәеи
ачымазцәеи рыда, хацәа зхылаҳәаз зегьы иахьеи уахеи абџьар иаҵагылан.
Хаҵак, уахыкымзар-уахык оҳ, гәышьа ҳәа иҽыртланы ииарҭа дылаиауа, ашьыжь дҩагылар, ажәжәа­
ҳәа иус дналагауа ҳәа иҟамызт. Ус аӡә машәыршәа
иҩны даанхаӡаргьы, арашәара дахьаҿыз иабџьармаҭәеи имҩаныфеи хианы, ҳаи рҳәар дышнаҵҟьара
иааигәара ихшьызар акәын.
Ааи, ааи, дад Шәарах, аиашаҵәҟьазы, уи аамҭа
цәгьан! Аҽыкәаша зырӡсашаз ашьарҩаш каҭәеит
44

башаӡа, цәгьарамзар бзиаракгьы рзаанамгеит ауб­
лаа­­қәа. Гәнаҳас иҟоу акы еиԥшым – башаӡа ика­ҭәаз
ашьа!
Ҳарҭ еилкааны иҳамамызт ҳзеибашьуаз имчхареи ихы-иҵыхәеи. Иара убасгьы зынӡак иҳаздыр­
уамызт аханатәгьы уи аибашьра ҳадызцалоз аҭырқә
сулҭан игәы иҭаҵәҟьаз.
Шәарах, дад, ауаҩы данԥслак аккаҳәа ихатәаны амыткәма рҳәоит, ма рхы-ргәы иҭасуеит, рыҽцәырԥуеит. Уи аԥсы иабаихәарҭоу, рыцҳа, аҭахы
игәы алаиҟычуеит, уаҳа акгьы. Ус акәӡами, дад, сара
сажәымҭагьы шыҟоу?!
Сабгьы, сашьагьы, саргьы абџьар шьҭаҳхит, аҵыхә-­
тәанынӡагьы џьара инышьҭаҳамҵеит.
Аҵабырг ҳҳәозар, Аублаатәылан ахаангьы ҭынчрамызт: еиқәыларан-еиқәыҵран, еимҵәаран. Ауаа­
ԥсыра ӡаны, аҿаԥа рҿаҵаны мшынгәыла Ҭыр­қә­
тәылаҟа рыҭира, ажәларқәа наҟ-ааҟ реиӷара, рықәи­
бахра, аҳәсақәа рымҵарсра уҳәа жәлар змырӷьацоз
рацәаӡан. Абас аублаақәа рыҩнуҵҟа аӷыӷеибагарақәа
шрымазгьы, рыԥсадгьыл ашәарҭа ианҭагылоз абџьар
шьҭырхуан.
Аублаатәыла Аԥснеиԥш иԥшӡан, тәыла беиан.
Иагараан сабацәа ирҳәоны исаҳахьан, ари адгьыл
еилаҳан иртәыртәырц, иршьаҟьарц, амазара иамаз
қьаф аларурц жәпаҩык атәымсасцәа шықәнагалахьаз: аурымқәа, арабцәа, аҭырқәцәа. Урҭ Аублаа­
тәыла аамҭала ирымҟәыҵарклар рылшон, аха дара
иртәыҵәҟьаны ахаангьы иҟамлацызт. Аублаақәа
бзиа ирбон ахақәиҭра, жәытәнатә аахысгьы ирылшон уи ахьчара. Иаагылеижьҭеи аибашьра иалагылан, еибашьрала иааӡан, ус ада даҽакала ҳазхәыцуамызт ҳарҭ аҿар иҩеиҵагылазгьы.
Зшьамхы инанагоз, абџьар зкыртә иҟаз зегьы
аибашьра руалын. Уи мап ацәызкуаз дҟаломызт, ус
аӡәы даацәырҵыргьы, нхашьа-нҵышьа имамызт
45

жәлар рыгәҭа, ижәла ихырхуан, жәлар ргәырԥса иҭаны атәыла далырцон.
Аибашьра ауал абшьҭрала иааиуан; аб дыԥсыр, ма дҭахар, иҭыԥ аҿы аԥа днагылон. Архәҭақәа
реилазаара шан қыҭала, ҳаблала. Аҳабла ахацәа
ааизаны далырхуан жәаҩырхы, урҭ жәаҩырхцәа
еизаны далырхуан шәҩырхы. Урҭ хазы-хазы еизаны
далырхуан зықьҩык рхы. Нас зықьҩыла архәҭақәа
зегьы еизаны далырхуан, аҳәа цырцыр зныкымкәа-иҩынтәымкәа иаҿаԥшхьаз, ахачҳара змаз,
хшыҩла икәадамыз, хьӡи-ԥшеи згымыз аԥыза. Ар
рԥыза ииҳәоз даамсҭаз, дынхаҩыз – аибашьцәа зегьы рзы изакәанын, зықьҩык рхы ииҳәоз зықьҩык
ацныҟәон, иара убас иҟан шәҩырыхгьы, жәаҩ­
рыхгьы.
Ар рԥыза иԥиҵәон аҿҳәара, иалихуан аизарҭа
аҭыԥгьы. Аҿҳәара иахымгакәаны уа еизон ма шьапыла, ма ҽыла, ма урҭгьы анҭгьы рҽеилархәны. Ар
зегьы еицныҟәон, ҩыџьа-ҩыџьала еивагыланы. Дасу
дызҵаз аидара иара игалар акәын. Аӡәы заҵәык –
аԥыза еидара имамызт.
Аублаақәа ныҟәара иандәықәлоз мҩаныфас ишь­
ҭыр­хуан: ацхамажәа, ажьҵаа, ашәхаҩа, аџьыкахыш,
аџьыкаҵәаҵәа. Дасу ишәыз ицәамаҭәа анаҩ­сан
ишьҭихуан: ажәцәеимаақәа рҵәны ҩба-хԥа, акәмызцәа еимсы, ашьамхҭырԥа, акәмызцәа қлаԥадқәа,
ахҭарԥа, акәымжә кьаҿ, аупа.
Амҩан ацҳақәа хҵатәхар, ахра амҩа аҿгатәхар,
ақьалақәа ргылатәхар, убарҭ зегьы рзы еилахарак
ҟамларц хазы иалхыз архәҭа ишьҭырхуан: аихақәа,
аигәышәқәа, ахәархьқәа, аҵыркантқәа, ажыгақәа,
ацәҳарршақәа, ашахақәа.
Аԥшыхәцәа ашәарҭа ааигәоуп ҳәа адырра аны­
ҟар­ҵалак, ар зегьы рҽыршон хыџьараны: ажәылацәа ԥхьаҟа инагылан рҿынархон, урҭ ирышьҭагыланы, ацхыраара рыҭауа инеиуан аҩбатәи ахәҭа.
46

Ахԥатәи – аҵыхәахьшьцәа ҳәа ирышьҭан, шәарҭа
дук ҟалаанӡа шьҭахьҟа иҟазар акәын.
Ҳдәықәламҭаз, ажәҩан кылнаҵәартә абжьы гар
акәын абыкь. Ааи, абыкь, сыҩны уанааи аухаҵәҟьа
иусырбаз еиԥшҵәҟьаз…

ҲАЏЬЫ БЫРЗЫҚЬ КЬАРАНТЫХӘ
Аублаақәа жәашықәсала хьыбираҟҵас ираԥгылаз, аибашьра-еидыслара шәарҭақәа хьыӡла-ԥшала акырынтә ирылҵхьаз Адагәа-иԥа Ҳаџьы Бырзықь ду аҳәынҭқар иеинралцәа мчыла ианимыхәа,
гьангьашрыла дҳазҭархозар ҳәа ишьҭашәарыцо
ишьҭан. Ихы хҵәаны ирзаазго изыҳәан зықь мааҭ
аразын ԥара азоурыжьхьан, аха чарҳәаҩык иара
изыҳәан дҟамлеит. Ашьҭахь, уи изыхҟьаз-изынԥаз
еилкааҵәҟьаны исыздыруам, ихатә гәаԥхарала уи
ахаҵа ишьҭеиҵеит аублаа жәлар рԥызара. Иҟалап, имч ахьишәахьаз акәзаргьы изыхҟьоз, мамзаргьы, уи аамҭацәгьа аан, ихатәы жәлар русқәа
иара ишиҭахыз имцошәа баны иҽаԥыригазар?
Анс акә, арс акә, уи мыцхәы аџьабаақәа здибалахьаз ажәлар рус даԥырҵны, иҩны иҽаанкыланы
дшыҟаз, ихы нықәҵаны дыԥсит. Ари ҟалеит аҭырқәцәа идырҵысыз аибашьра ду* ианалга адыр­ҩа­
шықәсан.
Шьҭрала аԥызара зықәнагоз Адагәа-иԥа Ҳаџьы
Бырзықь иашьа гәакьа иԥа Ҳаџьы Кьарантыхә
иакәын. Аублаа жәлар еицҿакны ирзымыӡбазаргьы,
аимакреи алакҩакреи раха змадаз, иара иҿы иаангылар акәхеит. Кьарантыхә ихаҭагьы уи дазԥшызар
акәхарын, дацԥыҳәаны идикылеит. Иагаумҳәан, иаб
Аибашьра ду ҳәа Заурҟан Золак зыӡбахә иҳәо – Ҟрымтәи аибашьра ауп.
*

47

иашьа ду ихьӡ-иԥша џьара акала иҵымгәар, дамырԥеиԥеир ҟалозма!
Ҽыц иҟарҵаз аублаақәа реиҳабыра хадас Ҳаџьы
Кьарантыхә данаахагыла аҽны инаркны, иааирԥшуа
далагеит агәӷьреи ахаҵареи. Ҳтәыла ахы иақәиҭзароуп, ҳмеибашьыр ҟалом ҳәа, уаанӡа ажәлар дшыр­
бахьаз акәымкәа, дԥаԥашькны даақәгылеит. Уаан­ӡа
иаҳаҭырқәа акырӡа илаҟәын. Ишныҵшәара иҵагылоу ахаԥыц еиԥш иахьабалак дкаткатоит ҳәа изырҳәон. Абар, нас, уи зхырҳәаауазгьы: аибашьра ду
аԥхьа аҳәынҭқар иеинралцәа дырнаалеит, иагьа­
қәиргәыӷит ацхыраара шрыгимыжьуа ала, уи азы
ачынгьы ирҭеит, ауалафахәы нацҵаны. Иаб ианшьа
ду ар драԥгыланы аибашьра мца даналагылаз, иара
ичынқәа ӷьазӷьазуа, ауарҳал хәбаба иҵаршәны ашә­
шьыраҿы анард дасуан.
Уи аибашьра ду мҵысыр, издыруада ҳара аублаа­
қәа ҳлахьынҵа усҵәҟьа имитәымхаргьы. Аҳәынҭқар
ир ауадаҩра ианҭагыла, аамҭала ҳара ҳагаҿа еиԥш,
Аԥсны агаҿагьы аанырмыжьыр ԥсыхәа рмоуит.
Аҭырқәцәа рыр рхада Омар-ԥашьа Аҟәа дыӡ­
хыҵит, ҳара ҳахьгьы иааишьҭит ирхәҭак. Дырҩегь
қыҭацыԥхьаӡа иҳалаԥсеит амулацәа, ахәаџьацәа.
«Аурысқәа аибашьра иаҵахеит, уажәшьҭа арахь уаҳа
рхабар жәбарым, ҳара ҳашәзааит наӡаӡа, шәышьхақәа ирхаҳаргылоит Аллаҳҭаала изаҵәу асулҭан ду
имзаҿа зну абираҟ!» ҳәа наҳалаҳәо, урҭ иахьеи уахеи
ажәлар дырҭынчуамызт, џьоук ржьаларын, џьоук
хыр­хларын.
Аублаатәыла аԥхьагылацәа ҳрыхәаԥшуазар, ари
еиԥш аҭагылазаашьа иарбжьажьаз ҟалақәеит, зегь
раԥхьаӡагьы Ҳаџьы Кьарантыхәгьы. Ижәҩа иқәихит
уаанӡа ирҭахьаз аҳәынҭқар ичын, ауалафахәы мап
ацәикит.
Аҳәынҭқари асулҭани реибашьраан Аԥснытәи аҳ
Ҳамыҭбеи Чачба иҽимԥсахит, аҳәынҭқар дышидгы48

лаз даанхеит, Ҳаџьы Кьарантыхә дыблаҟьеит. Асул­
ҭан дидгылеит, уаҳагьы уи дзааидымҵӡеит.
Ус, рацәак мырҵыкәа, аҽхәара иаҿыз аҭырқәцәа
рырхәҭақәа рымч шымхоз анырба, излацаз ҳамбаӡакәа амшын инхыхәашала ицеит, аҳәынҭқар
иеин­ралцәа иааныркыларц иашьҭалт аамҭала изԥырҵыз ахрыӷәӷәарҭақәа. Аха ҳамԥынҟа шәықәымлан
ҳәа дықәгылт Ҳаџьы Кьарантыхә. Еиҭаҵысит аибашьра, ишысҳәаз еиԥш, уи ахаҵа иаԥшьгарала.
Лассы-лассы ҳагаҿа иаваныҟәо рҿаархоит аҳәын­
ҭ­­­қар иеибашьыга ӷбақәа. Зны Тҟәаԥс илаҵакны ар
ӡхыҵларын, даҽазных – Шәача, нас иаалырҟьаны
Рыдлар шыҟоу рҿаархаларын даҽа архәҭак.
Урҭ макьаназы хаха ҳтәыла иалаломызт, иахьааӡхыҵыз ахырӷәӷәарҭақәа рыҟаҵара иаҿын, аха
усгьы уаҩы игәеиҭартә иҟан, аамҭақәак ниасыр,
цқьа рҽеибыҭаны, инеиԥынкыланы ажәылара pгәы
ишҭаз. Уи шьахәла еиликаауан ҳара ҳар рхада Ҳаџьы
Кьарантыхәгьы. Аамҭа-аамҭала урҭ рхырӷәӷәарҭақәа
дрықәлон, ар ҿыц рыӡхыҵра даԥырхагахон.
Аиаша ҳҳәар ами, дад Шәарах, ажәлар рыԥсаҟны
инеины иҟан, бзиарак, цәгьарак аҿы ргәы каршәны изеиқәшәомызт, иларҵаз арашәаха роуамызт,
идрашәаз аҭагалаха раӡомызт.
Е-е-ҳ, анаџьалбеит, иҵӡозеи уиаахыс! Адунеиажә
заҟаџьара аҽеиҭанакхьоузеи! Амшын еиԥш ауп ишыгазго аԥсҭазаарагьы, џьарах инеизыҵәан иажә­ла­лап
иара ацәқәырԥа гәымбылқәа, ӷәӷәарҭас иҟоу зегьы
рыбгауа, иҟанаҵаша аныҟанаҵалак, нас иӷӷарахоит, ишнеихуа аԥслымӡ шыра иалабаз аӡеиԥш, џьоук­
рыԥсҭазаара нықәрӡыҭны ицоит. Ус ауп аублаақәа
иҳа­хьызгьы, акакала исызҳәозар, уазыӡырҩла, дад!
Ҳшымгәыӷӡоз Аублаатәыла иаалаҩит ажәабжь
шьахәк: иҳабашьуаз аурысқәа аинаалара рҽазыркит, ацҳаражәҳәацәа рацәак мырҵыкәа аублаақәа
рԥыза Ҳаџьы Бырзықь Кьарантыхә инырҵаран иҟо49

уп, Аԥснытәи аҳ Ҳамыҭбеи Чачба, аублаақәа раа­
ӡамҭа, наҟ-ааҟ дыбжьаҟазоит, мҽышак цаны егьи
азы Мзымҭа аԥшаҳәа апаран ахьху аублаақәа рԥыза
диқәшәаран дыҟоуп аҳәынҭқар ихаҭа иахьтә ҷыдала
адҵа змоу еинрал дук...
Уи ажәабжь ҿык иҭыҵыр шә-ҿык ирҭалон, ааԥын
ԥшахаа еиԥш еимдауа аублаа қыҭақәа ирылан, шьардаҩ ирызнарҵысуан ҭынч, ҟыҟҿыҟда, ашьаҟәада
зыхьшым аԥсҭазааразы агәыӷра...
Ҳаџьы Кьарантыхә уажәы, аибашьраҿы агәым­
шәара иааирԥшуаз иабзоураны, дбарфынбираҟха
ижә­лар днараԥгылеит. Аублаатәылаҿы, аӡәык-ҩы­
џьак аҳцәа иреиуаз неиваслон акәымзар, жәлар зегьы зны акы игхазаргьы, иахьа ида ԥсыхәа ҳамам
ҳәа дры­дыркылеит, игәра ргеит.
Қәрала иуаҩыбжара аҟынгьы дымнеицызт, шәагаала доуцәамкәа, аха дахьынӡаҟаз уаҩы еинаалак,
амцабз аԥырԥырҳәа иҿықәыҳәҳә, е-е, уажә дызбо
џьысшьоит, ибла џьбарақәа рычҳара цәгьаны, еиламгылак, бжьы ҿацак. Бзиа ибон уи мыцхәы абла
ахыԥшылара. Ма ублақәа хуҩар акәын, ма ухы
лаурҟәыр акәын, мамзар изычҳауадаз уи илаԥш
џьбара!
Аублаа хьырԥар аӡәырҩы реиԥш, Ҳаџьы Кьарантыхә ихаҵарақәеи, ишьҭыҵыз ихьӡ-иԥшеи сырԥеи­
ԥеиуа схыхны срыман саргьы. Убасҟак бзиа дызбон
убри ахаҵа, иара изын ахымҩас кәалаауа иааиуазар
сара сыбла еихамырҟәысӡакәа инаԥыскылар сылшон сгәышԥы.
Уи ааигәаны дыздыруан, хышықәса наҟьак шькылкҩыс симан, дахьцалакгьы имаҟа садҳәалан. Ицәа­
жәашьа, апҟацаҳәа иҟамчы аҟьашьа, ахьуҳәа иҽы­
жәлашьа, иҽы кәаруа аҿанынахалак, иҟамчы изнапык иахаршәны, армарахь маҷк иҽхырнаа акәадырырҭа иантәалашьа уҳәа, џьара акала сиеиԥшзар сҭа­
хын.
50

Аха уажәы, жәашықәсала аамҭа аниас ашьҭахь,
уи ииуқәоз, ииҳәақәоз цқьа иҭыршәшәаны ианысшәалак, ианыззалак, хара анаԥшра згыз, зычҳара
маҷыз, згәы заԥысуаз, иџьбарацәаз, инамцхәынгьы
зхы зымхабзиаз уаҩызар ҟаларын ҳәа сгәы иаанагоит Ҳаџьы Кьарантыхә. Усҟан сҟатаӡа саныҩагылаҵәҟьа акәымзи, урҭқәа сызгәаҭомызт.
Еҳ, аҷкәынра ҟадыџь! Сшьамхы ааԥсарак ақә­
мызт, сгәамч ҳазватәаз амшын гәеиужь ду ихӡаломызт, иҳачхынгаз ашьха еихыкеиҵыкқәа ирықәӡомызт. Исыбаргәыз, насыԥ сыман сара усҟан, сыбзиахәха аҷкәынра амахә бзиахә сықәгылан, сыҵаҟа
ҵа змамыз тышак ыҟоуп ҳәа сыҟамызт. Аҽыбӷа иалаз ԥысшәахьан, егьараан Ашәтәыла анаӡарантәи
ауахьад ԥҵәаны иаасцахьан, аибашьраҟынгьы
ашәақьмца ихатәалоз салсны, егьараан саҳәа ҭкәыцәаа ажәыларахь снеихьан, аԥсра мцахәыцәа абла
цымцымра сҭаԥшуа.
***
Мҽышан. Ааԥынра иасакьаҳәымҭан, аха аҽны,
абжьааԥны еиԥшымкәа, иаҳа ихьшәашәаран. Шьарда зымчу Быҭха амҵа ҳәа иахьашьҭаз ашҭа еиужь
аҿы рҽы ҭуӷанқәа ирықәтәаны, еиқәных, зқьи
хәышәҩык Аублаатәыла жәҩахырла иалырхыз аибашьцәа ишнаҵҟьара рҽырхиа игылан. Урҭ азԥшын,
рԥыза Ҳаџьы Кьарантыхә барфын бираҟҵас ицәыр­
ҵра.
Насҭха, ашҭа агәҭаны, аџь дуқәа рымҵаҿы еидтәалан Ҳаџьы Кьарантыхә хадас дызмаз аублаа
жәлар реиҳабыра. Шьыжьаахыс рхы еидшыланы
аимакаиҿакра иаҿын. Сара ашькылкҩы сакәымзи, –
ааигәа сгылан, зегь саҳауан.
– Абриаҟара аҽцәа рҵысны убрахь амҩа ақәлара аҭахны избом. Шәыххь згеит, аиҳабыра, азин
сышәҭозар, закәызеи, ҳхы ҳацәшәома ҳара нас,
51

исҭаххаша жәаҩык раҟара аалхны амҩа сықәларц
сҭахуп! – абас ҩынтә-хынтә дцәажәахьан Кьарантыхә.
– Maп, дад Кьарантыхә! – иниаҭаркит уи заҳаз
еицҿакны. – Уара узқәыло амҩа акырӡа ишәарҭоуп,
аинаалара ҳшақәгәыӷуа, ацәгьарахь икылсыргьы
ҟалоит. Аҳәынҭкар иеинралцәа рыгәрагара уадаҩуп.
Иудыруазеи, ацәҟьа узҳаны ирымазар? Урҭ уажәы
ирымбеит, ҳарҭ ашьхарыуаа ҳаԥхьагылацәа ӷьеҩқәа
аӡәаӡәала еибамырбаӡакәа итҟәаны Сибра ҵааршәырахь рахгара. Ицәгьарахаргьы, ҳара жәларак
ҳԥыза дзықәгәыӷуа амч имазароуп!
Аҵыхәтәаны ҳар рԥыза дазааит. Абас аимак аҵы­
хәа ԥҵәаны ианыҩагыла, ахьуҳәа дҽыжәлеит Ҳаџьы
Кьарантыхә. Агәырқьҳәа инаҵысыз ар, дҽырԥа-ҽыркәашо драԥгыланы дцоит Мзымҭаҟа ихы рханы. Уа
еиқәшәараны, еицәажәараны иҟоуп аурыс еинрали,
Аԥсны аҳ Ҳамыҭбеи Чачбеи, иареи.
Иҟаларызеишь, еибырҳәарызеишь, еинаала­ры­
ма? О, анаџьалбеит, ашьаӡагәаӡа ҳалҵны, ҳарҭ зымч
зшәахьоу ҳаҷкәынцәа ҳрааӡартә еиԥш, ҳан­ԥс­лакгьы
ҳаржыртә еиԥш, уаанӡа иҳавагыланы, ахә­хәаҳәа
ицәаӷәо, ахәыжәхәыжәҳәа ирашәо аамҭак ааба­ры­
машь ҳәа, хацәеи-ҳәсеи еилагәжәа­жәо абри амш ахә­
лара иазыԥшын.
Ариаҟара аҽцәа жәпаҩ еиқәных рыԥсадгьыл
иала­­­­лан иахьнеиуаз, абжьааԥны акәзар аӷзааҳәа
ар рашәа аацәырыргон, уи гәыҟаҵаган, шьамхыр­
ҵарыган, аҽқәаҵәҟьагьы уи рдыруан, ашәа ахапа
шаа­цәырыргалак аҟаҿыҳәа раӷәрақәа ирыцҳауа,
аԥа­шашара иалагон. Аха иахьа амҩа иқәыз еицырха­
шьшьы инеиуан.
Ус иаалырҟьаны, иҽы аӷәра наҿеирххеит, адых­
ҳәагьы дылҽыжәԥан, ажәҩан ахь дыԥшуа даагылеит зегь ҳазхьыԥшыз ҳԥыза. Еицыз ҳазынтәыкгьы
ҳалҽыжәҵын, ҳахқәа ҩышьҭыхны ҵәҩанҵәыҟа ҳҩа­
52

ԥшызap, ҵҩа змамыз алаҳәа цәаҳәак ажәҩан ырлашьцо мраҭашәарахь ишцоз аабеит. Аиашазы, зегьы
ирцәымыӷхеит, аха аӡәгьы ҿиҭуам, ҳԥыза иахиҳәаарызеи ҳәа иԥшуп.
– Саҳаҭқьери шәааиԥхь! – иҳәеит Ҳаџьы Кьаран­
тыхә, ажәҩан иблақәа шалаҟацаз, дымхьаҳәкәа. Аибашьцәа рыжәпара дҩалсны аԥыза иаԥхьа даагылт
Аублаатәыла амсылман дин ахада, аиҳабыра иала­
хәыз Саҳаҭқьери. Бџьар иҟәнымызт уи аӡәк, аукы,
абаакы, хәымаажьымаак, сарақь шкәакәала ихы
ҭар­ҟацан.
– Измаанахарызеи ари? – ҿааиҭит ҳԥыза, жәҩангәыла еицырхәхәа инеиуаз алаҳәақәа инапы нарықәкны.
– Саҳ, уххь згеит, ари бзиарак иатәым!
– Уи саргьы избоит! – дахьԥшыц дыԥшуа даацәажәеит зегь ҳазцыз.
– Ҳахьцогьы иаабагәышьози, ҳаӷацәа ҳамҩақәа
ԥырҟеит, иахьатәи амш ҳара ҳзы илашом, иахьа
еиԥш­хоит уаҵәгьы. Исҳәахьеит, урҭ агьааурқәа ари
адгьыл аҿы уаҳа нхамҩа ҳарҭом! Иахьа иахҳарԥаргьы, уаҵәы ма уаҵәашьҭахь ахҵәара ҳақәымшәар
ауам, ус Аллаҳҭаала ду иаҳзеиӷьишьазар акәхап! –
аныҳәара даҿызшәа акәын абарҭ ажәақәа шиҳәоз
Саҳаҭқьери.
Ҳаџьы Кьарантыхә ихы ларҟәны дхәыцуа дгылан. Ҭынчран, еиқәышьшьы иԥшын зқьи хәышәҩык
ауаа. Аҽқәа ракәын хырсырҳәа зыбжьы уаҳауаз.
Абӷьааҳәа, ишькыл акыхаҵәҟьагьы ҳахьымгӡакәа,
дыҩҽыжәлеит ҳԥыза. Агәырқь дырган, иааицҽы­
жәлеит егьырҭгьы. Хәасҭа аӡы ҳарны такәы ҳанынаскьа, амсылман дин ахада иажәақәа ирыхҟьоу
здырхуада, аԥыза уаанӡа игәы ишҭаӡамыз, иаҳа
ишәарҭадахап ҳәа ӡбаны, хыџьараны ишеит аҽцәа-еибашьцәа. Џьоукы гаҿала Мзымҭа аӡы амшын
иахьалало шыҟаз рымҩа ирхеит, егьырҭ аӡымҩас
53

ахахьы иҩаскьаны амҩақәа ркит, ҳара иаанхаз, ҳԥыза дышҳаԥгылаз, Мзымҭа аԥшаҳәахьы ҳалбааит.
Мзымҭа ахықә аҿы, аӷш дуқәа рымҵан, ҳԥыза
иааҭ­гыларҭаҿы ақьала дыргылахьан. Иара данаа­
ҽыжәҵ, ҳбираҟ наган, ақьала ҳарак иахарсны, ақьала аԥхьа ишәыршәыруа инадыргылеит. Ҳахьԥшуаз
нырцә мшьамбала иҭалаҳаны ҩ-қьалак ҟаҵан, бираҟк-бираҟк раԥхьа ишәыршәыруан. Акы – Аԥсны аҳ Ҳамыҭбеи Чачба ибираҟ акәын, егьи– ацҳаражәҳәаҩ, аинрал ирхәҭа абираҟ акәын.
Урыс фицарк аӡиас даарит, иҭырџьманцәа ицны,
даныхынҳәуаз уахь иццеит аублаа аамсҭцәа иреиуаз
ҩыџьа. Аилацәажәара рацәак иадымхалакәа, ирыӡбеит асасцәа дуқәа аарцәҟа ирраны.
Ҳшыԥшыз, паранла аӡы иаарит дара; аԥхьа дгылан аҳ Ҳамыҭбеи, кәымжәыла деилаҳәаны. Уи, усҟан
адагьы, ҩынтә-хынтә дызбахьан, аха уи аҽны, иабаӡӡеи ду Адагәа-иԥа Ҳаџьы Бырзықь данԥсы, игәы
дҭасуа дихагыланы даниҵәыуаз аҵкысгьы еицәан иҿаԥшылара. Деихаԥсы-еиҵаԥсы, аныҟәара
ицәыхьанҭазшәа дааиуан. Уи дивагылан, афицарцәа
зцыз, ичынқәа ӷьазӷьазуа еинралк. Уахьихәаԥш­
уаз: шәпа-жәпак, рацәак даумкәа, шкәакәак, ижакьа
хыҟаԥшьаан. Убри аҽны адагьы абас дааигәаны
еинралк дсымбацызт, насгьы, урҭ гьааурқәоуп ҳәа
рыӡбахә митәла ирҳәауан, дзакәу збандаз ҳәа дкылкааны снеизыԥшит, аха ичын ӷьазӷьазқәа рыда ауаа
дызлареиԥшымыз ҳәа акгьы сымбеит, уимоу, иблақәа ҳалалызшәа снархыԥшылеит.
Саси ԥшәымеи зегьы адәҳәыԥш иқәгылаз ақьала
азааигәа ианеиԥыла, аҳ Ҳамыҭбеи егьырҭ аԥсшәа
реиҳәаанӡа, ихы ларҟәны, иара ишихәҭаз еиԥш ибзыцәашьа Кьарантыхә игәы днагәӡит.
Иааикәшаны иаатәан, иалагеит аицәажәара. Еибырҳәоз шьахәла исаҳартә еиԥш ааигәа сыҟан. Е-е-ҳ,
анаџьалбеит, зынӡа исгәаламшәаӡо заҟа мши-ҵхи
54

цахьоузеи уиаахыс, аха уи амш лацәеихьшьрак иадамзаргьы исхашҭуам, иккаӡа избоит иахьагьы. Уи,
сара хаҭала сызлахәыз, шаҳаҭсгьы сызмаз, Аублаа­
тәыла алахьынҵа зыӡбауаз амшқәа ируакын.
Исгәалашәоит, аҳаскьыни амхи рыц еилаханы ианыҟаҵәҟьаз акәын, амра цәырҟьацәырасуан,
ианаа­­шәшьлак, иҿыхьҭаӡа ԥшак аҿаанахон, иаақәашарпыҟҟон, ашьхарԥы алакыҵа ҭахәлак ишыҟоу,
аҽыҩҳәа амацәыс нхәыҵҟьаларын, агәыргәырҳәа
ады­дгьы аԥсҭа инҭадыдлон.
Еиқәшәаз ауаа дуқәа иаҳа-иаҳа еидшылон акәы­м­
зар, реицәажәара еиқәтәашьак амамызт. Зны-зынла,
афархь зқәыԥсаз амцеиԥш, рыбжьы ааӷә­­ӷәахон, нас
иааихсыӷьхуан.
Ҳаџьы Кьарантыхә ианакәзаалакгьы дуаҩы еилыххан, дуаҩы ццышәын, аха уи аҽны игәы зынӡак
иҵаӷан, аҽура иақәтәоу иеиԥш, ичҳара изынкыломызт. Иҿаԥшыларагьы акыр аҽеиҭакны иҟан,
уажәы-уажәы деицрашәон, илаԥш амацәыс еиԥш
инхәыҵҟьа-аахәыҵҟьон. Сахьынаԥшуаз избон илҵны ишыҟаз илахь ада, уи шьанас иаман цәгьарак
анимпыҵҟьашаз. Иаҳәа ҭкәыцәаа дрылагьежьуама,
ианаџьалбеит ҳәа, еицыз зегьы ашәара ҳахҭакны ҳаман.
Сахьрыхәаԥшуаз – рхаҭақәа рҽырҟажаргьы, рҟамақәа рхала рыҭрақәа инырҭҟьаны аиҿасра иалагоит уажәымзар-уажәы ҳәа ахәыцра сынҭанагалон,
ирҳәо смаҳауа аҟынӡагьы снанагон.
Ҳаџьы Кьарантыхә иарӷьарахь дизааигәаны дивагылан Бараҟаи-иԥа Ӡаԥшь Аҳмеҭ. Уи усҟантәи
аамҭазы Кавказ нхыҵ-аахыҵ инаԥшааԥшхьаз,
ашь­харыуаа зҳәатәы иазыӡырҩуаз, ҳаҭыр зқәыз
уаҩын. Адагәа-иԥа Ҳаџьы Бырзықь ихаан аахысгьы
Аублаатәыла адәныҟатәи аусқәа инапы ианын,
шьахәла, еиламырсӡакәагьы иныҟәигон. Даныҷ­
кәынӡаз Сҭампыл аҵара дызҭаз изынамыгӡазар55

гьы, атәым бызшәақәа ахьхьаҳәа дрылацәажәартә
еиԥш иҵахьан.
Ҳәынҭқар дук диацәажәозаргьы, ихы аҳаҭыр аҳаракышьа дақәшәон, ажәала дарбанзаалакгьы иргәыбзыӷра изымариан, амаҭ бзы иҿоуп ҳәа шизырҳәозҵәҟьа дыҟан. Дыхԥаразаргьы – ҟәыӷа-хԥаран,
дыццакуазаргьы – ианаамҭоу аҽынкылашьа дақә­
шәон. Хырԥашьа змамыз Аублаатәыла аусқәа рзы
акырынтә асулҭан диҭаахьан, иара ишиҭахыз аусқәа
рҭыԥ иқәҵаны дхынҳәхьан. Аублаатәыла аусқәа рзы
днеихьан Лондон, Петербург. Абасала, Бараҟаи-иԥа
Аҳмеҭ машәыршақә дааԥхьамызт ара.
Сара, саҳ иҿы иҭшәарызеи ҳәа сҽеиқәыршәаны
сгылан, еибырҳәозгьы сазҿлымҳан, ажәак камыршәӡакәан исаҳаларц сҭахын, аха зегьыҵәҟьа сара
сҟынӡа иааҩуамызт, аҭырџьманцәа ҩыџьа иҟаз руа­
ӡәк, изыхҟьаз здырхуада, ибжьы ларҟәӡаны акәын
дыш­цәажәоз.
Аҳәынҭқар еинрал иоуп раԥхьа ацәажәара хызтыз.
Сахьихәаԥшуаз, – «аҭырџьман ирыӷьцәоит акәым­
зар, абас зхы-зҿы ҭынчу, зыбжьы ҿацам изҳәа­рымызт
аҳәаццышә еиԥш ицҳафыруа ажәа­қәа», – сгәы иааснаҭеит зназы.
– Уара, Ҳаџьы Кьарантыхә, зламыс дуу, жәытә­
аахыс еицырдыруа ашьҭра еицамк Бырзықьаа иры­
л­­ҵыз, иуқәнагомызт абас анаҳәааҳәра! Урыстәыла
зегьы зымпыҵаку аҳәынҭқар лыԥхала дузныҟәеит,
иуиҭеит ачын, иузԥиҵәеит ауалафахәы. Аха урҭ зегь
урыԥсамхеит уара! Ааигәатәи аибашьраан ҳаӷацәа рнаалара аԥшьугеит, ужәҩа иқәухит учын­қәа,
мап ацәукит ууалафахәгьы. Еилаумгозар, инаугӡом
ҳара ҳахьтә уара иудыз аԥҟарақәа: абџьар иаҵаургылаз шаҵагылац иаҵагылоуп, ҳхырӷәӷәарҭақәа
ушрықәлац урықәлоит, маӡала аҭырқәцәа урацәа­
жәан, абџьар аӡыхгара уаҿуп!..
56

– Аинрал, уххь згеит, маҷк уҿы уаԥшны уцәажәалар ухәҭоуп. Узацәажәо сара ушәарыцалақәа саарымцеит, макьана сыԥсадгьыл сшьапы ықәгылоуп,
ашьамҭлаҳәқәа сышьам, сабџьар сымхым! – ҿааиҭит
Кьарантыхә, ашырҳәа дҩаҵҟьаны.
Аԥырқьҳәа ихы-иҿы ааибакит, аха аҭырџьман
еиҭеигаанӡа аинрал дыԥшны дгылан, нас деиҭаналагеит:
– Урҭқәа рҿгьы уаанымгылт уара! Ԥыхьаеиԥш
уажәгьы уиқәгәыӷуеит асулҭан, ҳара мҩашьарада
иаа­дыруеит маӡала ауаа унҵаны ишимоу, иана­
ҭаххо аамҭазгьы уи иахьтә ушазԥшу арратә цхыраара. Уи иаҟара мычхарак змоу адунеи аҿы даҽа
ҳәынҭқарк дыҟам ҳәа агәра ганы ушыҟазгьы, уиаҩ­
сит, дузымхеит. Шықәсқәак рышьҭахь, уажәы ара
иувагылоу Бараҟаи-иԥа Аҳмеҭ раԥхьа днаргыланы,
узықәгәыӷуаз ауаа дәықәуҵеит Англызтәылаҟа. Урҭ
ыҟан Лондон, хаҭыр рықәҵаны ирыдыркылеит.
Англыз еиҳабыра урыҳәеит абџьарла ацхыраареи
ахылаԥшреи угырмыжьырц. Европатәи агазеҭқәа
уи ада ҳәатә рымаӡам иахьанӡагьы. Уажәааигәаӡа
Аҟәа итәоу англыз консул ашәҟәы изуҩыз ҳара
иаҳԥыхьашәеит, иаҭаххаргьы ара иҟоуп, ицәыраагап, нас убриҵәҟьагьы мап ацәукырц угәы иҭоума,
уххь згеит аублаақәа рԥыза Ҳаџьы Кьарантыхә? Иагьа ирԥшқаны исҳәап уҳәаргьы, аԥсахра ада даҽак
узахьыӡҵом уара ухымҩаԥгашьа!..
Ҳаџьы Кьарантыхә, еихатә гәашьан дадырсызшәа, дахьынагылаз диашаӡа дгылан, изнапык ала
иӡара ҭарбаӷьа икны, егьи изнапык иаҳәа амҳасҭа
хәыш иақәкны, иблақәа иаԥхьа итәаз иаархыганы,
наҟ аԥсҭҳәа зҿачыз ашьхарԥыҟа ирхан. Ихәаԥшлакгьы, иаԥхьа итәоу асасцәа дуқәа ирҳәогьы даргьы
зынӡа усс имаӡамшәа ибон. Зны-зынла илаԥш џьбара, иҿагәаҿасуашәа ицәажәоз егьи аҭырџьман инеигәыдиҵон, ирццакны изеиҭеиҳәарц иҭахын, аха
57

уи иаҳагьы даҿахо далагон. Нас даахьаҳәны аинрал
бла џьбарала дааимидан, аҭырџьман алгаха имҭакәа
урыс бызшәала днаиԥыюлеит, аха аԥхьан еиԥш дацҵҟьан акәымкәа, иаҳа иҽырҭынчны.
– Ииашаҵәҟьаны сыԥсахыҩхон, тәылақәак раҳцәа џьоукы-џьоукы реиԥш, шәара шәҳәатәы хаҵаны, ачыни амали рзы сыжәлари стәылеи сҭир. Аха,
Аллаҳ иџьшьоуп, ишубо еиԥш, урҭқәа срызхымхит.
Суазҵаарц сҭахуп, аинрал, уххь згеит, жәытәнатә
аахыс аублаақәа зқәынхоз рыԥсадгьыл, ари шәара
ишәтәым, наҟ шәахымҵыр ҟалом ҳәа ҵҩа змам ар
иманы дааин иҳадгылаз ауаҩы ихьӡузеи?
Аибашьра ду аан ишаҳзыжәуаз еиԥш, ианаацәгьарахалак, ҳалкажьны шәцоит, нас шәыԥсы аныжәгалак, шәаахынхәны, шәыԥсахцәоуп ҳәа ҳашәк­уеит...
Актәи аҭырџьман арҭ ажәақәа аурыс бызшәа зма­
ҳауаз рзы ианеиҭеига, Ҳаџьы Кьарантыхә ихатәы
бызшәала дналагеит:
– Исоуҳәар ҟамлари, нас, даҽакгьы, адунеи аҿы
егьырҭ аҳәынҭқарцәа дуқәа ааизаны, уара зымаҵ
ууа шәҳәынҭқар днаԥхьаны, уара абри зықәхра уаҿу
аублаақәа иҟарҵахьоузеи цәгьарас, аарас ирыдукылозеи, адунеи иахьықәу мацара уцәымӷымзар ҳәа
иазҵаар, иреиҳәараны иҟоу аацәыргеишь, аинрал,
уххь згеит! Ҵабыргуп, зназыҳәа ҳхы шәымаадеит
ҳара, ҳақәгәыӷуан ҳаԥсҭазаашьа еиӷьхап ҳәа. Maп,
ҳаицәамхазар ҳаиӷьымхеит. Ҳара жәытәнатә аахыс
мшынгәыла ахәаахәҭра хныҟәгагас иҳаман. Шәара
шәаалаган, ҳагаҿахь ӷбак зымааиуа амҩақәа шәкит.
Хьышьҭрала иааиуаз ҳаамсҭцәа рҳәцәоуп, қәылацәоуп ҳәа, анхацәа иреиԥштәны шәырхы­ччоит.
Азин рымшәхит мшынгәыла ирҳәынҷаз атәцәа
рыҭирагьы. Ҳарҭ аублаақәа ҩнуҵҟала ҳаиҿкаа­шьа
даҽакуп, анхацәеи ҳареи ҳаиларсуп ааӡареи ахәԥҳареи рыла. Урҭ зегьы ныԥхьаҳәҳәаны, шәара иааганы ауӷә еиԥш ҳахәда иқәышәҵарц шәаҿуп ҳара
58

зынӡаск иаҳзымдырӡо шәара шәзакәан. Ҳамсылман дин ҳхышәхырц шәашьҭоуп, шәнапаҿы ҳшааҟалалак, ҳхәыҷқәа лкагәаны рнаҭра шәалагашт.
Абарҭқәа зегь рышьҭахь еинаалашьас иҳамоузеи,
уххь згеит аинрал?
Аинрал иаҳаз ажәақәа рылаҿымҭӡакәа, ичабра
ааҭи­­ган, наҟ-ааҟ еимданы илахь ԥсыла инықәишьит,
нас дҩагылан, ишьҭахь инапқәа ҟаҵаны шьаҿа­
қәак днаскьеит, дназдгылаз аӷш ашьапы днахәаԥшаахәа­ԥшит, иара дуасҭаны маҭәахәыс иҟаиҵарц
иҭа­хызшәа. Нас даақәҵәиаан, дааин Бараҟаи-иԥа
днаи­дгылан, усгьы ҿааиҭит:
– Иҟалазеи, Бараҟаи-иԥа Аҳмеҭ, уххь згеит, ҿуҭ­
уам, уԥҟьаԥцак саҳаӡом, исҭахуп сара, ажәытә-аҿатә
имҩаԥугахьоу аусқәа уаарызхәыцны, иахьатәи ҳаицәажәараҿы хаҭала угәы иаанаго саҳарц.
Бараҟаи-иԥа Аҳмеҭ диашахәҵәаӡа дахьгылаз,
даа­­ҳәыцымыцит, игәасҭеит ҭырџьманда еили­кааз
арҭ ажәақәа шааицәымыӷхаз, аха уи зынӡакгьы
ини­р­­ԥшуамызт. Иқәшәазеи, мшәан, ари уаҳа ажәак
ихәлымшәаӡо ҳәа ажәлар анааилашыҩкуаз:
– Аилибакаара ҳагуп, аинрал, уххь згеит, аилибакаара! – ҿааиҭит уи иааркьаҿӡаны.
Ҳаџьы Кьарантыхә гәеибакрыла иблақәа аашаҟьшаҟьеит, игәы инамӡеит Бараҟаи-иԥа иажәа. «Ҳара
иаҳхароузеи, нас, дара ракәзар ҳаззеилымкаауа?»
ҳәа шигәахәыз ҩашьомызт. Аинрал иҭахӡамкәа даа­
ԥышәырччан:
–   Хшыҩла уцәажәоит, Бараҟаи-иԥа, иуҭахуп, аҭыԥантәи ажәаԥҟа ишаҳәо еиԥш: «Аҵәгьы мбыл­уа,
акәацгьы ӡуа!» Аха аибашьра еилашыҩкны ианцо уи
ҟәыӷа цәажәарам, уи – наҟгьы арахьгьы еиба­шьуа рыдымгылара ауп измааноу. Нас, иааҳаҳәишь изхәарҭоу?
– иҳәан, ҩаԥхьа ишьҭахь инапқәа ҟаҵаны, ашьшьыҳәа
анеиааира дналагеит. Дшааиуаз Ҳаџьы Кьарантыхә
иааигәара дааҭгылан, ибжьы ҩеиҵихит. – Иара ихьӡ
59

дуӡӡара, адунеи абжак зымпыҵаку, Урыстәылазегьтәи аҳәынҭқар ду Алықьсандр Николаи-иԥа убранӡа
днажәгеит, зегь иреицәаӡоу шәҭаимыргылар амуа.
Егьырҭ ашьхарыуаа хҿыхшьак рыԥшааит: џьоукы
мҳаџьырра алырхит, егьырҭ аинаалара иашьҭалт. Шәара абџьар кашәԥсом, шәеибашьуеит, асулҭан иахьгьы
ахьаԥшра шәзаҟәыҵуам. Сара исуа­луп иахьа даҽазнык, иагьҵыхәтәантәихоит ҳәагьы сгәы иаанагоит,
иугәаласыршәарц, ҵыԥх аҳәынҭқар Кавказ даныҟаз
ишәыдиҵаз хырԥашьа змам азакәанԥҟара: «Сара аублаақәа ирысҭоит мызкы аҿҳәара, уи аҩнуҵҟала рхы
зқәыркуа рыӡбароуп: ирҭахызар ара иахыҵны ицааит Ҟәбина архахьы, уа наӡаӡа ироуеит адгьыл, дара
ишрымоугьы ирзаанхоит жәытәнатә аахыс ршьақәгылашьа, аӡбарҭагьы налаҵан, уи рҭахымзар, иқәҵааит Ҭырқәтәылаҟа!» – аинрал уаҳа ак­гьы ацымҵакәа
днеин, иҭыԥ аҿы днатәеит.
Ҵоуп, арҭ аԥеиԥш ажәақәа уа еилатәаз зегь рзы­
ҳәангьы иҿыцмызт. Аҳәынҭқар аупа зқәыршәыз
ахџыџ лаҟә дықәтәаны урҭ ажәақәа аниҳәоз, жәпа­
ҩык икәшан игылаз инадыркны, Кавказ нхы­ҵиаахыҵи уи ада ҳәатә рымамызт уи аҽнынӡагьы. Аха
уажәы игахт урҭ ажәақәа, дыдрак еиԥш, иоумагаха.
Еицәажәоз рымариаша, нахьхьи амшын ихгылаз
аибашьыга ӷба иҭыҳәҳәоз абзарбзанқәа агәырқь­ҳәа еицыҭҟьаргьы, уи аҵкыс ицәыршәаганы изгары­
мызт.
– Ҟәбина арха наӡара, уара ҳанурхарц угәы иахь­
ҭоу, усҟак ибзиазар, уажәраанӡагьы иҭацәны иаанхарымызт. Ҳара мшынгәыла ҳхәаахәҭуеит, шьхагәыла арахә ҳааӡоит, ҳшәарыцоит, ҳабназоит. Мап,
аинрал, уххь згеит, уахь ҳхы ҳзырхом, уи еиԥш
ацәҟьа ҳхы ҳзаркуам. Знык ҳара ҳхыхьчарҭа ҳашьха баагәарақәа ҳрыхцаны Ҟәбина арха ҟьантазра
ҳашәзықәцалар, аҳратәра еимыхуп, уажәшьҭа итәу
дыҟаӡам, шәхы шәақәиҭуп ҳәа ҳара ҳабаӡӡеицәеи
60

ҳабзыцәашьцәеи анхацәа инарылашәҳәашт, шәынхарҭа дгьылқәагьы аашәхәароуп ҳәа шәнарыдгылашт. Уи злымшаз анхацәа-мҳаџьырцәа раамсҭцәеи
дареи ишеибааӡахьоу рхашҭны, реихаҵгыларақәа
рцәыӡны еиҟарауааны, ҷан-ҷаны рыблақәа ҭибахуа
инеилалашт. Нас ишәҭахугьы ҳалашәыгӡашт иаразнак! – даацраланы деиҭаацәажәеит аублаақәа рхада.
Аха аинрал алаҿимҭит.
Уаанӡа егьырҭ раасҭа иаҳа зҽырҭынчны итәаз аҳ
Ҳамыҭбеи уажәы даауалыуашеит, аӡә дибарц иҭахызшәа, анаԥшааԥшра хҭеикит.
–   Акаҵәара хыҵырҭак ада уаҳа мҩа амамзар,
арахь ухымҵыр ада ԥсыхәак ыҟамзар, нас уи амҩа
уанымлар ҟалома? Амца зкыз аӷба ишзахәо ирццакны агаҿахь идәықәымлар, уаҳа ахы абархари? О, сыбзыцәашьа, кыр исзаԥсоу, сарӷьажәҩа, угәы иалымсын, иаахтны иуасҳәоит, еиӷьу-еицәоу аамҭа аналырхыша иҭагылам уара узаԥызоу аублаақәа! – ибжьы
мырдуцәакәа, ԥсышәала дцәажәон аҳ, икәымжәы ау
аԥшьқәа ишьамхы инықәыршә-ақәыршәуа.
– Иаҳзеибаулакгьы аинралцәеи ҳареи ҳаиужь,
уа­ра наҟ унҳабжьыҵ, аҳ, уххь згеит! – ҿааиҭит Кьарантыхә иаалырҟьаны, аха Ҳамыҭбеи уи имаҳазшәа, иажәа анагӡара даҿын:
– Згәыԥҳәыхш сааӡаз аублаақәа цәгьарак иақә­
шәар сҭахым, аҳас сызхадоу аԥсуаа ирзеиӷьас­шьо
дара рзынгьы исҭахуп, исылшо азыҳәангьы схы сеи­
гӡом.
– Аҳ, уххь згеит, иуҳәо агәрахаҵара цәгьоуп. Аублаа жәлар ирхашҭран иҟаӡам аҳәынҭқар еинралцәа урылагыланы изныкымкәа ушҳабашьхьоу.
Иуҭахы-иуҭахым еилоуҭәеит акыкахши ашьеи!
Насгьы, аиаша ҳҳәап, аԥсуаа рахьалагьы узлаҽхәаша рацәак иумоузеи? Дали Ҵабали ашьаӡагәаӡа
ҭыркьасо уҭысхьеит, уара утәқәаҵәҟьа урмеигӡазар, умала ужьы уфеит ауп иаанаго! Зыԥсаҭа бзиа61

хаша уабду, аҳ Қьалышьбеи, зегь ҳаидкыланы ҳазмаз, иахьа даҳхагылазар аԥсуаагьы ҳаргьы абри
еиԥш арыцҳара ҳҭагыломызт. Уи ахшыҩ ҷыдеи,
агәаӷьреи, агәамчи згымыз, имԥшаар иуамызт
ахәшә, аха дабаҟоу! Иара данҭахоз аҽны гәҭакыс
имазгьы наҟ иццеит! Иара ишьҭахь хьыӡла-ԥшала
иус назыгӡарыз ҳәа уаҩ диҭнымхеит. Уара уаб, Сафарбеи, дҩагылан, ижәлар дырзымҵаа-дырзымԥшаа, аҳреи ачыни рзыҳәа, шәақь ҭмырҟьаӡакәа,
Аԥсны аурыс ҳәынҭқар ииҭеит.­ Уажәы уара уааны,
узааӡаз аублаақәа аҳәынҭқар иҟәараӷ рхоуршәырц
уашьҭоуп. Ссиршәа иубаша, аӡы иаго ҳәҳәабжьы
иаҳаӡом ҳәа, арахь џьоукы урабжьоит, уара узҭагылоу зумбозеи? Ҵоуп, макьана аҳ ҳәа иушьҭоуп,
уеиқәшәоуп малла, чынла, аха угәы иалымсын, ҳаа­
ӡамҭа, уара уаҳӡам, уара укьанџьоуп! Ани уажәы
ҳаҭыр ду уқәҵауа иуцу аинрал иаарласны ара уахганы имаҭацәа урзиҭираны дыҟоуп хәмаргас, нас
урҭ тәаны акьанџьеиԥш, улархаҩархо иулахәмарлап! – дыццакы-ццакуа алеиҩеира дахьаҿыз, абас
иажәақәа ахеиԥш идәықәиҵон Ҳаџьы Кьарантыхә.
Аурысшәахь еиҭазгоз аҭырџьман дахьӡомызт.
Аҳ Ҳамыҭбеи дахьынатәаз дтәан ихы ларҟәны,
иара иахь ихҿа цҳафырха икшоз ажәақәагьы рыгәхьаа икӡамшәа, алыҵҟьа-ҩыҵҟьара иаҿыз Ҳаџьы
Кьарантыхә дызлаирҭынчшаз атәы азхәыцра мацара даҿызшәа.
–   Ҳара ҳадгьыл уаараны аӡәгьы иҳаимҭеит, –
дцәа­жәон аублаақәа рԥыза, алеиҩеира дахьаҿыз,
– ҳаԥсыр, нас анышә ҳалал ҳафап акәымзар, ҳаԥсы
ҭанаҵы аӡәгьы иҳазиҭом! Изаҳарц зҭаху ишәаҳа,
аӡәгьы иҳазиҭом! Аинрал уххь згеит, анҭ убзарбзан хҭыккақәа амшын ахьтә иааԥшуа ҳрыцәшәо
џьумшьан! Урҭ рыла ҳуршәарц акәхап иааган аӷбагьы ара изхықәургылаз. Хаала ҳаилгар, ҳаил­геит,
62

мап анакәхагьы, ҳаибашьуеит! – абас иажәақәа
лҿахиҵәеит Ҳаџьы Кьарантыхә, изнапык ала иаҳәа
амҳасҭа рӷәӷәаны икын, егьи – иҭӷәыцәааз аҳәа
аҿеи­ԥш ииашаӡа ажәҩан ахь ирхан.
Аҭырџьманцәа еихьымӡаеиԥымӡо аиҭагара иа­
ҿын, сыбла ааихмырсыӷьӡакәа аинрал сихәаԥшуан,
сыԥшын, уажәы-уашьҭан иааилахәар, саҳәа ҭӷәыцәаа
зышькыл скыз снаивагылап ҳәа. Ус, аинрал Ҳаџьы
Кьарантыхә днаихәаԥшын, зегьы ирбартә еиԥш даа­
ԥышәырччеит.
– Ибзиоуп, нас, аибашьра анакәха – еибашьраз!
Амала, даҽакы суазҵаауан, саҳ, уххь згеит! – дналагеит аинрал, – иаҳҳәап, ишәымоу шәҭиуазаргьы
абџьар шәыгшәырхарым, аҭырқә ҭуџьарцәа рзандалқәеи аконтрабанда иаҿу англыз ӷбақәеи уи азы
шәеиҵадырхараны иҟам. Рацәак ҵуам, Англиантәи
уара иузаарҭиит агәыцәҭҳәаа змоу абзарбзанқәа
фба, ҩыџьа урҭ рылахысшьа шәзырҵашаз ацҵаны.
Аха абџьар ишәоуа иаҵашәыргылаша ауааԥсыра,
аибашьцәа абашәзыԥшаауеи, шәшызынтәыку зегьы уаԥсҵәык азна шәоуп иҟоу, шәхы зышәзымдыруазеи, баша ашьа зкашәҭәозеи, ҳарҭ ишәабашьуа
ҳамчи ҳхыԥхьаӡареи згәашәымҭозеи? Ҳара ҳиааира
шшәылымшо еилкааны иумазар, нас баша ужәлар
зҭаурхозеи?
Ҳамҭак еиқәыӡырҩуа иаанхаз зегьы, ииҳәарызеишь ҳәа Ҳаџьы Кьарантыхә иакәын иззыԥшыз. Уи
тәамбашақә аинрал днаихәаԥшын, ибжьы ҩыҭганы
ҿааиҭит:
– Гәырҩас иҟоумҵан, аинрал, уххь згеит, ахаҵареи агәымшәареи хыԥхьаӡарала уаҩы имшәац
макьана. Ҳара, уххь згеит, абџьаргьы ҳамоуп, уи
иаҵагылаша аибашьцәагьы ҳамоуп, аха издыруада, ауааԥсыра ҳзымхо ҳалагар, збаҩзтәым ҳаҳәсақәа
ҟамала рымгәақәа аарҟьаны, ҳанҭасны аҷкәынцәа
63

ааҭыганы, абџьар инаҵаргыланы ишәгәыдаҳҵап!..
Аҽқәа шәаарых, уара, аҽқәа! – нациҵан, харак сымазшәа даасықәымчит Ҳаџьы Кьарантыхә, сара сахь
даахьаҳәны.
Зегь ҩеибаргылеит. Аинрал аҳ Ҳамыҭбеи днаи­
хәаԥшит. Ҳдәықәҵа шьҭа, ҳаицәажәара ишубо усгьы
акгьы алымҵит ҳәа акәхарын уи илаԥш иаҳәоз. Аха
аҳ инапқәа игәыҵаԥсаны дгылан, дырҩегь ажәақәак
иҳәарц игәы ишҭаз мҩашьо, илаԥш хьанҭа ҟьалон,
изқәикрыз издыруамызт.
–   Акыр исзаԥсоу сыбзыцәашьа Кьарантыхә, да­
ҽа­зныкгьы маҷӡак аҟара уаасзыӡырҩырц сҭахуп, –
дналагеит уи, ццакырак инмырԥшуа, иажәақәа цқьа
дрызхәыцуа, – жәлары зегьы аԥсреи абзареи ианрыбжьагылоу, иарбан гану ҳҽыздаҳкылара ҳәа азҵаара анаақәгылалак, иҟамлароуп аццакра! Дырҩегь
аҳәаҭыхра, дырҩегь ажәылара, дырҩегь ашьарҩаш
акаҭәара – арҭ зегь ақәӡаароуп изызку. Ус хьамҭак
аӡбараҿы амчқәа еиҿагылоу шәатәуп-изатәуп, иазхом хаҭала гәаанагарак мацара. Даӷьсҭан аибашьра
аҵыхәа ԥҵәеит, нхыҵаа рабџьар карԥсеит. Кавказ
аурыс ҳәынҭқар инапаҿы иааигеит! Уи иаҵамгылаз ашьхарыуаа рахьтә шьардаҩгьы амшын ихылеит. Шәгәы иаанамган уа бзиак рԥеиԥшуп ҳәа.
Уажәшьҭа, Анцәа иҳәозар, ажәларқәа ҭынч аамҭак
рзыҟалап ҳәа уаҩ дақәгәыӷыртә иҟоуп. Издыруада,
иахьа ашьаарҵәыра илагылоу аублаақәа ргәы ахьшу
иахҟьаны аибашьра аҵыхәа шыԥҵәоу рзеилымкаацзар, абџьар анышьҭарымҵа рхала рхы шҭадырхо
рзымдырзар? Ари еиԥш агәлымыҩра, издыруада,
тәым напык ма тәым бзык иахҟьозар?
Кыр исзаԥсоу сыбзыцәашьа бзиахә, сзааӡаз саба­
ӡ­ӡеи, жәлары зегьы ҳхьы бираҟ ҳәа изышьҭаз Адагәа-иԥа Ҳаџьы Бырзықь ду иԥсы сыманы суҳәоит
ауб­лаақәеи сареи ҳаиқәшәара уазыразхарц.
64

Аублаатәыла хыла-ҵыхәала аҳәҳәацәа алаҵа,
еизга зеиӷьыҟам ауаа ҟәыӷақәа, аҵыс ашьапы
ахьыԥҵәоу здыруа, аԥсы ажәала дыбзазтәуа, ахә
изы зажәа хәырбӷьыцу, иахьа иаԥшны уаҵәы иҟалаша здыруа. Аинралгьы дназгом, ҩыџьа-хҩык ҩызцәас иаашьҭыхны, схалазаҵәык снеиуеит. Уареи
сареи ҳнарыдтәаланы ҳарзыӡырҩып, ҳаилибакаап,
иҳарҳәо ҳазхәыцны, мҩакы ҳаицықәлап! Исоуҳәозеи, нас, сыбзыцәашьа, ҳаицрыҵымҭаз?
– Адагәа-иԥа Ҳаџьы Бырзықь ду иԥсы уманы
усыҳәеит, уи ала сԥахны сҿоуҳәеит, иуасҳәагәышьозеи? Унеи, нас, кыкахшыла узааӡаз иуарҳәо уаҳап,
амала ари амчыбжьык иахумырԥан! Шәымш аабзиахеит! – иҳәеит Ҳаџьы Кьарантыхә, игәы инапы
инадкыланы, аарла иудырратәы даахырхәаны, нас
ашырҳәа иҿааихеит аҽқәа рахь.
Аҳгьы аинралгьы иахьгылац игылан, нас аҳ Ҳамыҭбеи иахь ихы рханы, аинрал даацәажәеит:
– Аҭауад лаша, абзиара згымхаша, баша ашьака­
ҭәара шысҭахым усгьы иудыруеит, амала уџьабаа­
қәа мцурахар ҳәа сшәоит!..
Абас инеицәажәо ашьшьыхәа апаран ахь албаара
иналагеит.
Ишнеиуаз, ирыцызгьы даргьы апаран инақәтәан,
Мзымҭа инхылеит. Уи гәарҭазар акәхап, нырцә
агәыргәырҳәа адаул абжьы аагеит. Абжьы ҿаца назлаҩыз архәҭагьы ааилаҭырын, рҽыриашара, рҽеи­
қәыршәара иналагеит.
Ҳаџьы Кьарантыхә иҩызцәеи иареи ҽыжәлахьан.
Ар рԥыза иҟамчы данҩаха, абыкь абжьы ажәҩан
кылнаҵәартә иаагеит. Уи ладагьы-ҩадагьы аублаа­
қәа иранаҳәон Мзымҭа аԥшаҳәаҿы аилацәажәара
иҟаз шеиԥҟьаз. Ашәақь зку ихаршаланы ухысгамацәа аҵакыз, аҳәа зыҟәну амҳасҭа ҭарбаӷьаны икыз
– абас аҿыҵҳәацәон ахәаара иаҿыз абыкь.
65

АУБЛААҚӘА РЫХӘԤҲА ИШИԤЫЛАЗ
Хаҭала салахәымызт уажәы зыӡбахә цәырызгаран
иҟоу ахҭыс, аха Ҳамыҭбеи Чачба ҳара ҳахь инеира
аӡбахә усҟан ажәлар убриаҟара еимырҟьо ирыман,
ашьҭахь ҳахҵәаны хараӡа ҳанцагьы кыраамҭа ирхадыршҭуамызт, иудыруазеи, издыруада, сгәалашәара
аҵа ҭылашьцараҿ џьара цәыкәбарқәак ҭаханы иҟазар, акы ҭамыжькәа зегьы узхазгалап!
Ажәазаҵәык иадамхаргьы сара иаасгәалашәалак
уара, дад Шәарах, џьара иуаҩумыжьроуп, избан уҳәар,
аублаақәа ҳахәԥҳа, иҩызцәа нагақәа драԥгыланы
Аублаатәыла данҽыжәҵыз амш, изых­ҟьазаалакгьы,
илаҳамҟәыҵшша ицаз насыԥкны иԥхьаӡатәуп. Ҳара
ҳазнылаз ашьаҭарӡга амҩа акәым­кәа, даҽак алҳ­
хыртә еиԥш аамҭа анҳамаз аҵыхә­тәантәи амшқәа
ируакны иԥхьаӡатәуп...
***
Аиашаҵәҟьа ҳҳәозар, уи ахәылбыҽхазы Заурҟан
Золак цәыкәбарк ҭамыжькәа иҭаирцәит игәалашәарақәа рыҵа лашәы. Аҵыхәтәанӡа Ҳамыҭбеи Чачба
Аублаатәылан инеиреи, Заурҟани сареи ҳанеицәа­
жәоз аамҭеи ирыбжьысит хынҩажәи жәибжь шықәса, абасҟак инаскьаз, аҭаҳмада ҳәанҳәахла мацара
иидыр­уаз ахҭыс, агәаларшәара имариоу усмызт.
Ҳаидтәала аахыс игәасҭахьан, иагьџьасшьахьан,
Заурҟан иара дызлахәыз, иблала иибаз ртәы ансеиҳәауаз, игәалашәара ҭабарак ақәмызт. Аха ара дызлацәажәоз ахҭыс даҽакала иҟан, иара ихаҭа ишазгәеиҭаз еиԥш, уи иара далахәымызт, иблала имбеит,
ус ҳәанҳәахла иаҳауаз, уи ахҭыс иахҳәааны игәараз ажәабжьқәа, ишнеи-шнеиуаз илакәхахьаз, ма
иашәахахьаз рцыԥҵәахақәа ракәын.
Убри аҟнытә, Заурҟан иаасеиҳәоз мацара анҵауа
аханатә сшааиуаз еиԥш акәымкәа, уажәы сара сажәақәа
66

рыла еиҭасҳәарц сҭахуп аԥсуааи аублаақәеи рҭоурых
аҿы адаҟьа замана аазырԥшуа уи ахҭыс. Ахарҭәаарагьы сылшоит, избанда, аҳәаа­нырцәҟа сдәықәлаанӡа,
уи аамҭа иазку аҭоурых нҵам­ҭақәа акрышьҭысххьан.
Ҵоуп, урҭ зегьы ара сыз­рыхцәажәом, иалсхырц сҭахуп иаҳа ииашоуп ҳәа исыԥхьаӡо. Амала, абри ахы
анҵәамҭа хыр­кәшахоит Заурҟан ишиҳәаҵәҟьаз ианысҵаз ажәабжь ала, уи иага алакә цәа ахазаргьы,
аҭоу­рых аҿы иҟалаҵәҟьаз акоуп.
Аҳ Ҳамыҭбеи Чачба Аублаатәылаҟа амҩа дықә­
леит. Иара ихы иадиҵаз абжьаҟазара Мзымҭа аԥшаҳәаҿы акгьы аналымҵ ашықәсан, аԥхынра
анҵәамҭазы. Аҳ шьахәлаҵәҟьа идыруан, уи еиԥш
аамҭа еилаҩынт аан, иара ихала иаԥшьигаз аус
хьанҭа, аус уадаҩ имҟәыҵаманшәаламхар, Кавказ
анаместник ҿыц Михаил Николаи-иԥа иҿаԥхьа,
иара ихаҭа иҭагылазаашьа азыҳәангьы акыр ишгәаӷьыуацәаз. Убри азоуп уи ицҽыжәлар зиҭахыз
хаҭала дзықәгәыӷуаз, уа Аублаатәыла иахьнеиуазгьы зыгәрa хымԥада иргашаз, Аԥсны еицырдыр­
уаз ауаа нагақәа: Самырзаҟаннтәи – Алгыд Емхаа,
абжьыуаа рахьтәи – Гьыргәал Чачба, Бзыԥнтәи –
ԥшьынҩажәижәаба шықәса ирҭагылаз Маан Кац, уи
уеизгьы Аԥсны адәныҟатәи аусқәа инапы ианын, аҳ
ҳәынҭқарра уск даналацәажәоз дахьцалакгьы дааицрымшәо дицын.
Ганкала, акыр игәаӷьыуацәан Маан Кац убрахь
идәықәгалара. Избанда уи, иара аҳ ихаҭа иеиԥш,
аҳәынҭқар иеинралцәа дрывагыланы аублаақәеи,
асаӡқәеи, далааи, ҵабалааи драбашьхьан. Убарҭқәа
рҿы илиршаз азын мацара акәӡоуп аҳәынҭқар
аинрал чын зианеишьазгьы. Ужәы, уа иахьнеи­уаз
Маан Кац ицәырҵра аублаақәа иргәаланаршәар ҟалон уи ашьаус, аха иара даважьынгьы аҳ уи амҩа
дзықәломызт, избанда, Маан Кац, иара иаҵкыс
хынтә рыла иеиҵбыз, абрыла изыҟаз иаҳәшьа
67

Ҳаџьы Кьарантыхә ԥҳәысс диман. Абхәында иҳәа­
тәы амаҳә ихеимҵо далагаргьы, аиаҳәшьа кыр лылшаргьы ҟалон.
Далааи Ҵабалааи рахьынтәи аҳ дицҽыжәлар
акәын Маршьан Алмахсиҭ, аха уи шәарыцара дахьцаз дзыхнымҳәызшәа ҽыҵгас иҟаҵаны ихы ахи­
геит, уи алагьы аҳ даҽазнык иирдырит рацәак дши­
хым­хәыцуаз.
Саӡтәылан ишнеиуаз, ирымҩатәны иныдгылан
Гьач Рашьыҭ дышьҭырхран иҟан, аха убригь сгәы
бзиам иҳәан, дрыцымцеит, уи аҽыҵга змааназгьы
адырра уадаҩмызт, аҳ иахь аҵкыс Ҳаџьы Кьарантыхә иахь иаҳа иадицәылон, иаацәгьарахаргьы уи
дидгылон.
Аҳ Ҳамыҭбеи Чачба, арҭ аҩыџьа рхымҩаԥгашьа
иара изы иҿыцмызт, аха иахьа амҩа хьанҭа данықәлоз ицҽыжәлар, уа иахьнеиуазгьы игәы иҭаз
ицырҳәар, аублаақәа иаҳа ишизыӡырҩуаз идыруан.
Ус аныҟамла, илахь еиқәнаҵеит, ахәыцра хьанҭақәа
издырҵысит.
Аԥсны аҳ драԥгыланы, аҭуӷанқәа ирықәтәаны
инеи­уаз аҽцәа, Мзымҭа аӡиас инырны, мраҭашәарахь рхы рханы агаҿа инавалеит. Амшын ацәа хаа
иҭаҳәахны иамазшәа, изакәызаалак шьҭыбжьык
ахылыҩуамызт, еиқәраҳаҭха иҭатәан, агәеиу­жьра
ккаӡа, улаԥш ахьынӡанаӡааӡоз, ԥсыӡкҩык икан­
џьаҵәҟьагьы хубааломызт.
Агәды-гәдыҳәа аҽқәа ршьапышьҭыбжьы анаҩсан, амҵ ԥыруазар уаҳарын, иҭынчран амш кау­
уа. Ҭагалан аналагамҭазҵәҟьа акәын, иудырратә
ашоура хҽхьан. Амхырҭақәа рҿы, џьара-џьара,
аџьықәреи иҭнагаз ахҳәаҵәқәа ахҭырԥа ачыхәқәа
реиԥш улаԥш иҵашәон. Џьара-џьарагьы, ҵлақәак
рҿы, ардәына еиқәаҵәақәа рҽеидкыланы ишааи­
уаз инарықәҳазшәа, ажь еиқәаҵәҳаҳараӡа амахәқәа
ирылу­баауан.
68

Ус аҽцәа, акыр амшын иалахалаз ашыҵәра хықә
ҳарак архәара ианаавшәа, рылаԥш наахеит ишзахәоз амшын агәахьы анаскьара иаҿыз флыкак. Аҳ
иҽы аӷәра даахеит, инеихьӡаз имҩалацәа усгьы днаразҵааит:
– Изтәхарыдашь ари афлыка?
– Ишәаԥырҳаԥуа излацо ала, иҩашьом аурысқәа
ишыртәым! – даацәажәеит Маан Кац, ишькыл днангыланы, илахь инапы надкыланы амшын дхыԥшылауа.
– Ҭырқәа ҭуџьарк итәхап, ма англыз контрабанда
ныҟәцаҩык, – даацәажәеит Гьыргәал Чачба. – Нас,
аиаша ҳҳәозар, гәыбӷан злаиуҭарызеи Ҳаџьы Кьарантыхә, аублаақәа ак рымҭир, ак аарымхәар ԥсҭазаашьас ирымоузеи?
– Шәыԥшишь, шәыԥшишь, анҭ жәбома, еиҭаӡхыргеит, убама, англыз џьаԥҳаны! – ҿааиҭит аҳ Ҳамы­
ҭбеи, наскьа анаара икыдгылаз амҩахәасҭахь инапы нарханы. Џьоукы, абџьар иаҵаз ҩажәижәаба
ҽы иреиҵамкәа раӷәрақәа ирынкны, инакәараҵа-­
аакәараҵо, иццакы-ццакуа абнарахь ахалара иаҿын.
Урҭ абнара иаҵәахаанӡа, аҳ иҩызцәеи иареи гылан
ирзыԥшуан.
– Ари хәарҭам, даара ихәарҭагәышьам. Сара исыз­
дыруам уи абџьар аазхәаз иахҭниҵаз, аха аублаа­
қәа ршьа ахҭнырҵаран иҟоуп. Кьарантыхә ҟадыџь,
дзықәгәыӷуа ҳәа имоузеи? Арыцҳара шыҟало збагәышьоит! – даацәажәеит Ҳамыҭбеи, илахь еиқәыршьшьы. Нас иҽы ишьхәа наирбан, иҿынеихеит.
Ицҽыжәыз иҿаҳәатәы ҟалозшәа игәныркылт
абарҭ ажәақәа. Ишакәхалак, ус акәын ажәабжьны
ашь­ҭахь аҭаҳмадцәа ишырҳәауаз, иара убас ауп ҳара
ҳазну ашәышықәса алагамҭазы ашәҟәгьы ишанырҵаз.
Аԥснытәи аҳ Ҳамыҭбеи Чачба уи амҩа данықәлоз
аԥхьагьы иоухьан аинрал-адиутант чыни, имаҷым69

кәа арратә орденқәеи. Иара иаҳра иадымҳәылоз,
аҳәынҭкар иуӷәгьы зҭахымыз, иаҳҳәап: Далаа,
Ҵабаала, Ԥсҳәаа, иара ишиҭахыз инапаҿы раагаразы аинралцәа рырхәҭақәеи, иара еиҿкааны имаз
амалициеи драԥгыланы, ашьхарыуаа рыԥсҭақәа
ашьарҩаш ҭыкьасо иахьыҟаиҵаз азами, аҳәынҭқар
чынлеи ҳамҭалеи дзиҩычаз. Уажәы Аублаатәылаҟа
амҩа данықәыз аинрал-адиутант чын даҵаҽырбо, игәышԥы зегьы «Анна цқьа», «Ауарб шкәакәа»,
«Александр Невски» уҳәа аорденқәа рыла ихҟьаны
аублаақәа даарылагылар, рыблақәа ашьа хдырҵәалар ҟалон. Убарҭқәа дрызхәыцны, иахаану изларгәалашәо ала, уажәы, ашьхарыуак ишинаалоз еиԥш,
кәымжәылеи кабалеи деилаҳәан.
Имҩалацәа ракәхап изҳәамҭаны инхаз: амҩанык
Аԥснытәи аҳ гәаҳәара имамызт, лахьеиҵыхра ирҭомызт ахәыцра хьанҭақәа ихаԥаз.
Иҟалазеи, нас, абриаҟара ахәыцрақәа иқәпапан
дзыркрызеи аҳ, Аублаатәылаҟа амҩа данықәыз? Уи
аҭак аҟаҵара сҽаламгалакәа, аԥхьаҩ игәаласыршәар
сылшоит, аҳ Ҳамыҭбеи Чачба ибиографиа ахьынтәи
крызҵазкуа хҭысқәак. Ҳәара аҭахымкәа урҭ идыруадаҩуан, иара усгьы акыр ихәарҽхахьаз аҳ иҭагылазаашьа адагьы, аублаақәеи иареи ироуран иҟаз
аицәажәара. Абри амҩа данықәыз аҽны, сеидру урҭ
ракәзу, даҽакызу аҳ ихы зыршаҟәоз, аха уеизгьы уи
дзызхәыцшаз иман. Ҟрымтәи аибашьра ҟалаанӡагьы,
Ҳамыҭбеи Чачба аҳәынҭқар иеинралцәа дрыдгыланы, ишаҳҳәаз еиԥш, ашьхарыуаа драбашьит, убри
алагьы иаҳраҿы имчра ирӷәӷәеит. Аха Ҟрымтәи аибашьраан, Аԥснытәи аҳ ауадаҩра бааԥс дҭагылеит.
Урҭ амш гәамҵхамҵқәа руак азы Ҳамыҭбеи Чачба дгылан, уисыр шьакәармак илымшәо. Иаԥхьа ииасны Мрагыларахь ацара иаҿын шьапыла иҟаз, ҽыла
иҟаз архәҭақәа, аҽқәа ирыхо инаргон абзарбзанқәа,
асқьалақәа ирыдҵуаз аӷбақәа, ма Новороссиискҟа,
70

ма Ԥуҭҟа рыхқәа дырхон... Аҳәынҭқар иеинралцәа,
астратегиа ҳасаб азуны, аамҭала Аԥсны агаҿа иқәыргон архәҭақәа... Аԥсны аҳ изыҳәангьы уажәшьҭа
ара аагылара шәарҭан. Мышқәак иабхәараа аҭауадцәа Дадианаа рахь Агыртәыланӡа днаӡазаргьы, дзаанымгылт, ихьлакгьы иаҳраҿы дыҟазарц иҭаххеит.
Дхынҳәит.
Аҟәа ааигәара дааихьан, данԥшы, хараӡа амшынгәы хырҩаԥшьаа рмызгәыҭқәа хаххала ааскьара
ишаҿыз ибеит асулҭан еибашьыга ӷбақәа... Аҳҭны
даннеи, иԥсы ааиҭакха имҭакәа, сасцәак игәашә
иаала­гылт.
– Изусҭцәада? – дҵааит аҳ.
– Шамиль инаиб Магомеҭ-Амин дышиашоу Сҭампылынтәи даауеит!
– Ихала дыҟоу, аӡәыр дицу?
– Уи дицуп «аедыгьа аиҳабыра рхада ҳәа зхы
зыԥхьаӡо, ҳарҭ аԥсуаа Ахан-иԥа ҳәа ҳзышьҭоу, аеды­
гьа ҭауад Сефербеи!
– Ари еиԥш аамҭа еилаҩынтразы, урҭ мраҭашәарахьтәи Кавказ иқәынхо ашьхарыуаа ҟазауҭла аиба­
шьра рылазырҵәоз, бзиарак иаанамгеит! – иҳәеит
аҳ.
Асасцәа аӡә даалгар егьи дналаго, нап адыркит
Аԥсны аҳ асулҭан ишҟа ихьарҳәразы «иҿыбаара».
Иаур – хаала, иамур – мчыла ҳәа иақәкны ирыман,
аха Ҳамыҭбеи Чачба иикыз ӷәӷәаны икын, ирбжьа­
жьара рылымшеит.
Урҭ нықәҵны ианца, ирышьҭархх Аԥсныҟа рҿаархеит, алаҳәажәқәа реиԥш еишьҭахәхәа, зеиуа уҭаху аҭырқә-англызтә ԥшыхәцәа – ацәгьахәшьадцәа.
Урҭ зегь раԥхьа аҳ диҭааит уажәадагьы Аԥсныҟа
иаахьаз асулҭан иахьтә Кавказ аусқәа знапы ианыз
Омарбеи.
– Аҳ, уххь згеит, ари ашәҟәы, Кавказ ашьхарыуаа
Ҟазауҭ бираҟ иаҵагыланы агьааурқәа ирабашьларц
71

авизир ду иҟаиҵаз ааԥхьара ауп, исыдуп хаҭала
унапы иасыркырц! – иҳәан, мшыннырцәтәи асас аҳ
иаԥхьа ашәҟәы нықәиҵеит.
– Сара сқьырсиан иашоуп! – Ҳамыҭбеи Чачба
иди­мкылт ашәҟәы.
Омарбеи агәашә аҭыҵха имҭакәа – даҽа сасык
амшын дааӡхыҵит ҳәа аҳ адырра ирҭеит.
– Дызусҭоу еилышәкаа! – нарыдиҵеит аҳ.
– Маҳмедбеи ихьӡуп, аха ҳахьихәаԥшуа даҭырқәам, европатәзар ҟалап, – аҭак ирҭоит аҳҭныуаа.
Ҵабыргыҵәҟьан, ахьӡ Маҳмедбеи, ихаҭа дза­
кәыҵәҟьаз алахиҩон акәымзар, Udi bene idi Pat-­
ria* ҳәа адунеи ианыз, Кавказ азы Европатәи ар
ркомандаҟаҵаҩы ҳәа зхы зыԥхьаӡоз, еицырдыруаз авантиурист Бандиа иакәын. Инҭырҳәыцааны иҟазшьа К. Маркс излазгәеиҭаз ала, уи арԥыс,
Мраҭашәараҿы ироль шихәмарыз аниба, Мрагыларахь диасит ироль ҿыц ихәмарырц.
Егьырҭ асасцәа реиԥш абригь иҽазикит инап
ианыз аусқәа рырманшәалара. Британиатәи алыми асулҭан имзаҿеи рымчқәа анеибырҭа, дызусҭда
уи аҿагылара зылшо ҳәа далагеит иара. Иреиӷьӡоу
абџьар хыкқәа... афинанстә цхыраара... амал...
ахьӡ-аԥша... заҟа рыуахк дақәиргәыӷзеи уи Аԥсны
аҳ. Бандиа ицдырӷызуан егьырҭ англызтә ԥшыхәцәа
Лапински, Браун. Аха урҭгьы амыхәеит, иаҳа-иаҳа
аҳ «иҿыбаара» уадаҩхон.
Аха ус, Ҳамыҭбеи Чачба изнаргеит ажәабжь бааԥсы: «Аҟәа асқьалахьы иааскьоит англыз ӷба «Циклоп», уи иахагылоуп акомандахадаҟаҵаҩы ибираҟ».
Лассы дааӡхыҵит сардар-екрем** Омар-ԥашьа.
Убри инақәыршәаны Аԥсны агаҿа иахьабалак аҽы­
қәхалара иналагеит асулҭан ирхәҭақәа.
Ubi bene ibi Patria (латин.) «Иахьеиӷьу убраҟа ауп аԥсадгьылгьы».
**
Сардар-екрем – (ҭырқә.) агенералиссимус.
*

72

Аԥсны аиқәырхаразы иҟам уажәшьҭа гәыӷырҭак
уҳәартә иааҟалеит зназы. Уи еиԥш аамҭа иазԥшыз,
Ҭырқәтәылаҟа адцәылаҩцәа ҭауади-аамсҭеи рахьтә
гәыԥҩык, лассы-лассы аҳҭныҟа неирҭас ишьҭырхит.
Иууазеи, уара, улашәхама, амчра ахькыдҳалаз умбаӡои!» ҳәа, Ҳамыҭбеи Чачба ԥсгаха имҭо, икәшаны дыркит. Аха урҭгьы иҽримҭеит, амҟәыҵахалаҩ
ишиҭахызгьы дзымныҟәеит Аԥсны аҳ.
Абас иуадаҩӡаз усҟантәи аамҭазы, Аԥснытәи
аҳ аӷәӷәара илзыршаз ҳанахәаԥшуа, хра злоу ҳәа
иалҳкаар ахәҭоуп ҩба: уи икәшамыкәша игылаз
аӡәырҩы реиҳа еилкааны иман аурыс бџьар амчхара, Ҟрымтәи аибашьраан, аурыс ры аҵахарақәа
ишрықәшәазгьы, урҭ Аԥсныҟа ишхынҳәуаз аҳ агәра
ганы дыҟан. Насгьы, аҳ игәаҳәара шьҭнамхыр залшомызт, аԥсуаа рахьтә аӡәырҩы Кавказтәи афронт
аҿы аурыс ир ирылагыланы хаҵарыла аҭырқә мҵахалаҩцәа иахьрабашьуаз. Абас аурысқәа меижьарада гәыкала данырзыҟала, уи иаанагон: уашьҭан,
аибашьра ашьҭахь, аҳәынҭқар иимпериа аҩнуҵҟа
иаҳра кьыс амамкәа иаанхауа, идԥхьаӡалаз идгьылқәеи, ибнақәеи, ишьхақәеи ишитәыц иара итәны, шықәсык ахь жәа-нызқь мааҭ разныла ауалафахәы аимпериа ахазынарҭахьтә уажәраанӡа ишиоуаз еиԥш иауа... Абри акы.
Ҩба: аурысқәа рахь иахьадицәылоз зҭахымыз аԥсуаа рыҩнуҵҟа ԥыҭҩык шыҟазгьы, Ҳамыҭбеи Чачба заманала идыруан, асулҭан ишҟа ихы анкыдиҵа,
ихаҭа ишиҿагылоз аԥсуа жәлар. Урҭ хышә шықәса рыҩнуҵҟала ԥсыла, цәала-жьыла иԥыршәахьан
асулҭан имчра «ахазынара». Убарҭ зегь рыгәхьаа
мкыкәа аҳ асулҭан иахь дықәҵәиаар, аԥсуаа рабџьар кны агәырқьҳәа иҩагылон, усҟан аҭырқәцәа
аҳ идымгылакәа, дрыԥшаар ҟалон иаҳа иԥсыҽыз,
дара рҳәатәы мацара ада, зхатәы зызныҟәымгоз
даҽаӡәы.
73

Убри ҳазлацәажәо аамҭа аҭоурых ананысҵоз,
Аԥснытәи аҳ усҟан иҭагылазаашьа аилкаара иахәо
сԥыхьашәеит Лондонтәи агазеҭ «Таимс» аҟны­ҵә­
ҟьагьы. Уи акорреспондент урҭ амшқәа раан Аҟәа­
нтәи иҩуан: «Гәыҩбарада уаҩы ибартә иҟоуп, араатәи аԥсацәа аҭырқәцәа шырцәымӷу... Урҭ ҳара ҳацхыраара аҭыԥан, ҳныҟәара зырманшәалашаз кыр
цҳақәа ԥырххааит, иахьрылшо амҩақәа дырбгоит.
Ҭауади-аамсҭеи ракәзар, ирӡаӡом Урыстәыла шеиӷьаршьо, иагьшадҳәыло, атәыла рымҟәыҵархаларц аҭырқәцәа рыӡхыҵра – хырзаманк еиԥш ауп
ишырбо».
Абас Аԥснытәи аҳ игәамчӷәӷәара набыцра ахьамоуз, ашьҭахь лыԥха бзиа инаҭеит иаргьы. Аурысқәа
хынҳәит Аԥсныҟа.
Убри ашьҭахь, ԥыҭраамҭак акәзаргьы, аҳәынҭқар
изакәан амҩаԥгаҩцәа рыцхыраарала, Ҳамыҭбеи
Чач­ба, «даҳаҵәҟьаны дыҟам Аԥсны».
Аха Кавказтәи аибашьра, мраҭашәарахьтәи аҿацә
ада, иалгон абар-абар. Шамиль абџьар шьҭеиҵахьан.
Аҳәынҭқар иеиҳабыра уажәшьҭа рацәак қьар аҵам
ҳәа ирыԥхьаӡо иалагахьан, уаанӡа ашьхарыуаа рабашьраҿы рхы иадырхәарц ирыдкылан ирымаз аҳцәеи ахан-иԥацәеи. Урҭ абри инықәныҟәаны, Аԥсны заҵәык ада, егьырҭ Кавказ атәылаҿацәқәа рҿы
аҳрақәа аԥырырххьан. 1862 шықәса рзы, Аԥсны аҳра
амхра анықәгыла, еиқәырхашьа амоургьы ҟаларын,
усҟантәи Кавказ анаместник, аҭауад Бариатински,
аҳ Ҳамыҭбеи Чачба дыхьчауа, аҳәынҭқар ихаҭа иахь
абас зҳәоз ашәҟәы имҩыргьы: «Уи инырра Аԥсны
адагьы егьырҭ агәыларатәи ажәларқәа рҿы, сара
изла­здыруала, макьана даара акраҵанакуа иҟоуп.
Убри аҟнытә, уи ауаҩ ҳара даҳзыбзиан иҟаҵара,
даа­раӡа ихәарҭаны исыԥхьаӡоит».
Аха ҩышықәса рыҩнуҵҟала аамҭақәа рҽырԥсахт
иахьеицәаз ахь. Кавказ анаместник ҿыц аҭауад ду
74

Михаил Николаи-иԥа, иара зҭыԥ аҿы дааиз иеиԥш
акәымкәа, даҽакала дахәаԥшуан ари аус. Уи, Аԥсны
аҳ ифункциақәа нагӡоуп ҳәа иԥхьаӡон, дагьахыццакуан аҵыхәтәанынӡа иааныжьны иҟаз аҳра, рацәак
аҭыӡшәа мыргакәа аҵыхәа аԥҵәара. Аԥснытәи аҳра
– ахьыӡҵәҟьагьы игәы иалакьакьон, џьара хьым­
ԥшрак азыннажьуазшәа инарбозар акәхарын.
Аԥснытәи аҳ иҿынӡа иааҩуан абарҭ ажәабжь баа­
ԥсқәа, иаҳагьы игәыҭҟьагаха убарҭ инарыцлон Урыстәылан зымҩаԥысра иалагахьаз аҳратәра аимы­хра.
Аҳ издыруамызт ари аус Аԥсны ишымҩаԥысшаз,
ианымҩаԥысшаз... Аҳ итәыла аҩнуҵҟагьы аусқәа
рышьақәыргылашьа даарак ихы-игәы ҭнаргәырӷьо иҟамызт. Ҭауади-аамсҭеи иара идымгылоз
рацәаҩын, урҭ хама-хама реихарақәеи, реиқәыларақәеи имчра дыркәадон.
Абарҭ зегьы издырҵысуаз ахәыцрақәа ирҟәыганы изыҟаломызт ихатә лахьынҵазы имаз агәҭыхақәагьы. Уи алмҩанык игәы иҭиҳәаауазар акәхарын абас: «Хаҭала уажәшьҭа схәы сфахьеит, схәы
згахьеит исыхьлакгьы, аха сыҷкәынзаҵә, аҳ иԥа
Гьаргь, лахьынҵас изыԥшузеи? Аԥсны аҳра анацәыӡлак иԥсадгьыл дықәырцар, зинда, малда, ихы
здикылара дизымдыруа адунеи данхалозар акәхап.
Нас ишԥеиԥсыхәоу? Иара иҿы инҵәараны иҟоума
жәытәнатә аахыс Чачаа зхадаз аҳра аҵыхәтәа?»
Аурысқәа рабџьармчреи рынархеи цқьа еилкааны издыруаз Ҳамыҭбеи Чачба, гәыкала иҭахын кыкахшыла дзааӡаз, хаҵара згымыз аублаақәа хәҵәы­
қәхрадеи, баша рҩашла шьакаҭәарадеи лыҵшәа
змамыз аибашьра иалигарц. Абри еиԥш асамарҭал
мҩа аҳ данықәлоз изымдырырц залшомызт ибзыцәашьа гәакьа Ҳаџьы Кьарантыхә иҵҩақәагьы:
иаԥхьан зыӡбахә ҳамаз, аҳ «иҿыбаара» иамыхәаз
аҭырқә-англызтә ԥшыхәыҩцәа, уажәы Ҳаџьы Кьарантыхә икәшамыкәша рыҭрақәа ҳаны ирыман, урҭ
75

ракәхарын аублаақәа рԥыза дымҩахызҟьозгьы, ари
– иарԥсыҽуан Ҳамыҭбеи Чачба ибзыцәашьа иахь
имаз абзиабара.
Ҳаџьы Кьарантыхә гәымшәара игым, аха изхәар­
ҭагәышьоузеи, хара анаԥшра ицәмаҷуп: уи иабџьар
анышьҭеимҵа, ҭынчхашьа роушам, дара аублаақәа
рхаҭақәа рыдагьы, иара инырра змаз, Аԥснытәи
аҳ зынӡакгьы ихымхәыцуаз аԥсуаагьы, иаҳҳәап:
Асаӡқәа, Ахҷыԥсаа, Ԥсҳәаа, Далаа, Ҵабалаа. Абарҭ
зегьы, Ҳаџьы Кьарантыхә ихҟьаны, рабџьар шьҭыхны ианыҩагыла, иубаз еицәа убеит ҳәа, Ҳамыҭбеи
Чачба иусқәа иахьакәӡам икылсуеит. Убарҭқәа зегь
рыҟнытә, ҭах гәакьак ишихәҭоу еиԥш, аҳ дзааӡаз
аублаақәа гәҭыӷьӷьала днарылатәаны драцәажәар,
ргәы кыдгылахьеит, абџьар шьҭарҵар ҟалоит. Усҟан,
иара аҳ ихымхәыцуаз ԥсыуа жәлақәакгьы рҽеиқәыркышт.
Абас, Ҳамыҭбеи Чачба мызқәак рышьҭахь аурыс
еин­рал Мзымҭа аԥшаҳәаҿы илымшаз аинаалара
иара имҟәыҵаманшәалахан ианыҟала, анаместник
иҿаԥхьа иаҳаҭыр шьҭыҵышт, аџьшьарагьы иаушт
усҟан. Аԥсны иазынхан иамоу аҳра амхра азҵаара
зынӡакгьы иқәымгылазар ҟалоит, иқәгылазаргьы
Ҳамыҭбеи Чачба ихаан акәхом...
Абра, инеиԥынкыланы Заурҟан Золак иажәабжьқәа ранҵара сааҟәыҵны ахьаҵра иҟасҵаз ала
исҳәар исҭахыз гәҭакы заҵәык акәын: Ҳамыҭбеи
Чачба Аԥсны аҩнуҵҟа ҭоурых хаҿыс дыԥхьаӡоуп, убри изкны акык-ҩбак иаасԥыхьашәаз аҭоурых маҭәарқәа неиҿырԥшны еилыскаарц сҭахын,
аублаа­қәа зыниаз атрагедиа аламҭалазы, драцәажәарц, раԥхьа ишьҭаз ацәгьара иалигарц амҩа
шәарҭа дзықә­лаз, уи мзызс иамаз, ихатә ԥсҭазаараҿгьы ҭыԥс иааннакылоз.
Аԥсны аҳ иаԥшьигаз аус мҩаԥысшьас иаиуз, нас­­
гьы аҵыхәтәа ахькылсыз, изхааныз ргәалашәараҿы
76

иаанхеит, убри азоуп, шамахамзар, ихаҭәааны Заурҟангьы аҳәара зилша, саргьы, хыхь ишысҳәаз
еиԥш, абри ахы аҭаҳмада иажәақәа рыла мацара
ихсыр­кәшарц зысҭаххаз.
Еиҭасҳәахуеит, аладахьы ианысҵо, иага алакәцәа аханы иҟазаргьы, ҵаҵӷәыс иамоуп аҭоурыхтә
ҵабырг, ишырҳәо еиԥш, иҟалахьоу ажәабжьуп.
***
– Ихаҵа, иуҭаххаргьы ихоумҵан, дад Шәарах, аха
аӡә иакәым, ҩыџьа ракәым уи иалацәажәоз, знык
еиԥшгьы ҩынтә-хынтә исаҳаит иара. Ҳамыҭбеи
Чачба, иаҳҭны ахьгылаз Лыхнашҭа инаркны Ауб­
лаатәыла днеиаанӡа, ҩаха-ҩымш, амҩа дахьықәыз
знызаҵәык акәзаргьы ихы ҩеиҵыхны иҩызцәа дыр­
ҿамԥшит, дҿаҳахазшәа ажәакгьы ихәлымшәеит. Аха
знызаҵәыкгьы ихы аныҩеиҵих, рацәак набжьамкәа
ҽыхәа иаҵәак, ашьхынгылара дуны, аӡара еиҩаҳаҳа,
ави-виҳәа аҵыхәа ҟьо, «хырр- хырр» амшха, анаара
дәы иаҵәа иаҿагыланы аҳәра ишаҿыз ибеит. Дааилаҳаит, иара дҽыдазшәа. Иаӷәра даахан даангылеит, имҩалацәа ааихьӡар, аҽыхәа дирбарц. Иҩызцәа,
рыҽқәа инарысны, аддыҳәа ианааидххыла, аҽыхәа,
лаԥшҵашәаразаарын, иныҵаба ицеит.
Убасҟан аҳ Ҳамыҭбеи Чачба, ҩаха-ҩымш ҿымҭ­
ӡакәа амҩа иқәыз, имҩалацәеи иареи адәы иаҵәа
иахьықәгылаз, раԥхьаӡа иааихихит иҿы, дналагеит
абри еиԥш ажәабжь:
– Усҟангьы ари амҩа акәын дызқәыз, аха амрагы­
ларахь акәын ихы ахьхаз. Ҳамыҭбеи хәыҷы быжьшықәса дышрықәызгьы, арԥыс наӡак иеиԥш дҽы­
жәын. Зышьхынгылара харакыз аҽыхәа иақәыз
акәадыр ашькылқәа ркьаҿны дантәалан, иҳазырҭра
хышқәа хьашаԥаша, акәымжәы шкәакәа ишәын,
ахылԥарч ихан, абарфын хҭырԥа шкәакәагьы шәыршәыруа ишьҭахь изқәа икыдыршәылан. Уи дзаа­ӡаз
77

иабаӡӡеи Адагәа-иԥа Ҳаџьы Бырзықь иҽеиқәа цыҩцыҩ иҵакәашо иааӡамҭа дивагылан, аӷәракышьеи
аҟамчҟьашьеи ирбауа. Рышьҭахьҟа шәҩык аҽцәа иреиҵамкәа Аублаатәыла еиуаз ауаа нагақәа,
аҟәҟәаҳәа ихысуа, аӷзааҳәа ар рашәа ҳәо иааиуан.
Иҟоузеи, иҟоузеи ҳәа ажәлар еизҵаауан, издыруазгьы аҭак нарырҭон: «Аԥснытәи аҳ Сафарбеи иԥа,
аублаақәа ааӡара ирымаз, дааӡа-дыхьча иаб иахь
ддыргьежьуеит. Уҵеимшхеит, уара, аҳ иԥа инеиуа!
Уанаҳхалак, уаҳра умпыҵамӡааит, ажәлар рылԥха
умазааит!» – дырныҳәон, дырныԥхьон дыз­бауаз.
Абаӡӡеи иааӡамҭа ауԥшәыл хәыҷы амҩа хара
дашәар ҳәа дшәаны, дыццакуамызт. Аҽцәажәпа иеицыз Мзымҭа ираанӡа имҩахыҵит аҭауадцәа Рыдаа рҿы, уахык уа иԥхьеит. Изықәнагоз ауаа рыц­
ҽыжәлон, адырҩауха рыԥхьара наргеит Асԥа ақыҭа,
аҭауадцәа Иналаа рҿы. Иaxьнеилакгьы сасцәа дахь­
қәан, чаран-жәран. Уаҟагьы иреиӷьыз нарыцҽы­
жәлан, идәықәлеит Лыхныҟа, аҳҭныҟа.
Аԥснытәи аҳ Сафарбеи Чачба иҷкәын дааӡа-дыхьча дизаазгаз иуацәа гәакьақәа ишрықәнагоз дырԥылеит. Хаха-хымш, Аԥсны зегьынџьарантә хар
змамыз ауаа адгаланы, чаран-жәран, хәмарран, кәашаран. Напы мацара идәықәиҵозма иҷкәын дизызааӡаз иуацәа. Абаӡӡеи раԥхьа днаргыланы, еицыз
зегьы аӡә даанмыжькәа ҳамҭа ԥшаахла иҩычеит.
Ҳамыҭбеи хәыҷы, абраҟа ауп уара ушьҭаларҭа
ҳәа ахҭны ахан еихагылаҿы иреиӷьыз уадак даныныҩнаргала, Аублаатәыла инижьыз ианаӡӡеи дааигәалашәан, акьыжыҳәа аҵәыуара дналагеит, иара
дзыхшаз ианҵәҟьа дидгьежьылон, аха дылзыжьжьомызт. Иабаӡӡеи иҩызцәеи иареи ҽыжәлан, агәгәаҳәа
Лыхныашҭа ианынҭыҵуаз, Ҳамыҭбеи хәыҷы дырзынкыломызт, сабаӡӡеи сиццоит ҳәа иҽишьуан...
– Гәыӷырҭалеи насыԥлеи ихыхәхәо иҭәыз схәы­
ҷра ашықәсқәа! Заҟа хара шәнаскьазеи, аԥсҭазара
78

аҟыбаӡыбеи ахьанҭарақәеи сырзааныжьны... Абар,
ҩынҩажәа шықәса инареиҳауп, лахьынҵала сабацәа ртәылаҿы аҳра снапы ианижьҭеи! Аӡеибафара
иаҩызаз аамҭа бааԥсқәа кыр схызгеит, аха зыԥсҟы
скуа сыӷба макьана иаазгоит ацәқәырԥа млашьқәа
ирылганы. Анкьатәи сылшара сымам, сажәит,
уажәшьҭа схәарҽхеит, сгәамчгьы кәадахеит. Иаасыкәыршаны ҭынчрам, аԥша иаҟьаз аҵлеиԥш, игазҽазуеит Аԥсны!
Абас далгеит Ҳамыҭбеи Чачба иажәабжь.
Аҳ ихәыцрақәа шыхьанҭаз, иахьа рацәак гәаҳәарагьы шимамыз имҩалацәа игәарҭахьан, уи азы
акәын даргьы рыҽхьакны изааиуаз, акы еибырҳәозаргьы ҳаиԥырхагахарым ҳәа рыбжьы ныҵакны
изеи­цәажәоз. Уажәы ари ажәабжь иреиҳәазгьы рацәак игәырҿыхаган иҟамлеит.
Ус, иахьнеиша рҽадырхало ианалага, аҳ игәы дырҿыхарц, игәы ихадыршҭырц иақәыркит ицҽыжәыз.
Руаӡәык «чоу!» ҳәа иҽы даасын, адәышкәаӷьаз
днықәхәмар-аақәхәмарит. Маан Кац икьарахә ааҭи­
ган, нымҩахыҵ амахә иалԥшуаз аҵәа ҟаԥшь ина­
қәикит. Ахысбжьгьы геит, аҵәа ҟаԥшь ҿаӡамызшәа
инҿицҟьааит. Лафқәакгьы неибырҳәа-ааибыр­ҳәеит.
Рызхара ианеибарчча ашьҭахь, Гьыргәал Чачба
дцәа­жәаҩ ҟазан, иаацәыригеит амҩа ркьаҿга, ажәа­
бжь лахҿых...
Аублаатәыла агәҭа иалалан инеиуан. Еилблаа­еилблаауаз амра акыр инҭагьалахьан, Аԥснытәи аҳ
Ҳамыҭбеи дзаԥгылаз аҽцәа Быҭха ашҭа ҳәа иахьа­
шьҭаз адәеиҵых аԥынҵа ианаақәгылоз, иара убраҟа
акәын аублаа жәлар рхаҭарнакцәеи дареи еиқәшәараны, еицәажәараны иахьыҟаз.
Аҳ Ҳамыҭбеи иҽы аӷәра даахан, дааҭгылт, уама­
шәа ибаны ашҭа дықәыԥшуа. Уи ҭацәын, аганахь
иҳәуаз рахәқәак рыда, агәҭаны аџьҵла дуқәа рыҵа­
ҟагьы ҵыкка иҟан.
79

– Иҟалазеи, уаҩ дызбаӡом, ари змаанахарызеи? –
иҳәеит аҳ, днаԥшы-ааԥшуа.
– Абзиа убар, иудырп! – дналацәажәеит Маан
Кац, иҽы марқаԥа аарла ишьақәкуа.
Аҳ иҽы ишьхәа наирбан, дышиашаз адәы дны­
қәлеит, имҩалацәагьы агәырқьҳәа инаишьҭалеит.
Ашҭа абжаранӡа имнеицзаргьы ҟаларын, наҟ на­
с­кьа, адәы аханы шыҟоу, зназы изакәу рзеилымкаауа, еиқәаҵәарак еибарлаҳауа ишааскьоз гәарҭеит.
Даҽа маҷк аҟара ианынаскьа, уаӷеимшхара, шәҩык
иреиҵамкәа аҳәсақәа, рхы инаркны ршьап аҟынӡа
ашәеиқәаҵәа иаганы, аџьабара иалагылоу реиԥш
рыхцәы ԥыртланы ирықәԥсаны, жәҩахкыла еидгыланы адәы рымҽхак ааскьара иаҿын.
Аҳ Ҳамыҭбеи иара уаҵәҟьа ицызгьы иаргьы лҽы­
жәҵит. Рыҽқәа ашькылкцәа инарыҭан, иԥсҭҳәа
еиқәаҵәаха иааиуаз аҳәсақәа рахь иҟалазеи,
анаџьалбеит, иԥсыда, арҭ абацои, ҳәа еибыҳәауа
рҿынархеит. Ашәы зхьыкәкәо иааиуаз аҳәса жәпа
раԥхьа дгылан аарлаҳәа игәагәоз аҭакәажә, лыхцә ӡыш ҵаӷа лықәԥсан Адагәа-иԥа Ҳаџьы Бырзықь
иԥшәма, аҳ Ҳамыҭбеи гәыԥҳәыхшла дзааӡаз иана­
ӡ­ӡеи. Аҳ Ҳамыҭбеи ианаӡӡеи дшаагәеиҭазҵәҟьа,
изымбатәбарахан:
– Ҳаи, санаӡӡеи аҳкәажә, иҟалазеи? Бзықәшәазеи?–иҳәан, иаарццакны дналԥыххылеит. Аҭакәажә,
аԥсы дихатәазшәа, аккаҳәа амыткәма лҳәон, рзаа-­
рзаа егьырҭ аҳәсақәагьы қьызқьызуан. Лааӡамҭа
зынӡагьы лыбла дыхмырԥшылакәан, лмыткәма
усгьы налалҵеит:
Нан, нан, уабатәида, сара усыздырӡом,
Нан, нан, иуаҳахьоума сара ишысхацәаз?
Гәыԥҳәыхшла исааӡаз, соуԥшәыл хазына,
Аҳцәа ирылҵыз, аҳра иазшаз Ҳамыҭбеи,
Дыԥсит, аха дышԥаԥси, сара хгәаша,

80

Нышә даднамкыло, лаӷырӡык имоуа!
Аублаақәа дырцәыӡит рыхәԥҳа хазына,
Аԥсуаагьы дырцәыӡит раҳ изықәгәыӷуаз!..

Аилақьызқьызра иаҿыз аҳәсақәа рыжәпара даа­
лҵын, ҭаҷкәымла аҿыгә-ҿыгәҳәа лхы дасуа, аҳ Ҳамыҭбеи днеидгылеит лыхцәы дашьаҳауа иара ибзыцәаҳәшьа гәакьа. Лан аҭакәажә амыткәма аалымданы, усгьы налалҵеит:
О, ишԥалури убзыцәаҳәшьа, Ҳамыҭбеи,
Уалафахәыки чынки рзыҳәан аума,
Узааӡаз аублаақәа ржьы узаӷрагылаз?
Уԥсит, аха ушԥаԥси, о, сара хгәаша,
Зда дыҟам шуакәыз, уиасит хьӡыда-цәада!

Иаҳагьы рыбжьы ҭганы аҳәсақәа ааилақьызқьызит. Ҳамыҭбеи рыгәҭа дҳашҳатәараха дгылан,
ихы икәаҽны, иԥсы алага-ҩагара ицәыхьанҭаны.
Иага рыцҳара дрықәшәахьан, аха абри еиԥшҵәҟьа
саниоит ҳәа дыҟамызт. Ҳаџьы Кьарантыхә, бзыцәашьак иеиԥш акәым, аӷа иеиԥш диԥылеит иахьа.
Аҳ дааҿыхазшәа аҳәсақәа днарылҵын, аҽқәа
еиқәхарԥа иахьгылаз шыҟоу иҿынеихеит. Имҩалацәа ишькыл акырҭа рибамҭо иааидгьежьылан,
дынҽыжәырҵеит, даргьы ахьусуҳәа рыҽқәа инарықәтәеит.
– Бҵәыуала, санаӡӡеи, шәҵәыуала, сыбзыцәаҳә­
шьцәа! Ушьҭан шәахьымӡар ҳәа сшәоит! Шәааӡамҭа,
саргьы сшәыцҵәыуоит! Уаҳа иҟам, иалгеит Аублаатәыла! Жәлар рыгәнаҳа узымгааит, уажә џьара
уцәыҵагылан сара сахьырҵәыуо исхыччауа Ҳаџьы
Кьарантыхә!
Абасгьы наҳәаны, илаӷырӡ икәаашо, дызлааз амҩа
днықәлеит ҽырххыла, ақьызқьызреи амыткәмеи
ахьсмаҳауа снаӡанда ҳәа дыццакуa. Ицҽыжәызгьы
еихьысеиԥысуа ишьҭан.
81

АЛОУ- ИԤА ШЬАРДЫН
Ҳҭаацәа зегьы рзы имыждеиқәаҵәахаз уи амш
аҽ­ны, аибашьрахь иҟаз сашьа еиҵбы Мата ида,
аҭаацәа зегьы аҩны ҳаиқәшәаны ҳаҟан. Уи аурысцәа дырҿагыланы рабашьра даҿын, ихабаргьы
ааи­гәа иаҳмаҳацызт. Саб Ҳамырза хымш раԥхьа
иарӷьа напы ахы ақәшәан, имжьыжькны ишыҟазгьы, дышьҭамлакәа, игәыдҳәаланы аҩны дыҩнан.
Ашьыжь ҩаԥхьа ахәырбӷьыц ақәиҵеит, аҿаҳәагагьы иԥсахит, аха еиқәтәашьа амоуит ахьаа, днеиааиуа аҩны дшыҩназ, адәахьгьы ддәылнацеит. Сани
саҳәшьцәа аҩыџьеи агәылара ҩнарҭак аҿы, аҳабла
ҳәсақәа еизаны, аибашьцәа рзы акәмызцәа асреи
афатәҟаҵареи иахьаҿыз рҽахаршәаланы, аҩны
иааин, аӡаагареи акруреи иалагахьан. Кьарантыхә
сицны ариабжьарак аибашьра мца ҳалагылан, иацоуп ҳаныхынҳә, уажәы аизарахьынтәи ҳԥыза иаҳҭныҟа днаганы, сҽысыԥсахырц аҩны саакыдгыланы
сыҟан.
Иааҳакәыршан аибашьра иаҿын, абџьар иаҵагылартә иҟаз ахацәа зегьы амца иалагылан.
Ӡнын. Амш шьыбжьышьҭахьрахь инеихьан, еимагыланы илеиуаз асы аахкәеит. Ус, ҳгәашә дааҭа­леит
игәыжь лаҟә дақәтәаны санду лааӡамҭа, ҳахәԥҳа
Алоу-иԥа Шьардын.
Снеиԥыххылан, ишькыл кны дааҽыжәысхит, аҭаа­
цәагьы агәырқьҳәа уахь рҿынархеит.
– Ухәра шԥаҟоу, сыбзыцәашьа? – дҵааит асас, саб
данааидгыла.
– Ибаргу егьсымам, ухаҵкы сцеит Шьардын! –
иҳәеит сабгьы, хьаак змаӡамыз иеиԥш дыххаччо,
игәыдҳәалаз инапы дацәыԥхашьаны ишьҭахьҟа
иҵәа­­хуа.
– Ҳахәԥҳа бзиахә, ҳгәыӷырҭа ду, уара адунеи
ушықәу сара сыԥсааит! – сан лнапы ыргьежьуа днеи82

ԥылеит Алоу-иԥа Шьардын, хынтәгьы днаикәшаны
игәы днагәӡит. Уи лышьҭахь игылаз саҳәшьцәагьы,
иԥхашьаԥхаҵо, сан идлырбаз ныҟарҵеит.
Ҳахәԥҳа ҳишьҭагыланы зегьы аҩны ҳааҩналт.
Ихылԥарчи иуапеи ааимсхын, иршәшәаны аҭӡаҿы
иныкнасҳаит. Алоу-иԥа Шьардын рацәак дау­мызт,
аха дахьынӡаҟаз ӷәӷәак, еилаҟацак иакәын. Дна­­
лаҳан акрыфара ахьидыруаз аҟынтә, иӡара аба­
ҟахыз, ибжьаӡхьан, дбаҟысаҟуа, дышәпа-жәпан,
ижакьа еиқәаҵәа цыҩцыҩуа, анҵәамҭа лакьытаӡа,
игәышԥы илықәсуан. Агәгәаҳәа еиқәыз амца аԥхьа
иара данааилоз азыҳәа мацараз сан иҟаҵаны илымаз хчы ацәыш ахьнықәылҵаз днықәтәеит. Ҳарҭ
аиҵбацәа усгьы ҳхаҵгылазар акәын, аха сани саби,
ҳахәԥҳа иаҵкыс қәрала ишеиҳабацәазгьы, рыхазына ду иаԥхьа иказза итәомызт, иԥхаршьон...
Сан, ишыҟалҵац еиԥш, абӷьааҳәа ахьурӡы ныкналҳаит, сабгьы асыс чах аҩны иҩназ шьы ҳәа иблақәа аасирбеит, аха Алоу-иԥа Шьар­дын иҽаԥс­
реиҭан, мчылаҵәҟьа ҳаҟәихит.
– Акрыфахеи атәахеи сымаӡам, сыццакуеит. Ушы­рхәыз здыруан, сыбзыцәашьагьы дызбап аҭаацәагьы снарылаԥшып сҳәан, сҿаасхеит. Ариабжьарак усгьы схәыцырҭақәа рацәахашәа сыҟоуп, cгәы
шәаа­ҵалеит. Аамҭа бааԥсык ҳҭагылеит. Аҭахи аҭахи, крыззеилоу, инеидтәаланы ҭаацәашәала реицәажәара уажәы акәымзар, нас ианбаҭаху. Шәара
аҭаацәа ишәыласҵо сара уаҳа ҭах дсымам, саргьы
бзиа сшыжәбо здыруеит. Саашәылатәан ак нашәабжьызгар сҭаххеит...
Абас ацәажәара даҿын Алоу-иԥа Шьардын, абжьааԥны еиԥш акәымкәа, иаҳа игәы ԥшқаханы, аԥсшәа карҵәо. Анаџьалбеит, уи змаанахарызеишь ҳәа
схәыцуан сахьгылаз.
– Ари еиԥш аамҭацәгьа аублаақәа ҭагылахьеит
ҳәа сыҟам, зыцкы дсымам сыхәԥҳа, ухаҵкы сцеит!
83

– иааимидеит саб Ҳамырза. – Ҳара аҭаацәа уаҳҟәаҵ,
ари ақыҭа зегьы рыбла ҭырхаха иузыԥшуп, иҳаиҳәарызеи, мҩас ҳазқәиҵарызеи ҳәа. Абри еиԥш амыҟәмабара аамҭазы ҳашҭаҿы уара уҽыжәҵра абарҭ зегьгьы ҳзын насыԥуп!
Алоу-иԥа Шьардын икәымжәы аџьыба иааҭихит
еиқәаҵәаӡа цигар рҳәык, уи аҽны адагьы идызбалахьан, аҭуџьарцәа Ҭырқәтәылантәи изааргалон.
Аҿакыха имҭакәа акәасҭӷа неиԥызгалт сара.
– Ишыжәдыруа еиԥш, – дналагеит ҳахәԥҳа, аҭа­
ҭын лҩа иҿы иааҭыжьуа, – мчыбжьык аахыс Ҳаџьы
Кьарантыхә хадас дызмоу аублаа реиҳабыра тәоуп,
еимҵактәыс, ӡбатәыс ирымоуп аублаа жәлар иахьа
изҭашәаз рҭагылазаашьа, аха макьана еицҿакны
хырхарҭа рзамҭац. Уаҵәы еиҭатәахуеит, иахьазкылсуа усгьы ишәаҳап. Уажәы хаҭала сара сгәаанагароуп ишәасҳәо: аҳәынҭқар иеинралцәа араҟа
уаҳа нхашьа ҳарҭом, ижәбоит, иааҳакәыршан амца
қьоуқьад ҳажәҵара иаҿуп. Аԥса ҳахаԥсыр аҵкыс,
еиӷьӡами ҳаԥсы еиқәҳархар? Аллаҳҭаала изаҵәу
аҭырқә сулҭан ду ҳрыцҳаишьоит, ҳхы имаадар, имчхара ду ҳашԥазымхьчари?!
Жәаха Сҭампылнтәи иааз ҭырқәа ҭуџьарк дысҭан,
иареи сареи ҳаибадыруеижьҭеи акрааҵуеит, ҳагәра
еибагоит, амал ду импыҵаку адагьы, уи аиҳабырахь
днагоуп, ахәаахәҭра мацара азыҳәан акәымхаргьы
ҟалап ҳара ҳашҟа дзыӡхыҵыз. Уи уажәыгь дыҟоуп,
дымцац.
Ҳгәашә данааҭала, иџьыба иааҭганы салам шәҟәык
насиркит. Снахәаԥшызар, абар ассир! Уи Ҭырқә­тәы­
лаҟа мҳаџьырра ицаз, мраҭашәарахьтәи ҳгәыла­
цәа наҭхәажәаа иреиуоу, сыуа бзиа Мураҭ иакә­заап
изыҩуаз. Аа, иаргьы ахьыҟоу! – иҳәан, Алоу-иԥа
Шьардын қьаадбӷьыцк ааиҵихын, икәшан игылаз
аҭаацәа иааҳамҵеикит, аха иаԥхьагәышьодаз, нбан
здыруаз, ҳара аҭаацәа уаҳҟәаҵ, ҳқыҭа зегь еимудар84

гьы, аӡәгьы дуԥыхьашәомызт. Иара ҳахәԥҳа ихаҭагьы
аарла-аарлаҳәа акәын дшаԥхьоз.
Аҭуџьар иҳәар, уаҩы ихеимҵар ҟалон, аха ҳашьхақәа згәы ҭганы ирааӡаз, урҭ ргәы макьана измы­
мҟьац, зыламыс ҳаракны изку наҭхәажә Мураҭ ииҩуа
лакәҵас иҟазаргьы, хамҵашьас иҳамоузеи? – даҿын
ҳахәԥҳа, ақьаадбӷьыц данԥшыло. – Абар Мураҭ
ииҩуа, иара ҭырқәшәала иҩуп, аха ишәзеиҭазгап:
«Асулҭан иажәа дамеижьеит, ҳнацәа нақәкны иалаҳхыз анхарҭа ҳаиҭеит. Џьанаҭ ада акы иузадкыло
иҟам уи адгьыл: ишоурам, ихьҭам, есымша ааԥынроуп. Уаҩы иҿы иҭеиҵо изакәызаалак уа иқәым­
иаауа ҳәа акгьы ыҟам, ахьажьҵәҟьа ԥырны ишнеиуа, аџьықәреи рыц аҿыҵшәаны иахьынкашәо,
цәаӷәара аҭахым, рашәара аҭахым, аџьықәреи шьап
џар­џаруа иҩахылҵуеит, бӷьыц цыԥхьаӡа лапҟьаклап­ҟьак аҿалоит. Џьара ҵактәыс акәымзар, ахьарыжәтә азы рахәы анырҵаӡом, изырҭахузеи рхәы
ҭаҵо, руац ҭго. Ҳара ҳҿы алқәа шырацәоу еиԥш, ара
иахьабалак игылоуп ахшҵлақәа. Аныга уман унадгылан, аҳәызба налоуҵеит, ахьхьаҳәа ахш аҿаанахоит, иара уа ушгылоу ашәаҟьа хчыла уныга урҭәуеит.
Иур­ҵәырц­ уҭахызаргьы, унапы ҩаркӡаны, уи аҵла
хазына бӷьыцк ааҿыршәаны аныга инҭауршәуеит,
аҩны иаау­гаанӡа, аҳәызба узаламҵо ахырҵәы ҵәуеит. Аҟабақҵәҟьа убриаҟара иҟәазхоит, аихала ахы
хсаны агәы иҭоу фатәыс ианҭырхлак, акамбашьқәа
ҭаланы иҭатәоит ахәапаҳәа ижаҳәо.
Унапаҵаҟа иҟоу ауаа уманы арахь узыӡхыҵгәышьар, қьафла аԥсҭазаара шузыԥшу удыруазааит». Абас инҵәоит сыуа бзиа Мураҭ исалам шәҟәы.
Нас уи ауаҩ, бзиарак данымиакәа, абас ихы иҭ­
ҳәааны изыҩрызу? Ҳзижьарызеи ҳара иашьцәа?
Мураҭ ара даныҟазгьы уаҩ наган, уа дахьнеизгьы
аиҳабыра дырзааигәахеит, малк-шьалк дазгәаҟуа
дыҟам.
85

Иаҳзыԥшузеи, мшәан, уахь ҳхы ҳмырхар? Аин­
ралцәа цәгьагьы ирбаӡом, ацхыраарагьы ҳарҭоит,
Ҟәбина арха анаӡарахь ҳахыҵыр. Ара абна ҳшагәылатәоугьы ахьҭа ҳакуеит, уи акаршәра ҭацәыраҿы
асыҭәҳәа ҳацәтәаланы иаҳзыхгома ҳара? Амҵ реиԥш­
ҳанҵәараны ҳаҟоуп! Ҳахҵәаны уа ҳаннеи, ҳдин­гьы
шьҭаҳҵар акәхоит, ҳаҷкәынцәагьы наҳхыкәшаны
иахьымаара солдаҭра иргалашт. Насгьы ишәаҳахьазар акәхап, Урыстәыла аҳратәра еимырхит, анхацәа
зегьы адгьыл аахәара рықәшәеит. Ихҵәаз-ихыԥсааз ҳара ҳанхаҩы илшома нас, адгьыл аахәара?
Нас дгьылда анхаҩы ԥсҭазашьас имоузеи? Бзык
шәамжьааит, ажәак шәыхнамхааит!
О, сыбзыцәашьа бзиахә Ҳамырза! Уареи сареи,
иашоуп, ӷрак ҳаицҭымшааит, аха гәыԥҳәык ауп
ҳзаа­ӡаз, иуасҳәаз уаҳаит, уажәшьҭа уара сузыӡырҩырц сҭахуп!..
Саб, аҵла ҩа еиԥш дҩанҭхьӡа дгылан, инапы
ихәыз егьи изнапык аҵыргәаны икын. Ҳамҭакы
ҭынч­ран, ахьаца мца еиқәыз, агәгәаҳәа аибах-­
еибафара иаҿын. Уаҩ дхызхшаз ассирқәа шиҳәазгьы,
Алоу-иԥа Шьардын иажәа зегь ҳаргачамкит, аӡын
агәҭан, иаалырҟьаны дыдрак еиԥш ҳгәы ҭнаҟьеит.
Уи акәхап сабгьы лассаамҭа иҿы зизеихымхуаз. Нас,
дмыццакыкәа, дналагеит.
– Сыхәԥҳа, сгәыӷырҭа ду, уара унаԥшааԥшырҭа
шьардоуп, ахшыҩ ҷыда умоуп, еиӷьу-еицәоу уара
уаҟара избарҭада! Уара уахьцалак сҭаацәеи сареи ҳуцуп, умаҵ аура, ушәшьыра аҵагылара ҳара
ҳзы насыԥуп! Уаҳа иуасҳәагәышьозеи, цәаӷәареи
рашәареи рыда акгьы ззымдыруа сара анхаҩы
шьҭаха. Амала, сыхәԥҳа, гәыбӷан сумҭан сахьуаз­
ҵаауа, аублаақәа зегьы рзы иԥҵәоума абри ахҵәара аус?
– Аублаақәа зегь ртәы саламцәажәеит, сара схатә
гәаанагара ауп ишәасҳәаз, изасҳәазгьы сгәакьацәа
86

шәоуп! – аҭак ҟаиҵеит Алоу-иԥа Шьардын, маҷк даацралашәа.
– Ус акәзар, зегь ирыхьуа еицҳахьыр еиӷьӡами,
сыхәԥҳа, сгәыӷырҭа! – деиҭаналагеит саб Ҳамырза.
– Ҳажәлар амца ишалагылоу, зегь раԥхьа ҳабџьар
каԥсаны амшын ҳазлахыларызеи? Ҳнапала излаҳарцәарызеи ҳабацәа рхәышҭаара?! Изланҳажьрызеи
ҳаҩны, ҳгәара, ҳаԥсцәа рҳаҭгәынқәа? Ҳаԥырҵны
ҳцома, нас, уи шьарда зымчу Быҭха? Ҳхатәыдгьыл
ҳшықәгылоугьы, дгьыл ҽыҭқәак шҳамоугьы, ҳхы аарлаҳәа иныҟәаагоит. Иҳамоу зегь кажьны Ҟәбина арха
наӡараҿы ҳаннеилак, уара уиашоуп, адгьыл злааҳхәо
иахҭнаҳҵо иҳамоузеи? Ҭырқәтәылангьы ҳзықәшәо
сеидру, издыруада уаҟагьы адгьыл аахәара ҳақәшәар?
– Дида, дида, сара хгәаша! – дааӷьаҵәыӷьаҵәит
сан, саб иажәа анагӡаха имҭакәа. – Уа Ҵабал сашьцәа зҭагылоу здырхуада? Урҭ арахь иааныжьны,
амшын сызлахыларызеи, нас, сара? Дида, дида, ари
еиԥш ахырзаман даламԥшыкәа заанаҵ иԥсыз илыбаргәузеи? – инеимаҭәаны дҵәыуон сан, саҳәшьцәагьы рылаӷырӡ рыкәаашо сан иналыдеибаҳәалан,
рыхқәа наҟ-ааҟ лыжәҩахыр инкыдҵаны, еиҵақьны
аҵәыуара иналагеит.
– О, сҭаца бзиахә, ахаҵамԥҳәыс бакәын, уажәы
иҟа­бҵо бара ибаҭәам! Ҵабалаа ианакәзаалакгьы
иха­цәан, урҭ аинрал имагәшьхәа изҭацаларан иҟам.
Адырра зласымоу ала, урҭгьы ҳара иаҳзыԥшуп, иҟалап уажәшьҭа амшын ихылахьазаргьы. Башьцәеи
бареи дук хара имгакәа, шәеибга-шәеизҩыда, Аллаҳ­
ҭаала иалихыз џьанаҭ дгьыл аҿы шәеибабараны
шәыҟоуп... Ҳамырза, уа хәыдаԥсада адгьылгьы ҳауеит, ақьаф аамҭагьы ҳзыԥшуп!
Абас акыр, аамҭа ргәыбзыӷга, гәырӷәӷәага ажәала
дцәажәон Алоу-иԥа Шьардын. Аҳәсақәа маҷк рҽааиқәыркшәа ианыҟала, саб иахь днаҳәын, деиҭаналагеит:
87

– О, уара абзиахә збаша, сыбзыцәашьа, иуҳәо
саҳауеит, урҭқәа сырзымхәыцхьоу џьумшьан, зхала
ахҵәара зҭахыда! Аха суазҵаауеит, еиҳа еиӷьума нас
агьааурқәа наҳажәлан, иршьуагьы шьны, ҳаҩнқәа,
ҳгәарақәа ццышәтәны, иаанхазгьы арахә реиԥш
инеидцаланы Сибра аҵааршәырахь ҳахыргар? Ҳдин
ҳхырхыр, иҳахшаз кагәаны ирнаҭыр?
Иажәа алгаха имҭакәа, ҳаҩны иааҩнаҳаит агәыргәырҳәа игәыҭҟьагаха агаҿантәи бзарбзан хыс­бжь­
қәак. Агәылшьап хырзаман ац еихҳәа, ахәыш­ҭаара
агәы рбганы, амца иҽҳәатәаз иааҳалагьежьызшәа,
ҳааиланарӡыӡеит иҳаҳаз.
– Уара, ажәымҭа ҟыргә, хык саҵкәеит ҳәа унапы угәыдҳәалан аҽҳәа уҽҳәатәоуп, ҳаҷкәын, сара
егьзы­мбаша, бзарбзан хыртҟәацк даԥыхьашәазаргьы уздыруам! – даҿын сан Наси, уи уажәы аҵәыуара, ақьыԥ-шәыпра даҟәыҵын, дгәааны, лыблақәа
ҭыҵны ицон.
– Ибуазеи, бара, уаҳа чҳара бымаӡамкәа, иахьа
еиԥш ахаан бсымбац! – налҿаирхьит саб.
– Абри ауп, дад, саргьы ишәасҳәо, агьааурқәа
рыбзарбзан мца ҳаблырц шәҭахымзар, уаханатәгьы аҽырхиара шәалага, лассы ҳхылароуп амшын,
уахь, Ҭырқәтәылаҟа! Уара, дад Ҳамырза, уԥсырҭа
ара иҟоуҵозар, иҟаҵа, зынӡакгьы суазҵааӡом, сара
санаӡӡеи, зыԥсаҭа бзиахаша, лмаҭацәа рынасыԥ
сырцәгьарц сҭахым, ҳахьԥсуа ҳаицыԥсып, сахьцо изгоит! Издыруада Ҟәбина архаҟа албаара иаҳа
еиӷьушьозар?
– Уара, дад, Заурҟан, – сара сахь даахьаԥшит
Алоу-­иԥа Шьардын, – Ҳаџьы Кьарантыхә ишькылкра, изааигәахара зҭахыз мачхәызма ҳарԥарцәа, аха
уара уоуп уахь инеиз, иудыруеит уи сара сымшала
ишыҟалаз. Ҳаџьы Кьарантыхә ҳхы дархәаны, сабраа
Золакаа шәыжәла ашьнаҟмарахь сҩахарц сҭахын...
Аха, ишыжәбо, аамҭацәгьа ҳԥырхагахоит. Уажәшьҭа
88

уиԥырҵыр цәгьам. Уигь имҳәамырза Ҭырқәтәылаҟа адәықәлара игәы иҭоуп, иуацәа-иҭахцәа еиди­
галоит. Аиаша уасҳәап, сара сыбзыцәашьа гәакьа
ихҭылҵ зынӡак гәыблыс дызмам аӡәы дааихыкәласуа маҵуҩыс димазарц сҭахым! Сара снапаҵаҟа
уҟазар еиӷьасшьоит...
–   Ҳаџьы Кьарантыхә иԥсы ҩыҭшәаанӡа деиба­
шьуеит, ишәан ихьаҵқәо дреиуаӡам. Сара уи сааицыршәаны иҟалом, ҭоуба зухьеит! – саацәажәеит
сара, Алоу-иԥа иажәақәа аҟама аҵарра еиԥш сгәы
иалаҟацаз сзымчҳакәа.
– Ишәыхьзеи, уара, аби-ԥеи шәцәажәашьа сгәы
иахәом! – иблақәа шаҟьшаҟьо, игәы нырханы ҿааи­
ҭит ҳахәԥҳа.
– Кыр иаҳзаԥсоу ҳахәԥҳа, гәыбӷан сумҭан абас
суҿазза сахьуацәажәо! – снацралеит сара. – Ари
еиԥш ааҳәышьа уаҩы ибахьоума? Агәы ҽуапҵаршәым, иахьынаурҳәы-ааурҳәлакгьы ауа! Шәара
шәа­кәӡамзи, мшәан, агьааурқәа ҳақәлеит, Ҟазауаҭ
ҳәа ҿызҭуаз? Ҟазауаҭла ишеибашьуа иҭахаз џьанаҭ агәашә ҟьаҟьаӡа изаатуеит ҳәа ҳазҳәоз, ҳаԥхьа
шәгыланы аибашьрахь ҳназгоз? Уажәы еибашьрада аџьанаҭ шәыԥшааит, уи Ҭырқәтәыла акәзаап,
уахь шәаала, амшын ҳхылап ҳәа шәааин шәааҳадгылт. Уажәраанӡа шәабаҟаз, шәарҭ хаиҳабацәа?
Ашьарҩаш икаҭәаз ахә зшьода? Ҳхацәа ӷьеҩқәа
башаӡа иҭахаз рыгәнаҳа здызкылода? Саб, уара
уакәымзи ҳшыхәыҷқәаз акыкахш иадкыланы
ахаҵара ҳалазҵоз, аԥсадгьыл зхы ақәызҵаз жәлары
дырхашҭуам, насыԥ имоуп ҳәа ҳзааӡоз, – саҿын сара
ацәажәара, схы аҟажара даара исцәыуадаҩны. Убри
аҽны адагьы, ахаан заԥхьа смиасыцыз ҳахәԥҳа ду
уиҟәаҵ, сзыхшаз сабҵәҟьа иҟынгьы абас ҿыӷәӷәала
сцәажәо сыбжьы уаҩы имаҳацызт.
–   Уҽаанкыл, аҷкәын, иуцәажәашьоузеи! Сара
акгьы сурым, аха, уаԥхьа итәоу ҳгәыӷырҭа ду дыз89

гәоумҭозеи? Ҳара ҳаиҭахымзар, ари еиԥш ахьҭаха аранӡагьы дасуа даарымызт. Дад Шьардын, ҳара
мдырқәак акы ҳҳәазаргьы, уара уоуп изаҳҳәаз, угәы
иалумырсын. Уара уҳәатәы хаҳамҵар, уаҳа ҳаззыӡырҩрыда? Ҭырқәтәылан бзиарак шаҳзыԥшу
агәра гаҵәҟьаны уҟазар, ҳара ҳгәакьа уами, дад, сҭаацәагьы саргьы уара иахьуҳәо ҳаҟоуп, – даҿын саб,
Алоу-­иԥа Шьардын дахьтәаз иааигәарахь днаскьаны; игәы нхеит ҳәа дшәозар акәхарын.
Асас иудырратәы иаҳа даалахҿыххеит, иҟамчы
еиҩырҿаны инаҩс ацәардаӷәы иқәыз аақәихын,
ашиҵәҳәа аҿанылаирха, аԥҵаҵа имагә иаақәҵәиаа­
шеит, ныс дҩагылан, аҭаацәа дааҳалаԥшын, усгьы
ҽааиҭит:
– Уажәшьҭа зыԥшра ҟамҵакәа аҽырхиара шәалага. Саргьы, сымаҭәаҩыҭәа, ацхыраара сҭахуп,
сгәыгәҭашәмыжьын. Уара, Ҳамырза, излазбо,
ухәра уиаҟара ибаргәым, улаба аакыдхны, уашьцәа-ужәлантә хынҩажәа ҭӡы инаӡо унарылал, урҭ
қәрала зегьы уреиҳабымзаргьы, раԥхьа удыргы­
лоит, уажәа иазыӡырҩуеит. Иаҟәыҵааит аибашьра,
иаҟәыҵааит баша ашьакаҭәара. «Тәаха-ԥшыха ҟа­
шәымҵан, амшын ахылара шәҽазшәырхиа, шәы­
хә­ԥҳа, Алоу-иԥа Шьардын шәаԥхьа днагылоит, акы
шәацәымшәан!» ҳәа зегьы исызраҳәа. Ҟәбинаҟа
ахы­ҵразы џьара цәажәарак ҟалозаргьы, ироуҳәаша
удырп!
Абас ҳазқәымгәыӷӡоз амҩахь ҳхы рханы, хыр­
ԥашьа змамыз адҵақәа наҳаҭаны, ҳахәԥҳа игәыжь
днақәтәаны дцеит. Ус иҟан Аублаатәыла, ҳаамсҭцәа
рқыҭа аҩнуҵҟа мацара ианныҟәоз агәыжь иақәтәон,
иаҳа абӷа ҭынчуп ҳәа ирыԥхьаӡон.
Аҭаацәа, алԥсаа дызлыргаз реиԥш, ҳхы ҳамагәыхьха ҳааилахеит. Дасу иҳақәшәацәгьан, ҳахьынатәаз
ҳтәан, ахәыцра мымиқәара ҳхаԥаны. Адәахьы иаалашьцеит. Џьуна дҩагылан, ацәашьы налыркит. Сан,
90

абжьааԥны еиԥш, ахьурӡы кналымҳаит, акәытқәа
ҭалымкит, лҭаҭқәым лхарԥаны акҿаҩра дыкҿатәан.
Саб арахә еилимыргеит, ажәқәа имхьеит, аҳәарақәа
шҭакыз, ус еибарҟаауа иаанхеит. Инапы игәыҵаԥса еихәлацәаз ахәышҭаара дыҽҳәатәоуп, илахь
акы­ҷырақәа иаҳагьы ирацәахазшәа збоит, уажәы-­
уажәы ипҟыш-пҟышӡа аԥхӡы цәыкәбарқәа иӡамҩа
инахьыжжлоит, икәмызцәа хҭарԥа аҿацә нықәшьны иааирыцқьалоит. Ҽымҭ еиқәышьшьы итәоуп зегьы. Ацгәы заҵәык, амла иакызар акәхап, икьиуеит,
икьиуеит, аха цых ҳәа аҵаҟьараҵәҟьагьы аӡәгьы илшом.
Зны-зынла, агаҿантәи абзарбзан хысбыжьқәа
иоу­магаха ҳахьтәоу аԥацха иааҩнаҳауеит. Уи заҳаз
ҳла ҵыхәа кьагәа, ааҵра иҵатәаны аҟуура иаҿуп. Абжьааԥны акәзар, саб, ҭиҭ, иаапкааит, иҳаднабалозеи
ҳәа егьарааны даҵаҟьахьазаарын, аха уи уажәы усс
имаӡам. Ахәылбыҽха аҳәарақәа зҵарымҵаз ажәқәа
еибарҟаауеит, ҳныжьны шәцома ҳәа иӷызы-ӷызуашәа саҳауеит. Акәытҵара изҭамлакәа, аҵла иқәлаз
арбаӷьқәа аки-киҳәа еиқәҿырҭуеит, Ауб­лаатәыла
иаладырҵәошәа макьана уаҩы имаҳац ажәабжь бааԥс – ахҵәара. Адәахьы еиҩжәаны иҵаауеит, ахьҭа
цәгьоуп. Аҩныҟагьы ахьҭа ҩнаҳаит, аха аӡәгьы дҩагыланы иҿыцәааз амца еиқәиҵом, ишылаҳәызгьы
рызгәаҭом.
Наҟтәирахьтәи акҿаҩра сыкҿатәоуп саргьы, снап-­
қәа сгәыҵаԥсаны. Аҭаацәа ргәы зырӷәӷәа­ша ак
аацәы­рызгарц сҭахуп, аха исҳәаша сҿашәом. Ашышҭӡывара скыдыԥшылоит, алҩақ иареиқәа­ҵәаз алы­
ӷәра снаҵаԥшуеит, нас, ҳабацәа ирықәлоу, ахәыш­
ҭаара иахакнаҳау архнышьна сназыԥшуеит, сыла­цәа
аахыстзар избац роуп урҭ зегьы, аха уажәы сара сзы
иҿыцбарахуп. Урҭ иаҳагьы игәакьахеит, иԥшӡа­х­еит,
иҳалалхеит... Изылшода абарҭ зегьы рааныжьра?
Иҟазҵада уи еиԥш азин, ҳабацәа рабацәа иахьиз,
91

иахьааӡаз, иахьыԥсыз, иахьыҩнарҵәыуаз рыҩнаҭа
деигьызмаха џьоук рзааныжьра?.. Абас инеилаҩынтуан схәыцрақәа, адгьылҵысрааан еиԥш, ҳаҩны газ­
ҽаз­уашәа збон.
Ус, ашәхымс даахыҵны аҩны дааҩнашылазшәа
сыбла даахгылеит аԥҳәызба ссир Фелдышь. Нас, уа
днеиҭаҵны сахьынаԥшлакгьы иахьабалак лара даацәырҵуа лҿаалхеит. Фелдышь ҳнаҩс ақыҭаҟнытәи
нхаҩык диԥҳан, лареи сареи ҳаԥсы еилаҵәаны бзиа
ҳаибабон, аха уи макьана аӡәгьы издыруамызт.
Лассы-лассы маӡала ҳаиқәшәон, ҳагәҭыхақәа еиба­
ҳҳәахьан, ҳазыԥшын ҳанасыԥқәа анеилаҳҵо амш.
Уигь харамызт, ҳаԥхьа иааиуаз ҭагалан иахҳмырԥарц ҳаӡбахьан. Сҭаацәа, гәҩарақәак зларымаз ала,
хәыҷы-хәыҷла ачара аҽазыҟаҵара иалагахьан. Фелдышь уажәшьҭа ишԥаҳаԥсыхәо ҳәа дҵаауаз­шәа
саҳауан. Иулшарыма сара сааныжьны амшын ахылара?» – дӷьаҵәыӷьаҵәуан лара. Сара урҭ лызҵаарақәа рҭак аҟаҵара сылшомызт, сгәаҟуан. Исыӡбеит, уаҵәы шаанӡа сыҩҽыжәланы, дахьыҟазаалакгьы
дыԥ­шааны слацәажәарц.
Сашьа Мата иӡбахә ҳәаны сан рзаа-рзаа лыӷызы-ӷызрақәа схәыцра саалырхлоит. Сан илыцдырӷызлоит саҳәшьцәагьы. Саб заҵәык ҟыт ихәылшәом, дхаҳәшәыгәхазшәа арымӡ дықәҟаҵоуп. Аӡын
ҵхы ықәҳан ацара иаҿуп, аха ацәара згәалашәода!
Ус иҟьаҟьаӡа иҳаршозар акәхарын, аха ахухуҳәа иаалырҟьаны ҳла шит, џьоук ааигәа ишабаз аашьомызт. Ашә ааимԥааны санындәылҵ, абарҵа иааҵалахьан ҩыџьа арԥарцәа, наҟ-ааҟ сашьа иҵагыланы.
Аҩны данааҩнаргала, иоуразоуроу аҟәада ихьшын.
Сани саҳәшьеи еибархьусууа иааикәшеит. Иҵагылаз
иҩызцәа руаӡәы:
– Шәымшәан, абааԥсы, дызгаша акгьы имыхьит,
иуаҭәашшара хәуп, ацхыраара ишәҭ, ҳарҭ ҳашь­ҭахь­
ҟа ҳахнымҳәыр ҟалом! – иҳәан, ахәы днаган ацәар­
92

даӷәы днықәҵаны, аҩыџьагьы рышьҭахьҟа инагье­жьит.
– Амца шәҩаҵха, аӡы кнашәҳ, аӡыршы ҳҭа­ххоит,
ишәырлас! – аҭаацәа ибжьы нарылаиргеит саб. Сара
даасыԥхьан, Мата ишьа илабан, анарма еиԥш дышкәакәаӡа дахьықәыз ҳнеихалан, имаҭәақәа ҳаԥсахит, ихәра хащтит, саб изнапык усгьы ихәомызт,
сара сицхраауан, aхәpa ҿаҳаӡәӡәааит, ашьанкылага
ахәшә нахьишьит. Ҳамырза урҭқәа илан, нас ахәырбӷьыцқәа нақәҵаны ахәра ҿеиҳәеит. Зны ахырҵәы
ӡҩаны идыржәит, нас ацхарпа ҟаҵаны иҿаҳҵеит.
Зыԥсы еихәлаханы иҟаз ахаҵа хәыҷы-хәыҷла иԥсы
ааҭалеит, ибла ҭырхаха аҭаацәа дааҳалаԥшит.
Убасҟан ауп, саб, иҟәардә днахан, ачымазаҩ иаԥ­
хьа данаатәа.
– Дад, умшәан! – иҳәеит иара, ибжьы хаакәакәараӡа. – Ишәарҭоу акгьы ыҟам! Ууаҭәа абаҩ еибгоуп,
Анцәа урыцҳаишьеит, уеибганы аҩныҟа ухынҳәит!
– Сыхнымҳәыр акәымзи ибзиаз, саб! – ацәажәара
шилымшозгьы, сашьа дгәамҵхамҵуа дналагеит: –
Ахьымӡӷ усыргеит, сҩызцәа ԥшаахқәа ахьҭахоз сҭахар акәын саргьы! О, саб, уахь цәгьарамзар бзиарак
ыҟам, ҳаӷацәа ҳҟәаҟәаса ҳақәырҵеит, инкыланы
иҳамаз ҳхырӷәӷәарҭа ԥсыбаҩла ихҟьаны ҳаԥырҵит.
Иаанхаз, сара сназлаз, жәиԥшь-ҩык аҽцәа ар ҳакәшаны џьара ҳкыдырцалеит, ахи ахәшәи анҳамҵәа,
ҳаҽраҳамҭар ԥсыхәа амоуа ҳҭагылеит. Аха уи
згәа­ӷь­уадаз! Арҵәаасырҵәааҳәа ҳаиԥхыҳәҳәаны,
ҳаҽқәа ҳаарысны аӷацәа рыжәпара ҳнажәлеит. Ҳҽы
аԥырцәқәа збылуаз ашәақьмцеи, ақәыршҩы еиԥш
ахыртҟәац иааиуази ҳнарылсын, амшын ахықәахь
ҳдәықәлеит. Сара, ишыжәбо еиԥш, суаҭәа ахы
ақәшәеит, уи иалҟьаз ахы сҽы сыҵнашьааит. О,
сҽы марқаԥа, Хакәла ҳәа зегь еи­цырдыруаз, иаразнак илеизҟәыҿит, сара сахҟьаны асы снылаҳаит,
93

суаҭәа дысны иаасыцрахеит, аха уеизгьы сҩеиханы
саақәтәеит, уаҳа саузгыла­хуаз. Санынаԥш, еихьыс­
еиԥысуа инеиуаз сҩызцәа нықәыххит Ҵәаҳәыркыра ҳәа иахьашьҭоу амшын газго изҵажьу абахә
ҳарак. Ҩаԥхьа арцәаасырҵәааҳәа инеиԥхыҳәҳәан,
рыҽқәа аҟамчы нарыжәҵан, аҳаракыра ахьынтәи,
абахә иаҿаапкны адсылара иаҿыз, иблаҟыблаҵәоз
амшын рыҽнарҭеит. Сыб­лақәа абри рымбакәа,
суаҭәа иақәшәаз схы акәмаҷира иҭашәар акәымзи! Сҩызцәа ԥшаахқәа уажә­шьҭа иабаҟоу, амшын
иахәаҽит, сара сгәы ҩарханы сыбзиахәха аҽҳәа
сыҽҳәаиоуп, сан лқашь ыфауа. О, саб агәымшәа,
ари хьымӡӷуп, изысҭахузеи уажәшьҭатәи аԥсҭазаара?!
Абри ашьҭахь ҳарҭ иҳабашьуаз, абри иҟалаз рзымбатәбарахан акәу, уаҳа изеихсуаз уаҩ дрымбан
акәу, ашәақьмца ааныркылеит. Са­ра саазгаз ҳгәылаҷкәынцәа ҩыџьа, аԥса абабара иалатәаны, ҳара
аҽцәа иҳацхраауа, хаӷацәа иреихсуан, сышкаҳаз ангәарҭа, аимгеимцара рхы иархәаны, саашьҭкәыцәааны, бахәҩыҵала срыманы амҩа иқәлеит!..
– Уҭынчха, сыҷкәын, дад, уҭынчха, уара хьымӡӷ
умаӡам, ууалԥшьа наугӡеит. Аибашьраҿы ус­
оуп­ ишыҟоу, џьоук ҭахоит, џьоук аанхоит аамҭала, уашьҭантәи аидыслара аҟынӡа! Уҭынчха, дад,
ҳамҭак аҟара улацәа узеихьшьыр, аԥсгара унаҭоит, –
Мата ихы шьышьуа, иргәыбзыӷра, игәшәымшә аҳәара даҿын саб. Ачымазаҩ илацәа нҭааит. Ҳара аҭаацәа, лацәеихшь ҟамҵакәа, ҳшеилатәац ҳаилатәан.
Ус ашара адәы иаақәлеит. Дук мырҵыкәа, асы
еиқәыцә изқәыжьыз ашьхара иҩавҵын, амра хаа­
кәакәараӡа, гәырҩеи гәаҟрылеи иҭәыз ҳаҩны абарҵа
иааҵаҷҷеит.
Саб иаха еиԥш акәымкәа, иаҳа длахҿыхын уажәы,
аҳәсақәа днарыҵаҟьан, афатә дирҟаҵеит. Дахьтәац
94

аишәа аханы днатәан, мчылаҵәҟьа акрааҳҿеиҵеит.
Ачымазаҩгьы маҷк деиӷьшәа дааԥшит. Саб иҽеилаҳәа-иҽеилаца дааин, аҭаацәа дааҳалатәан, ус даа­
цәажәеит:
–   Уарбанзаалакгьы, дыԥҳәыс-дхаҵа, гәкажьра
шәмы­хь­роуп! Ахаан ҳазқәымгәыӷуаз ҳзыҟалеит. Диашоуп ҳахәԥҳа, ҳхымҵәар ҟалом, ҳаԥсы-ҳанха, еибашьрак ахьыҟам дгьылк ҳзыԥшаауазар, ҳдәықәлап.
Уаҳа шәымԥшын, шәалага аҽырхиара!
– Ишԥа? Ҳашԥахҵәо, саб, закәызеи иуҳәо? – ихә­
рагьы агәхьаа мкыкәа, аҭҳарцәҳәа ииарҭа даақәтәеит сашьа, иахеижьҭеи ҳара ҳазмырцәоз агәҭыха
уажәада измаҳацыз.
– Уҽырҭынч, дад. Ҭырқәтәыла џьанаҭ дгьылуп
рҳәоит, асулҭан даҳзыбзиахар, џьара дгьыл ҿацәк
шԥаҳмоури, ҳанхап-ҳанҵып, амлеи ахьҭеи ҳҽаҳаргарым. Ҳдәықәлап ҳахәԥҳа ишәшьыра ҳаҵагыланы,
уи акыр зылшо уаҩуп, хылаԥшра ҳагижьрым, – абас
даҿын саб, иаха дшызбоз акәымкәа, иахьа Алоу-иԥа
Шьардын икәал дҭагыланы.
– Иууазеи, саб, уажәымҭа цәгьахама? – ҿааиҭит
Мата, ҩаԥхьа ииарҭа даақәтәаны. – Уара уакәымзи
аибашьра ҳадызцалоз, нас узҟаҭәада иахьа? Иугәаларшәа заҟаџьара уеибашьхьаз, иԥхьаӡа заҟаџьара
иҿаҿаӡа иуну ухәра шәахсҭақәа!
–   Иҟоуҵозеи, Мата, улыҵҟьа-ҩаҵҟьо, ашоура
умоуп, ацәажәара узеицәоуп. Исгәалашәоит, дад,
исха­шҭрангьы сыҟам урҭқәа зегьы, аха шьҭарнахыстәи ашьакаҭәара шьаҭарӡгоуп!
– Мап, мап, жәлары зегьы ус ихәыцӡом! – саб
снеиҿаԥеит саргьы, – егьырҭ зегьы ҳшыҟазаалакгьы,­ аублаақәа ҳԥыза Ҳаџьы Кьарантыхә, Алоу-иԥа
Шьардын иеиԥш иабџьар шьҭеиҵом, иԥсы ҭанаҵгьы
идгьыл гәакьа нижьырцгьы дыҟам! Саб, аҳаҳаи, акы
уамжьааит, иухшазгьы иахьакәым ҳхы умырхан!
95

Абас акыраамҭа сгәы ԥыжәжәо ацәажәара саҿын,
сара саалгар Мата дналагон, ҳҩыџьагьы аҳәашьҩы
иеиԥш ҳаб ҳаиҿагыланы, игәы иҭеикыз иаԥрыҟәҟә­
аара ҳаҿын. Иара дтәаны даҳзыӡырҩуан, иҳамеикуамызт, аха уеизгьы ҳаргьы дҳақәшаҳаҭхомызт. Нас
дҩагылан, илабашьа аакыдихын, ашә дхыҵаанӡа
даа­гьежьын, аҭаацәа деиҭанаҳалаԥшит.
– Жәлары зегьы ирҳәо ҳаҳап, ҳамацара зегьы
ҳры­л­гәгәа ҳауцахуа! – даацәажеит иара. Нас, сара
даа­сыхәаԥшын, абасгьы нациҵеит: – Заурҟан, дад,
уара умаҵурахьы уца, Ҳаџьы Кьарантыхә аизарахь дноугозар акәхап, уалаӡырҩы, анс акә, арс акә,
иахьеи уаҵәи ҳаиҳабыра акы рмыӡбар ԥсыхәа ыҟам
усгьы. Сара ақыҭа сналалап, снарацәажәар сҭахуп
ҳажәлантәқәа. Урҭ ирцәызӡарым, ирасҳәап Алоу-­
иԥа Шьардын ирзынижьыз ажәа – ахҵәара шырзыԥшу. Ирҳәо саҳап, нас!..
– Ҳаи, саб, ушызбо уҽумшьын! Акаамеҭ ҟалоит
аны­рҳәа ахәац абла ҭнахит ҳәа, зда ҳамам аублаақәа рфырхацәа шьамхахьы ашьаӡа еимгәҳәауа, ахы
ианаҿагылоу аамҭазы, ҳахҵәоит ҳәа улабарҟыгәуа
ақыҭа ушԥарылалои? – атахҳәа иажәақәа рҿааир­
хеит сашьа.
– Уеилагама, наҟ уҽырҭынч сымҳәеи! – Мата дна­
и­қә­цәҟьеит саб.
– Мап, уи диашоуп, џьаргьы умцароуп, саб! – саа­
ҵҟьеит саргьы.
– Уара узқәыло ԥсахра мҩоуп, сумшьыкәа усзы­
шьҭуам! – иҳәан, сашьа ихыза наԥхьаршәҭны, аӡәгьы ҳааизыбзиамхаӡакәа, инапқәа неиҵыргәаны
дҩагылеит, аха иҽизнымкылакәа, – Ы-ы-ы, Аллаҳ,
Аллаҳ!, иҳәон, дааҩныҵәаан, иԥсы илышәшәаны,
ацәарҭа днылаҳаит. Сани, саҳәшьцәеи, сареи ҳах­хы­
мшақә ҳнеихаххит.
Саб уаҳа дҳазхьамԥшыкәа, дындәылҵны дцеит.
96

АҴЫХӘТӘАНТӘИ АИЗАРА
Ҳаџьы Кьарантыхә хадас дызмаз Аублаатәылатәи
аиҳабыра, арахь Ҭырқәтәылаҟа ҳаныӡхыҵ меџьлис
ҳәа изышьҭаз, зынӡак жәохәҩык ракәӡан иалахәыз.
Урҭ рахьтә ҩ-ҭыԥк, сара санаҿу аамҭазы. Аԥсныҟа
аҵкыс Аублаатәылаҟа зхы кыдыз аԥсуа жәлақәа
ахҷы­ԥсааи асаӡқәеи иртәын.
Мзымҭа аӡиас аԥсҭа иҭанхоз ахҷыԥсаа рахьтә уи
аҭыԥ изалхын урҭ ԥызас ирымаз, аԥсаса рацәаны
иззаныз, анхаҩы Баӷ Кьаӷәса Бзыԥи Хәасҭеи аӡиасқәа рыбжьара инхоз асаӡқәа рахьтә – аамсҭа Рыд
Уахсиҭ.
Аублаатәыла ахаҭаҵәҟьа Ҭырқәтәылатә авилаиетқәа иреиԥшшәа жәеиза ҿацәк рыла ишан. Ҳахҵәара жәабаҟа шықәса шагыз ауп ус ашарагьы шыҟалаз.
Ҵабыргны, уи еимакхеит, еиҿакхеит, аҭыӡшәа ӷәӷәа
ахылҵит. Џьоукы-џьоукы аҭыԥантәи аамсҭцәа хазы-хазы аҳрақәа ирымаз рыцәнарӡыр ҳәа ишәаны,
иԥаԥашькны, ари ҳара иаҳтәым, ҳабацәа рхаангьы
иҟамызт, иаҳҭахым ҳәа иқәгылеит, аха иара аԥшьызгаз Ҳаџьы Кьарантыхә, нас Бараҟаи-иԥа Ӡаԥшь Аҳ­
меҭи атәыла ахьчараҿы, жәлар реиларҵәара азы­ҳәа
уаҳа ԥсыхәа ыҟам ҳәа ианаҿагыла, иамазкуазгьы акгьы рылымшеит, дара ртәы иадыргеит.
Тәылаҿацәцыԥхьаӡа аԥызацәа иазалхыз зегьы
неиҩы­мсрыда аиҳабыра иалахәын. Урҭ рахьтә, иаҳ­
ҳәап: ҳара ҳахәԥҳа Алоу-иԥа Шьардын, еиҳаб еиҵб
Бараҟаи-иԥацәа Аҳмеҭи Ноурызи Ӡаԥшьаа, Зоу­рымиԥа Ҟасым, Бақьыр-иԥа Џьанҭемыр, Нарчоу-­иԥа Сеидыҟ уҳәа, реиҳараҩык аамсҭцәан. Аӡәык-ҩыџьак
анхацәагьы рылаԥсан. Урҭ уала-ҭахыла Ҳа­џьы Кьарантыхә изааигәаз, ма егьырҭ аамсҭцәа нага­­қәа рабаӡӡеицәеи рыбзыцәашьцәеи ракәын.
Атәылаҿацәқәа рԥызацәа иреиуамкәа даҽа ҩы­
џьагьы аиҳабыра иалахәын. Аӡәы – амсылман дин
97

ахада Саҳаҭқьари, егьи – аиҳабыра ирыӡбоз рықә­
ҵарақәа шәҟәыла ишьҭызхуаз адефҭарҭаҩҩы Мыса.
Уи аишәахьча имҵаргыланы, иҵысхә ҩыгақәа
еихырӷӷа иаԥхьа иқәҵаны, ак шьҭаҵо, ак шьҭыхуа,
аизараҿы иқәгыланы ицәажәоз ирҳәақәоз, еимаркуаз-еиҿаркуаз, нас аҵыхәтәан еиқәшаҳаҭны иры­
ӡбоз уҳәа, ҭырқәшәала арыӷьарахьтә арымарахь анбанқәа еивҵаԥсо, ихы адырԥсыланы анҵара даҿын.
Иара ихаҭа ус еизарак аҿы дықәгыланы дцәажәо
уаҩы имаҳацызт.
Аиҳабыра тәарҭас иалхны ирыман Бырзықьаа
рынхарҭа, Быҭха ашҭа ҳәа изышьҭаз ахьыҟаз Мыҭҳас
ақыҭаҿы. Ԥхнызар – аиҳабыра еизон, ашҭа еиҵых
агәҭа иқәгылаз, ажәҩан хыла иҵызԥссоз аџь дуқәа
рымҵаҟны, ӡнызар – ашҭа аган аҿы, зеиԥш ҭаӡам
аӡыхь азааигәара амеџьлис азын мацара иҟаҵаз
аӷәтәы ҩны аҿы.
Убри ахьатә ӷәтәы ҩны аҿы ауп иахьымҩаԥысыз аҵыхәтәантәи аублаақәа реизара. Убра иагьыӡбахеит мҳаџьырра ацара. Уи ахҵәара шьаҭарӡга
аҵыхәтәаны убри еиԥш аҟны ҳкылнагеит, сара аӡәы
зыҵәык сыда аублаа бызшәала ицәажәо адунеи аҿы
аӡәгьы дыҟаӡам уҳәаратәы.
***
Март аналагамҭазҵәҟьа акәын. Уи амза Аублаатәыла ахьаҳәхьачара адыруеит, мышкы ҩынтәхынтә аҽеиҭанакуеит: зны амрахәага хаакәакәараӡа, зных аԥша ҵәыҵәы, ақәабаасабаа аланы, нас
ақәа мацара ахаҽаҳәа икыдҵәаны ацара иналагоит.
Асы еиқәыцә ишышьҭаз, ауха ақәоура иаах­ҭа­­
накын, ҭыҳәҭақәак рҿы аҳәынҵәа зыхьтатаз кәам­
ҟьақәак рыда, егьырахь инықәӡәӡәаа иагеит.
Ашьыжь икаххаа ажәҩан еилганы ишыҟаз, иара­
знак иаашәшьын, зны ақәа шлеиуаз, асгьы нацна­
ҵеит. Ақәыцқәа хьзырнаауаз аԥшаӷьы амахә ҟьан98

тазқәа ианаарыласлак, аԥсабара қьы-ӷызуазшәа уа­
ҳа­уан. Уи аҽны, адәныҟа уск иаршаҟьоз ида, амца
аҽҳәыҵра уадаҩын.
Шьыжьнаҵы аиҳабыра еиҭатәахран иҟан. Ҳаџьы
Кьарантыхә сицны, ашьыжь аусҳәарҭа аԥхьа ҳанаа­
ҽыжәҵ, аиҳабыра иалахәыз рыдагьы, имаҷымкәа
ажәлар еизахьан. Абжьааԥны ас ажәлар анеизалоз ари ашҭаҿы гәырӷьарахон, ашәаҳәара, акәашара, ацәҟьара кыдҵан ахысра, аҽырхәмарра... Урҭ
абаҟахыз уажәы, аԥсраҟны аџьабара иалатәазшәа,
зегь рылахь еиқәыршьшьы, насҭха-аасҭха, гәыԥгәыԥла рыҽшаны, рыбжьы ныҵакны еицәажәо еилагылан.
Аусҳәарҭа абарҵа иҵатәаз аиҳабыра агәырқьҳәа
иҩагылан, ахада иааиԥылеит, аԥсшәақәа анааибырҳәа ашьҭахь, Ҳаџьы Кьарантыхә днараԥгыланы,
инеибарԥшы-ааибарԥшны аизарахь иааԥхьаз зегьы
ауада ҭбаа иныҩналеит.
Ҳаџьы Кьарантыхә дышиашаз арымӡ ҟьаҟьа ду­
қәа днарыбжьысны, аханы зымацара игылаз аҟәардә
днықәтәеит, ишьҭагылан инеиуазгьы наҟ-ааҟ еи­
ҿаԥшуа, арымӡқәа рҿы рҭыԥ ааныркылеит. Ауб­
лаатәылатәи ауаа ҟәыӷақәа, ашьауардын ахшыҩ
змаз, ҳныхаԥааҩ Соулаҳ раԥхьа днаргыланы, ауада
ҭбаа иазкуаз, агәырқьҳәа иааҩналан аиҳабыра ирыкәыӷӷаша иаагылеит.
Саргьы, аиҳабыра хада ишькылкҩы зласакәыз
ала, анеира сақәиҭын, иҩналоз сыҽрыларӡны, кәакь­
ҭак аҟны саакҿагылт.
Зегь рышьҭахьӡа дааҩналеит адин хада Саҳаҭқьери, сарақь шкәакәала ихы ҭалаҳа, ишьапы зықәиргылоз адашьма ҭабгар ҳәа дшәозшәа, ашьшьыҳәа
ишьи-ишьи еиқәҵо, аҵәца азна аӡы ихы иқәгылазаргьы џьара икаҭәарымызт, диашаӡа дышнеиуаз,
Ҳаџьы Кьарантыхә изааигәара арымӡ аханы дна­
тәеит.
99

Haҟ-aaҟ арымӡқәа рҿы ибжьаҿа-бжьаҿаӡа ҭыԥкҭыԥк ҭацәын. Урҭ, аизарахь икылымсыз, Ахҷыԥсынтәи Баӷ Кьаӷәсеи Саӡтәылантәи Рыд Уахсиҭи
рҭыԥ­қәа ракәын.
Уаала иҭәыз ауада акыраамҭа иԥшын иӡыҩҩӡа.
Итәа­згьы игылазгьы рыблақәа аиҳабыра рхада Ҳаџьы
Кьарантыхә изырхан.
Уи дтәан, инапсыргәыҵақәа ишьамхы иқәкны,
икылкааны иаԥхьа адашьма дықәԥшуа, акыр ҵхимши ҭынч ихы нықәҵан дышмыцәацыз мҩашьо,
иблақәа ҭчаан, илакыҵақәа ҵшәаан, иԥшшәы ихыгга.
Нас, дҿыхазшәа ихы дҩахан, итәаз даарылаԥшын,
ашырҳәа даагылеит, илахь маҷк иҭахалан ихаз
ихылԥарч еиқәаҵәа цыҩцыҩ ихагәҭахь иҩаскьеигеит, еицырнааны иҟәныз иӷәакьиа ҟама аариашаны, инапқәа еиларшәны амҳасҭа инықәиҵан, акы
иԥхьаӡозшәа аҭуан днаҵаԥшит. Абжьааԥны дшашьцылаз иажәақәа ахыртҟәац анаауа еиԥш еицыргыланы идәықәимҵакәа, иахьынӡазалшоз иҽырҭынчны даацәажәеит:
– Аиҳабырагьы, аизара иаднагалаз ажәларгьы,
аб­зиара шәықәзааит! Иацынӡа ҳаибашьра усқәа
зеиԥшраз усгьы ижәдыруеит, ҿыц акгьы сзацҵом.
Аибашьра еилашуеит, еихсыӷьшьак амаӡам. Аурыс
ҳәынҭкар ир иахьабалак иааҳакәыршаны ажәылара
ишаҿыц иаҿуп. Ҳашьҭахьҟа ҳнеиҭаҵыргьы абаагәара еиԥш ҳзықәгәыӷуаз ҳашьхақәа ракәын, уахь алагьы ишәарҭахеит. Иаха аҵхыбжьон аԥшыхәҩы иааз
излаҳаиҳәаз ала, ҳаӷацәа рырхәҭа ӷәӷәак Ашәынтәи
ҳашьхақәа иаарыҵагылеит, ахыҵра ргәы иҭаны.
Амраҭашәарахьтәи, ишыжәдыруа, аинрал Геиман
аагылашьа имамкәа ажәылара даҿуп.
Жәацы зегь ҳаицҿакны уи аинрал иахь аинааларазы идәықәаҳҵаз сара саб иашьа Бырзықь Арсланбеи, ишыжәбо еиԥш, макьана ихабар ыҟаӡам, дыр­
100

шьу, дбаандаҩыртәу ҳаздыруам. Шәара шәыблала
ижәбоит, Баӷ Кьаӷәсеи Рыд Уахсиҭи жәацгьы ҳаизара
иалахәмызт, иахьагьы икылымсит. Ари змааноузеи?
Аханатә абџьар кны иҳадгылаз асаӡқәеи ахҷыԥ­
сааи рыҽхьаркит, урҭ цәгьара дук ргәы иҭамзаргьы,
алакҩакра ихҭакны ишамоу ҩашьом! Мраҭашәарахьтәи ҳгәылацәа шаԥсыӷаа ракәзар, ишшәаҳаз
еиԥш, рабџьар шьҭарҵеит. Рыбжаҩык наҭхәажәаа
реи­ԥшҵәҟьа, амшын ахылара иаҿуп, иаанхаз лакҩакуеит, изқәыркра рыздыруам, издыруада, ҳара иаҳзыԥшызаргьы сеидру! Аԥшыхәцәа ихынҳәыз изла­
рҳәо ала, Далааи, Ҵабалааи, Ԥсҳәааи, ҩаԥхьа аҳ Ҳамыҭбеи Чачба дырԥырхагамхозар, иҳарҭахьоу ражәа
еижьом, иахьеи-уахеи ирхымгакәа ар ҳзаарышьҭып
ҳәа ҳгәыӷуеит.
Ҟәыӷареи хаҵареи згым аублаа раԥхьагылаҩцәа,
шәыххь згеит, сара ишәасымҳәаргьы шәара ижәымбо иҟам иахьатәи амш аублаа жәлар зԥылахьоу
амшқәа ишреиԥшым. Иахьатәи амш иаӡбароуп
аиба­шьреи, аҭаслымреи, атәреи, ахақәиҭреи, ахҵәареи руакы. Хәыҷи-дуи, хацәеи-ҳәсеи ҳажәлар зегьы,
итәаз аиҳабыра иаҳзырӡбарызеи ҳәа абри аҩны иазыԥшуп! Абри дырны, шәааи нас, шәыххь згеит, ҳхы
неилаҳҵап! Хырԥашьеи зыԥшышьеи уаҳа ишыҟам
усгьы изҳәатәузеи?
Иажәа абра иааҿахиҵәан, ибла џьбарақәа рыла
итәазгьы игылазгьы ааимидеит. Нас ашьшьыҳәа
днатәеит, иаԥхьан еиԥш, инапсыргәыҵақәа ишьам­
хы илықәырӷәӷәаны адашьма дықәԥшуа. Зназы иаа­
ҭынчрахеит.
Игыларыдашь уажәшьҭа ҳәа акҿыҩраахьынтәи
сгәы хыҭхыҭуа итәоу срылаԥшуеит, аха макьана ҽырҵысра рымаӡам, анаҳәааҳәраҵәҟьагьы рылымшошәа ауп ишызбо. «Алоу-иԥа Шьардын Ҭырқәҭәылаҟа
ахҵәара усгьы иӡбахьеит, ара ианаацәырига, Ҳаџьы
Кьарантыхә избац иакәзар, урҭ аҩхацәак еидымсылар
101

ԥсыхәа амам» ҳәа сгәы сааҭахәыцын, ҳахәԥҳа дахьтәаз гәаҭаны снеизыԥшит. Уи, ара ирҳәо, ируа акы
усс имаӡамызшәа, иҽырмашьцаны, ижакьа еиқәа­­ҵәа
ахыџьгәыгәынра инацәкьарақәа алархәмаруа, иаԥ­хьа
аҭӡыварахь џьара иблақәа кыдхалон.
Ахьышәҭҳәа, аидара хьанҭак наиқәҳәаны инкаижьызшәа, дҩагылеит амулацәа рхада Саҳаҭқьери.
Инапсыргәыҵақәа неиҿаԥсаны, ижакьа ӷарԥшар
ина­ҵакны:
– О, Аллаҳҭаала, шьарда зымчу, унапы ҳануп, ул­ԥх
­ а-угәыԥха ҳагумыжьын, хара ҳамазаргьы ҳаҭоумҵан, иахьатәи амш ҳара ҳзы ирманшәал! – аныҳәара даҿын уи аҭуан даҵаԥшуа, ибжьы ҵыс-ҵысуа. Ашьҭахь, имахәарқәа неихышьны
игәышԥы инадҵаны, иаԥхьа еилаӷәаа итәаз аиҳа­­
быра ашьшьыҳәа илаԥш нархигеит: – Аӡәгьы дза­­
хыԥаран дыҟам адунеи ҳшаны ҳақәызҵаз Алла­
ҳҭаала ду ҳалахь ианиҵаз. Уи зегьы ирзеиԥшуп, зегьы ирзыԥҵәоуп!.. Ԥеиԥшхәыс ҳажәлар ирымазар
акәхарын, аамҭала акәзаргьы, ари адгьыл аныҵра.
Аллаҳҭаала иаҳзалихыз алахьынҵа мчыла аҿагылара гәнаҳауп, ҳара иаҳуалуп ҳазшаз иҿаԥхьа аҽырраҳаҭра! Сыбла самжьо иҟьаҟьаӡа санԥшылоит
амшын ирганы инагоу, агьааурқәа иаадмырбыз
ҳара aублаақәа ҳамҩа ҿыц! Уи нагоуп Аллаҳҭаала
изаӡәу, адунеи абжак зымпыҵаку асулҭан ду имзаҿа
иаҵашәҭуа адгьыл ԥшьахь, Ҭырқәтәыланҟа.
Иахьшоурам, иахьыхьҭам, ныҳәарада шәииԥ­
шьии­ра ахьырзымдыруа, ҳақымзар, гәнаҳа ахьы­
ҟам, иашамзар, залымдара ахьуԥымло, аҳра змоугьы, атәитәыхгьы ақьаф ахьырзеиԥшу, еиӷарада ауаа
рнапы еибаркны, илеиҩеиуа, хьаабаада, амсылман
баҳча шәҭышра иахьыҵоу. Уи адгьыл хазына, Ҭырқәтәыла, шәааи, амсылманцәа, capа сахь ҳәа анапы ыргьежьуа игылан иаҳзыԥшызар, нас аиҳабыра
сшәазҵаауеит, иарбан ҳара ҳнызкыло, ҳаззыԥшу?
102

Ҟәбина архаҟа шәахыҵ ҳәа аинралцәа иҳадыргало зынӡакгьы ҳхахьы иааҳамгароуп! Иҭаҳхуазеи ҳарҭ амсылманцәа агьааурқәа рҭыҩра! Дарбан
џьанаҭ ԥсыршьага баны, џьаҳаным еилашыра алызххьоу?..
Абас ибжьы ҵаӷа ныхҵаахҵо, иажәақәа цқьа
игәы­лыршәа-гәылыршәо дцәажәозу, аматанеира
да­ҿызу узеилымкаауа, акыраамҭа дгылан амула.
Иза­ҳауаз рзы иҿыцмызт Саҳаҭқьери игәҭакы, уи
иахьанӡагьы, асҵәҟьа ихтны акәымзаргьы, акыр­
ы­нтә ажәлар адиԥхьалахьан Ҭырқәтәылаҟа ахҵәара. Аха уаанӡа уи заҳар змуӡоз, Алоу-иԥа Шьардын
днарылаҵаны аӡәырҩы, уажәы иныҵакны рцәа­
жәашьеи, рҿаԥшылара злаҟаз алеи, гәахәала ишрыдыркылаз ҩашьомызт. Ҵоуп, иҟан, егьмаҷҩымызт
уи иады­мгылозгьы.
Дакӡамшәа адыххәа дҩаҵҟьеит Бараҟаи-иԥа Ӡа­
ԥшь Ноурыз, кьаҿк, еиқәакы, еилацалак, ихаз ахыл­
ԥарч кәахь ааихкәыцәааны агәаԥҳәа иаԥхьа адашьма илықәижьын, ибла ҭысамсал ашкәакәарақәа
иџьы­­мшь хәымсысқәа аҽыԥ-аҽыԥҳәа амацәыс
еиԥш­ина­ры­ҵацырцырын, арҵәаа ааҭиргеит.
– Ари ахацәа иреизарам! Ари зеизароу, иха­
шәҵозар, аҭакәажәцәеи аҟәыдырԥацәеи роуп!
Хымш раа­хыс ҳабла ҭкәыкәы ҳаидтәалоуп, аҳы,
иҳа­ӡбаз ак сашәҳәозар! Ҳажәлар ашьа илагылоуп,
арахь ҳарҭ ҳаидтәаланы аҟәыдырԥара ҳаҿуп. Уара,
шәааи нас, ҳхацәа маҭәақәа лаҳшәыхны, ԥҳәыс
маҭәала ҳҽеилаҳҳәап, ҳабџьарқәа ҳаҟәныхны, атыша илҭажьны амҳабысҭақәа шьҭаҳхып, агьааурқәа
ртәаны крырҿаҳҵалап, ҳақәгьежьааны рымаҵ ааулап! Ҳарҭ аамсҭцәа, шәыххь згеит, уажәшьҭа анхацәа
раԥхьа ҳазлагыларызеи, ас ҳшәыргәындахар? Ргәы
ҳахшәазар акәхап, ажьыӡаҵәҟьа ашәара иаҟәыҵит.
Аҽы зтәыз аҽы уаара даҳәон ҳәа, ҳара адунеи ршеи­
жьҭеи ҳхатәы дгьыл ҳамоуп, нас, ҳзаҳәарызеи џьоук
103

рыдгьыл! Ҳарҭ иаҳхароузеи, нас, ҳадгьыл ԥшӡазар,
ибеиазар? Мап, дадраа, ҳара ҳаҩны ҳаҟоуп. Ҟәби­
нагьы ҳҭахым, иара убас Ҭырқәтәылагьы! Мап, мап,
дырҩегьых мап, ашәыргәындақәа иахьырҭаху ицааит, ублаа заҵәык иҟны ҳнеиаанӡа ҳаибашь­уеит!..
– ихылԥа аашьҭыхны, асаба нақәыршәшәаны, ихам­
ҵакәаны, ус инаиваҵаны днатәеит Ноурыз.
– Диашоуп Ноурыз, диашоуп! – иаагеит абыжьқәа.
– Тәыс ҳаҟамызт, ҳагьыҟалом! Ҳазхылҵызгьы
ха­цәан, дарбанзаалак аӡә иаԥхьа рхы ладмырҟәыц­
ызт, нас иарбан ҳара ҳзыцәшәо, хаӷәӷәацаӡа ҳаԥсадгьыл ҳшьапы ықәгылоуп! Агәырқьҳәа иҳацгылап,
ҳара ҳхацәахар, Ахҷыԥсаа, Асаӡқәа, Далаа, Ҵабалаа,
Аԥсны зегьы! – абас аӷьаца-ӷьацаҳәа даацәажәеит,
Ноурыз ииҳәаз дацԥыҳәаны, иӡара ҭарбаӷьа икны
дахьгылаз, Хьрыԥс-иԥа Мураҭгьы. Уи аукы, фархьк,
ихы ҷаԥшьӡа ҿыц исаны иахьыҟаз, ижакьа еиқәаҵәа
иаҳагьы ихы-иҿы ианчылазшәа убон.
– Ҳаибашьуеит, ҳаибашьы! Аԥсцәеи абзацәеи иа­
хьа еилҳаргароуп! – днаҵаҳәҳәеит, дарбан сгәала­
шәом, насҭхашәа итәаз даҽаӡәгьы.
– Дадраа! Шәаагыл, ишәыхьзеи? Ҳаит, амарџьа,
ҳәа аҵҟьара ианхәҵәықәхгоугьы ҟалоит! – ныб­­
жьеигалеит Ҳаҭхәа-иԥа Сиҭ. Уи ҳара ҳҭаацәа иҳазгәакьаз уаҩын, саб иаҳәшьаҵәҟьа диман, дцәа­
жәаҩын, аиҳабыра даламзаргьы, анхацәа рахь аӡәы
ҳәа иршьоз хаҵан, Ҳаџьы Кьарантыхәгьы дизыӡырҩуан, ҳаҭыр иқәиҵон.
Сиҭ ибжьы шаараҳаз, зегьы ацәажәарақәа иаа­
рҟәаҵын, инеизыԥшит, аха иара дгылан уаҳа акгьы
мҳәаӡо.
– Сиҭ, уара ахшыҩ ду змоу уаҩуп, иҳауҳәозеи,
уажәа ааҳалоуҵар ҳҭахуп! – ҿааиҭит Ҳаџьы Кьарантыхә.
– Ишәасҳәозеи, дадраа, сара сыхшыҩ хәыҷ иазышьҭыхуам ари еиԥш жәлары зегьы ирзеиԥшу аус
104

ду. Сара схатәы ауп ишәасҳәо, сыҷкәынцәа ахҩык,
иахьа аибашьра иалагылоу, рыԥсы ҭагәышьазар,
урҭгьы налаҵаны, анс акә, арс акә, абарҭ шәеиԥш
зда ҳамам анагақәа иӡбаны ишьҭышәхуа ҳадгылоит.
Далаа Хылԥацәгьа-иԥа дрывасҳакьуан ҳәа, шәара
шәҳәатәы ҳавагыло ҳаҟам! Амала, дад Кьарантыхә,
амра агыламҭаз ашәаԥшь ҵнагоит, ианҭашәоуагьы ашәаԥшь ныжьны иҭашәоит. Сара уажәы избо
мраҭашәаран шьҭахьтәи ашәаԥшь ауп, иара уигьы
шьаԥшшәалоуп, алаӷырӡ хьшәашәа ахәлыкәкәоит!..
Иаанагозеишь аҭаҳмада иажәамаана ҳәа ихәыц­
уазар акәхарын аизара иалахәыз, ҳамҭак, иҭынчран,
аха нас итәазгьы игылазгьы аууҳәа иааилалеит.
Ҳахәԥҳа Алоу-иԥа Шьардын иахь сеиҭанаԥшыхит,
уи дшынатәаз еиԥш деиқәпата, изакәызаалак ҽыр­
ҵысра имамкәа дтәан, ибӷа аҭӡывара инадҵаны.
«Ишәҭаху шәҳәала, сара стәы усгьы иӡбоуп рҳәозшәа
акәын иблақәа шынаԥшуаз. Еиҳарак сара хәаԥшырҭас исымаз, баа дуҵас сзықәгәыӷуаз, наџьнатә зыгәра згоз Ҳаџьы Кьарантыхә иакәын. Уи уажәы иаҳа
длахҿыхызшәа збеит. Инапы анҩышьҭих, ауада
иҩныҩуаз аӷьалпалбжьы хәыҷы-хәыҷыла иааиқә­­тәеит.
Убасҟан дҩагылеит Бараҟаи-иԥа Ӡаԥшь Аҳмеҭ,
иаԥ­­хьан игәы анеилахх зхылԥарч зыхԥааны иказы­
жьыз Ноурыз иашьа еиҵбы. Шьхынгылак, еинаалак,
иӡара мыркатылла ихуҵәарын. Ичоуҳа кәымжәы
цыҩцыҩуа, икаба шкәакәа аҵыԥшуан, бџьарс акәы­
мкәа, ус асифаҭаз иныҟәигозшәа иразныԥсараха
ҟама хәыҷык иҟәнубаауан. Икәымжәы иаԥшшәылаз
ихылԥарчгьы, наҟ-ааҟ ажәҩақәа ылганы, уажәымзар-уажәы иааихшәартә еиԥш ихы ашьҭа­хьҟа инаскьаганы ихан, ибарфын жакьа иаазыркьаҿны иҵырффан.
Ҳаџьы Кьарантыхә уи ауаҩ данибоз игәахы еиҟәы­
ҷ­­ҷон, аха ԥсыхәа ахьынӡамаз иҵәахуан, диҟәи­ҟьарц
105

иҭахымызт. Ихтны иааимацәгьахар, Бараҟаи-иԥа
Аҳ­­меҭ аурысқәа рахь дицәыиасыр ҳәа дшәон.
Уажәы Бараҟаи-иԥа Аҳмеҭ дшыҩагылазҵәҟьа,
иара­знак ацәажәара даламгеит; ихьтәы сааҭ ааҭиган, днахәаԥшын, аҷақҳәа ахҩа наиркын, наҟ инаи­
ҵәахит, иҳазырҭрақәеи икәымжәы аԥшьқәеи днарыхәаԥш-аарыхәаԥшын, иааирҽеит, нас ипатреҭ
ҭихуазшәа, иарӷьа напы игәышԥаҿы икәымжәы
арҟьара инавҵаҵаны, диашахәҵәаӡа даагылан, ибжьы мырдуцәакәа, аха зегьы ираҳаратәы даацәа­
жәеит:
– Иагарааны иаҳҳәахьазаргьы, абыржәы еиԥш аублаа жәлар амахәҩа ҳақәымгылац! Лассы ҳазлаҟоу
ҳзымԥсахыр, ҳзықәгылоу ҳаҵаԥҵәоит, ҳшыжәлару
зегьы хланҵы ҳцараны ҳаҟоуп! Изхарада? Раԥхьа
иргыланы – ҳара. Шәааи, иаахтны ҳаицәажәап, ҳазҩа
ааӡарым; аурыс ҳәынҭқар ир рабашьра ҳаламгаран
ҳалагеит, ҳара ҳнаҩс егьырҭ ашьхарыуаагьы. Шәгәы
иалымсын, шәыххь згеит, ҳабацәагьы ҳаргьы ҳаб­
лақәа хҩаны акәын ҳаӷа ҳашиабашьуаз, имчхара ду
аабар ҳәа ҳшәаны! Абас, дадраа, ҳахгьы ҳазгәамҭеит,
иҳабашьуазгьы имч ҳзымдырит!
– Уанбаҿыхеи, Бараҟаи-иԥа! – изымчҳакәа дныҩ­
ныҵәааит Ҳаџьы Кьарантыхә, ахьышәҭҳәа дҩаҵ­
ҟьан. Уара уакәымзи, мшәан, Ҳаџьы Бырзықь бзиахә ҳаԥхьа дангылаз аахысгьы ҳажәлар аибашьра
иадыз­цалоз. Дарбан, нас, уара уакәымзар Ҭырқәтәы­леи Англызтәылеи ирызцоз ацхырааразы? Уахьы­
нтәи ӷбала аџьаԥҳаны ӡхызгоз? Нас, иахьа уима, уабаҟаз?
– Уажәы имбеит Бараҟаи-иԥа ажьа еиԥш ишьҭа
арӡра! – ныбжьеигалеит Саҳаҭқьери дахьтәаз, дша­
ҵәышаҵәуа.
Ауада ҭынчхаанӡа ус дгылан ацәажәаҩ иҽеидыԥсала, аӡәгьы диламцәажәаӡо, нас зхы ларҟәны итәаз
аизара ахантәаҩы днаихәаԥшын:
106

– Иуҳәо иашоуп, Ҳаџьы Кьарантыхә, уххь згеит,
абарҭ зегь шәеиԥш саргьы исымоуп агха. Усҟан сыԥсадгьыл ахақәиҭра сыхьчоз џьысшьон, хаҭалагьы,
ижәдыруеит, заҟантә аҳәаҭыхла ҳаӷа сиԥылахьаз.
Аха урҭ зегь ҳара ҳзы шьаҭарӡгахеит. Ижәдыруазааит,
раԥхьатәи ҳшәақь аурысқәа рахь ианааҭҟьа инаркны, ҳара иҟаҳҵеит риашашьа змамыз агха! Баша
ҳҽықәаҳхит, ҳҽыхҳарҵәеит! Абааш хаҳә еилаҭәахра
хагәла ҳасит, ҳхы акәтаӷьқәа реиԥш инадԥаҳҽылеит – уаҳа акгьы! Гәыбӷанс ираҳҭозеи аурыс еинралцәа? – Аҳмеҭ иажәақәа наигӡон. – Аублаа аиҳабыра иалахәыз џьоукы зны ҳарнаалеит, ачынқәагьы
ҳарҭеит, нас, изааӡарызеи, асулҭан ҳиқәгәыӷны
ҳаа­ҳәит, абџьар шьҭыхны ҳнарҿагылеит. Усҟангьы
иаҳзымдырит, иахьагьы еилкааны иҳамам, адунеи аҳәынҭқаррақәа зегьы, ҳара даара ҳзықәгәыӷуа
аҭырқә сулҭангьы дналаҵаны, аурыс ҳәынҭқар
ишиххәыцуа, ихтны ирымҳәозаргьы, ишицәшәо!
Ҳара ҳазҭашәаз арыцҳара еиҳараӡак изыхҟьо – даара ҳзықәгәыӷуа уи асулҭан ԥсика ҳәа ҳаргәыдиҵоит
акәымзар, аурысқәа драцәажәоит, ҳара ҳзын драбашьран дыҟаӡам. Абри дырны раԥхьаӡа ҳадгьыл
ршьапы аннықәдыргыла аҽны инаркны, аинралцәа
ҳарнаалар, ҳаҽраҳҭар акәын!
– Уapa yхы ԥҽыҵәҟьаны укылсит иахьатәи аизарахь, сашьа, аха издԥуҽлаз ауп исзымдыруа! – дыҩныҟааны дааҵҟьахит Бараҟаи-иԥа аиҳабы. – Уҿы излаҭыҵӡазеи агьааурқәа ҳарнаалап ҳәа ажәа иуҳәаз?
Ара итәоу џьоукы акы иақәыркыргьы, уареи сареи,
анкы илыхшаз, аинралцәа рнаалашьас иҳамоузеи,
суазҵаауеит, Аҳмеҭ? Еиӷырҟаны иказыжьда ҩыџьа
ҳашьцәа бзиахәқәа? Нас урҭ ршьа зураны иҟада, уареи сареи дара зшьыз агьааурқәа ҳарнаалар? Мап,
мап, саб иԥсаныс анысҳәа, ихаҵа, аинышәаразы даҽа
ажәак ануҳәа, ҩыџьа аишьцәа ахьеидыԥсылаз рҳәо,
схы шудысшьыло! Уанӡа сноумган, наҟ уҳалҵ, наҟ!
107

Афра гәыжәлацәгьа Ноурыз, иҟама абжараҟынӡа
иааҭихит, аха ҩыџьа ахацәа неин, деимырхха дааныркылеит.
– Ашьра зқәугьы џьара ажәак ирҭахьеит! Иҟалазеи, уара, сажәа анагӡаха сышәҭа!
– Иуҳәаша уҳәахьеит, уажәшьҭа уаҳа иацуҵарызеи?
– Ишәыхьзеи, уара, ҳааизыӡырҩып, нас, шәҽааи­
қәышәк!
– Ишыжәдыруа, ақырҭқәа ҳара ҳаҵкыс хыԥхьаӡарала акырӡа еиҳауп, аха рабџьар шьҭыхны аурыс
ҳәынҭқар иҿамгылеит, – дналагеит ҩаԥхьа Бараҟаи-­
иԥа Аҳмеҭ, аҭынчра иааҟалаз ихы иархәаны. – Қырҭ­
тәыла зегьы ҳаҟәыҵып, иаагап Егры уахьныруа
инхо агырқәа. Аханатә еинаалеит аурысқәеи дареи.
Хаҭала ахьыԥшымра рцәыӡзаргьы, ауааԥсыра еиқәдырхеит, асӡа ицарым, мышкызны мышлашарак
рзааԥшыр ҟалоит. Ҳара аибашьреи аҽықәхреи ҳаҿ­
наҵы, дара аҳәынҭқар иуӷә хьанҭа ишаҵазгьы, уи
изакәан рхы иадырхәеит, алахтрахь рхы дырхеит,
уарлашәарла акәзаргьы, урҭ рыхшара аурыс ҵара­
қәа ирҭоуп.
– Уаангыл, Бараҟаи-иԥа Аҳмеҭ, уаангыл! – дааҵ­
ҟьеит адин хада Саҳаҭқьери. – Зегь еилоугаргьы, оо,
Аллаҳҭаала дшаҳаҭуп, удин еилоугоит ҳәа сыҟамызт,
абааԥсы! Ҳаздукылада ҳара? Ақырҭқәеи аурысқәеи
қьырсианцәан, урҭ еилибакааит, ҳара ҳамсылманцәоуп, агьааурқәа ҳраӷоуп!
– Ҳақлаҵәҟьа ҳцәажәозар, уххь згеит, Саҳаҭқьери, ҳаргьы зқьы шықәса рышьҭахь зны иҳадаҳкылеит ақьырсианра. Ҳаԥсылманцәоуп ҳәа ҳхы
шыҳаԥхьаӡогьы, уи адин ҳалаҽны ҳаҟоуп иахьа
уажәраанӡагьы! Дарбан аублаау, нас, хьачхәамеи
мшаԥи ныҳәас измам? Уахь алагьы, Саҳаҭқьери,
уххь­згеит, ишуҳәо аурысқәеи ҳареи axҟa ҳабжьалартә ԥахьагьы ҳаҟамызт, иахьагьы ҳаҟам!
108

Ҩаԥхьа ихылԥарч кәахь ихкәыцәааны, адашьма
илықәыжьны дҩаҵҟьеит Ноурыз, иҟамагьы цырцыруа иҩҭиԥааит.
– Ҳԥыза, уххь згеит, саб иԥсаныс анысҳәа ихаҵа,
абри ауаҩ наҟ данҳалшәымга, арахә еиԥш иӷра ҭырбганы дышкасыжьуа! Иахьарнахыс уара Бараҟаи уиԥам, сара усашьам! Иаҳзымдырӡакәа аинралцәа урнаҭхьазаап! Уҳалҵ, уҳалҵ! Аԥсахҩы, здин еилазгаз
амаҳагьа! – деимырхха, инкылара иаҿын Ноурыз.
Ҳаџьы Кьарантыхә дҩагылан, дхаҵәи-хаҵәиуа
анеиҩеира дналагеит. Нас ишшәырӡа игылаз Бараҟаи-иԥа Аҳмеҭ днаидгылан:
– Уаҳа иуҳәарц иуҭахузеи? Издыруада аурыс
еинралцәа узлахырхыз цәыругарц угәы иҭазар? Англызтәыла уаныҟаз, уатәи аиҳабыра хьы-разныла иҩычаз афрангь аҳәа урҭеит, уи адагьы урҭ узлахырхрыз мачхәызма! Арахь урҭ абџьар цхыраара
ҳарҭоит ҳәа, ашьаарҵәыра илагылаз ужәлар гәакьа
жьаны, аҳәынҭқар ир иргәыдуҵон. Иахьа агәаҟрацәгьа ҳанҭагыла, зегьы ухы рылуршәшәарц уаҿуп, аха
угьангьашра ҟьаҟьаӡа ихтит! Еи, геди, зауалеи, Аҳмеҭ,
уҿҳәара ааины убӷа икыдгылеит ҳәа сыҟоуп, уҿҳәара!
– Зегь ҳаҿҳәара ааины иҟоуп, уххь згеит Ҳаџьы
Кьарантыхә, уара ухаҭагьы ҳаԥхьа унаргыланы! –
иҽырҭынчны дналагеит Бараҟаи-иԥа Аҳмеҭ. – Англыз еиҳабыра рҿаҳәатәы нармыгӡазар сара гәыбӷанс исымоузеи? Амала, иаҳхаҳаршҭрым, контрабандала акәзаргьы, англыз бџьар маҷымкәа ишҳауз.
Урҭ, усҟангьы уажәгьы, ҳара уаԥсҵәык азна иҟоу ҳзы
аурыс ҳәынҭқар ддыргәаауам. Дара рзы ҳара ҳазусҭцәада? Афра аҽырхықәымҵақәа, ауаа шьҭахақәа ҳәа
ҳрыԥхьаӡоит, хымԥада. Исгәалашәоит, Лондон ҳаныҟаз, ҳара ҳазҭашәаз арыцҳара аҵкыс, хрыҩ азыруан ҳаилаҳәашьеи ҳабџьармаҭәеи!
Зынӡак аҽрырҳарагьы хәарҭам. Арҭ аинралцәа
бџьа­р­ла ирымпыҵархалаз атәыла ҿацәқәа рҿы шьа­
109

ҭа­­­нкыла ажәлар ндырҵәеит ҳәа уаҩы имаҳац. Даӷьсҭан иҟалаз шәаҳахьеит усгьы. Шамильҵәҟьагьы
дрым­шьит, дытҟәаны дахыргазаргьы, Урыстәыла
дынхоит, млаки хьҭаки дакуа дыҟам. Иеибашьуаз
даӷьсҭанаа ракәзар, аӡәгьы инимырҵәеит, инхоит,
инҵуеит рыҩнқәа рҿы. Уанӡа ҳамцаргьы, абар ҳгәылацәа шаԥсыӷаа, шәрыхәаԥш, изгәаԥханы амшын
ихылаз рыда, забџьар шьҭазҵаз аӡәгьы дрыламкьысит. Урҭ аинралцәа рыгәҭа ижьышуа, ишьашуа
рыдагьы, аиаша иадгылоу, ҳара ҳаилызкаауа аӡә
дрыламкәа иҟалашам. Уимоу, ирҳәоит, урҭ иреиуоу
баронк ашьхарыуаа рыбызшәақәа иҵоит, анбанқәа
рзыҟаҵаны аҭыжьра даҿуп ҳәа.
Урҭ зегьы ирзаауазеи, иахьатәи ауп сара сыззааиуа. Ҩ-мҩак роуп иҳамоу ҳара; ма ҳшеибашьуа
хаҵаҵас ҳанҵәааит зегьы! Ма ҳара иаҳиааиз аӷа
ишиҭаху дҳазныҟәааит! Заҳәа ҭыхны иаҳҿагылаз
ҳаӷа иаҳа игәра згоит, маӡала абџьар ҳаазырхәоз
иаҵкыс! Ҭыр­қәтәыла уажә исымбеит сара, уа бзиарак ҳзыԥшу џьышәымшьааит! Ҳаҳәшьцәа реиԥш
ауадалықь ҳҭаларым, ҳашхацәоу ҳаанхааит!
Зыԥсадгьыл нзыжьыз, бзиарак иԥеиԥшым, ижәдыруазааит, абри адгьыл ҳшьапы аннықәааго аҽны
инаркны, аублаа жәлар захьӡу уаҳа иҟалом!
Суасиаҭ сҳәеит сара, уажәшьҭа, ишәҭаху сзыжәу!
Бараҟаи-иԥа Аҳмеҭ, итәарҭаҿы дымтәакәа, аиҳабыра даарылҵын, арахь ажәлар еиқәыӡырҩуаз даа­
рылагылт. Аҵыхәтәантәи уи иажәақәа убриаҟара
ирмчны, насгьы гәҭыӷьӷьаала иҳәан, дызусҭазаалакгьы аӡәгьы акгьы изацымҳәеит, еиқәышьшьы
иааҟалеит ҳахьыҩнагылаз.
Ус, адәныҟа апыҟҟаҳәа ҽцәак шааиз, насгьы иаарласны ишааҽыжәҵыз мҩашьо, шьҭыбжьқәак аагеит.
Итәазгьы игылазгьы ргәы хыҭхыҭуа зегьы аҩналарҭа иназыԥшит. Убри инақәыршәан ашә даалагылеит, жәацы аахыс зегь рыбла ҭырхаха иззыԥшыз,
110

аинышәаразы ажәылара иаҿыз аинрал Геиман
иахь ишьҭыз, Бырзықь Арсланбеи. Ашә данаалагыла, ақәабасабаа зхьыкәкәоз иуапа хәылда аҵӷақәа
ааԥыртланы, дымнаҳәыкәа, ижәҩақәа иаархыхны,
ишьҭахь игылаз ашькылкҩы инаииҭеит.
Агәырқьҳәа иҩеихаҵгылаз аиҳабыра рыгәҭа данааи, шәтәақәа ҳәаҵәҟьагьы изымҳәо ихы икәаҽны,
иаб дышьны ихәда дыхшьызшәа, даагылеит. Аӡәгьы
атәара иҽазимкит, ацәгьара хьанҭа ирықәҳараны
иҟаз ршьапы ишықәгылаз ирықәҳар, иаҳа иныркыларызшәа.
– Иаҳзааугазеи саб иашьа? – иуцәымыӷхартә иҟаз
аҭынчра ааилеигеит Ҳаџьы Кьарантыхә, ганха дыԥ­
шуа.
– Цәгьарамзар, бзиара ыҟагәышьам! – аарлаҳәа
даацәажәеит Бырзықь Арсланбеи. – Ҳаннеиҵәҟьа
иаразнак ҳидимкылт аинрал Геиман, ҳаԥшын, абаа­
ндцәа реиԥш асолдаҭ ҳарҷаԥшьон, ашьҭахь иаа­
ҳаԥхьеит, аха изакәызаалак ҳгәы иҭаз ацәыргаха
ҳалаимкӡеит, иаахыжәжәа-хыжәжәаны иҳаиҳәеит:
«Уажәшьҭа еинаалашьа ҳамам, ихҵәаны Ҟәбина архаҟа илбаарц зҭаху, шәҽеиҵаҳәаны ҳара ҳахь шәҿаа­
шәха, амҩа шәаҳҭоит. Ус акәымкәа, Ҭырқәтәылаҟа
ацара алышәхуазар, хыџьара шәыҽшаны агаҿахь
акылсра шәалага, уа ишәзыԥшуп аӷбақәа!.. Араҟа
ожәшьҭа аанхашьа шәымам!..». Уаҳа дхьаԥшынгьы
дҳахәамԥшит. Ҳандәықәлоз агаҿа иаркны ашьханӡа
ажәылара еиҭеирҿыцит, даазыдгыло акы деигӡом,
ирхәашоит, ибылуеит. Уажә дшаауа даауазар, ҩымш
ирхымгакәа Мыҭҳас дҟалоит...
Идыды-мацәысны иҩнасызшәа зегь аршанхеит ари ажәабжь бааԥс. Иҟалаз ахькылсуаз зегьы­
ҵәҟьа сзеилымкаазаргьы, уамак шаҳԥеиԥшыз
сцәа иалашәеит сахьгылаз. Абааду еиԥш макьана
сзы­қәгәыӷуаз Ҳаџьы Кьарантыхә, ианаџьалбеит,
ииҳәа­рызеишь, иҟаиҵарызеишь ҳәа сыбла ҭыр­
111

хаха снеизыԥшит. Уи дахьгылаз ҵаҟантәи ак наихан
адгьыл дыҵанагалозшәа, ашьшьыҳәа днеизҟәыҿны днатәеит, ихы ҩнапыкла икны. Ԥыҭҩыкгьы ус
ртәарҭақәа ааныркылт, даҽаџьоукыхгьы рыжәҩақәа
аҭӡывара инадҵа-аадҵаны ус иаашанхалеит. Иагараан иубахьеит, аԥшацәгьа иарааз абнара, уаанӡа ишшәыр-шшәырӡа игылаз аҵлақәа, еихышь­
еиԥышь еилажьны. Убасшәа акәын, уажәы, ахаан
шәара ззымдыруаз ҳәа иԥхьаӡаз аублаа хацәа реилатәашьа шыҟаз.
Ус адәныҟатәи иааҩхит ҽышьҭыбжьқәак. Дук мырҵыкәа, иԥсы ихәламӡо ашә даалагылеит агаҿа зҷаԥ­
шьоз руаӡәы. Аӡыԥсы ахьыкәкәо ихҭарԥа еиқәа­ҵәа ихыхны икын, уи иадкылан иҟамчы еиҩыр­
ҿаны.
– Ҳаџьы Кьарантыхә, уххь згеит, ҳагаҿа ихгылоу
аҭырқә ӷбақәа ркаԥдан ажәа узааицҳаит! – ҿааиҭит
ашә дшаахыҵыз еиԥш ибжьы гәаҩаӡа.
– Иҳәа, нас, иҳәа! Узгылоузеи убыбӡа?! – днаиҵа­
ҟьеит аиҳабыра рхада. Акы иҵасызшәа дҩаҵҟьан,
дзықәтәаз аҟәардә ирццакӡан авагьежьра днала-­
геит.
– Ефенди Шәлиман иааицҳауеит: «Хымш раа­хыс
хәыдаԥсада, ҳҿи хнапи еиқәыԥса амшын ҳах­гылоуп.
Иахьатәи амш иаалыршаны ҳашәҭаху­ҳашәҭахыму
цқьа агәра аагаратәы ианҳашәымҳәа, ҳара иаҳзыԥшу англыз контрабанда ӷбақәагьы ҳаманы агаҿа
ҳадҵуеит!»
– Удәылцқьа наҟ! – иблақәа шаҟьшаҟьо, ақәгье­
жьра дшаҿыз дныҩныҵәааит Ҳаџьы Кьарантыхә.
Агаҿа ҷаԥшьаҩ дшәаԥырҳаԥуа, агага еиԥш ашә днылабеит. Дзыхҟьаз уи акәзаарын, ашьҭахь ауп сара
ианыздыр, Ҳаџьы Кьарантыхә днаскьаԥхьан иеиҳәашаз, аизараҿы зегьы инарылаижьит, уи алагьы
ихитит аублаақәа рԥыза имаӡа: аизара ҟалаанӡагьы
ишиӡбахьаз мҳаџьырра ацара.
112

– Аиҳабыра иалахәу ҳааизыншәыжь, шәыххь згеит,
егьырҭ шәдәылҵ. Уара Бараҟаи-иԥа Аҳмеҭгьы уаҳа ус
умам араҟа! – иҳәеит Ҳаџьы Кьарантыхә, иаҳа иҽырҭынчны. Агәгәаҳәа еиҳаб-еиҵбыла ҳаишьҭагыланы
адәахьы ҳандәылҵит. Ҳашьҭахьҟа дҳашьҭалан дааиуан Бараҟаи-иԥа Аҳмеҭгьы.
Амш шьыбжьышьҭахьра инахысхьан, ақәа хкәа­
хьан, аԥсҭҳәақәа неилыҩры-ааилыҩрын, амра аакыл­
ԥ­хеит, аха хаара аҵамызт, аԥша ҵәыҵәы шасыц
иас­уан. Быҭха ашҭа ықәырҭәаа ажәлар еилагылан,
уахьынаԥшлакгьы ҽылашьапыла уҳәа амҩахәасҭақәа
ирныланы аизарахь иццакуаз улаԥш рықәшәон. Еид­
ҵәаҵәала игылаз сабгьы дрылазаарын, сыжәҩа нҭарс
данаасыха ауп дангәасҭа. Наҟ снарылиган:
– Ирыӡбазеи аиҳабыра? Ҳцауоу, ҳаанхауоу? – даа­
сазҵааит иаарццакны.
– Уи макьана еимакуп!
– Дара еимаркуа зхәарҭагәышьоузеи, арахь аам­ҭа
иаӡбахьеит, – даацәажәеит саб, – ҳахәԥҳа диаш­оуп,
амшын ахылара ада, уажәшьҭа уаҳа царҭа ҳамам,
дад! Ус ҳалахь ианызар акәхарын, угәы каумыжьын,
Анцәа ииулак зегь бзиоуп, ԥыҭрак уааԥшы, аиҳабыра ангылалак, ирӡбуа усгьы иуаҳап. Сара сыццак­
уеит, аҳкәажә дсыԥхьоит, урҭ ацаразы аҽырхиара
иалагахьеит. Амала, ҳашьцәа ԥыҭҩык амҳаџьырра
рхахьы ирзаагом, рыҽдыруадаҩыр ҳәа сшәоит, аха
жәлары зегь дәықәлозар, урҭгьы рхы иазхәыцып,
иамуӡар, ҳахәԥҳа драцәажәап!
Абри ашьҭахь саб ажәлар дҩарылҵын, амҩахәасҭа
днанылеит. Сгачамкны сгылан. Саб заҟа изымариан
далацәажәазеи иахьак аизараҿы еимаркуаз, еиҿаркуаз, аха ҵыхәаԥҵәала ирзымыӡбаз аус. Ҳажәлантә
рымада имамкәангьы иара ихала хьаҳәрада ишԥеиӡбеи амшын ахылара? Насгьы, аҳкәажә – аҳкәажә
лакәын, аха жәлары зегьы ззыԥшыз аизара ныжьны
дышԥацеи уахь?
113

Абас, саб ихымҩаԥгашьа иахысҳәаара сзымдыруа
ашышгәара сшадгылаз, рацәак мырҵыкәа, аиҳабыра еицырхашьшьы, Ҳаџьы Кьарантыхә драԥгыланы,
ауада иаадәылҵын, абарҵа иааҵагылеит.
Уи гәазҭаз ажәларгьы уахь инеизыҵәеит.
– Ажәлар, шәхаҵкы! – ҽааиҭит аублаақәа ҳԥыза,
ишсаҳац еиԥш ибжьы ҵәыҵәӡа ианаасаҳа – «Аиба­
шьрахь ҩаԥхьа дҳаԥгылозаап, рыцҳа!» – аасгәахәит
сара. Макьанагьы аибашьрахь сгәы сыхауан. – Уахатәи
аҵх агәы анеиҩнашо инаркны, ладагьы-ҩадагьы аибашьра аҵыхәа ԥҵәоит. Ҳаӷа ҳара ҳаҵкыс даиааизаргьы, ҳадгьыл мацара имазааит, ҳара дегьызмаха
ҳаҽиаҳҭарым! Аҭырқә сулҭан, ҳазҭашәаз аҟымҟыра
гәаҭаны, ишьамдгьыл аҿы анхарҭа замана ҳзалихит, аӷбақәагьы ҳзааишьҭит, амшын ҳхылоит... Абас
еимгеимцарак аабаанӡа, аамҭала ҳадгьыл нҳажь­уеит...
Уашьҭан зны ҳхынҳәышт, асулҭан ири ҳареи ҳаилагыланы, ҳаԥсадгьыл ахы иақәиҭаҳтәырц! Амала, уажәы
ақәыџьма зласыз ауаса реиԥш акәымкәа, зегь ҿык ҳаицҭацәажәаны, ҳшызынтәыку амсылман дгьыл ԥшьахь
ҳхы ҳархоит! Аамсҭцәа ирхьыԥшу анхацәеи дареи
усгьы инибажьрым! Уаҵәы ашьыбжьон ҳшыжәлару зегьы ҳаизаны, злыԥха ҳаура Быҭха ҳамҵаныҳәоит, ҳалҭагылангьы ҭоуба аауеит, дшәизааит наунагӡа
жәлары зегьы ирыцрыҵны даҽаџьара зхы зырхаз!..
Алабҟьацәа шәааццакны шәҽи-шәкәадыри неи­
қәышәҵа, хыла-ҵыхәала еимыжәда Аублаатәыла,
жәла­ры зегьы ирылашәҳәа мҳаџьырра ҳашдәықәло!
Хазы иалхны аҳәҳәацәа дәықәышәҵа: Далҟа, Ҵабалҟа, Ԥсҳәыҟа, Ахҷыԥсыҟа, Саӡныҟа, урҭи ҳареи
иахьа уажәраанӡа ҳацәгьеи ҳабзиеи еилан, ҳнибажьрым, ҳаицдәықәлап ҳахьцо!.. Быҭха ҳанаҵаныҳәалак ашь­ҭахь, ԥшыха ҟамҵакәа, аӷбақәа рҭалара
ҳалагоит. Идәықәлаша, дахьдәықәлаша зықьрыхцәа
шәҩырыхцәа ирарҳәап, шәҩырыхцәа жәаҩырыхцәа
ирарҳәап!..
114

Аԥсра иаҳа сазыԥшын акәымзар, абас хаҳәырҵәиа Ҳаџьы Кьарантыхә иқәгьежьра сақәгәыӷуамызт. Дабаҟоу, мшәан, абираҟ еиԥш аублаа жәлар
ҳаԥхьагыла, акыршықәса хьыӡла-ԥшала аибашьра
ҳадзыԥхьалоз, ахаҵа-ихаҵа, аӷа иаԥхьа ианакәзаалак зшьамхы азмырсыцыз? Уи сара сзы адау сахьа
иман, ддауаԥшьын, уажәы ацәажәара иаҿу иаа­
бац уаҩасак иоуп, аӷа иахь изқәа рханы абналара
ауп дызлацәажәогьы!.. Дабаҟоу ахьшь еиԥш иаҳхагьежьуаз, ианшәарҭахалак зыхьӡ ҳәаны ҿаҳҭуаз
ҳԥыза хьӡырхәага?
Абас, аԥшатлакә иацҟьаз аԥсҭҳәа ԥжәахақәа реиԥш схәыцрақәа цҟьашәҟьа реидкылара сылымшо,
сахьыҟоугьы цқьа исзымдыруа сышгылаз, аӡә днасыгәҭасны днасаҩсит, ҟыт рыхәлымшәо иҳашҳатәараха игылаз ауаа рыжәпара амшын еиԥш еимгәҳәо,
абарҵахь аиҳабыра ахьгылаз ахь ихы рханы днеи­
уан уи...
Санихәаԥш, уажәы дызбазма, дыздырит: уи ауб­
лаақәа аурыс Афанас ҳәа изышьҭаз иакәын. Ҵабыргыҵәҟьан уи доурысын, зны иабџьар кны ҳара иҳаибашьуаз солдаҭын, аха ихатәгәаԥхарала ҳара ҳахь
диасит, аублаа ҭыԥҳа дааигеит, ҳбызшәа иҵеит, ҳқьабзқәа шьҭихит. Шықәса ҩажәа раахыс дҳаланхон,
ҳаҭыр иқәын, ауаҩ иа­ша, агәыҭбаа ҳәа дрыԥхьаӡон.
Ажәлар даарылсын, Ҳаџьы Кьарантыхә иаԥхьа
данаагыла, иуасцәа хылԥа ааихихын, ларҟәы диеиеихырхәеит.
– Иҟалозар, суҳәоит ажәазаҵәык азин суҭарц! –
ҿааи­ҭит иара.
Ҳаџьы Кьарантыхә ҿимҭит.
Нас ажәытә солдаҭ уаҳа дымԥшыкәа, ажәлар рахь
дхьаҳәны даагылан, ибжьы ааиҵихит, ахьхьаҳәа ауб­
лаа бызшәала. Уажәы дызбо џьысшьоит, аукы, аԥшькы, ирҳәы-рҳәыз ибарфын жакьа ашлара аахыҩ­
лахьан.
115

– Динлагьы шьалагьы, шәара ишәабашьуа ауры­
сқәа ирылҵыз соуп сара... Убри аҟнытә, сара ишәа­
сҳәо агәра шәымгаргьы ҟалоит. Аха ижәдыруазааит,
хаҵара згым аублаа жәлар, уи аинрал Геиман, даазыдгыло зегь былуа, даазықәшәо зегьы дырмеигӡауа иаауа, абра дшаакылслак, сара соуп зегь раԥхьаӡа
абарҭ ажәытә ҵлақәа руак аҿы икәалкәало икнеиҳауа. Избан акәзар, шәара шәеиԥшҵәҟьа аурыс
ҳәынҭқар шьаарҵәыра саргьы дсаӷоуп, ир сырцәыбналеит, иаӷацәа срыуахеит. Шәаҳәшьа сыҩны дыҩнагылоуп, шәжьы иалҵызгьы ҩыџьа-хҩы ахацәарԥар
ҳаҩны иҟоуп. Дгьыли-жәҩани ныхеи-нцәеи сыманы сшәыҳәоит, ццакырак шәылашәымҵарц! Наҟ
ишәҟәыблаазааит ахҵәара! Излажәгәаӷьуазеи, уара,
абааԥсы, абри еиԥш атәыла ссир, зеиԥш уаҳа адунеи аҿы иҟаӡам ашьамдгьыл ааныжьра? Жәытәнатә
аахысгьы шәабацәа рабацәа гәышԥыла ишәзеиқәдырхаз, урҭ рыбаҩқәа згәыҵаҳәҳәаны измоу, иахьа
уажәраанӡагьы аҽырӡыса ашьарҩаш зыз­кашәҭәахьоу
шәыԥсадгьыл еиқәқьаԥҭажәха иншәыжьырц аума
шәгәы иҭоу? Ҵоуп, шәара ишәыздыруам араҟа
ишәԥеиԥшхаран иҟоу, аха иара убасҵәҟьа ишәыздыруам шәара, уа шәахьнеиуа­гьы ишәзыԥшу. Ара, иага­
шәыхьыргьы, шәыдгьыл аҟны шәыҟами! Аурысқәа
зегь шәара ишәаӷоу џьышәымшьан. Аамҭақәа асӡа
ицарым, аҵх лашьцарагьы мышлашарак азыԥшуп!
Шәнапқәа аларԥсны ишәкы шәыԥсадгьыл, аҳаҳаи,
шәацрымҵын, зыԥсы ҭахогьы аамҭак ихьӡап!..
– Иазхоуп уажәшьҭа, иазхоуп! – ицәажәоз днаи­қә­
ҟааит Ҳаџьы Кьарантыхә.
– Агьааур! – неиҿыҵҟьеит Саҳаҭқьери, иҭаҷкәым­
қәа раҵәаны еиҿакшо дахьгылаз.
– Иага умҳәан, доурысми, иара итәахьы дахоит,­ асолдаҭ ԥса ҳахеишьырц ауп игәы иҭоу! – дна­
ҵаҳәҳәан ҿааиҭит ажәлар реилачырахьынтәи да­
ҽаӡәы.
116

– Ееҳ, анаџьалбеит, абри еиԥш ахырзаман иалам­
ԥ­шыкәа здунеи зыԥсахыз ҳабацәа ирыбаргәузеи?
– лоунытә даақәыԥсычҳаит сҩадахьшәа алабашьа
зҽа­н­ҵаны игылаз аҭаҳмада хынҷыгәыгә.
– Аҭәа шәаах, уара, аҭәа! – ҷкәынцәақәак инары­
диҵеит Ҳаџьы Кьарантыхә, алаапк еиԥш дықә­гье­­­
жьуа дахьгылаз. Урҭ неибарыҩны, аиҳабыра иалахәыз, рыҽқәа ахьҭарклоз аҽҭра абарҵа иҵажьыз
аҭәаӷыӷк ишыҩарзышьҭхуаз иргәыдыҳәҳәала аус­
ҳәарҭа иаахалан, ауадақәа инарыҩналан, иахьа­
балак, аҭӡыварақәа, акәакьҭақәа чаҟәа-чаҟәа ины­ҩ­
на­рԥсеит. Лагьанла агаз ырҟасҟасо икны рышьҭахь
иааиуаз арԥыс, аҽыр-ҽырҳәа инақә­ҭәа-нақәҭәаны
дна­­хысит.
Ақәгьежьаара иаҿыз Ҳаџьы Кьарантыхә днеи­
кәшаҟьан, аҵәыџьмца наларшәуа иҿынеихеит. Дук
мырҵыкәа, ижәпаҳаҳараз алҩа еилахәашьра иҩа­
лҟьеит амцабзқәа, нас иблаҟы-блаҵәо аҭӡывара ин­
кы­­дыззалеит.
Ажәлар ираҳаз иаргачамкны, ирҳәара рҿамшәауа
ишгылаз, иаалырҟьан Ҳаџьы Кьарантыхә иҟаи­ҵаз
зынӡа ирзымбатәбарахан, аилагьежьра, аилахынҳәра
иналагеит. Анаҟа, араҟа ихәыҵҟьон абыжьқәа:
– Ари аҩны иамашәкузеи, абааԥсы?
– Нас, уара иззынужьырц угәы иҭада?
– Ҳусқәа блит аублаақәа, уи ауп измааноу!
– О, Аллаҳ, ҳрыцҳашьа!
– Ҳхала ҳхы ҭаҳархеит ҳәоума иуҳәо?
– Абраҟа ҳаршьыр хараӡа еиӷьуп, амшын ҳхыӡлар
аҵкыс!
– Уиаҟара ухаҵазар, нас ара узгылоузеи, уабџьар
кны уиԥымлои аинрал иаауа?
Ус абри абжьы еилаԥса иаалҩит иҵарыхәҵәаӡа,
зегь ирылкьыз бжьык:
– Ҳнапалаҵәҟьа иааблырц аума, нас, ҳхатә ҩын­
қәа­гьы?
117

Ахәылбыҽха ааилашәшәымҭаз, ажәҩан ҵызблаауаз амцабз гәазҭаз ааигәасигәa инхоз ауаа рлақәа,
ахухуҳәа ашра ишаҿыз, иныхҵаӡаны аибарҟуура
иналагеит. Урҭ инрыцлеит, иналк-ҩалкны, ажәқәа
рыхәаабжьқәа.
Ҳаџьы Кьарантыхә, иара ихаҭагьы амцабз ицрасыр ҳәа дшәазшәа, абарҵа дналбааҟьан, аҽҭрахьы
иҿынеихеит, аиҳабыра иалахәызгьы дасу рхы ахь­
хаз еиԥхьытта инеиԥырҵит. Иҽеиқәа ҭуӷан ыр­
ԥаџь­ԥаџьуа иаԥхьа ишгыламыз аниба, дынхьа­
ԥш-­аахьаԥшит, сара ишькылкҩы сакәхарын ииԥшаауаз, аха сара аилаҩынтра иаҿыз снарылҵшәа,
ашышгәapa сҽынахшьны амца зыцраз ҳусҳәарҭа
сазыԥшн. Cгәы цагәхьан, баша бардк былуазшәа
акәын сшахәаԥшуаз. Ҳаџьы Кьарантыхә иҽыжәҵара
сахьымнеиз акәым, иара ихаҭагьы уаҳа дыҟа­мызт­
сара сзы. Даҽаџьоукы дҽыжәырҵазар акәхап, уи
дышзахәоз ҽырххыла, имацара заҵәык аџьар днарылҵны аҳҭныҟа ддәықәлеит, амцабз ишьҭацеиуа.
Аублаақәа русҳәарҭа абылра иаҿын. Амцабз ахыбра аҽагәылҳәаны, алашьцара зхылахьаз ажәҩан
иаҵасуан, ацыԥхьқәа жжа-жжаӡа иахьабалак икар­
ддуа.
Амцашыра зыдцеилоз ажәлар, шьҭахьҟа маҷк
инеи­­зыҵәеит акәымзар, макьана еилшәара рымамызт, иԥшын, аҵыхәтәантәи рыԥсадгьыл аԥхара
ргәыҵаҳәҳәаны амшын ихыларц рҭахызшәа. Сгылан сара сышгылац, ашышгәара сҽадҵаны, схы ҭууа.
Ҵа змам тыша дуӡӡак сылҭаҳан, искуа, исышьҭуа ак
сымаӡамкәа скаууа алеира саҿызшәа збон, сыла­
ԥш ихгылан амцабз зҿалашоз агәыҭҟьара бааԥс
еи­цанакыз ҵҩа змамыз ауаа рхаҿқәа: иӡыӡымкуаз аблақәа, лассы-лассы иаатуаз аҿырҟьарақәа,
иҵыс-ҵысуаз ажакьақәа...
Ус, аӡәы иҟамчхәы сыжәҩахыр инадирӷәӷәалеит,
аҭҳарцәҳәа схәыцра саалҵны санаахьаҳә, ҳахәԥҳа
118

Алоу-иԥа Шьардын, игәыжь лаҟә дақәтәаны дгылан.
– Уҽыжәл, уҽыжәл! Унасышьҭалан аҳҭныҟа унеи,
уаасыцхраа, маҷк сеилахоуп! Уажәшьҭагьы дузеилымкааи, ухы гаӡарыла изыхҭнуҵоз уаҳ Ҳаџьы Кьарантыхә дзеиԥшроу! Ҳа-ҳа-ҳа! – игәарԥханы дааччан, игәыжь даасны иҿынеихеит.
О, анаџьалбеит, изакә гәузеи имоу! Излаилшазеи
абри еиԥш аамҭа хырзаман ҳанҭагылоу аҟырҟырҳәа
игәарԥханы аччара! – аасгәахәит сара, ԥсым-бзам
сахьгылаз. Ҳаџьы Карантыхә сара сзы дыҟамызт
уажәшьҭа, аха Алоу-иԥа Шьардынгьы азҩа еиԥш даасцәымыӷхеит иаразнак.

... ҲНЫШӘНАПҚӘА ШЬҬЫХНЫ...
Аҳәынҭқар иеинралцәа ажәылара ааныркылеит, Ҭырқәтәылаҟа ам­шын ахылара шалаҳхыз агәра
анырга.
Аҭырқәцәагьы адырра ҳарҭеит ҩаԥхьа аӷба ҿыц­
қәа шаҳзаарышьҭуаз ала, уажәшьҭа иаанхаз ахҵәара акәын, аха уи мышкы-ҩымш уаҩы изалагӡомызт, мчыбжьыла аамҭа аҭаххеит. Уи иаҳагьы еицәан,
избанда, аԥсрада мҩа змам, иԥсы ықәханы дыҟазар
аҵкыс, иара уахык далгар еиӷьӡами.
Аублаатәыла ҭӡы иҭаз раӡәаӡәа адгаланы, ԥшьашак аҽны ҳаизеит Быҭха амҵан. Ашьыбжь агәазы, хәыц еиқәаҵәа зламыз аџьмашьтәақәа шьны,
агәи-агәаҵәеи, алҩа рхылзз, арасаҵәы иахаҵаны,
шкәакәа маҭәала еилаҳәаз ҳныхаԥааҩ Соулаҳ иаа­
нкыланы, ҳаԥхьа дааины даагылеит. Ҳара зегьы
агәырқьҳәа ҳнышьамхнышлан, ҳныха ду амҵаны­
ҳәара ҳналагеит.
Абжьааԥнеиԥш акәымкәа, ибжьы иаҳагьы игәыр­ԥшаагаха, илаӷырӡ иҿашы, гәҭыӷьӷьала дны­ҳәон
ҳныха­ԥааҩ. Иҟалап ҳныха мацара акәмызҭгьы уи
119

дызҵаныҳәоз, зегь ҳшыҟаз акәын дшыҟаз иаргьы,
– ан лыхшара данлымҟәыҵыржәаауа еиԥш, ҳазԥыр­
ҵуаз ҳадгьыл гәакьа дахьҵәыуон, игәы иҭыхон,
дарҭынчуамызт еилкаашьа змамыз уаҵәтәи амшгьы...
– Ҳазқәыло мҩа хьанҭоуп, улԥха-угәыԥха ҳагумыжьын, ҳашрыцҳахаз гәаҭ, уа, шьарда зымчу ҳныха ду! – иҳәан, даалгеит иныҳәаԥхьыӡ.
– Амин! Аллаҳ иуциҳәааит! Амин! – ааилдыргеит
ишьамхнышлаз.
Нас аӡәаӡәала, ҩыџьа-ҩыџьала, хҩы-хҩыла зҳәаз
еиԥш, ҳнеины ҳныха ҳнамҵагыланы ҭоуба аауит,
амшын ахылара мап ацәызкыз дызусҭзаалакгьы
нау­нагӡа шәиԥхьыӡ игымзарц. Ихаҭа идагьы ихшара, идаракәац ахьынӡанаӡааӡо днырҵәо-дныхуа
ҳны­ха ду ишьҭазарц.
Ҳныхахә ҳәа иаагаз ачыс лаҳамҵаҵаны, ҳалабжыш иадкыланы ианаҳфа ашьҭахь, Соулаҳ даагыланы аҳәара ҟаиҵеит:
– Ҳшызынтәыку ҳадгьыл гәакьа ҳақәҵны ҳахьазымдыруа атәыла ҳазцозар, ҳазҵаныҳәо ныха ҳама­
ӡамкәан ҳазхәарҭоузеи? Ҵаныҳәарада ҳныха, алужә
еиԥш араҟа икҿаҳажьыргьы ҵасым. Ажәлар шәха­
ҵкы, азин ҟашәҵозар, идәықәызгаларц сҭахуп Быҭха ду аҟәых, амҩангьы алԥха ҳагхарым, ҳахьнеиуагьы иаҳхылаԥшлап!..
Ажәлар, зназыҳәа, злыԥха ҳаура алакьысра шԥа­
ҟалои ҳәа ирцәымыӷхеит, аха нас, цқьа ианазхәыц,
иақә­шаҳаҭхеит.
Шәышықәса ирҭысхьаз, ҳаҭыр зқәыз хҩык аҭаҳмадцәа, ҳныхаԥааҩ Соулаҳ раԥхьа днаргыланы,
ахаан уаҩ инапы ахьымнеицыз Быҭха аҭра иҭырхит. Уи – ашьхауарба акәын еиҳарак изеиԥшыз,
иара иаҟаран, ашьанҵашәыгәра иалхын, аблақәа
ҭыџьџьаауа ахьы ҭарҭәан, аци, амҵәыжәҩақәеи,
ашьапхыци аразныш рхьыршан. Уи Быҭха «Аиҳабы»
120

акәын, мышкызны, зеиԥш ҟамло акгьы ыҟам, ахын­
ҳәра ҳақәшәаргьы рҳәан, ишьҭырымхит, ины­ҳәаныԥхьаны аҭра инҭадыртәеит. Иара иавагылан, зегь
рыла иара еиԥшҵәҟьаз, аха ҳәыҳәк иаҟараз иара
аҟәых – «Аиҵбы», убри аашьҭырхын, ацәашьаршь
акәыршаны, иаразы мацара иҟаҵаз асахҭан қьаса
инҭарҵеит.
Ҳандәықәлоз аҽны Соулаҳ имаҟа инадҳәаланы
зегь раԥхьа днагылеит. Амҩа ҳахьынӡақәызгьы,
ныр­цәҟа ҳарны агаҿа ҳангәаҟло ҳанықәызгьы, уинахыс иага ҟымҟыра ҳҭашәаргьы, иахьабалак ҳныха ду аҟәых ҳацын, хаиднакылон, ҳгәы-ҳшьамхы
арӷәӷәон. Ҵоуп, аҵыхәтәаны, аус бааԥс ахылҿ­иааит
уи ҳныха, иҳаиӷьыз, абаа ду еиԥш ҳзықәқәыӷуаз
ҳҵеи лаша дақәӡит, иара ахаҭагьы ҳцәыӡит, аха уи
уажәы сныбжьаԥалан сзалацәажәом, уашьҭан зны,
исхамшҭуазар, инеиҵыхны иуасҳәап.
***
Уи ахәылԥаз абра иҿахиҵәеит Заурҟан иажәа,
уаҳа даҽак ациҵар иҭахымхеит. Адырҩаҽны шьы­
жьымҭангьы лассамҭа иажәа химыртлеит.
Аҵла амҵан ишьҭаз асаҟәа наҟ-ааҟ ишьапқәа
ахшьны днықәтәан, ашьыжь Бирам изааигаз аҭаҭын
димаҭ ихы адырԥсыланы аххра даҿын. Ус акәын
есқьынагьы, ацигар иаманшәалахартә ирыгәӡаларын, нас ӷәыцәмаҟьала амра ицәҵаны ирҩаларын,
иара инапала акәын ҳәа, аӡә ииххуаз игәаԥхомызт.
Абри даҿнаҵы, насҭха ашәшьыраҿы схы сана­
жьны сахьтәаз, исгәаласыршәон, иаха аҭаҳмада зыӡ­
бахә сеиҳәоз «шьарда зымчу!» Быҭхеи, уи иашьа­
шәалаз егьырҭ ашьхарыуаа ирымаз аныхақәа рзы
сзыԥхьахьази, ма исаҳахьаз ажәабжьқәеи. Урҭ еидыскылон, схы иааҭашәогьы сқьаад инанысҵон.
Ажәа «Быҭха» иахьа иаҳнарбоит жәларак зҵаныҳәоз анцәахәы, нас уи ахьтәаз, иҭамбаӡо аӡыхь
121

хымкых азааигәа, ахәы ԥшӡа – ацқьаҭыԥ. Аҭаҳмада
излеиҳәо ала, аублаақәа рҿы Быҭха анцәахәы ыҟан
ҩбаны: «Аиҳаби» «Аиҵби», ԥшралаашьха уарба еиԥшуп уҳәаратәы.
Иаҳнарбозеи, ажәа «Быҭха» аетимологиа? Лингвистикала иаҳшар ауама Быҭха? Иҳарҳәозеи, хазы-хазы
ацырақәа: «Бы»-«ҭха», мамзаргьы «Бы»-«ҭҳа»? Издыруада, аҩбатәи ахәҭа «ҭҳа» иаанагозар аедыгьатәи
«ҭҳа» – «анцәа», усҟан иҳанаҳәозеи актәи ахәҭа «Бы»?
Ажәа «Быҭха» аиҿыршәшәараз аҭаҳмада зҵаа­
рақәак наисҭар сҭаххеит зназы, аха сҽаласымгалеит, ус сныҟәаӡаргьы, исыхәашаз акгьы шысмаҳа­
уаз гәҩарас исыман.
Аԥсуаагьы ирыман уи еиԥш ажәытәӡатәи анцәа­
хәқәа, абар, урҭ ахьтәаз ацқьа ҭыԥқәа рыхьӡ: Лӡаа,
Лыхны, Дыдрыԥшь, Елыр, Инал-Ҟәыба, Қьач, Лашькьындар уҳәа убас иҵегьгьы. Иара анцәахәы ахаҭа
аԥсы­шәала иахьӡуп «аныха». Бызшәадырҩцәак аԥсуа ажәа «аныха» ршоит ҩбаны: аны-ха, «ан-хы»
– «анцәа-хы», иаҿырԥшны ажәа «ан-цәа», ан-«ан»,
цәа – арацәа хыԥхьаӡара узырбо асуффикс, аныҳәара «ан азы аҳәара».
Ишԥаҟалеи абас, ажәа «аныха» иаанагозар «анцәа-хы», ари ақьырсианра иарҿиаз акы акәхоит,
арахь ҵакыла, иара ажәытәӡатәи анцәарацәаратә
дин­­хаҵара ҳнарбозар?
Ҳазлахәыцуала, аԥсуа ажәа «аныха», ақьырсианратә динхаҵара афункциақәагьы шьҭнахит. Иахьа
макьана излаадыруала, ажәытәӡа уи анцәахәы сахьала «анцәа-хы» излеиԥшу ҳәа акгьы ыҟам. Ирҳәоит,
зны ахьшьыцба, зны абшьтәа ахыбаҩ еиԥшызшәа,
даҽазныхгьы еилкаам ԥстәык асахьа амазшәа.
Афактқәа изларҳәо ала, ҳара ҳазну аера IV ашәы­
шықәса инаркны, Аԥсны ақьырсианра алазыр­
ҵәоз Византиатәи амиссионерцәа, идырны рхы
иадырхәеит ажәытәӡатәи анцәарацәатә динхаҵа122

ра иатәыз ацқьа ҭыԥқәа. Аусқәа убас еиҿкаан, аҭы­
ԥантәи атәыла анапхгаҩцәа, абарҭ аҭыԥқәа рҿы
ақьырсиантә уахәамақәа дмыргылар амуа, иаҳҳәап:
Лӡаа, Лыхны, Елыр. Урҭ ауахәамақәа рҿы «аныха»
иаша­ҵәҟьан иаҳнарбоит «анцәахы».
Иара убри аамҭазгьы, Аԥсны кырџьара ацқьа ҭыԥ­­
қәа анцәарацәатә динхаҵара ишатәыз мацара иаа­
н­хеит, ажәа аныхагьы иҭнахуа асахьа зынӡак «анцәахы» еиԥшӡам.
Сгәы иаанагоит, абраҟа еиԥш, аублаа Быҭхагьы,
ажәытәӡатәи анцәарацәатә динхаҵара ианцәахәны
ишыҟаз, ашьҭахь ақьырсианра аамҭазгьы аҽазымԥсахкәа иаанхеит ҳәа. Аха аублаақәа рыԥсҭазаараҿы
уи ажәытәӡатәи адин иацҟан ақьырсианрагьы. Заурҟан Золак излеиҳәо ала, аублаақәа зегьы еицырзеиԥшу ныҳәан иҟан амшаԥ. Абарҭ аҩдинхаҵарак
инарыцлеит ашьҭахь акранҵы амсылманрагьы. Аха
амсылманра егьырҭ уаанӡатәи адинхаҵарақәа аҵанарӡыртә аублаақәа рыҩнҵҟа иӷәӷәазар, даргьы фанатикцәаны иҟазҭгьы, рыԥсадгьыл иахымҵыр амуа
ианҭагыла, аџьаамаҿы изымнеизеи? Урҭ, ҳәсеи-­
хацәеи, жәытәӡа аахыс ишырдыруаз еиԥш, еизеит
рныхаԥшьа Быҭха амҵан. Аллаҳ дҳаракуп, аныха рааигәа иҟоуп, ирбоит, иреиӷьу хәыԥшӡак аҟны иртәаны ирымоуп. Есышықәса жәлары зегьы еизаны
знык-ҩынтә иаҵаныҳәоит. Ҭӡыцыԥхьаӡа ахәы наргоит: аҩы, аӡыс, ачашә, акәакәар. Мҩа харак иқәлозгьы, Быҭха алԥха имамкәа цашьа изыҟаҵом. Харак
здылаз, жәлары зегь ираҳартә аныха дахықәаауан,
уи ала иҽирыцқьон. Ажәакала, аублаақәа рыԥсҭазаараҿы Быҭха зламыз изакәызаалак жәлар ирзеиԥшыз
уск зымҩаԥысуамызт. Уи даман аныхаԥааҩ, «аны­ха
амаа зкыз», ауаҩытәыҩсеи аныхеи ирыбжьаҟазоз,
«хыхь иҟоу Анцәа ду» иахь еиҭазҳәоз ажәлар аныха ишазгәаку. Аныхаԥааҩ – ҳаҭыр змаз, ахацламҳәа
бзиа згымыз, абжьы еицамк зхаз уаҩызар акәын...
123

Аублаақәа, амсылман гәҭылса «џьанаҭ дгьыл
ахь» ицо ианалага, Быҭха «Аиҵбы» рымамкәа амҩа
изықәымлеит. Ари џьашьатәӡами, мшәа? Мап, наҟнаҟ сажәабжьҳәаҩ ссир исеиҳәаша сыздыруам,
аха макьана исаҳахьоу ала, асулҭантә Ҭырқәтәыла
агентцәа еиқәдырҽаҽаз апропаганда имҩахна­ҟьеит­
акәымзар, аублаақәа, Ҟазауҭ абираҟ иаҵагыланы
хацәынмырха еибашьыртә еиԥш, амсыл­ман дин
азы ифанатикцәаны иҟалартә еиԥш, ргәы-рыԥсаҿы
ԥашәк рҳаны ирымамызт уҳәартә ауп ишыҟоу.
Амала, исзеилкаауам акы, зқьышықәсала ирыхьчоз, ашьарҩаш зызкарҭәоз, зегь реиҳа иԥшьаз рыд­
гьыл гәакьа аныжьра рылшоит, арахь зынӡак амсыл­
манра иатәӡам Быҭха аҟәых рымамкәа «џьанаҭ
дгьыл» ахь амҩа изықәлом!..
Иҭыҭын ирҳәыз абырқьҳәа дахо Заурҟан данаасыдтәала, анҵара сааҟәыҵны снеиҿаԥшит. Аха иара
уаҳа аҿымҭра илымшозшәа, апыҟҟаҳәа иажәабжь
дналагеит. Сара скаламгьы аблокнот иқәҵәиаауа
аҽынанахеит.
***
– Ишуасҳәахьоу еиԥш, ҳахәԥҳа Алоу-иԥа Шьардын, аублаа аамсҭцәа зегь раԥхьаӡагьы Ҭырқәтәылаҟа адәықәлара иҽазикит. Уеизгьы аамсҭа нагак
ихала амшын дхылозма, ицдәықәлар акәын, ҳара
иабраа Золакаа ҳаиԥш егьырҭ ихьыԥшызгьы, нас,
џьара бзиа­рак ззиухьазгьы налаҵаны, шьардаҩы.
Аха ҳаамсҭцәа рыбжьара иҵысит аимак, уара уаз­
хәыц, дад Шәарах, ҳадгьыл гәакьа ҳшьапқәа иры­
ҵыҩрны аҵааҟәрылара ианаҿыз, «уара иуццода»,
«сара исыццода» ҳәа, иаҭахызма, нас, ахәдацәа ҵибакаара?!
Иҟалаз уи ауп, Ҳаџьы Кьарантыхә инапаҵаҟа
иҟаз ԥшьышә ҭӡы ирҷыданы, ҳара аҭаацәагьы ҳналаҵаны, даҽа ҩынҩажәижәаба ҭӡы ицдәықәларц
124

иҭаххеит. Уи рацәак ихаимҵозар ҟаларын ашьам­
дгьыл ҳәа Ҭырқәтәылазы ирҳәоз ажәабжьқәа. Нас­
гьы, дахьнеиуазгьы идгылашаз, ихәы-иԥхь изназгашаз рацәаҩызар цәгьазма! Хаҭала ҩынтә-хынтә
ауаа сниҵахьан Кьарантыхә. «Дзымааиуазеи сышькылкҩы имаҵурахьы? Сишьцылеит, игәрагьы згоит,
сахьцалакгьы смаҟа дадҳәалазар сҭахуп! Исыц­
дәықәлааит иҭаацәагьы иаргьы» ҳәа. Аха уи сара
схахьы исзаамгеит, ишуасҳәахьоу еиԥш, сара сзы
Ҳаџьы Кьарантыхә дыԥсхьан. Саб иакәын, – иауазеи ҳахәԥҳа ду дшыҟоу даҽаӡәы ҳиццартә! – игәы
иалыр­сны дцәажәеит.
Кьарантыхә иаԥшьигаз Шьардын ианиаҳа, ихы
ааихнахит. Ашьа зыбжьаз аиӷацәа реиԥш еишьҭалт
урҭ аҩыџьагьы анхацәа еимакны. Рҽеицәӡаны
ишаҟьо акыҭақәа инарылалт. Нхаҩык иашҭа днықәххуан Кьарантыхә: «Уҽырхиа, сара усыцдәықәлоит!»
ҳәа наиеиҳәон. Уи ашҭа дшынҭыҵлак, дишьҭахх
Шьардын даакылҟьон: «Уи иакәӡам, сара соуп узыц­
дәықәло!» – наидиҵон уи. Амалагьы, ахацәымӷхара
иҭагылаз анхацәа, изыцдәықәлара дырзымдыруа
еилагәжәажәон.
Ҽнак шьыбжьон, аҭаацәа краҳфоит ҳәа аишәа
ҳна­хатәоны, ҽеиқәа ццышәк иҵакәашо, ҳамӡырха
дааҭалт Ҳаџьы Кьарантыхә. Ахаан ҳаҩны ашә ахьҿаз
зымбацыз, ҳшымгәыӷӡоз, абас аӡәгьы дицӡамкәа
иха­лазаҵәык имҩахыҵра џьашьатәшәа ибаны, агәы­
рқ­ь­ҳәа ҳшынҭаацәаз ҳнеиԥылеит.
Саби сареи ишькыл аанаҳкылт, аха Ҳаџьы Кьарантыхә аҽыжәҵра иҽазимкит. Аҽеиқәа ԥашашон,
иқәҵәиаауан, аҟырҿҳәа аӷәра иацҳауан.
– Иацы сышькылкырҭа рибаҭомызт, сыцҽыжәларагьы еимаркуан, иахьа, ижәбоит, саӡәуп, сымацара
сҽыжәуп. Егьырҭ зегь шыҟазаалакгьы, Заурҟан, уара
иунааломызт сааныжьра! Иухашҭма иҟауҵахьаз
аҭоуба: «Саҳ дыҟанаҵ имаҟа садҳәалоуп, аԥсра иана125

дамхагьы, аҳ иаԥхьа – ашькылкҩы!» – ибжьы ҷахьаӡа
иаасықәиргеит Кьарантыхә. Ҵабыргыҵәҟьаны, ихала мацара дҽыжәланы дныҟәо аӡәгьы имбацызт,
агәылара днеиуазаргьы аӡәык-ҩыџьак ицын. Иахьа,
издыруада, рыцҳашьарак иара иахь исзырҵысны
салахихырц игәы иҭазҭгьы?
Саб, асас игәынамӡара имбаӡозшәа:
– Ҳаи, дад Кьарантыхә, ахаан сашҭа уҭамлац,
иҟалозар уҽыжәҵ, ухы схумбаан, абысҭа анҵаны игылоуп! – абас аҽыуаҩ диҳәауа, ишь­кыл дадгьежьылон, знык аҟарагьы икылкааны даасыхәа­
ԥшит: «Иаҳзааиз думбаӡои, дҽыжәҵны даныҟала,
ашҭа иқәу ауасачах ахәда хырԥа!» – абри акәын саб
иблақәа исарҳәоз, аха Ҳаџьы Кьарантыхә макьана
длакҩакуан. Ус, Алоу-иԥа Шьардын, ишыҟаиҵалац
еиԥш, игәыжь дақәтәаны ҳгәашә дааҭалт. Дшааи­
уаз, ара аԥшәымас ихы иԥхьаӡон усгьы, ахьышәҭҳәа
дылҽыжәҵын, усгьы ибжьы наиқәиргеит аублаақәа
рԥыза дҽыжәны дахьгылаз:
– Сыбзыцәашьа имӡырхаҿы уара ус умам, узлааз
амҩа удыруазар, абыржәыҵәҟьа уаныланы уца!
– Закәызеи узлажьу, Шьардын, сахьнеилак сы­
шьҭа аҵәы нхырсло усышьҭоуп, иухашҭма сара
жәла­­рык сышраҳу! Сахьнеилакгьы сақәиҭуп, исҳәогьы закәануп!
– Уара уаҳра, зыҽны аублаақәа ҳусхәарҭа ублыз
аҽны инҵәеит! – ахҿа еиԥш аҿынаирхеит Шьардын.
– Уажәааигәанӡа схаҵкы кауршәуамызт, е-е, сабиц, рацәа спара баны уцәажәоит! Ашьыцра шьа­
ҟәаҟәа шуӷражьыз хутит! Ацәгьарахь икылугарц
уҭахымзар, убарҭ ҩынҩажәижәаба ҭӡы, зыҩны ҳгылоу аҭаацәагьы налаҵаны, сара исыцдәықәлоит,
дареи сареи ҳаиужь, уҳабжьыҵ, уаҳԥырхагамхан! –
ҿаа­иҭит, дышҽыжәыз Кьарантыхә.
– Ауаа рахь усгьы аԥхашьара уцәыӡхьеит, ма Аллаҳҭаала уиҵаԥшыр, уанаџьалбеит, Кьарантыхә!
126

Сыбзыцәашьа гәакьа ихшазгьы иаргьы сара исыцымцар ҟалома? Акыкахш аҳақ еиларгома? – акыр
длақәымчны дцәажәеит Алоу-иԥа Шьардын.
Убасҟан уаҳа исзымычҳаит сара, аиаша уасҳәарами, аҩыџьагьы ахьызбоз сеилагон.
– Ҳаи, џьушьҭ, ари еиԥш уаҩы ибахьоума? – саа­
ҵҟьеит сара, – арахәҵәҟьа, ашаха ахаҵаны ианырго,
наҟааҟ ахы аҟьар азин амоуп! Дегьызмаха ҳаимырххара шәаҿуп, ҳара иаҳҭаху аӡәгьы дазҵааӡом, ҳанхацәазаргьы, ҳаргьы ҳуаауп, ҳрахәым!
– Уаԥхьа игылоу зусҭцәоу ухашҭма, иуцәажәашьоузеи, наҟ усҭыҳә! – днасыҵаҟьеит саб. Уиакәхеит,
исҳәаз иазхьаԥшуадаз, аԥша иагеит.
– Уҭаацәа ирҭахымзар, ма уара ухала усыцца, Зау­
рҟан! – еиҭагеит Кьарантыхә ибжьы.
Сара сҿы ҩеихысхаанӡа дааҵҟьеит Алоу-иԥа
Шьар­­дын.
– Уажә иумбеит, уххь згеит Кьарантыхә, анацәеи ахшареи реицәырӡра! Аублаақәа ҳаҷкәынцәеи ҳаӡӷабцәеи аӡәырҩы рыхә ыҵхны Ҭырқәтәыла
иахьугӡахьеит!
– Уара, изҳәо, даара ԥсыцқьак уакәушәа! Нас, уара
уакәӡами Ашәынтәи иҳәынҷаны иааугаз аҷкәынцәа, аурысқәа ирыцәӡаны, аҭырқә ҭуџьарцәа ираазырхәоз? – наԥигалеит Кьарантыхә. Нас, дынхьаԥш-­
аахьаԥшын, усгьы нациҵеит: – Уара, Алоу-иԥа
Шьар­дын, ианакәзаалакгьы зхы мацара иашьҭаз уа­
ҩын!
– Уара, Ҳаџьы Кьарантыхә, уажә иумбеит азараҟьа еиԥш, аԥша ахьасуа анаҳәааҳәра!
– Ҳаи, Аллаҳ иныс, цәгьарак шысируа!
– Уи згәаӷьуа ахаҵа дыҟазар, даацәырҵааит!
– Ҳаит, уара, қәаҵааамсҭажә, уԥсра снапаҿы иш­
ԥаҟаз! – днаҵаҳәҳәеит Ҳаџьы Кьарантыхә. Адых­
ҳәагьы дылҽыжәԥан, иҽы аӷәра нақәыршәны, иҟама
ҭӷәыцәаа иҿааихеит. Алоу-иԥа Шьардынгьы иҟама
127

цеицеиуа ддәықәлахьан. Саҳәшьцәа шәан, иааибархьусуун, сан лышьҭахь инадибагәалеит. Са­би сареи џьара акы аҽазкыха ҳаламгӡакәа, сан: «Ԥҳәыс
илхымшаз уарбану?!» – арҵәааҳәа дыҳәҳәеит. Зҟамақәа еиҿасырц иҟаз ахацәа, иааиԥыххы­лаанӡа,
лкасы налыхԥаа, мацәысеимҟьараҵас рыгәҭа ины­
бжьалыршәит. Даргьы, иџыџ-џыџӡа, иадырсызшәа, рҭыԥқәа рҿы иаашьақәхалт. Рыблақәа ашьа
рхыҵәало еиҿаԥшуан, аҭҳараҳәа ргәеисра рҳазыр­ҭ­
рақәа шьҭнахуан.
Ишькылкра ҳахьӡаанӡа Ҳаџьы Кьарантыхә аху­ҳәа
дыҩҽыжәлеит.
– Ҳаџьы Кьарантыхә сакәзар, лассы уахьсырхәып
сара! – дласықәҟааны, иҽы даасны ашҭа дныҭҟьеит.
Алоу-иԥа Шьардын, кыраамҭа длеиҩеиуа амӡырха
дықәын, игәы хьаԥссарц иҭахызар акәхарын.
– Шәыхиоума, уара, адәықәларазы? – днаиаз­
ҵааит саб.
– Иаҳзымго иҳамагәышьоузеи, сыхәԥҳа ухаҵкы!
– саб ихы неиҟьеит ҳаҩнахьы, – ани усгьы иҳазгом,
егьирахь, уандәықәло ҳаргьы ҳнаушьҭалоит!
– Аҭырқә ӷба «Нусрети-Бахри» иманшәалоуп, иагь­дууп, зныкҟьаразы ишьҭнахуеит ԥшь-нызқьҩык иреиҵамкәа. Акаԥдан издыруаз уаҩын, ацага-ԥса уааԥсыцыԥхьаӡа фба-фба мааҭ рҿы дазаазгеит. Аԥаразы шәзеиԥшроузеи, уажә кыр шәызшәома?
– дҵаахит Алоу-иԥа Шьардын.
– Уиаҟараҵәҟьа ҳамагәышьам, аха иҳаԥшаап,
дад! – иҳәеит саб.
– Цәгьа сҳәалаханы сыҟоуп акәымзар, шәца­га­ԥса шәсыршәомызт! – иҳәан, Алоу-иԥа Шьардын
игәыжь ахь иҿынеихеит.
– Ҳаџьы Кьарантыхә алаапк даҩызоуп ожәы, саб­
раа Золакаа уамак рыҵеигалар ҳәа сшәоит, унарылалан, уаха ҩнык аҿы исзеизга, хаҭала срацәажәарц
сҭахуп, рцагаԥса аԥарагьы еизганы инаргааит уахь!
128

Абас адҵа ныҟаҵаны, саби сани крыфара уааи
ҳәа ишихьынҳалаз, имукәа, ҳахәԥҳа дыҩҽыжәланы
дцеит.
Уажәыҵәҟьа ҳазлаԥшыз ҳгәы ҭҟьаны ҳаман аҭаа­
цәа зегьы, иаауша ҳзымдыруа, иаҳҳәаша ҳҿамшәо
ҳаилагылан. Сан лкасы макьана ашьацра иларшәын.
Саб Ҳамырза иаашьҭихын, ашьшьыҳәа иааиҵыхны,
иимбацыз акы акәызшәа, днахәаԥшит.
– Бкасыш иахьа ҩыџьа рыԥсы еиқәнархеит,
иагымзааит бхахә ӡыш. Ибҟәыблазааит ашәыкас!
Аха, дадраа, иахьа ҳазлаԥшыз – хырзамануп! Ахҵәара-хыԥсаара амҩа ҳанықәгылоу, ҳаҳцәа арахә реиԥш
ҳаимакны аҟамақәа рылеибаҳәоит. О, злыԥха ҳаура,
зынӡак ҳауцәымӷхаӡама?
Дааскьан, акасы сан иналиҭеит.
Иаԥхьан Ҳаџьы Кьарантыхә, лассы уахьсырхәып
ҳәа дахьсықәмақарыз, дысгәаланаршәеит Фелдышь.
Шәарак сгәы инҭагьежьын, адырдырҳәа сцәа ҩасхыбзааит.
***
Аухантәарак лара сышлызхәыцуаз лацәеихьшь
сзыҟамҵеит, ашара адәы ианаақәлагәышьа, сдәы­
қәлеит, издыруан есышьыжь Фелдышь аӡы ахьхылталоз. Лыҩни аӡыхьи еизааигәан, ҳара – акыр иаҳцәыхаран, аха сара сзын уи џьабаазма. Ҩышықәса
ҵуеит сгәырӷьо уи амҩа сануижьҭеи. Уи аҽынгьы
ҳаиниеит ҳахьеиқәшәалоз.
Анаара хызҩоз ашәаԥыџьаԥ рхыцәқәа ҩаӡарақәа
убомызт, еишьылҟҟараӡа ихчылаз анаҟә иала­ӡуан.
Аӡыхь аҵыхәан ахьанаа ду амҵаҟны акәын ҳахьеи­
қәшәалоз ҳарҭ, ақәа кыдҵәозаргьы, амра кацеиуазаргьы иаҳԥырхагамызт, уи аҵла хыбрас иҳаман, аха
уажәы, ааԥын аналагамҭаз, уи цәӷәыхаа игылан, икыдҳан илеиуаз аԥсата амахә ҟьантазқәа ирхьыкәкәаны ҳаргьы иаҳҿаҭәон, аха ҳҭыԥ ахыҵра ҳалшомызт.
129

Фелдышь адәықәлара иақәылкуан, аха дхьаҳәхьачон,
маҷк днаскьаргьы, сналыхьӡаны лнап­қәа ааныскылон, ларгьы мап лҳәомызт.
Ҳҩыџьагьы абзиабара мца ҳацраланы ҳбылуан,
ҳааигәасигәа уаҩԥсы дшыҟамызгьы, хәыҭхәыҭла
ҳцәажәон, ҳабжьы ҩеиҵаҳхыр, аҳәаццышә еиԥш
ҳабзиа­бара ԥнаҟар ҳәа ҳшәозшәа.
– Сыхаара Фелдышь, – сцәажәон сара, лыбла
гәыҭ­­баақәа ааигәаӡа сырхыԥшыло, – базхәыцишь,
да, ҳарҩаш ссирқәа, ҳабна ԥшӡақәа, ҳашьха еилаарцырқәа, абарҭ зегьы ныжьны ҳазлацарызеи?
– Издыргәышьозеи, Заурҟан, жәлары зегьы ах­
ҵәара ианақәырк, џьара шәарҭак рбозар акәхап!
– Нас ишԥаҳаԥсыхәоу, Фелдышь? Шәарҭ знапы
шәану Кьарантыхә изы ирҳәо ҵабыргума?
– Иҵабыргуп! Уи Шьардыни иареи аимак анры­
бжьала, аҳәынҭқар еинралцәа даарацәажәан, аӷба
ҳзалырхит, насгьы ихьыԥшу зегьы казенла Ҭырқә­
тәыланӡа ҳаргартә иҟаиҵеит.
– Уи саргьы издыруеит, уаҳа?
– Ихьыԥшу зегьы ҳсиа шьҭихит, дасу ҳазҭалашаз
аӷбақәа ҳарзишеит. Ҳахьнеиуа ҳнеиаанӡа, ихьыԥшу
дызусҭазаалак, ақыҭа алҵра азин имам, ԥҳәысаагарагьы дақәиҭым, иара убас хаҵацарагьы зыҟалом!
– Аԥсҭазаара ахаҭа ааникыларц игәы иҭаӡами? –
ҿаасҭит сара сеилашәаны. Сҿаԥшылара лцәымыӷхазар акәхап, снапы аанкыланы иаалшьышьит.
– Саб уаха ахәылбыҽха дцоит, дшьамхнышгылан
Ҳаџьы Кьарантыхә диҳәарц, азин ҳаиҭап ҳәа ҳгәы­
ӷуеит шәара шәыхәԥҳа дандәықәлонӡа аангылара.
Саб уи зыҟаиҵо, уареи сареи ҳаицәмыӡырц азоуп,
Заурҟан!
– Башаӡа аџьабаа ибмырбан баб! Алоу-иԥа Шьардын ицас аҟынтәгьы, Ҳаџьы Кьарантыхә уи диқәшаҳаҭхаран дыҟаӡам. Сара сыӡбахә иаҳаргьы ихы
их­нахуеит…
130

Абас ҳагәҭыхақәа шеибаҳҳәоз такәаамҭа ҳацәцазар акәхап. Анаҟә аҽашеит, икәалыкәаџьо иаа­
кылԥхеит амра. Ус, ԥҳәыск даахықәгылан, Фелдышь
лыхьӡ ҳәаны, аки-киҳәа ҿылҭит. Аԥҳәызба лцәа дааҭаӡыӡеит, ашырҳәа лҿыналхеит аӡыхь ахь.
– Иҟалозар, даҽа знызаҵәык, Фелдышь, – сналыхьӡеит аӡыхь дынхықәгылон. – Аӡәгьы бизым­
ҵаан, аӡәгьы бимыҳәан, уаҵәашьҭахь амра ҵлак
ашәара ианҩеиуа, ахьанаа ду ашьапаҿы бааиуеит.
Ибдыруазааит, бышсыццара бааиуеит, усҟан акәхоит ҳана­сыԥ алагамҭа аҿҳәара!
– Аха сыда дызмам саби сани ишԥарыԥсыхәоу?.. –­
уа иааҿахҵәеит лыбжьы, деиҵақьы-еиҵақьуа аҵәы­
уара дналагеит, аҽырҳәагьы лылабжышқәа рҿылархеит. Игәаӷьны даасгәыдсыҳәҳәалеит аԥҳәыз­ба,
аканҵыҵыра еиԥш лӡамҩа инақәԥсаз лылаӷырӡ
цәыкәбарқәа нацәкьысла исрыцқьон. Аха лара лҽаа­
сҟәылҭхан, ашырҳәа лыԥҳал ахь лҿыналхеит. Сналаԥысын, аԥҳал аашьҭыхны арҩаш инаҵакны исырҭәит. О, анаџьалбеит, уи аҽны акәзаарын ҳана­сыԥ
хыхәхәо ианҭәызгьы! Аԥҳал сҩахан, лыжәҩа инықәсыргылт.
Иҵәии-ҵәиуа амарда иаҿагалаз амҩахәасҭа даныланы дахьҩеиуаз, лӡара каткатон, еиқәкьларха
ҩбаны иԥаны илықәыз лыхцәы хьаԥшшәала зны –
арахь, даҽазны – анахь лӡара иақәҵәишон... «Фелдышь, бабаҟоу, бмааиӡо, мшәа, Фелдышь?» – ҩхалантә иааҩуан ан лыбжьы. «Снеиуеит, мшәа, снеи­
уеит, бымшәан!» – ихаакәакәараӡа исаҳауан аԥҳәызба лыбжьы. Усҟан иабаздыруаз сара, ари абжьы
гәыҿкаага уаҳа исмаҳараны ишыҟаз.
Мап, мап! Уа сиашам, сыԥсҭазаараҿы даҽазныкгьы исаҳаит уи абжьы! Аха уи уашьҭан, дад, зқәақәра
згаша саншьа бзиахә Шәарах, уи макьана ихароуп.
Акакала иԥкаауа иуасҳәалароуп, мамзар, аӡеиԥш
зегь сыхәлаҵәар ҟалоит!
131

***
Ус аилыхара ҳшаҿыз, иааит ҳдәықәлара амшгьы.
Ауха ҳapa аҭаацәа иаҳцәаз акгьы ыҟам. Идәықәаагалашаз ҳамаҭәаҩыҭәа ҿаҳәаны ҳаналга, агәгәаҳәа
амца ахьеиқәыз ахәышҭаара ҳакәшан ҳаатәеит,
уаххьафареи цәажәареи усгьы иҟамызт. Акырынтә
саб, банаџьалбеит, амҩа ҳақәламҭаз алаӷырӡ кабымҭәан, ҳара ахацәа ҳшыҟазаалакгьы, аӡӷабцәа
ргәы ҭыбымҟьан, иаарыцҳашьа ҳәа шлеиҳәахьазгьы, сан ҿи-лаӷырӡи еиқәылхын ҳәа иҟамлеит. Лылабжышқәа ҳалмырбарц лхы-лҿы ӡыгакасыла иҭа­
ҳә­ҳәан, аха убригь иалыкәкәаны аттаҳәа ахәа ила­
ҭәон... О Анцәа, злыԥха ҳаура, абриаҟара алаӷырӡ
аба­ҵәахыз уажәраанӡа!
Зхабар лзымдырӡоз Ҵабалтәи лашьцәа уҳәару,
хаҵа ирымаз, уажәы мҳаџьырра амшын ихылахьаз
саҳәшьа еиҳабы Ааишьа лтәы уҳәару, аҵанӡа лгәы
ҭызыблаауаз лгәырҩақәа рацәагәышьан.
Ус уаӷеимшхарала ҳшеилатәаз, иҟьаҟьаӡа иааҳаршеит. Ашә аартны адәахьы ҳандәылҵит ахацәа.
Сашьагьы, саби сареи изыҟаҳҵаз алаба иҽанҵаны
дныҟәон уажәшьҭа. Ажәҩан шәахәацк хыршәламкәа
иеилган. Ҳаԥсадгьыл аҿы ҳара уаҳа иҳамбаран иҟаз
ааԥын хаара рацәак хара ишыҟамыз ҩашьомызт,
аҳауа, ацхарпа еиԥш, аԥхарра агәылыкәкәон, ҵларкәыкәкгьы аҵла еилҩаарақәа ирыдтәаланы «кырр-­
кырр» ҳәа амшзырҳага арҳәара иалагахьан, аха изызҳауаз амш аабараны ҳабаҟахыз, мышзаҵәык акәын
иаҳзынханы иҳамаз.
Аҭаацәа ҳаиҳабы, саб Ҳамырза, днаҳаҵаҟьан, мчы­
ла­ҵәҟьа какал ҳиркит, амҩаныфагьы дацклаԥшны
аҳәсақәа идирҟаҵеит. Арахә еилыргара ҳабалагахуаз,
аҳәарақәа ааужьны ранацәа идҳарцәеит, ажәқәагьы
рыцҳаҳшьан, агәашә иҭаҳамцеит, ус ашҭа иқәын.
Абас сҭаацәа маҷ-маҷ ирзаанхан иҟаз аҵы­хә­
тәантәи русқәа ирҿнаҵы, Фелдышьи сареи ишеи132

баҳҳәахьаз ала амӡырха сынҭҟьан, сыкәкәаӡа ахықә
сынҭалеит. Арҩаш сныршәан, бнала, мҩахәасҭала,
амҩақәа еихыҵәҵәо, ҽыла усышьҭазар усхьым­ӡо,
аҽадхалара саҿын аӡыхь. Сахьцоз гәҩарас иҟар­
ҵахьан, аӡәгьы дазымҵааӡеит. Саҳәшьцәа сани саби
ргәы иқәыршьхьан Фелдышь даазгараны сшыҟаз.
Сызмырҭынчуаз ахыжә сыӷран, дад Шәарах. Хаареи-ԥшӡареи амрахәага еиԥш еилырԥхаауа измоу аҷкәынра ҟадыџь ҭагылашьа уадаҩ аздырӡом,
гәыӷырҭала иҭәуп! Аха иаалырҟьан гәырҩацәгьак
нахаԥоит, иԥсҭҳәа еиқәараха!
Фелдышь лаша, сгәыӷырҭа иҵхәрааны иааиуа
аӡыхь ахықәан, ахьанааду амҵаҿы дсықәшәараны
дыҟами!
Анцәа иҳәаны, уи лареи сареи ҳанеиқәшәа, дсыманы аҩныҟа сдәықәлоит. Ааигәа ҳаннеилак, саҳәшьцәа аадәылԥхьаны – абар шәҭаца – ҳәа днарысҭап.
Абас, лара «Радеда» лхымҳәаакәа, хаҵаҩызада хаҵа
дцароуп. Саргьы, аҭацаагацәа дәықәымҵакәа, чарада-жәрада ԥҳәыс даазгароуп. Ишԥаҟоуҵари, дад
Шәарах, аниашьа ами зегь зырԥшӡо!
Сара шәарҭас исымаз Ҳаџьы Кьарантыхә, иахеи­­
жьҭеи џьара уамак ҟаимҵазар, ддәықәымла­цызт,
дыз­ҭаларан иҟаз «Османие» иаха ахәылбы­ҽха харантәи избон, наскьа амшын ихгылан, иара ихьы­
ԥшыз реи­згара даҿызар акәхарын ҳәа уажәшьҭа
ддәықәлахьазаарын... «Абри аилыхара иҟоу Фелдышь дысзалгонда!..» – схәыцуан амҩа сахьықәыз.
Сцоит ирҳәынҷарц ар зышьҭоу иаҵкыс сыцца­
к­ны, ашәарыцаҩ ахы изаҿамкыз ашьабсҭа аҵкыс
слас­ны. Аха иабаҟоу, ахьанаа ду амҵа ҭацәуп иккаӡа.
Амаҭ зыцҳаз иеиԥш сгьежьы-хынҳәуа, схы зқәыскра сзымдыруа аҵла саамҵахеит. Сыԥшыр, ԥшыха
сымаӡам, аҭаацәа сзыԥшуп, урҭ рымаҭәа ҿаҳәаны
ишьҭоуп, уаҳа иахьымаара амшын ихылоит. Сцаргьы, цашьас исымоузеи, сыԥсыҩҭкаара дымбакәа!
133

Аӡыхь казказ санаахықәгыла, сылаԥш нақәшәеит
сгәы иаҳагьы иҭызшьаашаз даҽакгьы: нымҩахыҵ
ашьацраҿы иԥыххаа, иҟәаҟәаса икажьуп ԥҳалк. Аха
амаа еибган, иаашьҭысхын, илархаҩархо снахәаԥшит. Издырит, уажәы избазма, Фелдышь лӡаагага
шакәыз, иагараан снапала иаашьҭыхны, кыр инаскьаганы даҵасҵахьан, уи амаа егьараан лнацә­кьара
ԥшӡақәа рыла илҭарбаӷьа икны саԥхьа дгылахьан...
Аԥҳал ԥҽит, аха иақәшәазеи? Издыруада дшаҵалоз машәыршәа илымпыҵҟьазар? Ус акәымкәа, уаҳа
ҳашзеиқәымшәоз алаздырырц лхала иԥылҽзар?
Ус анакәха, иԥыххааса ицазаап ҳанасыԥ, уажәшьҭа
ԥҳалк азна алаӷырӡ азкаҭәашт иара!
Хнырҳәышьа змамыз ак шыҟалаз сцәа иалашәеит. Уажәшьҭа иԥыскуазеи, Фелдышь лани лаби сырбаргьы сацәыԥхамшьакәа, сыххымшақә ргәашә
саалагылеит. Иҭацәуп амӡырха, лак, рахәык улаԥш
иҵашәом, аҩны гылоуп иқәықәмашәықәмаха, иҵар­
ҟацоуп ашәқәа...
Иҭацәуп, иҭынчроуп иахьабалакгьы... Цгәы еиқәа­
ҵәа заҵәык абарҵаҿы ауасхыр иқәтәоуп, агәы
еиҟәыҷҷауа, абжьы ҵарыхәҵәаӡа икьиуеит, икьи­
уеит, аблақәа цымцымуеит, амацәыс еиԥш амца инхыҷҷало сара сахь иаршәуеит. «Уажәраанӡа уабаҟаз?
Узышьҭоузеи, иҟалаша аныҟала?» – сарҳәоит урҭ.
Иҩашьом аҭаацәа мҳаџьырра амшын ишхылаз.
Схынҳәуеит аҩныҟа, уаӷоу дшыхынҳәра. Уххь сым­­
гози, уаҟагьы бзиарак сзыԥшызар!.. Мышзаҵәык
аҩнуҵҟала, абриаҟара гәаҟра иақәшәахьоу ӡәыр дҟаларымашь, анаџьалбеит?!
Абас мышқәак рышьҭахь схы аҵкыс бзиа избоз, ихаҳә еиларҭәаху абаа аҵкыс сзықәгәыӷуаз
Ҳаџьы Кьарантыхә сынасыԥ даӷрагыланы икәаҳаит,
исабеи­тәит, нас фырҭын ԥсыԥла амшын ихиҭәҳәалеит. Уажәы ижьы сымазар, абга цыхлым еиԥш,
аӷырҿҳәа сацҳарын, ахәырпҳәа ишьа саҵашьшь из134

жәрын, аха урҭ сылшаргьы иабасыхәарҭаз, Фел­дышь
дызҭаз аӷба ацәаарагьы умбо амшын ихыӡлахьан.
Аҩны сшааизҵәҟьа, аӡәгьы сызҵааха далам­
гӡакәа, аҽҭра сынҭалан, сҽеиқәа цыҩцыҩ, Нарҭ
Сас­рыҟәа ирашь еиԥш «Бзоу» захьӡыз, аӷәра наха­
ҵаны иааҭызгеит. Уи ак акәӡан ҽыс иҳамаӡазгьы,
сашьа иҽы усгьы иҵыршьаахьан. Бзоу сыман арҩаш
ахь сналбааит. Асапын шәах ақәырчы искәабеит. Исыман аҩныҟа саахалан, аџьықәреи ҿырпны,
иахьынӡаҭахыз краҿасҵеит. Нас аҿы ианкны исыман ашҭа сынҭыҵит. Уи гәазҭаз сани саҳәшьцәеи,
еибарҟуҵәыуа, рыблақәа рнапы наԥыраркит. Бзоу
мыжда кәашада ашьапы мыргыло исышьҭаԥало иаа­
иуан, зны-зынлагьы игәыбзыӷны ахы сыднашьылон, уааи, унасықәтәа, ԥшатлакәҵас адәеиужь ҳна­
хысып аҳәозшәа.
Ус, дук мырҵыкәа, зны-зынла иара ахьықәсыр­
хәмарлоз адәышкәаӷьаз аҿы ҳнаӡеит. Бзоу хлаҳәада, ара иҟаҳҵалоз аԥшьаагоз џьнашьан, аӷәра иахо,
иԥа­­шашо исыдгьежьылон.
– Бзоу бзиахә, сарӷьажәҩа, акырынтә аԥсра сацәызгахьаз, уажәы, уара хара змаӡам, уԥсра снапаҿы иҟалоит! – абас сацәажәауа, ахы шьышьуа,
акыраамҭа садгылан, сылаӷырӡ хаҟәҟәала. Нас аӷәра
ааҿыхны снаҵаҟьан, адәы инықәысҵеит.
Аублаатәыла жәлары зегьы еицҿакны: – «ҳаҽқәагьы ҳара ҳаиԥш ҳаӷа иԥыхьамшәароуп! Дегьызмаха
ауаҩ ишьа злоу урҭ адәы иқәыжьны, амшын ахыларагьы гәнаҳауп, дасу ишиааӡаз еиԥш, иҽы инапала
ишьааит!» – ҳәа еибырҳәахьан. Уи адҵа насыгӡароуп саргьы. Скьарахә харшаланы сышхысра сҽаариашаны саагылеит, аха изуҭахгәышьоузеи, снацәа
арҵысра сылшом. Бзоу хлаҳәадагьы хара исԥырымҵкәа, аԥышә нышьҭышь-аашьҭышьуа игылоуп,
аҵыхәа ԥшӡа авивиҳәа иҟьауа. «Ҳаи, абри санымиакәа, абгақәа еимӷәыцә ирфар исхарази?» – схәыцу135

еит сахьгылоу, исылшом ахысра. «Мшәан, закәызеи
сызлажьу! Бзоу мацара аҟны сыҟоума, сыҩни с-Фелдышь гәлымҵәахи, сыдгьыл хазынеи срылаӡарц
сыҟоупеи!» – даҽакала сааиԥхьхәыцааит уажәы.
Бзоу алымҳарҭахь скьарахә нарханы, сылацәа неи­
қәыԥсаны снацәа аасырҵысит, аха сабџьар ахьаԥ
ааҿыҵгеит. Сыблақәа анаахыст: «Уаџьал аама, уара­
мыжда, иууазеи, уабџьар сықәкны?» – аҳәозшәа,
Бзоу абла гәыразқәа снархыԥшылеит.
Аҵықьҳәа ахысбыжь геит, ажәҩан ахь аеҵәа кыднаԥаартә еиԥш иаакьыркьырит аҽы. О, анаџьалбеит,
уи абжьы гәыҿкаага змаҳаз ибаргәузеи? Зны аҟәараҳәа сеиҵасуа ахьҭа санаркит, зны ашоура цаҳәцаҳә сҭанаршәит. Ахы зықәшәаз аҽы, иазкылҟьаз
аԥсра иахыԥарц аҭахызшәа, иҩышьҭԥа-ҩышьҭԥеит,
нас иаагьежь-гьежьын, сара сахь ахы аарханы, ашьапы ԥшӡақәа аҵарҽыланы адәы инықәҳаит, цаха
ҟаԥшьыла иԥа-ԥаны исымаз аԥырцәқәа ишызбоз
ашьа нарыхьшит.
Сара инасышьҭарххны ааигәа, хара, иахьабалак аҟәҟәаҳәа еибашьрак ҟалазшәа абџьарқәа ааиларҵеит. Сара сеиԥш аублаа рырԥарцәа иршьуан
рыҽқәа, игәыҭҟьагаха ашьхақәа ирҿаҩуан, Бзоу
еиԥш зыԥсы зхыҵуаз аҽқәа рыкьыркьырбыжьқәа.
Иҟалап раԥхьаӡа абра акәзаргьы агәымбылра сахьа­
ӡрыжәыз. Снапала анышә иасҭеит сҽы, ахангьы ха­
ҳәык насыргылеит.
Снеиқәҟьашан, схы сымагәыхьха, ирццакны сдәықәлеит ҳаԥсыжырҭақәа рышҟа, уахь шьыжьнаҵы
иш­неиуаз здыруан ҳҭаацәа. Нырцә ахәада уахьыныхшәоз акәын ҳара ҳҳаблаҿы инхоз ҳажәлантә зегьы рыԥсыжырҭақәа ахьыҟаз.
Ацҳаҵәры зхыз арҩаш снырит, уи цон ишцац,
хьаабаада, ишәахԥсараха. Убасҟак иҭынчын аԥсабара, адунеи аҿы гәаҟрак џьара иҟоуп узҳәары­
мызт. Ахәы саныҩхашла, иаразнак слымҳа иааҭаҩит
136

ахуҳәа аҵәыуабжьы. Ҳәсеи-хацәеи аҳабла зегь еизаны дасу рыԥсыжырҭақәа ирықәлахьан.
Иаарыӷәӷәаны сҿынасхеит. Снеизар, саб дӡышӡа
иани иаби рҳаҭгәынқәа раԥхьа дшьамхнышланы, игәы дҭасуа аҵәыуара даҿын, сашьагьы ихәра
ашьам­хнышлара илнаршомызт, ус дгылан, игәы
дҭасуа. Сани саҳәшьцәеи, дышхәыҷыз иԥсыз ҳашьа
еиҵбы иҳаҭгәын хәыҷы агәы иқәиааз ақыцәмыцәқәа ықәҟәшәаауа, рыхцәы ԥыртланы еибар­
қьызқьызуан. Аҭаацәа рҿы сара ахаҳә гәы змоу ҳәа
сыԥхьаӡан, шамахамзар, саныхәыҷызгьы сылаӷырӡ
уаҩы имбацызт, аха ара исзымычҳаит, саргьы снарыдгылеит, сгәы сҭасуа. Ҳладахьыҟа, ҳҩадахьыҟа
ҳаицҵәыуан, ҳаибарқьызқьызуан аҳабла зегьы. Сан
дааин, лабхәеи ланхәеи рҳаҭгәынқәа дрыкәшон,
абас­­­гьы лмыткәма иналаҵаны:
Нани, дади, ишәыбаргәузеи, шәыԥсы сакәыхшоуп!
Шәыдгьыл гәакьа, шәыдгьыл бзиахә, шәыбаҩ амадоуп!
Шәгәы ирҿыӷьрым шәмаҭа хәыҷы, ара дшәываршәуп!..
Ҳара ҳгәаҟыуп, ҳамҩа мшынуп, ҳамҩа ҵхы-лашәуп!..

Иҵәыуоит, ҿыц аԥсра иақәшәаз реиԥш, аҳаблақәа,
ақыҭақәа, иҵәыуоит Аублаатәыла зегьы. Избахьада,
дад Шәарах, адунеи аҿы ҳәсеи-хацәеи, хәыҷи-дуи –
жәлары зегьы анеицҵәыу? Анцәа иуимырбааит, уи
аҵкыс еицәоу агәыҭҟьага уаҩы иаҳараны иҟам! Уи
зҿаҩуаз ашьхақәа, о, анаџьалбеит, еилаҟәыбаса имцакәа изларычҳазеи? Абриаҟapa адгьыл иқәкьасаз
алаӷырӡ злаҭәаз Аублаатәылатәи аӡиасқәа, ишны
ицаҳәцаҳәуа инеиуазар акәхарын!
Аҵәыуара ҳанаҟәыҵ, иахьабалак анышәынҭрақәа
рҿы аишәақәа ҳаргылт, аԥсцәа рхәы нааган иқәаҳҵеит. Шәыԥсаҭа бзиахааит! ҳәа аҩы рзыхҭәаланы, аҵәцақәа еиҭарҭәны, аирыӡқәа нарыддыргылеит ҳаҭгәынцыԥхьаӡа. Ҳара ҳанцалак ашьҭахь, агәырқьҳәа
137

аԥсцәа еибаргыланы, «ҳҭахцәа ҳара ҳгәы­гәҭажьны
иаҳԥырҵит, аха ҳхәы нрыжьит, шәааи, нас, ҳаидтәаланы акы ҳнацҳап ҳәа, рыхәқәа инархатәарызшәа,
рхәы-рыԥхь иаҭахыз адгаланы, рыԥс­хәы еиҭауны
ҳарԥырҵит.
Абас лаӷырӡашала ргәы рданы, дасу рыҩныҟақәа
рышҟа ихынҳәит, ирызго рымаҭәа аашьҭыхны ага­
ҿахь идәықәларц.
***
Ҳаҩны еиқәыхьшәашәа иаҳзыԥшын, ахәышҭаара
усгьы иҿыцәахьан, нырцә-аарцә ҳамаҭәа ҿаҳәаны
ишьҭан.
– Ҳаит, абааԥсы, шәгәы кашәмыжьын, жәлары зегьы ирыхьуа ҳаргьы иҳахьып, зны шәаатәақәа, ҳаԥсы ааиҭаҳкып! – ҳгәы ирӷәӷәеит саб.
Нас акҿыҩра дныкҿаланы, саарала абысҭахь иманы дындәылҵын, «шәит, шәит,» ҳәа ҳлақәа дрыԥхьо,
ааҵра днавалан, дамеигӡакәа рхәы нариҭеит, ус ҟаи­
м­ҵаргьы, ҳахьцоз иҳашьҭалон дара анасыԥ­дақәа.
Сангьы аџьықәреи лкалҭ илаԥсаны дындәыл­ҵын,
«дәрышь, дәрышь» ҳәа акәытқәа даарыԥ­хьеит, уи
дахьцалак аҳәыҳәаса реиԥш ихыҵны илы­шьҭалон,
ҳандәықәло дахьырымбашаз инаганы рхәы нарыл­
ҭеит. Ахьшьқәеи абгахәыҷқәеи шәырзынсыжьуеит
ҳәагьы нарылалҳәеит, дҟуҵәыуо.
Зегьы иаадыруеит, абыржәы ҳҩагылар, наунагӡа ҳахьымаара ҳашдәықәло. Ушьҭахьҟа уаҳа хын­
ҳәышьа анумам, уаԥхьаҟа умҩа узқәыло цқьа ианузымдыруа, о, злыԥха ҳаура, дышԥарыцҳахо ауаҩы
мыжда!
– Аҳы, дадраа, уажәшьҭа ҳдәықәлап, ҳгәылацәагьы ргәашә иҭыҵуашәа збоит! – ҿааиҭит саб Ҳамырза, ихылԥа ихыхны аԥацха агәҭа даагылан. – Уа, Анцәа, шьарда зымчу, улыԥха-угәыԥха ҳагумыжьын,
ам­ҩа ҳақәлоит. Уара ушаҳаҭуп, ахаан цәгьара зымуц
138

сҭаацәеи сареи зхәы иаҭәҳәан изфоз уаагәышьан,
иахьа иҟалаз арыцҳара ҳалоумырӡырц суҳәоит! –
даақәгьежьын, ахәышҭаара дааҽҳәагылеит: – Уара,
сабацәа рабацәа, урҭ рабацәа рхәышҭаара, ахаан мца
ԥхара згымхацыз, гәыбӷан сумҭан абас уеиқәыхьшәашәа уахьынсыжьуа.
Абри ашьҭахь, еиқәаҵәамҳаҳараӡа алҩақ иага­ны
икнаҳаз архнышьна ааигәыдҳәҳәаланы днагә­ӡит,
нас иҟама ааҭыхны ахчныза аханы аҩнаргәы ааҭижаан, уаԥсҵәыла анышә еизыҳәҳәаны, иқьаса рҭәны
имаҟа инадиҳәалеит. – Сыҷкәынцәа, дадраа! –­­­дааҳацәажәеит сашьеи сареи – Абри сыԥсадгьыл аҟәых,
снышәнап ауп, санԥслак, сыԥсы раҳаҭхарц шәҭахызар, сгәы иқәыԥсаны сыжәжы! Аҳы, уажәшьҭа шәеидарақәа шьҭышәх!
Идәықәаагалашаз ҳнарыҵаланы ҳандәылҵит.
Ҳашь­ҭахь иааиуаз саб ашә аиркырц данааха «иҟа­
шәҵозеи, ҳаӷоу ишә аиркааит аҳәозшәа, чыжь­жьыт»
аргеит.
– Иҳадубалозеи, уанаџьалбеит, ҳдәықәламҭаз
угәам­ҵуеит! О, Анцәа ду, ҳахьнеилакгьы ҳашә аумыркын! – саб дааныҳәаныԥхьаны ашә ныдиҵеит.
Агәашә ааигәара ҳнеирц рацәак ҳагымкәаны,
саҳәшьа Џьуна илааӡаз ауасачах ҳаагәанаҭеит, дахьцалакгьы иҩуа илышьҭалон иара. Уажәгьы иҩны,
акьаԥа ыргьало иаакылсын, изааӡаз иналышьклаҳәит. Изулакгьы, мчыла Џьунеи ауасеи ааиҟәыскәыкәаан, агәашә ҳанҭыҵит, аха иара алеиабгеи рзы иааныжьны ҳашцоз адырызшәа, ихагахан
иҩуа, иҟаа-ҟаауа ашҭа иааҭалеит. Уи абжьы заҳаз,
згәарҵра иахыԥан игылаз ҳажәқәагьы аҟаара иналагеит, урҭ иаарымырдеит ҳҳәарақәагьы, иҵысит
алашрагьы. Џьуна рыцҳа лыжьжьара иахамшәалоз
аҭаацәа, ҳара ҳцаанӡагьы, аҟама аҿыцҳафыр еиԥш
хагәқәа ирылнаҳәон, дегьызмаха адәы иқәҳажьыз
ҳхааӡага ҳарахәқәа рыбжьы.
139

Наҟ ҳнаскьацыԥхьаӡа иаҳа-иаҳа ҳажәпаҩхон. Ҳгәылацәа ран аҭакәажә, хәышықәса раахыс дымԥсуа-­
дыбзамхо аиарҭа иамаз, уардынла днаргон.
– О, шәанаџьалбеит, сыҷкәынцәа, сара анышә ада
ԥсыхәа змам, шәсыҵаланы сабанӡажәгари? Диниман шәымазар, абра сыжны шәца!.. – лқьыӷызбжьы
иалыҩны иааҩуан уажәы-уажәы.
Амҩақәа ахьеихагылоу ҳнеицыԥхьаӡа ажәлар
еизы­ҵәон, агәылеи агәылеи еицылон, ҳаблаки ҳаблаки еиқәшәон, қыҭак даҽа қыҭак нацлон. Уажәшьҭа
ҳханы угылан унаԥшыр, ҳҵыхәа убомызт. Ҳаԥхьа
дгылан ҳныхаԥааҩ, уи ишьҭагылан аҭаҳмадцәа, аҳәсақәа, зшьап инанагоз ахәыҷқәа. Цәажәара ыҟамызт, еицырхашьшьы инеиуан зегьы, амала, ана-ара
иналкҩалкны иуаҳауан: ақьра-аӷызра, ақәыԥсычҳара, ашәиԥхьыӡ, асабицәа рҵәыуабжьы...
Ус ҳаԥхьаҟа, ҳара ҳазланеиуаз иахагалаз даҽа
мҩак аҿы, ажәлар еидҵәаҵәалан ишеилагылаз
аабеит, ауаҟьанчаҟьанбжьы шырхыҩуазгьы ҳаҳаит...
Арԥарцәа аддыҳәа ҳаибарыҩны, хәдаҟала ҳаԥхьа
игылаз аҭаҳмадцәеи аҳәсақәеи ҳархыкәшаны ҳнеи­
зар, абар Бараҟаи-иԥа Аҳ­меҭ, иҽыхәа иаҵәа ным­
ҩахыҵ иҿаҳәоуп, иара амҩаду агәҭа дангылоуп
иаҳәа цеицеи ҭыхны:
– Сышьны абраҟа сынкашәмыжьыр аҷыдахаз,
уарбанзаалак аӡәгьы амҩа усҭаран сыҟам!.. – ҳәа
даҿуп жәлары дырҿагыланы иаҳәа аҟьара. – Шәжьоуп,­ шәеиҭажьоуп, уара, абааԥсқәа! Шәхынҳәы, ма­
кьана иахыԥам, иқьаԥҭажәхаз шәыҩныҟақәа рахь,
еиқәышәҵа макьана зынӡак имыцәац шәхәышҭаарақәа!
– Уаҳԥырҵ, Бараҟаи-иԥа, уаҳԥырҵ, аӷбақәа ҳзыԥшуп!
– Цан аӷбақәа шәыргап, аха шәышжьоу аныжәдырлак, арахь уаҳа шәыӡхыргаран иҟам! Ҭырқә­тәыла
уажәы исымбеит сара, ижәуазеи, абааԥсы, џьанаҭ
140

ныжьны џьаҳанымҟа шәцома? Уа ишәзыԥшуп амла,
ахьҭа, анҵәара, мамзаргьы атәитәыхра!.. Асулҭан,
алаҳәажә еиԥш шәырԥар рзыҳәа джьышуеит, дшьашуеит, абџьар иаҵаргыланы иахьымаара еибашьра
идәықәиҵарц!.. Уи азоуп, шәара шәгәырҩа даго
џьышәымшьан! – дыҭҳашуеит Бараҟаи-иԥа Аҳмеҭ,
аха ииҳәо заҳауада.
– Агьааурқәа ҳкагәаны ҳарнаҭыр аума иуҭаху?
Ҳара ҳамсылманцәоуп, амсылман дгьыл ахь ҳцоит!
– Уара абри ахаҵа деилагеит, уаҳа дҿазҳәо ҭынха
димаӡами?
– Амсылман дгьыл акәӡам, ҵа змам атышахь ауп
шәахьцо!
– Ноурыз иакәын, уи иашьа, мҳаџьырра амшын
дхылахьеит!
– Ноурыз дымцацкәа дыҟазаргьы, иааигәа днеи­
уамызт, урҭ ахҟа рыбжьоуп.
– Сымԥынҟа шәмааин, сымшьыкәа аӡәгьы шәсы­
шьҭуам! Уара, уаҳа ихәыцуа аӡәгьы дшәылаӡами?
Ицаз цазаргьы, шәара шәхынҳәы! Шәыжәлами, шәанаџьалбеит!
– Даара ҳгәырҩа уагошәа ҟаҵаны уҽхьаукуеит,
ҳадгьылқәеи ҳмал инхази уреиҩаӡозаргьы ҟалап!
– Уара бзиара дук угәы иҭанда, ужәлар зегьы ахьцо урыцрыҵны уаагылозма!
– Хаҵа уҟаӡами, абааԥсы! Наунагӡа аублаақәа
шыӡ­уа збаанӡа, аҵықьҳәа исгәыдҵан усылга! – Абас
акыраамҭа дҵәаа-ҵәаауан уаҩ изеилымкааӡаз Бараҟаи-иԥа Аҳмеҭ хәашабга, шьаҿакгьы днас­кьо­
мызт.
Аха ахәыҷқәеи аҳәсақәеи анааидыӷәӷәалаӡа, игәаӷьны дызрыламкьыскәа, иҽынеисҭхеит. Зыҭра иҭы­
ҵыз амшын еиԥш, ажәлар дныԥхьаҳәҳәан, агәы­рқь­
ҳәа илаивсит. Дызусҭзаалак, иуацәа-иҭахцәа инадыркны, аӡәгьы дааҳәны дизхьамԥшит, иҽи иареи рымацара иааидхалеит.
141

Уажәшьҭа амҩадугьы ианӡаломызт, агаҿахь
еихы­ҩаӡәаны инеиуаз ажәлар...
Ҳаԥхьаҟа, наҟ-ааҟ имаҭацәа дрыгәҭылакны, ишьа­­
пы ахьиргылаша наирбо днаргон аҭаҳмада лашә, аԥ­
хьарцарҳәаҩы Сакәыт. Зназы ажәлар дсызрылымбааит иара, аха амшын ахь ҳнаскьо ҳаналага, имаҟа
иадҳәалаз иԥхьарца ааимӷихын, ахыц наҿишь-­ааҿи­­
шьын, иааирхиеит.
Иӷралаз хьаацәгьак уаҳа илнамыршазшәа дааӷызы-ӷызит аҭаҳмада, иԥхьарцагьы уи инақәнарӷызит,
убас ау ашәа ахы шикыз. Нас, дгәагәо дахьнеиуаз,
иаҳа-иаҳа ибжьы гәылыршәо, абарҭ реиԥш ажәақәа
иашәа иналеиҵеит:
Уа, раид, сиуама, раид, мыхәацәгьа рҳәама?
Мшынгәыла ҳдәықәлоит ҳнышәнапқәа шьҭыхны!
Ҳабацәа рҳаҭгәынқәа ҳашцо дшәырҳама?
Раԥхьа шәлаҟәыма, шәхылԥақәа шәхыхны?
Ааԥынраз иаҳзауит асы ҩамгыла,
Иԥсит ҳа ҳкәыкәу, ахьҭа аназымчҳа!
Лабжышла ишәкәаба, нас, ҳабацәа ртәыла,
Рацәа иқьаԥҭажәхеит ҳ-Аԥсадгьыл рыцҳа!

Зегь еиқәыӡырҩуеит, рыԥсы ӡаны; ахәыҷы насыԥ­
дақәа рҵәыуара иаҳа иааихсыӷьшәа збоит, ачы­­маз­
цәагьы уажәшьҭа уиаҟара иқьуам, иӷызуам, амҩас­­цәа
зегьы рыԥсы аԥхьарца иҿанаҳәеит. Аӡәык-ҩыџьак,
ишырҭахӡамыз, аҭаҳмада иашәа иақәырӷызуа рҿы­
нархеит. Аԥхьарцарҳәаҩы ибжьы иаҳагьы ишь­ҭы­
ҵуан, угәы иаанагарымызт, ҷкәынамзар, абри ҭаҳ­ма­
дак ибжьуп ҳәа:
Даҽазнык, даҽазнык ҳалаԥш рыхҳажьып,
Ашәы ршәуп ҳашьхақәа, еилаарцыруам.
Аҵыхәтәантәи ҳашәа урҭ ирзынҳажьып,
Ҳашьхақәа гәаҟуеит, ҳахьцо рыздыруам!

142

«Ахшара гәыраз иан дицәымыӷхазар,
Рыцҳарак ыҟоуп! Сара шәсыцәтәымуеит,
Хара сымоума? Цқьа шәысзымааӡазар?
Сныжьны шәышԥацои?» – ҳ-Аԥсадгьыл гәрымуеит!
О, раид, ҳ-Аԥсадгьыл! Афырҭын бааԥс иасыз
Ҳамч мырхакәа ҳахьымаара ҳашьҭуеит.
Угәнаҳа ҳамазааит, абас ҳахьымҩасыз,
Ҳабаҩ аагаргьы, ҳаԥсы узынҳажьуеит!..

Уажәы уи ашәа, шамахамзар зегь шьҭнаххьан,
аҭа­­ҳмада дааԥсаны данаҟәыҵгьы, инеимда-ааимдо, агаҿахь ҳкылсаанӡа аҳәара ҳшаҿыц ҳаҿын...
О, ана­џьалбеит, иҵӡозеи уиаахыс, аха аккаҳәа
мшаҽны еиԥш сгәы иқәыҩуеит иара. Сара иагьарааны избахьан цаҟьак аҿы арҩаш ахы ахьыҵнахуаз,
иагьараан избахьан, адгьыл ужәра инылашәаз арыц
аҟата шагәылиаауаз, аха сара исымбацызт жәлар
рыгәҭа ашәа ҿыц шиуаз. Избеит уи аҽны амҳаџьыраа рашәа, агәаҟ ашәа ахы шыҵнахыз. Уи, аублаақәа
адгьыл ҳаныӡаанӡагьы, ҳахьцалак иҳацын. Гәаҟра
бааԥск ҳақәшәан, агәырҩа хьанҭа ҳажәҩахырқәа
хьарҳәо ҳанааилахалак, ҳааидтәаланы иаацәыраагон, иаҳгәаланаршәон ҳара иҳаҩсхьаз аамҭа, шьха
ҳаракык ҳнықәланы ҳазԥшуазшәа, еилыџьџьаауа иаҳнарбон иаҳцәыӡхьаз ҳаԥсадгьыл. Ишаҳҳәашаҳҳәо, ӷәӷәала ҳаныӷьазклак, ҳгәырҩа иаҳа иласхазшәа аабон.
Агаҿа ҳанкылс, шьапыргыларҭа уаҩы имоуа, ажә­
лар қызықызуа, аҟәараш хыриқәаҵәааны иқә­жьын.
Ауаа рымацара роума, аԥсасеи ашьамаҟеи, амҳа­
џьыр амшын ирзыхгалоз џьшьа икылырцаз, агаҿа
иак­уамызт, алақәа ракәын, реибафабжьы узычҳа­ры­мызт.
Аԥра ӷбақәа ааины амшын ихгылан, аканџьақәа
неи­выс-ааивысуа урҭ рахь ауаа рнагара иаҿын...
143

Ҳахәԥҳа Алоу-иԥа Шьардын иҭаацәеи иареи, рымаҭәа-рҩыҭәа уардынла иҵысны заанаҵ икылс­
хьан, рымаҭәа рыма аӷба иҭалахьан. Аӷба ду шәза­
лысхит ҳәа ҳшақәиргәыӷуаз иҟамлеит, ҳаижьазар
акәхап. Уажәы иара, иҭеисԥыҳә ӷра еилырхуа, дыӡ­
хыҵны аҟәараҿы дгылан. Иааиԥылоз зегьы блала
еимирҟьон, ихьыԥшыз рахьтә аӡә дицәынхар ҳәа
дшәаны.
Иаасцәымыӷхеит, аиаша уасҳәап, ихылԥарч аҭы­
ԥан аҭырқәа феиз хылԥа иханы ианызба. «Уажәнатә
аҽеиҭакра ас изымариахазар, уахь ҳаннеилак, иагарыуала даабап!» – аасгәахәит, аха акраусызҳәахуаз.
– Зегь аама, Ҳамырза? – дҵааит уи.
– Иааит, дад, зегь ара иҟоуп! – иҳәеит саб.
– Уажәшьҭа, зыԥшра ҟамҵакәа, аканџьақәа рҭалара шәалага! Аҳәсақәеи, ахәыҷқәеи, абыргцәеи заа
идәықәышәҵа, амала, ԥсы зхоу акгьы уахь аҭагалара ҳшақәиҭым усгьы ижәдыруеит! – иҳәан, адҵа­қәа
наҳаҭаны, ихала канџьак днақәтәаны, егьҟамлаӡазшәа иҽырҭынчны, аӷбахь ихы рханы аҟәара дна­
дҵит.
Ҳаргьы ҳаԥшызма, хымаԥсыма ҳалагеит ҳус.
Акан­­џьақәа еиҵарпапа иҭәны аҟәара инадҵуан, рацәак мырҵыкәа иҭацәны иааихуан. Аҭырқә мшын­
уаа, ар рышьҭазшәа ҳдырццакуан, иҳаҵаҟьон, иаау­
зымчҳартә еиԥш ирымчны иҳацәажәон, аха мчыс
иҳамагәышьазыз, аԥсуаа ишышәҳәало еиԥш, «зышхәа ҳҭаз, иашәа ҳҳәар» акәын.
Амра ҵлак ашәара ианлеиуаз, агаҿа, арахәқәеи
аламлашьқәеи рыда, иккаӡа иҭацәхьан.
Сашьеи, сареи, даҽа ҩыџьа арԥарцәеи ҳакәын аҵы­
хә­­тәанынӡа зҽаанкыланы, зегь рдәықәҵара иаҿыз.
Ус ҳаргьы ианааҳадгыла, агәаԥсаԥҳәа адгьыл ҳаҽ­
нықәыжьны иаагәыдкыланы, ҳалаӷырӡ ҳакәааша,
иаҳ­зыԥшыз аканџьа ҳнақәтәаны, амшын ҳанхылеит.
О, анаџьалбеит, сызшьапык сыдгьыл гәакьа ианықә144

гылаз, егьи аканџьа ианансыргылоз иаасықәшәан
сыԥсыр акәымзи зынӡак абзиахә, аха иамуит, убама!
Усҟан, ариаҟара гәаҟҵәаҟреи насыԥдареи срыниозма?
Ҳзықәтәаз ҳканџьа балыбаҭо рацәак хара имцацызт, иубаз еицәа убеит ҳәа, хашьҭахьҟа ҳанынаԥш,
ҽыуаҩык, иҽыхәа иаҵәа дақәтәаны, аҟәара дшаа­
хықәххылаз гәаҳҭеит. Иаразнак даадырит. Уи – Бараҟаи-иԥа Аҳмеҭ хәашабга иакәын. Дылҽыжәԥан,
иҽы аӷәра нақәыршәны, амшын дӡаалома уҳәартә
еиԥш, дааскьаны ахықә ҳарак даақәгылт. Инапқәа
иҟьон, ибжьы рдуны ак шиҳәозгьы ҩашьомызт, аха
ҳара ҳҟынӡа иажәақәа зааҩуамызт, аԥша иасуаз
ишьҭахьҟа иагон.
– Уара, шәааи, ҳхынҳәны дышьҭаҳхып, дрыцҳауп,
имацара атәыла данхалеит! – сҳәеит сара.
Аха ус акы ааушазаргь ҳаламыкӡакәа, итапанча шыҭҟьаз аҟара ахысбжьы ҳаҳаит, алҩаҵәгьы
еишьыл­ӡа ишыҩаихҟьаз гәаҳҭеит. Ишаабоз дхышәҭны амшын дналаҳаит. Ацәқәырԥақәа даамҵадырсын, дызхыԥсаауаз ихәра ихадыршҭырц рҭахызшәа,
дго-дааго, агара еиԥш ддырҵысуан. Ахысбжьы иарырҳаз аҽыхәаиаҵәа, абжьы хҵаны иаакьыркьырын, аӷәpa шьҭшьуа иаманы аҟәара инықәлеит.
Иҟалаз ҳцәымӷхеит, ҳаԥсыр моу ҳмоуа хҟалеит. Уажәраанӡа зынӡак згәырҩа ҳкымыз, зҳәатәы
ҳаҳаргьы ҳҭахӡамыз, иԥсра ҳгәы иалсит. «Ас зхы
иазызуз ауаҩы, ҳара иҳазгәамҭоз иашак имбакәа
дыҟамызт» ҳәа ҳаахәыцит ҳарҭ аканџьа ҳахьҭатәаз,
аха изхәарҭазиз, иҟалаша ҟалахьан, ҳаргьы амшын
мчра ҳаанахәахьан.
Иҭацәын, иқьаԥҭажәын уажәшьҭа Аублаатәыла
зегьы. Аӡәызаҵәык иаанхан иҟаз Бараҟаи-иԥа Аҳ­
меҭгьы, игәы иҭеикыз анизынамыгӡа, иҽишьит,
ибаҩ мыждагьы амшыни агаҿеи еимдырххон,
иахьыргара рыздыруамызт.
145

Уаала иҭәыз aԥpaӷба аҽаариашан, амҵәыжәҩа­қәа
еиҵыхны ам­шын агәахьы амҩа шьҭнахит. Аҽны, цас
иауазшәа, амшын иазҭынчран, аԥшагьы ҳаӷба ахы
ахьхаз иацҩызаха иасуан. Амра амшын ишынӡаа­
лаз, еилыблаауа ашәаԥшь аацәырҵит.
Амшын агәахьы ҳанынаскьа, ҳашьхақәа ӷьазӷьазуа ҳабла иаахгылеит. Уажәы избазма, урҭ рыкәа
сҭаршәны срааӡахьан, аха уи аҵыхәтәантәи ахәылбыҽхаз урҭ снаргәыдыԥшылеит, зынӡак даҽакала, ажәҩан иаласазшәа, ибырлашха. Сара сымацара сакәызма, аӷба ахыӷәра ықәырҭәаа иқәгылаз
ҳәсеи-­хацәеи амҳаџьырцәа зегьы, уахь анаԥшра
иаҿын рыблақәа рзырҟәымго, ӡамҩақәакгьы алаӷырӡ рхьыжжын, игон ақәыԥсычҳабжьы, иныҵакны
аҵәыуабжьы... Амшын еиҩыҵә ицоз аӷба наскьацыԥхьаӡа, ҳашьхақәа иаҳа-иаҳа илаҟәуан, ихәашьуан. Ус-ус дара рсахьақәа ныхбалан, рыхәанга мацарақәа ааҳзынхеит. Рацәак мырҵыкәа урҭгьы, аԥша
иаҟьаз алҩа еиԥш, амшын еишьылра инхыӡлеит.
Иааӷызыӷызит ҩаԥхьа аҭаҳмада лашә иԥхьарца.
Уажәа ашәа ациҳәомызт, арҳәара мацара азирхон.
Заҟа иаамҭаны уи аб­жьы ҳалаҩызеи! Маҷк ҳгәы
ааҳханаршҭит. Ҳаԥхьа – амшын, хашьҭахьҟагьы –
амшын, ҳахьнеиуагьы иаҳзыԥшу сеидру.
Амшын еилаҽҽон, иҿыжҿыжуан аӷба амызгәыҭ­
қәа, убарҭ ирыхҟьаны аԥхьарца абжьы зны еилыкка
ишааҩуа, нас иныбжьаӡуан, ус, уаҳа имгаӡо иааиԥхьбеит. Акы иҿнаҵәазшәа сгәы нҭаҳаит, иҟалазеи ҳәа
санынаԥш, аӷба ахыӷәра акәакьҭаҿы, иуапакьаҿ
кар­шәны дықәтәан акәымжә ҩаза зшәыз аҭаҳмада
лашәы Сакәыт. Haҟ-aaҟ ишьамхқәа рыхқәа ықәҵаны ицәан, иахьантәарак дрыбжьаргыланы даазгоз,
имаҭацәа аҩыџьагьы.
Аҭаҳмада снаидгылт, хәылԥазтәи ашәаԥшь шиҿа­­лашоз дыцәама, рыцҳа ҳәа схы ларҟәны санылаихәаԥш, ижакьа ӡыш аҵарыра иахьыкәкәаны,
146

идгьыл гәакьаҿы ишьҭихыз инышәнап еиԥш игәыдырӷәӷәаланы иикыз иԥхьарца дырбааӡон илаӷырӡ
ацәыкәбарқәа.
– О, анаџьалбеит, алашәгьы игәеиҭама, наӡаӡа
ҳазԥырҵуа ҳаԥсадгьыл ахәангаҵәҟьагьы уаҳа иҳамбо ишаҳцәыӡыз! – насҿыҵҟьеит, сцәа сҭаӡыӡо сахьгылаз.

147

АҨБАТӘИ АШӘҞӘЫ

ИАБАҞОУ ИАРА, АЏЬАНАҬ ДГЬЫЛ?
Иаха цқьа сшызмыцәазгьы, шьыжьӡа сгылеит,
сқьаади сҩыгеи неиқәыршәаны сааин, аҵла хачахь
амҵаҿы acaҟәa снықәтәеит. Сыԥшуп, сызҭоу аԥшә­
ма данбацәырҵуеи ҳәа. Исеиҳәараны иҟоузеи, ана­
џьалбеит, иахьа?
Ажәҩан хтым, аԥҭа жәпақәа аҿажьуп, иаасыкәыр­
шан акаршәра цәыҩҩажәӡа ишьҭоугьы, сара сеиԥш
аҵыхәтәантәи аублаа изыӡырҩларц аҭахушәа, иууа­
ӡа иԥшуп.
Амҩа санықәлоз, хараӡа Ҭырқәтәыла акаршәра­
қәа руак аҵыхәаны, абас дсықәшәоит ҳәа иҟадаз,
зыԥсадгьыл хазына ныжьны «џьанаҭ дгьыл ахь» зхы
зырхаз аублаақәа рцынҵәарах, зхатәы бызшәа здыруан инхаз аӡәызаҵәык – Заурҟан Золак.
Иан лкыкахш иадкыланы ииҵаз аԥсышәала дса-­
цәа­жәоит, исеиҳәаран дыҟоуп, саԥхьа дтәаны, ижә­
лар гәакьа инҵәо, инҵәо мацара, адунеи ишаны­
ӡааз. Уи шыҟалаз макьана инагӡаны ишысмаҳацгьы,
аӡәызаҵәык ида жәларак рынҵәара – ахырзаманқәа
ирхырзамануп, уажәнатәгьы сцәа сҭаӡыӡоит. Иацы
мацара исаҳаз иахатәи аҵх самырцәеит, иахьагьы
сарҭынчуам. Уи исызнарҵысыз схәыцра­қәеи сареи
ԥыҭрак ҳамацара ҳаицынижьырц иҭа­ххазшәа, Заур­
ҟангьы макьана дцәырҵуам.
Зегь насыԥшәа иҟалеит акәымзар, уи жәларак
рҵыхәтәа иан даԥсыуа ҭыԥҳамзаргьы амуази?! Ахь148

хьаҳәа уажәы дызлацәажәо аԥсуа бызшәа зынӡа
изы­мдырӡозар ҟамлауази?! Усҟан, сара аублаа бызшәа салацәажәартә еиԥш изласзымдыруаз ала, нас­
гьы аублаа алфавит злаҟамыз ала, Заурҟангьы саргьы ҳхатәы бызшәақәа наҟ инышьҭаҵаны, ҳаиасыр
акәхон ахԥатәи – аҭырқә бызшәахь.
Аублаақәа ртрагедиа мҳаџьыррала иалагеит.
Амҳаџьырра! Уи ажәа санхәыҷызгьы издыруан,
иаҵанакуаз шысзеилымкаауазгьы... Аԥсуа жәларгьы
уи рхыргеит, знык акәында, амҳаџьырра хынтә иҭанарцәит Аԥсны! Уи азыҳәан ауп, аҭаҳмадцәа ргәалашәараҿы хашҭра ақәымкәа изынхаз, иааидтәалан
анкьатәи хҭыск ианалацәажәо, руаӡәк: «Аԥхьатәи
амҳаџьырраан иҟалеит» – иҳәаларын, – егьи – «мап,
аҩбатәи аан акәын» – иамеикларын. Саб Луман
ушықәсира анбыкәу ҳәа уиазҵаар, аҵыхәтәантәи
амҳаџьырра адырҩашықәсан сиит ҳәа уеиҳәон.
Амҳаџьырра иагеит! анырҳәоз, схәыҷыхшыҩ аҿы,
ажәлар ӡыхәашь дук нарыжәлан инықәыӡәӡәаа иагазшәа акәын ишеилыскаауаз. Аиашаҵәҟьазы, жәанызқьҩыла аԥсуаа уи «аӡыхәашь ду» ишахәлабгазгьы, ҳажәлар лахьынҵала аублаақәа иреиԥшымхеит.
Дазынхеит аԥсуа иԥсадгьыл, имыцәеит, агәгәаҳәа
еиқәуп иара ихәышҭаара. Аха иалшон даҽакала иҟаларгьы. Иалымшози ԥсыуа зхылаҳәоу зегьы рхатә
гәаԥхарала, ма мчыла, аублаақәа рымҩа ианылар?!
Усҟан, иаарыдаз арахь, жәлар ршьаркәасҭа ихыланы, ма аублаа бызшәа, ма аԥсшәа аҵаразы? Дызусҭхарыдаз уи? Ҳәара аҭахума, уи сара сакәхо­мызт,
мшәан, арахь аара акәым, схаҭагьы сҟаломызт!
Иаҳҳәап, иахьа сызлаҟоу: аинститут салганы, аспирантура сҭаны, бзиа избо аҵарауаҩ изанааҭ сыманы, сыԥсадгьыл, сышколқәа... Мап, мап, урҭ роума,
мшәан, схаҭагьы сҟаломызтеи!
Иацы, жәацы, ариабжьаракгьы аҭаҳмада цын­ҵәа­­
рах санизыӡырҩуа, сананԥшыло аублаақәа зны­н149

ҵәалаз амҩа – усҟантәи аамҭаз аҭагылазаашьа­қәа
убас рҽеиқәдыршәеит, аублаақәа рҵыхәтәа абра
икылымсыр ҟаломызт ҳәа агәаанагара сҽақәсыршаҳаҭуеит! Аха, сара, аҭоурыхтә ҭагылазаашьала
аублаақәа ирцәыхарамкәа игылаз, уамеиқәаҵәа
агәаҟрақәа зхызгаз, аха даҽа лахьынҵак зауз аԥс­
уа жәлар рыхҭылҵ, сара, иахьатәи абра сыҟазаара –­ зынӡа даҽак аҳәошәа ауп ишыҟоу; иҟалараны
иҟаз ҟамларгьы ҟалозаарын! Ус анакәха, аублаақәа
абри еиԥш аҵыхәтәа иазкылымсыр ҟаломызт ҳәа
ҳазҳәо алогикаҿы иҟазаап еилататарак, еиқәым­
шәарак...
Срызхәыцуеит, аҭоурых аҿы, ма наскьа, ма ааскьа
иҟалахьоу, аублаақәа зықәшәаз иашьашәалоу ахырзаман хҭысқәа... Сеиҭахынҳәуеит, ус ҟамлар ада
ԥсыхәа ыҟамызт ҳәа ҳазҳәо алогикахь. Мап, мап,
иага ус акәзаргьы, зынӡакҵәҟьа уи сзақәшаҳаҭхо
сыҟам. Иаԥхьан исҳәон еиԥш, схаҭа абра сыҟазаара,
иахьа сызлаҟоу: сҵара, сзанааҭ, среспублика, смилаҭ
культура, схатәы школқәа уҳәа убарҭ зегьы аҿамгылаӡои уи алогика?
– Хәыцрак уалахалан уамоуп, дад, издыруада аҩныҟа гәхьааугазар? – бжьык аасаҳаит. Аҭҳарцәҳәа
схәыцра саалҵны санаахьаҳә, Заурҟан дԥышәыр­
ччо дааин дсывагылан. Ахьышәҭҳәа сҩагылан,
аԥсшәа ааибаҳҳәеит. Есымша еиԥш уажәгьы, иаха
сшыцәаз, сыфатә-сыжәтә, сышьҭаларҭа уҳәа зегьы дааразҵааит. Нас, аҵла иадҟаҵалаз аҟәардә
днықәтәан, ибӷа нкыдиҵеит. Иҿаԥшылара иаразнак инеиқәҟацеит.
Иаԥхьа иаатуаз акаршәрахь илаԥш наиршәит,
аки-аки еишьҭарххы, ҩ-лҩаҵәк еишьылӡа, аҭаҳмада иҿаԥхьа инықәирчит. Ашьшьыҳәа дынҭанагалт, хараӡа ицахьаз, аха ихәыцрақәа еимдо излаз ашәышықәса. Дук мырҵыкәа иааиҿыҵшәоз
иажәақәа рыԥхуа снаишьҭалеит саргьы...
150

***
Ҳашьҭахьҟа иаанхеит, знык ҳанамԥыхьашәа,
ҳазҭаз атәым ӷбақәа ирыгәҭасны, иаҳзымдыруаз
атәылахь ҳаазгаз Амшын Еиқәа. Абар уажәы, хәыҷидуи, ҳәсеи-хацәеи ҳшьапы нықәҳаргылеит зынӡак
иаҳзыԥшымыз агаҿа. Самсун ақалақь азааигәара
ҳҽааидаҳкылеит ӷбак еицҭнагаз, ҳаамсҭа Алоу-иԥа
Шьардын иҵанакуаз зегьы. Ҳара ҳаазгаз аӷба, ҿаа­
ҳәыра змоукәа амшын ихыӡлаша, «Нусрети-Бахри»
ахьӡын. Уаанӡа иӡхыҵхьаз егьырҭ аублаақәагьы
иахьабалак ари агаҿа иаваԥсан. О, Анцәа злыԥха
ҳаура, ауаҩы мыжда дышԥагәыӷырҭадахо, дегьшԥарыцҳахо, уаҳа иԥсадгьыл ахь хынҳәышьак шимам
идыруа, тәым дгьылк дангәаҟло, иуахҭа даназыԥшу! Сшьапы неихго сназқәылаз адгьыл сара сзын
ицәыҩҩажәын, алахь еиқәышьшьы ишьҭан, аҳауагьы иа­ҳа ихьанҭан, ахьҭа аныҟоугьы ужьы иалсны
убаҩқәа архьшәашәон, амрагьы, ма аԥсҭҳәа еиқәарақәа аҽрыланарӡуан, ма ианаакылҟьозгьы, адгьыл
аблырц аҭахызшәа, аҽарӷьуан. Икеикеиуа ажәҩан
еилгазаргьы, ҳара ҳҟнеиԥш, еилыбзаауамызт,
ицәыш­ҟаҟараӡа, аԥштәы ахыгган. Даара ибзиан издыруаз аӡәы даасԥыларгьы, ихы-иҿы еицакызшәа
збон, ибжьыҵәҟьагьы иара итәымызшәа саҳауан...
Уахьынаԥшуаз наҟ – ҟәаԥаҿаԥаран, аха бнарак
еихашьшьы улаԥш аргәырӷьомызт. Иабаҟахыз иршанхагаз ҳара ҳагаҿа; еиуеиԥшым шәаԥыџьаԥла
ԥхынгьы-ӡынгьы ииаҵәҟаҟараӡа ихҩаны, абна кәазақәа цыӷцәоушәа ибзарыбзаруа, аԥсҭа ҭахьрақәа
еимашьшьы, ҳӡыхь казказқәа еихәлаччауа, ҳарҩаш
ҭрысқәа шәахԥсараха, аҟәарашқәа зҿыкәыршаз, аԥсыӡқәа зҭаҳәалмысуаз ҳӡиасқәа! О, иабаҟахыз урҭ!
Ҳара ҳагаҿа бзиахә иқәнагалаз ауаҩы, иаҳҳәап,
уи еиԥш заҳахьадаз, аха ҩнаҭак даднамкылаӡакәа
адәышкәаӷьаз даақәхаӡаргьы, млаки хьҭаки даго ҳәа
иҟамызт, уи иԥаҳалон агаҿа ианымӡалоз аԥсабара
151

абарақьаҭра: адәҳәыԥшқәа рҿы аҵыҵындра, афҩы
лаҳалаҳауа, абнақәа рҿы аҵыслаҳа, аҵысжьы уҳәару,
акакан мачхәызма, сара схаан ара кәада уаҩы иҟәыбаӡомызт, агәылхра цәгьоуп ҳәа; абацә уҭахызар, мач­
хәызма, џьара жьырӡык азы акәымзар, иҿызхуадаз,
арахь, амра ашәахәа еиԥш абгыӡра еилԥхаауа, ацхарпа згәылкәкәоз амаахыр! Ҭагалан ҳаԥсҭақәа унарҭалар, аҵла гәаҩақәа рҿы асаранџь еиҟәышәшәо, ушьапы нылашәо ахьа цәҟәыншьа, иҭҟьо акыр уҟәнызар,
еихыԥеиҵыԥо ашьабсҭақәа, ацәҟьа аргылашьа удыруазар – зеиуахк уҭаху аԥсаатә, ӡиаск ахықә аҿы амца
узеиқәҵар – ркьыц мацарала заҟа уҭаху уԥыхьашәон
акан рықәыҩҩы акалмаҳақәа!.. Ари зегьы ҳадгьыл
бзиахә агәыԥҳәыхш акәын, дызусҭазаалак аӡәы, сасык дахибаараны дыҟамызт. Аха изхәарҭагәышьоузеи, урҭ зегьы ҳашьҭахьҟа иаанхеит...
Ауаҩы мыжда имоу пату изақәымҵозаап, ахә
ашьарагьы илымшозаап. Уи гәасҭеит сара!.. Џьаҳаным еилашыра агәашә ҟьаҟьаӡа иаартны ҳанынҭала ауп ианаадыр џьанаҭ ахаҭаҵәҟьа ҳашьҭахьҟа
ишынхаз, аха аамҭеикәшара наунагӡа иашәаҳаит
шьҭахьҟа ҳҭыҵырҭа!..
***
О, дад Шәарах, ҳаԥсадгьыл ҳшықәҵыз еиԥш, ҳаи­
б­ганы арахь ҳаӡхыҵыз џьумшьан. Аӷбақәа ҳарҭалан
амшын ҳанынхыла аҽны инаркны анҵәара ҳалагахьан!
Март алагамҭаз инаркны аублаақәеи, асаӡқәеи,
ахҷыԥсааи, Ҭырқәтәыла агаҿахь ҳнагара иаҿын.
Аӷбақәа зегьы еиԥшымызт, иҟан ҳара ҳахәԥҳа
Алоу-иԥа Шьардын ихьыԥшцәеи иареи ҳаазгаз «Нусрети-Бахри» еиԥш адуқәа. Акык-ҩбак рыхьӡқәа
сгәалашәоит уажәыгь, иаҳҳәап: «Нусредие», «Маҳмадие», «Ассари-Шефқеҭ», «Османие», аха иҟан
иҵе­гьы имаҷыз аԥраӷбақәагьы...
152

Акаԥданцәа заҟаҩы ауааԥсыра шьҭырхуаз аҟара,
аԥара роуан. Изашьҭази, арахә реиԥш ҳаидцаланы
аӷба ҳҭарыжьуан, ҳафатә, ҳажәтә агәхьаа зкыдаз, урҭ
заҟаҩы шьҭырхуаз акәын усс ирымаз, заҟаҩы ӡхыргаз аӡәгьы дазҵаауамызт. Ирҳәо умаҳахьеи, дад,
«Аԥсыцәгьа ахаҳәҵәҟьагьы, ашәаӡа еиԥш ирҩаны,
аӡы алихуеит» ҳәа!
Мызкы аҩнуҵҟала, егарааны амшын цәгьахон. Усҟан аӷбақәа, шьхагәыла иааӡаз ашьхарыуаа гәықәхақәа ҟьо ирыманы амшын иааххалон, ма
иахьахәҭаӡамыз даҽа сқьалак ахь иагон... Амҳа­
џьырқәа амҩаныфа рымҵәон, аӡы рымҵәон... Рыҩ­
нуҵҟа ачымазара ҵысуан... Аха урҭ ирызхьаԥшуамызт, инҵәоз рыжра иадхалар ҳәа ишәозу, иршәны
амшын иналарыжьуан.
Аублаа қыҭак шҳәыԥыз ԥраӷбак иҭалеит, амшын
агәаҿы амшцәгьа рԥылеит, ишьҭызазоз ацәқәырԥақәа аӷба аамҵадырсын, акаканцәа еиԥш, иҟьо
иама аҿынанахан, Варна ҳәa иахьашьҭаз иагеит.
Уантәи Самсун иаанӡа ҩынҩажәи ааҩык ауаа аршpa иагахьан. Самсун ианааигьы, ақалақь ачымазараҿкы алашәҵоит ҳәа, амҳаџьыр ҭырмыжьит.
Макьана зыԥсы ҭаз амла инҵәон, иӡышуан... Аӷба
акыӷәра иқәгыланы, аарцә акәымжәы зшәыз гәаҭаны, рнапқәа рҟьон. Згәы иазымчҳаз ҳара џьоук, афликақәа ҳрықәтәаны маӡала уи аӷба ҳнаҵагылон.
Илбаарышьҭуаз ашахақәа ирыцраҳәаны уахь ирзыҩаҳашьҭуан афатәи аӡи... Аҭырқә мшынуаа ҳанаагәарҭалак, ицәҳашҳауа иҳаҵаҟьон... Ирласны
ҳаԥырымҵыр, иҳаихсыргьы ҟаларын…
Ҳашьҭахь иӡхыҵыз саӡқәак ирыхьызгьы уасҳәап,
дад Шәарах. Уи уаҩ ихашҭуа акы акәзар, иахьанӡа
сыхшыҩ хәарҽ иазынкыларымызт. Урҭгьы ԥраӷбан изҭаз, урҭгьы амшын агәаҿы ирықә­шәеит
амшцәгьa. Абар мчыбжьык цахьан, аӷба шаҟьо
амшын ихижьҭеи, џьаргьы изҿықәгыломызт. Иӡы153

шуаз амҳаџьыр иржәит агамыжьӡы. Амгәахь ҵысит,
ахәыҷы насыԥдақәа амҵ реиԥш анҵәара иаҿын.
Амшынуаа шаҟьо акыӷәра иқәын, иԥсуаз ахәыҷқәа
амшын ахь идыршәуан... Анацәа рзыҳәа ҳәҳәаран,
ҟааран, хырԥыԥран...
Абра дрылан лысаби хәыҷ ида уаҳа гәакьа дызмамыз ԥҳәысеибак. Асаби дычмазаҩын, ан дылгәыдырӷәӷәала дшылкыз, иԥсы ааихыҵит… Лыкәшамыкәша игылаз зегьы ирбон иҟалаз арыцҳара, аха ан
дрыцҳашьан ҿырҭуамызт. Амшынуаа анаалывалалак: «Шьышь наани, ya наани!» ҳәа иаацәырылгон
агарашәа, урҭ анлаҩслак, аҽырҳәа аҿыланахон лылабжыш, лашәа ниасуан амыткәмахь...
Амшқәа цон... Ахәыҷ рыцҳа изычҳауазма, аӷбаҿы
агара иалагеит аԥсфҩы... Амшынуаа еимдо ишааи­
уаз, ан разҟыцәгьа иаалыдгылеит. Мчыла лхәыҷы
даалымҟәыҵжәаны, иҿынадырхеит амшын аҵахь...
Ларгьы лхы еилаԥсеит иара уаҵәҟьа, лынкылара
иахьӡаанӡа, хакәыла лыҷкәын днаишьҭалеит, ам­
шын еилаҽҽара даҵәахит иаразнак.
Абас, амшын аҵа жәпаҩык амҳаџьыр разҟыцәгьақәа рзыҳәа ишнышәынҭрахаз уаҳа сзалацәажәом,
дад Шәарах, исцәыхьанҭоуп, аҳаҭгәын аартны аԥсы
иртытра исзаҩызоуп, мцахәыцәа!
***
Зыԥсы ҭахаз, ишуасҳәаз еиԥш, ҳшьапы нықәҳаргылт ахаан иаҳамбацыз агаҿа. Убра иқәгылан бажьба роума, ааба роума, дара-дара еизааигәаны маӷаза
еиҵҳәақәак. Урҭ, аҭырқә ҭуџьарцәа Кавказ агаҿантәи
иӡхыргоз аџьықәреи зыҩнарыԥсоз ахыбрақәа ра­
кәын. Сара санаҿу аамҭазы, урҭ рахьтә акызаҵәык
ада, егьырҭ еиӷрыкка иҭацәын. Ҳара, ӷбак иҭнагаз,
Алоу-иԥа Шьардын ихьыԥшыз зегьы, хыҵакырҭа
ҳамамкәа агаҿа ҳанықәха, ҳамҵаа-ҳамԥшаа, амаӷазақәа рышәқәа аар­тны, ҭаацәала ҳаҽшаны, ҳлеины
154

ҳлыҩналеит. Рацәак мҵуазар акәхарын аџьықәреи
дәылыргеижьҭеи, арыц иаршыз аԥарԥал ахыцәхәыц
убла ҭырхуан. Акҿыҩрақәа рҿы икнаҳаз абызкаҭаҳарақәа урхьынҳалар, ушьҭырхрызшәа убон, аҭӡамцқәа ацәаакы ирылжжуаз аԥакәи ҟарҵахьан, абаафҩы идәылшәшәуаз мацара ухлахаҵ аргьежьуан,
аха урҭқәа усс измадаз, ақәа ҳмысуа, аԥшабаа ҳамго
хыҵакырҭак ҳаугәышьеит.
Ҳара ҳазхьыԥшыз ҳаҳ, Алоу-иԥа Шьардын, аӷба
дшааҭыҵыз еиԥш, иара иидыруаз ҭырқәа ҭуџьарк
иҩны аԥшәымара даангылт. Ишудыруа еиԥш, Анцәа
ауаа еиԥшны ишеит, аха џьыбаҭыхла еиҟарамзарц
ақәиҵеит. Самсун ақалақь уахьналагылозҵәҟьа
зхала игылаз ҩнык дныҩналеит. Уи млакы дакуа,
хьҭакы даго дыҟамызт. Аха драԥгыланы «џьанаҭ
дгьыл» ахь иааигаз ажәлар рҭагылазаашьа акыр дааиҵанарӷәӷәеит. «Асҵәҟьа ҟаларымызт, џьушьҭ, џьара зеилибамкаарак ҳԥықәсылеит акәымзар, ахеи­
ҭаҳәара аҭахуп, схынҳәаанӡа шәхы шәахә, шәгәы
кашәмыжьын!» – иҳәан, иҽеибыҭаны Сҭампылҟа
ддәы­қәларц иӡбеит...
Идәықәламҭаз иԥҳәыс даартәаны, ара аҳәсақәа
ҭитәык-аахәатәык еиԥш ирыхәаԥшуеит, саҳә­шьа
заҵә бнапы данысҵоит, убри ак лыхьны даныҟала,
ибдыруазааит бареи сареи бысҭа шаҳзеицымфо –
ҳәа леиҳәеит.
Аиашазы, дызҭахыз даалыцәшәартә дыҟан шы­
қәсы ҩажәа ирҭагылаз, аамсҭа ҭыԥҳа Шьанда. Лыԥ­
шра, лсахьа, Фелдышь леиԥш деиҭаҳәатәын. Ауб­
лаатәыла ҳаныҟазгьы лыӡбахә рылаҩхьан. Аԥсни, Ҟабардеи, Аедыгьатәылеи рахьынтә аӡәымкәа-ҩыџьамкәа аамсҭа нагацәа рыҷкәынцәа рыԥсы
лызҭыхуа илышьҭан, аха лара илҭахӡазаргьы, лашьа
Алоу-иԥа Шьардын макьана азин лиҭомызт џьара ацара. Уи длаԥшуан, иаҳәшьа лынасыԥ мацара
акәымзаргьы ҟаларын, ихгьы дазхәыцуан, ишиҳәа155

лоз еиԥш, диҭахын «шьарда зымчыз» амаҳә. Аԥҳәызба лыгәрагара цәгьоуп, лгәы иҭатәоу сеидру, ара
дахьааизгьы, ауаа беиақәа рылаԥш дыҵашәеит, ларгьы аҽраԥшреи аҽеилаҳәареи иазгәышьуаз лакәын,
дызлахырхрыз мачхәызма. Убарҭқәа дрыцәшәаны
акәхап аҳкәажә лхаҵа ихынҳәра иаҳагьы дзахгәа­
ҟуаз.
Шьанда лыхьӡ ухоумыршҭын, дад Шәарах, уашьҭан зны иуасҳәаран сыҟоуп, уи ллахьынҵа шлеи­­
жьаз, лашьагьы дышлықәӡыз, аублаақәагьы лара
илых­ҟьаны еицәаз аҟымҟыра ишҭагылаз. Иумаҳа­
хьеи, мшәан, дад Шәарах, анасыԥи арыцҳареи зназы
мҩахәасҭак ианибарӡалоит, аха нас руак аԥыжәара
агоит ҳәа.
Аԥсҭазаара иага ицәгьазаргьы, уаҵәтәи амш
лаша азгәыӷра ацымкәа иҟалом. Хәыҷи-дуи, ҳәсеи-­
хацәеи жәларак ҳабла ҭырхаха, ҳаҳ ихынҳәра ҳазыԥшын, уи иҳаиҭаз аҿҳәара иахыԥеижьҭеи заҟа
ҵуазыз, аха иҟамызт ихабар.
***
Ақәыџьма млашь, ишдыру еиԥш, амла шазхымго
ангәанаҭалак, изыхшаз анҵәҟьа лкагәаны иафоит.
Ус ауп иара амла ахаҭагьы шыҟоу – аб, ан аздыруам,
ауа-аҭахы, аиҳабы-аиҵбы усс иамам, аламыс акәзар, зынӡак амԥынҟа иқәнажьлом, алаба ныхшьыланы зегьы еиҟаранатәуеит, акызаҵәык ԥҟарас
иамоу – «Иаагала, исыхәлажьла!».
Мҩаныфас ишьҭаҳхыз анбанӡа ҳазхагәышьоз,
иара­знак инҵәеит. Нас, ҳааигәасигәа адәқьанхьшь­
цәа, ҳаҟәрышьқәа нҵәаанӡа, чабабак-чабабак рым­
ҳхәаауан, ашьҭахь, акыр иаԥсаны маҭәаҩыҭәак
ҵәа­хны измаз рымгәахә иахҭнырҵо рҿаархеит, аха
изакәызеи, амала ирымҵарыжьуан, амла иаго аилахәаахәҭра илшома… Адәқьанхьшьцәа аӡәыр­ҩы,
156

ажәлар блаҟыблаҵәо агаҿа ишықәхаз анырба, рыдәқьанқәа рышәқәа лыҵарҟаца иаркны, аҵәымӷқәа
раарханы, рхы ахьынахаз иқәҵны ацара иаҿын.
Асулҭан иеиҳабыра ҳара ҳашрықәгәыӷуаз имны­
ҟәеит. Ашьхарыуа-мҳаџьырцәа рацәаҩӡаны, бџьар­
ла еиқәных, ҵыхәаԥҵәара рымамкәа Ҭырқәтәыла
иқәнагало ианалага, ирцәымыӷхеит. «Шәарҭ шәсасцәоуп, иахьышәҭаху анхарҭақәа ылышәх!» –
ацымхәрас, амҳаџьыр ԥыҵәҵәа-ԥыҵәҵәаны атәы­
ла иахьабалак иахьырыгӡарц иақәыркит. Ирзалырхыз анхарҭақәагьы, аӡәгьы ииҭахымыз, иҭацәны
ишьҭаз адгьыл ԥсадақәа ракәхеит. Иабаҟоу аџьанаҭбаҳча? Иабаҟоу ахшҵла? Иаба­ҟоу уаанӡа ҳазқәдыргәыӷуаз арахә, ахыбрамаҭәахә? Имцхеит иара
убас, шәанааи инаркны хәышықәса рыҩнуҵҟа адгьыл абаџь шәҳаршәом, шәыҷкәынцәагьы арра иаагом ҳәа иҳарҳәахьаз. Амҳаџьыр анхара ишналагаз,
адгьыл абаџь ахыршәаар акәхеит, рыҷкәынцәагьы
аӡхыҵха рымҭакәа абџьар шьҭышәх ҳәа иаарыдгылеит.
Урҭ зегьы мап рцәаҳкуа ҳаналага, иаҳҟәаҵит, аӡәгьы дҳазхьаԥшуамызт, аӡәгьы ҳидикыломызт, цқьа
рхы иалԥшып, «Аамҭа лууп, дара реиԥш иагьаҩ алагап!» – рҳәазар акәхап.
Амаӷазақәа руакы еиҵарпапа џьықәреила иҭәны игылан. Амҳаџьыр рыԥсы ианақәыԥш, ари
ҳара ҳадгьыл иқәаадрыхыз акы ауп, ҳаԥхӡы ахьшуп, иҳамазкуа аӡәыр дыҟазар даацәырҵааит ҳәа
имақарчақаруа илеи амаӷаза иласын, дасу ишыҩарзышьҭыхуаз аџьықәреи еимӷәыцә агара иналагеит.
Аха абар арыцҳара, аџьықәреи алагарҭа ааигәасигәа иҟамлеит. Џьоукы аџьықәреи рыц жәны афара
рҽазыркит, даҽаџьоукыхгьы ахаҳәқәа ирықәҵаны
ичқәачқәны, ӡыршыла ирсаны бысҭас ируан, аха
ма­ӷазак азна зызходаз, гәларшәысгьы ирмыхәеит
жәла­рак.
157

Нас, ааигәасигәа иҟаз ақыҭақәа ҳнарылалеит
ҳгәеигәеиуа. Сыламыс сзыҟьашьуам, аҭырқәа нхацәа иахьынӡарылшоз ирымаз иамеигӡеит, рымгәахә
еиҩшаны иҳарҭон, еиҭаҳарҭон, зжьы ҟаԥшьшьӡа
иааԥшуаз ахьҭа дакны зыцхахә еихамгылоз данырбалак, жәмыжәк наидыргалон. Шәышԥарыцҳахеи
ҳәа иҳадашшылон... Аха жәларак, ицәҳәыҟьантазны
адәы иқәхаз, рныҟәгара зылшодаз!
Ихыҵыз аӡы ацарҭа аԥшаауеит, иаангылом. Хаа-­
ла, ҳәарыла-чарыла иаҳзеиқәмыртәеит ҳамла­кра.
Зынӡак ҳгәы ишҭамыз, ҳацәгьауцәаны ҳаақәы­
мгылар амуит. Ахацәарԥар хаз-хазы ҳаҽшаны,
шәақьԥынҵала ԥсымышьҭыгак аԥшаара ҳалагеит.
Ҳара ҳацәҳәыҟьантаззаргьы, ҳабџьарқәа еиқәы­­
цырцыруа иҵәахны иҳаман. Арахә ахьыҟаз ҳақә­
шәар, иԥҵәаны иааҳцон, еицыз еиҩшаны дасу
ҳаҩныҟақәа иаагон. Аба ма ашьапымаҭәа ахьыҟаз
ылаԥшыхәны, ақалақьқәа рҿгьы ақәылара аны­
ҟаҳҵоз рацәан.
Иаҳҿагылоз аӡәы ҳиеигӡо ҳәа ҳаҟамызт, егьараан ҳҩызцәа ҳавыршьаахьан. Ҳара ҳахьықәнагалаз атәыла аиҳабыра, амла ҳаргәаҟны, абас зынӡак
иаҳҭахӡамкәа ацәгьаурақәа иҳампыҵҟьоз ирхырҟьаны ҳгәаӷ ркит. Абнауаа, аӷьычцәа, ақәылацәа
ҳәа ҳзырҳәауа аҟынӡа ҳхы наагеит.
Самсун ақалақь агәарабжьарақәа иахьабалак,
ана-ара амҵ чалақәа реиԥш игиуа иуԥылон ашьхарыуаа. Рыжәҩахырқәа ԥџаџаӡа, рӡарақәа ҭаҳаҳа, рыбла
џьбарақәа амца рхыҳәҳәыла зтәыла ианыҵыз ахацәа, уажәы урыхәаԥшыр, уаӷаҵәҟьа иакәзаргьы дрыцҳаушьарын. Реимаа-еимсқәа кылыжәжәа, ршьацәхыԥқәа ааԥшуа, ркәымжәқәа қәыршәҵаршәны, рыԥсы рхаҳаны, ацәажәараҵәҟьа рылымшо,
рыб­лақәа ахьынаԥшуа икыдхало, акрыфарҭақәеи
афрына­қәеи рышәқәа инрылаҳауа ақалақь иалан.
Зшьа­мхы инанамгоз аҭаҳмадцәеи ачымазцәеи ру158

апақәа рыҵаршәны аҩнеихагылақәа раԥхьа адәы­
ҵәҟьа ицәиалан, амҵ рхаабыцуа.
Амшын агәеиужьра ихыӡыҭылаз ашәах еиԥш,
лха­бар зхабару сымбаӡо дысцәыӡит Фелдышь. Аԥ­
ҳәыз­ба қьынқь, ахаан аӷба иҭамлацыз, амҩa бааԥс
лызхымгазар? Заҟаҩы ыҟада амҩа рызхымгакәа
амшын иҭанҵәаз? Лыԥсы ҭаны дыӡхыҵзаргьы, лаби
лани мчымхақәак ракәын, дырзымыхьчакәа, деи­
хышәашәо, лыхцәы хьаԥшшәала саара ишьҭасуа,
злаԥш дааҵашәаз ԥашьак, ма амал зымҟәыҵакыз
ҭуџьарк уадалықь ԥҳәысс дааихәазар? Урҭ реи­ԥшқәа
уажәы ирымбеит, ара дара рыдгьыл аҿы имарианы
ҳанроу уаҟәыҵ, нахьхьи ҳаԥсадгьыл аҿы ҳаныҟазгьы аублаа ҭыԥҳацәа ирашәарыцо ирышьҭан, заҟаҩгьы мчыла, рынасыԥ иацәырӡны мшынгәыла иааргахьазиз арахь! Ма, издыруада, Фелдышь сгәыӷырҭа,
сааигәара џьара, сара сеиԥш дгәаҟҵәаҟуа агаҿа данызар?
Иҟасҵарызеи, схы абасырхари? Сзазҵаарыда?
Амла иаго сҭаацәа ныжьны сеимдо сабадәықәлари?
Урҭгьы ирбагәышьоит сызмырҭынчуа мцак шсыӷ­
роу, аха иалацәажәом, акгьы шсымчым рбозар акәхап.
«С-Фелдышь, сыԥсҭыҩра, быԥсы ҭагәышьазар,
бахьыҟазаалакгьы быбжьы аасырҳа!» – абри акәӡан
лоунытә сгәаҵа иҭыҩуаз.
***
Зыҽны Ҭырқәтәыла сшьапы нықәсыргылаз
аахыс, ҵаароуп, ԥшаароуп сызҿу, сашьҭоуп еилыс­
каарц аублаақәа ҳԥыза Ҳаџьы Кьарантыхә ихырхарҭа. Уи хаҭала ибара аҵкыс имбара еиӷьасшьон,
аха сара исызҳәаз аԥҳәызба лҭаацәеи лареи иара
ишиц­дәықәлаз здыруан. Инапаҵаҟа иҟаз ижәлари
иареи зҭаз аӷба Самсун абаӷәазаҿы акыраамҭа ишгылаз, нас Сҭампылҟа ахы шархаз – урҭ зегьы са159

цәымҩашьо еилыскаахьан. Агаҿахь сааины ам­шын
схыԥшыло саақәгылон, еишьҭалан иааиуаз ацәқәырԥақәеи, акисиҳәа еиқәҿыҭуа уа ихагьежьылоз аҷнышқәеи, џьара изакәызаалак Фелдышь лхабарк
сарҳәарызшәа сырзыԥшуан.
Ҽнак, Самсун абаӷәазаҿы ӷбак ааҽԥынгылеит,
шамахамзар ус иааиуаз саҩсыжьуамызт. Амшын
ахықә сахьықәгылаз исаҳаит аӷба ахьынтә ауаҟьанчаҟьан бжьы ӷәӷәаны. Ааигәа саннеи, кәымжәылеи ка­ба­леи еилаҳәаз шьхарыуак, аҭырқә мшынуаа
мчылаҵәҟьа ихан аӷба дышҭырҳәоз гәасҭеит. Афлыка асқьала ианнадгыла, иҵагыланы дыҩхаргалеит,
нас дырблаҟьаны арахь даақәрыжьит.
– Адлиа!* – неиҿыҵҟьеит иара, ацәҳара налаҵаны. Дшаублааз дырны ашырҳәа снеихаххын, сиц­
храаны дҩасыргылеит. Ҳааиҿаԥшызар, абар ассир,
Ҳаџьы Кьарантыхә ибзыцәашьцәа руаӡәы – Саид
Дашьан.
– Иухьзеи уеиқәыҿаҳәа, Саид, абааԥсы? – иџьа­
шьаны снаиазҵааит сара. Зназы иара иакәымзар
ҳәагьы сгәы иаанагеит, ӷба шахала дҿаҳәазар бамба
рахәыцшәа иԥызххаауа адауаԥшь хаҵа дабаҟахыз,
иӡамҩа шьадақәа еидшәаланы, аарлаҳәа ишьапы
дықәгылан.
– Зегь ишәыхьыз ауп исыхьыз, уаҳа исыхьран иҟазыз, Заурҟан! – аарлаҳәа иҿы еихыԥхьеит иара. –­Сҿы
ҭбеит, абааԥсы, ухаҵазар, ҿамҩак аӡы сыржә!
– Умшәан, Саид! – игәы аасырӷәӷәеит сара. Дызлаҿаҳәаз ашахақәа ҟамала иааԥыҟҟаны ижәҩа сна­
ҵагылан, агаҿа ҳнықәлеит. Ааԥынран, амра лҭашәан,
ахәлара адәы иаақәлахьан, аҽны ашоура иаакылҟьаз
иаргылаз амҵқәа макьана аӷуҳәа убла иҭапапон.
Ақалакь ҳалҵны такәы ҳанынаскьа, дышзымцоз
гәасҭеит, кәыкәымдрак азааигәара днышьҭаҵаны,
Адлиа – аублаабызшәала – алақәа.

*

160

иаарццакны аӡы снашьҭалеит. Уа снеиуа, ана снеи­
уа, сҳәо-счо изулак, пасма ҽыҭки еирыӡк азна аӡи
сыманы схынҳәит.
Аирыӡ иҭаз неиҿакны ажәра далагеит, аҟәырқь­
ҟәырқьҳәа аӡы лбааидонаҵы, иҟырҟмыџь шылеи­
ҩеиуаз гәасҭон. Аирыӡ ааҭиркәкәаанӡа дызҭынчым­
хеит Ҳаџьы Кьарантыхә ибзыцәашьа. Ибла ҭырхаха
даасҿаԥшит иара, иблакыҵа ҵшәаараҿгьы лабжыш
цәыкәбарқәак нхәыҵацырцырит. Сара сҿы еихысхаанӡа ҿааиҭит ус:
–   Ҳалгеит, аублаақәа ҳтәы ҳәа уажәшьҭа акгьы
зыҟалом, Заурҟан. Ҳхы ҭаҳархеит ҳнапала!..
– Уи саргьы избоит, аха исымчгәышьоузеи! – сгәы
иаҳагьы инҭыԥсааит, ари зҳәоз мызқәак рышьҭахь
адауаԥшь ҳәа жәҩахкыла иалырхуаз иакәын.
Хараӡа џьара, ажәҩани амшыни ахьынеималоз, аҿыцәаара иаҿыз мрахәагак еилԥхаауан. Убри
иналашеишеит Фелдышь лхаҿсахьа, аха иаразнак
акәхеит, амшын инхыӡлеит. Сааҿыхазшәа сааҟа­
леит, сгәаҵаҟа ицәхәаҭаз сгәыӷырҭа хәыҷы, абарфын анхырхуа еиԥш, иаасыдысхаларц сҭаххеит.
–   Саид, исоуҳәар ҟамлари, ихы абеирхеишь шәы­
хә­­ԥҳа Ҳаџьы Кьарантыхә? – сҵааит сара.
– Родост ҳәа дгьылбжьахак ыҟазаап, уи ҭыԥс изалырхит, ишубо, «гәҭыӷьӷьаала» ҳаздызкылаз аратәи
аиҳабыра. Ҳара аҭаацәа ҳада, егьырҭ ицызгьы иаргьы уахь рхы дырхеит.
Аԥыр-ԥырҳәа мцабзк аасыхҟьеит, сыԥсы ааилы­ш-­
шааит, зхы снықәыԥшыз сгәыӷра хәыҷ џьара исыцәцар ҳәа сшәаны, ашьшьыҳәа иаасыдысхалеит.
–   Абыџь ҳәа Ҩарданк иҭаацәеи иареи шәара
аӷба ишәыцҭалеит, рхабар ҳәа иудыруазеи, Саид?
– игәаӷьны снаиазҵааит, исеиҳәарызеи ҳәа сгәы
хыҭхыҭуа.
–   Сара санырԥырҵуаз, Абыџь иҭаацәеи иареи
еиб­ган, Родостҟа идәықәлоз амҳаџьыр ирылан. Иԥҳа
161

ԥшӡа Фелдышьгьы дрыцуп, зегьы дрылҷҷаауа, деи­
ҭаҳәатәха. Аха изуҭахгәышьоузеи, ҳҭыԥҳацәа рла­
хьынҵа цәгьоуп, уи џьара ԥашьак диԥыхьашәазар,
ахьымӡӷ лзыԥшуп…
Хьанҭарак насықәҩырны агәаԥҳәа инасываҳазшәа, сыбӷа ҩеиҵысхит. Шьапымшла сшьаҿа неихызгон иахьа, издыруада, насыԥ ҟәырҷахак сзыԥшызар
саԥхьаҟа? Лыԥсы ҭагәышьазаап сыгәлымҵәах Фелдышь! Уажәшьҭа сара соуп аус злоу, уаҩы ишьапы
ахьакуа дгьылк аҿы дыҟазар, сышԥазымнеири лара
лҟынӡа? Шьхазар – схыҵып, мшынзар – сыннакыларым, хаала сҳәап, мчыла сҳәап, дахьыҟазаалакгьы
дсыԥшаароуп лара.
–   Шәарҭ шәхы аҵкыс еиӷьашәшьоз шәыхәԥҳа
шәышԥеицрыҵи, иҟалазеи? – сиазҵааит сара Саид,
изаазгаз апасма ҽыҭ, ииулак, дыхәцәырххо, ифаны
да­наалга.
Ихы икәаҽ дыштәац дтәан аублаа Саид, иара
ихаҭа имҭаны иаасызцәырҟьаз агәырӷьара хәыҷы
зынӡакгьы изгәамҭеит. Апасма еиқәаҵәа ҿирпуазшәа, ахәашақәа иҿы иҭеиԥсон… Дзакә хаҵаз сымдыруази, уажәы даарыцҳасшьеит, сыхгьы гәыбӷан
асҭеит, арсҟаамҭа сахьазымҵааз абрахь иаанагашьахаз.
Убри еилыскаарц ацәажәара санналага, Саид иҿы
иҭеиԥсоз ахәашақәа даарҟәаҵны, иџьымшь хәымсысқәа леимарџахәны дналагеит ус:
–   Иугәаларшәа, Заурҟан, Аублаатәыла ҳаныҟаз,
ишԥыкәу жәларак ҳԥыза, ҳахәԥҳа ду Ҳаџьы Кьарантыхә ишькылкра уаҭәамшьакәа уиԥырҵит ҳәа
ҿыӷәӷәала сануацәажәоз? Уимоу, ҳҟамақәа ҭыгангьы ҳааиҿаххит, – даҿын уи ацәажәара, адгьылҿыбгарра ибӷа надҵаны, ҳаԥхьа амза зхыҷҷалоз амшын
еилаарцыр дхыԥшыло.
– Иудыруеит, Саид, сышҩыҵшәаз инаркны Ҳаџьы
Кьарантыхә сара сзы дныхан, дынцәан, аха ашьҭахь,
162

ҳабџьар шьҭаҵаны амшын ахылара данақәшаҳаҭха,
сара сзы дыԥсит. Избанда, аамҭак ала уи ахаҵа дагьныҳәон, дызҵаныҳәозгьы икәаҳауан, – ҿаасҭит сара,
уи иажәа ахы ахьцоз сазымԥшыкәа.
–   Усҟан, уара узы дыԥсит, уажәы – ҳара аҭаацәа
ҳзы, игәра згоз аублаақәа зегьы рзы! – иҳәеит Саид,
илаԥш амшын аилыџьџьара иа­ҟәымгакәа.
–   Амҩа шәахьынӡеицықәыз акыр ҟалама? Маӡа­
ӡазаргьы исцәуҵәахрым ҳәа сыҟоуп, Саид?
Даақәтәан, сыбла даахыԥшылеит.
– Иуасҳәаран иҟоу уасиаҭк еиԥш иудкыл, Заурҟан,
уаҳа исҳәартә еиԥш сҟалогьы сеидру! – дналагеит уи, ирҵаулаӡан даақәыԥсычҳаны: – Аублаақәа
ҳахҵәара ҳара ишаадыруа мацара иҟамлеит ҳәа
сыҟоуп, сашьа!.. Иҟалап, ҳабла шааԥшуаз жәларак
ҳарҭизар, ҳахә ыҵырхызар. Иага иџьоушьап уара,
убарҭ ҳаз­ҭииз рыгәҭа Ҳаџьы Кьарантыхә дгылоуп ҳәа уасҳәар! Сан гәакьа гәыԥҳәыла, ишьап шьац
иламыр­гылаӡакәа илааӡаз, шьарда зымчу Быҭха
еиԥш зыхьӡ ҳанықәуаз, шәҽышәшь сара сзыҳәан
ҳәа даагылар, ҳабла еихамырҟәысӡакәа иззынаҳагӡоз Ҳаџьы Кьарантыхә ицәгьак анысҳәо, издыруеит, сара схы ацәгьа шысҳәо! Аха адунеи аҿы зегьы
зцәыӡыз, иԥикраны иҟоузеи? Ишԥубари, уара Заурҟан, ҳара ҳзеибашьуаз аҳәынҭқар иеинралцәа:
«Еибашьрада, шьакаҭәарада ужәлар неидкыланы
Ҭырқәтәылаҟа иузықәгозар, уԥсы ҭанаҵы уара ухаҭа
удагьы, умаҭацәа, урҭ рмаҭацәа ирызхаша ахьы
уаҳҭоит» ҳәа, Ҳаџьы Кьарантыхә дхырхзар?
– Урҭ реиԥшқәа уазҳәада? Хаҭала џьаракыр убла
иабама? Ус акы умамзар, гәеибакрыла агәаӷ узы­
жьжьом! – сҳәеит сара, исаҳаз џьашьаны.
– Ичҳаны усзыӡырҩла, Заурҟан, – иҳәеит аублаа
арԥыс Саид, ҿыцха дышьҭаԥшуа. – Aӷбa ҳанҭалоз
аҽны Ҳаџьы Кьарантыхә днаскьаргон ҳзеибашь­
уаз ар рхада иҟнытә ҷыдала аштаб ахьтә иара иахь
163

иаа­шьҭыз ҩыџьа афицарцәа, уи ихаҵкы кадыршә­
уамызт, идгьежьылон. Сыбла ишабоз чықьмаџьак
изнаргеит, иҭаз хьызу разнызу сара исыздыруам,
аха уеизгьы џьмаруацхарымызт уи иҭаҵәахыз. Иара
аублаақәа ҳԥызагьы ар рхадеи Кавказ анаместники:
«Ҳаҭырла шәахьсызныҟәаз даара иҭабуп!» ҳәа ажәа
шырзынижьыз схаҭа слымҳала исаҳаит!
– Уара гәынхәҵысҭалоуп ушцәажәо, шәыхәԥҳа
уиа­­ҟара гәыбӷан злаиуҭаша акгьы збом макьана.
– Урҭгьы зынӡа ибашоуп узҳәом, аха уа мацара
даанымгылт ҳахәԥҳа, – деиҭаналагеит исацәажәоз.–
Ҳара ҳазҭаз аӷба Самсун иааҽԥынгылеит, иара
абраҟа акәын ҳаӡхыҵрангьы ҳахьыҟаз, аха Асулҭан
иахьтә хаҭала иаашьҭыз ауаҩы диԥылан ҳԥыза:
«Унапаҵаҟа иҟоу ажәлар уманы Сҭампылҟа уаала,
уа дузыԥшуп авизир ду ихаҭа» ҳәа иеиҳәеит. Аӷба
днаҳацҭалан, Сҭампылҟа ҳдәықәлеит. Аџьаама ақә
ииаҵәҟаҟараӡа изхыҳәҳәоз ақалақь аҿы ҳаннеи,
аӡәгьы аӷба дҭырмыжьит, иара Ҳаџьы Кьарантыхә
ихаҭа ида. Авизир ихан ахь сцоит ҳәа иҽанеибиҭа,
ҳарҭ ибзыцәашьцәа ахҩык аишьцәа, ҳахәԥҳа аиба­
шьра, ма даҽа ус дук ахь дандәықәлоз ишыҟаҳҵалоз
еиԥш, уахь ҳиццеит.
– Ҳаџьы Кьарантыхә иахьа иԥсадгьыл аҿы дыҟам
умҳәозар, еицырдыруа уаҩуп, жәларык дырԥызан,
ус ҳаҭырла дахьрыдыркылаз сеигәырӷьоит! – ныбжьазгалеит сара, аха исҳәаз зынӡак имаҳаӡазшәа,
Саид деиҭаналагеит:
– «Арз адасы»* ҳәа изышьҭоу, зԥенџьырқәа хыгье­
жьааз аҩны хазына ҳнадгылт. Акануеи ҳаурышь­ҭит.
Ауада ҭбааҭыцә ҳаныныҩнала, мацәа-мацәа еила­
ԥсаз ауарҳал еилыӷраа ҳнылагылт. Аԥсаатә мҩас
амҵәыжәҩа ашьҭыбжь уаҳараҳа, ҳшьапқәа рышь­
ҭыбжь уаҟа ианымҩит, иалаӡуан ауарҳал хәбаба.
«Арз адасы» – Сҭампыл авизир ду идкыларҭа.

*

164

Хылԥа еиҵыхәхәак иханы, игәышԥы зегьы хызҩоз
ижакьа еиқәаҵәҳаҳараӡа, ауада акәакь аҿы ишьапқәа иҵаԥсаны адиуан тата дантәалан ҭаҳмадак,
уи авизир ду иакәын. Абарҭ иааҩналаз уааума ҳәа
дагьҳхамыҵгылеит, иара ус илаԥш неиҵыхынгьы
дҳахәамԥшит, дызлааиз узымдырӡо, агага еиԥш
иааҩналаз амаҵуҩы иаԥхьа инықәиргылаз ахраҿ
аашьҭыхны днаҿыхәа-ааҿыхәеит. Ацәа хаа дҭанагалан алҵра ицәыхьанҭазшәа, деиқәыраҳаҭха дтәан
иара. Ҳаџьы Кьарантыхә ҳаԥхьа дгылан, иӡара ҭӷәыхаа, ишыҟаиҵалац еиԥш, иҟама амҳасҭа кны.
–   Аллаҳҭаала изаӡәу, амсылман дин ззылԥханы адәы иқәу зегьы раб асулҭан ду даара гәахәас
иҟаи­ҵеит ужәлари уареи агьааурқәа џьаҳаным
амца шәалҵны, ари адгьыл ԥшьа ахьалшәхыз, иара
иду­ӡӡара шәхы ахьимажәдаз! – дналагеит авизир,
иажәақәа мчыла иҿы иҭихуазшәа, хрыжь-хрыжь
дааҭгылон, ибла ҳхыԥшыларц иҭахымызшәа ганха
дыԥшуан. – Аурысқәа ҳара ҳахь аҳәара ҟарҵоит, урҭ
рҿы уҽызлаԥсоутәыз уара иаҳа иудыруазар акәхап, лымкаала, уара, Ҳаџьы Кьарантыхә, хылаԥшра
угымхарц. Убарҭқәа зегьы ихаҟны иааганы, лыԥ­хала дузныҟәеит адунеи азбжак зымпыҵаку асул­
ҭан ду; уара иуанеишьеит аԥашьара, иара иақәнаго ауалафахәы азыԥҵәаны, нхарҭа ҭыԥсгьы иузалихит уаҩ дахьухарам, џьанаҭ иаҩызоу адгьылбжьаха Родост. Азингьы уиҭоит унапаҵаҟа иҟоу
ԥшьышә ҭӡы уманы уахь ацара. Егьырҭ аублаақәа,
Ҭырқәтәыла дгьыл ҭбаауп, иахьырҭаху инхааит, уи
дара ирусуп.
Ҳаџьы Кьарантыхә уаанӡа урҭ шидыргалоз идыруазшәа, азхәыцрагьы даламлакәа, деигәырӷьаны,
иара ишихәҭаз еиԥшгьы иаарԥшӡаны иҭабуп ахи­
ҳәааит. Аха ҳара ибзыцәашьцәа идгылаз иаҳцәы­
мыӷхеит, гәҩарасгьы иаҳкит ҳхы аҵкыс зыгәра аагоз ҳахәԥҳа бзиахә маӡак шиҵаз.
165

–   Зда дҳамам ҳахәԥҳа! Ухы аџьыка ықәуххьеит
ужәлар гәакьа рзы. Урҭ реиҳа ашәарҭа ианҭагыла, уда
ахаҵа дҟамлеит, убырфын бираҟха раԥхьа унагы­
леит. Адунеи уқәнаҵ шьҭралагьы хаҭалагьы уара уоуп
изуалу, урԥызан уцалароуп, аринахысгьы узыԥсахуа
даҽаӡә дыҟам! Иахьа аублаақәа аԥсреи аӡреи ианырҭагылоу аамҭазы, ҳԥыза иҿы иҭшәарызеи ҳәа гәыӷырҭала ианухәаԥшуа амшқәа рзы, азин умам уара, урҭ
рлахьынҵацәгьа иамҵажьны унрылыгәгәа хныҟәгара
мацара ацара! – дацраланы даацәажәеит сашьеиҳабы.
Уи аҭырқәшәа бзиан идыруан, саргьы хар амамкәа
исаҳауан, ҳашь еиҵбы иакәын зынӡак иззымдыруаз.
Убри аҟынтәи, сашьеиҳаб ибжьы ныҵакны, еиҭаганы
иҳаиҳәон авизир дуи ҳахәԥҳаи еибырҳәоз.
Ҳаџьы Кьарантыхә, ишихьлац еиԥш, дааицра­
шәеит. Аха ииулак иҵәахит сашьеиҳаби иареи агәын­­
ҷыхь ирыбжьалаз.
–   Ҳаи, сыбзыцәашьа, наҟ ушаҟәыҵра! Урҭ реи­
ԥшқәа цәыргатәума ари аҭыԥ аҿы. Иԥсыз дузыргыло аиҳа, уажәшьҭа хнырҳәышьа амам уи сара саҳра.
Уи, нахьхьи аублаақәа ҳусҳәарҭа анбылуаз иалаблит!
Ижәдыруазааит, сашьцәа, ҳазҭааз аԥшәмацәа ишырҭаху ҳныҟәалароуп шәаргьы саргьы! – дақәымчны
аҭак ҟаиҵеит Ҳаџьы Кьарантыхә. – Ишьашуа, ижьышуа абжьас цыхлым иалахәмарырц иақәызкыз,
ичҳар акәӡами џьара цәыбӷысҭакгьы? – Аублаақәа
рԥыза шьаҿақәакгьы авизир иахь днаскьан, игәы
инапы надҵаны даахырхәеит. – Адунеи азбжак
зымпыҵаку, амсылманцәа зегьы злыԥха ҳаҵанакыз
асулҭан ду сара сзын иааирԥшыз аҳалалра насыԥ
дуӡӡан исыԥхьаӡоит! Агәра угарц сҭахуп, авизир ду,
уххь згеит, сыԥсы ҭанаҵы асулҭани иара иеиҳабыреи шәымаҵ аура сшазхиоу!
Убасҟан заҵәык авизир ду ибла хиқәаҵәаа-камкамқәа наҳахәаирԥшит ҳкылкааны, маҷк аҟарагьы
длахҿыххазшәагьы збеит сахьгылаз.
166

–   Асулҭан ду иԥашьарахьӡы ҳаракуп, уи зана­
ршьаз иҽаԥсеитәыроуп зегь рыла, аха зегь раԥ­
хьаӡагьы инаигӡароуп – ҩба! – иҳәеит уи, нас дҩагылан, иаҳа иааскьаны игылаз аҟәардә тата дынкыдиаалеит.
Кьарантыхә иаҳаз дшазыхиоу ала ихы лаирҟәит,
урҭ арбанқәоу ҳәа зҵаарак аҭира даламлакәа.
–   Аллаҳҭаала ида нцәа дыҟам, еилеимгароуп
Маҳмед ду иԥҟарақәа! Аԥашьара занаршьаз ауаҩы
ихьӡ мсылман гәҭылса хьӡызароуп, ажәла ҳара ҳҟны
ирҳәаӡом усгьы. Уара иахьарнахыс Ҳаџьы Бырзықь
Кьарантыхә аҭыԥан – Ҳаџьы Шәлиман-ԥашьа уакәхоит, иа­ра убасгьы хьы нбанла уҭаҩхоит ари асулҭан
иҳәынҭқарра дуӡӡаҿы аԥашьацәа рсиа. Уи – акы.
Аҩба: иахьаҵәҟьа иалыршаны у-Кавказ кәымжәы
нышьҭаҵаны, иушәуҵароуп аԥашьа маҭәа! – адҵа
ныҟаиҵеит авизир ду.
Ҳаџьы Кьарантыхә ииҳәаша иҿамшәо даалакҩакит, ишызбоз аԥырқьҳәа мцабзк неиҿықәлан, иӡам­
ҩақәа неилнашьааит. Ҳара аишьцәа ҳахьгылаз ҳлеиқәыԥсы ҳцеит.
– Иууазеи, абааԥсы, ушыбзоу уҽушьуама, ужәла
ухухыртә! – изымчҳакәа дааҵҟьеит сашьеиҳаб. –­
Кавказ нхыҵи-аахыҵи жәытәнатә аахыс еицырдыруа, аублаа аамсҭа жәлақәа раԥхьа идыргыло, аҳра
мацара иазшаз ахьы Бырзықьаа рыжәла ухыхра
злаулшарызеи? Иудызгалазгьы уи злаигәаӷьызеи? Иаархәаз, ма ирытҟәаз атәитәых иоуп зыжәла
зхырхуа! Уара, уара Ҳаџьы Бырзықь Кьарантыхә,
ахаҵа-ихаҵа, аублаақәа иреиӷьу, аублаақәа рԥыза, умала, уаӷеимшхара, уҽушьуама, чынк азыҳәан
ухьыжәла шԥашьҭоуҵои? Аҳәынҭқар иеинралцәа
зны аамҭала дара рхы уадырхәарц ачын иурҭаз
ужәҩақәа ирықәхны амца иалоужьхьан! Еи, геди,
сабиц, рацәа ҳпара баны дцәажәоит уи аҭаҳмада
ԥаҵа баба!
167

– Уҽааиқәк, ԥсыхәа амазар! – аарла иуаҳартә инцәыҵеиҳәеит Ҳаџьы Кьарантыхә, аха сашьеиҳаб
иажәа изнымкылт:
– Мап, мап, зда дсымам сыхәԥҳа Кьарантыхә,
мап рыцәкы иудыргалаз зегьы! Жәлары зегьы ушырбац ушхаҵоу уҟаз! Уҳазырҭрақәа каламԥсараха,
уӡара кылыршәа узмоу умилаҭ маҭәа ушәыхны,
уԥсы шҭоу аҭоубыҭ уҽҭоуҵома? Аԥҳәыс еиԥка еиԥш
иҭбаау аиқәа ушьоуҵома? Акы уацәымшәан, Кьарантыхә, ҳарҭ убзыцәашьцәа ҳаԥсы ҭанаҵы млаки-хьҭаки уаҳаргом! – иҽизеиқәкуамызт сашьеи­
ҳаб.
– Адгьылбжьаха узалрымхыр, уаҳа ҭыԥ ыҟаӡамзи Ҭырқәтәыла? Ари – ужәлар наунагӡа урыцәдырӡырц уахгароуп измааноу! Ҳаԥсадгьыл бзиахәгьы ҳцәыӡуа, ҳажәлақәагьы ҳхырхуа, ҳмилаҭ маҭәа
аныҟәгарагьы ҳақәиҭымкәа, цәгьарас иҟаҳҵахьоу­
зеи, ҳзыниазеи ҳара? – саацәажәеит сара, уи азал
ҭбаа сыԥсы ҩнаҟәыкуа.
–   Дуцәнымхо, гәыԥҳәыхшла узааӡаз уанаӡӡеи
лыԥ­­сы ҭоуп макьана, ана аӷбаҿы дузыԥшуп. Ужәытә
жәла ухыхны, лнапала иузылӡахыз укәымжәы ушәы­
хны, сара Шәлиман-ԥашьа соуп ҳәа лаԥхьа уаагы­
лар, лҽылшьып, амшын лҽалҭап аҷыдахаз уаҳа
еиқәхашьа лымам! – ныбжьеигалеит уаанӡа ҿымҭ­
кәа иаҳзыԥшыз сашьеиҵыбгьы.
Ҳаџьы Кьарантыхә, уисыр шьа кәармак илымшәо,
деихаԥсы-еиҵаԥсы дгылан. Авизир ду аҟәардә тата
ибӷа кыдҵаны, аӡырҟәанда еиԥш хәыцра хаак дала­
шьшьы, ҵаҟа дышьҭаԥшуан. Абарҭ ацраланы еибырҳәо, еимаркуа закәызеи ҳәагьы дазҵаауамызт.
Ҳара заҟа ҳаицралоз аҟара, иара аҭынчхара дҭанаҳәахуан, ирҟаҵымыҵуаз ақаруа ҭесԥыҳә аимхәыцқәаҵәҟьагьы рышьҭыбжь уаҳауамызт.
– Нac, исоуҳәозеи, Ҳаџьы Шәлиман-ԥашьа? – дҵааит авизир ду, ибжьы иаҳагьы иаармаҷны, иблақәа
168

ааркамкамны, ихы ырнааны Ҳаџьы Кьарантыхә иахь
илымҳа нкыдиҵеит. Аублаақәа ҳԥыза ҿимҭит.
– Маҳмед ду иԥҟарақәа зну ашәҟәы ԥшьа иаҳәоит:­«Лыԥха узҭаз иашьапкра улырша!», – даацәажәеит авизир, – уара иалухроуп ҩба рахьтә акы: ма џьанаҭ иаҩызоу адгьылбжьаха, асулҭан ду иԥашьара,
уи иаҵанакуа ахьӡ-аԥша, аулафахәы, ма... – кыр­
аамҭа иҽааникылеит аҭаҳмада ицәажәоз, нас инациҵеит: – ма ԥаса иурҳаз ахьӡ ада акгьы умамкәан,
уцәҳәыҟьынтазны ушыҟоу аанхара!
Ҳаџьы Кьарантыхә апырпыл еиԥш деицрашәеит,
ашырҳәа даақәҵәиаан, аҭӡамц ахь иҿы рханы даагылт, зназыҳәа ауадаҿы иааҭынчрахеит. Ҳахәԥҳа
шьаҿақәак аҭӡамц ахь днаскьан, даақәҵәиаахын,
авизир иахь ихы наирхеит.
– Сыжәлари сареи ҳхы змаадаз асулҭан ду Абдул-Меџьыҭ хаҭала синиарц сҭахуп! – иҳәеит уи,
аарла иҽынкылауа.
– Амсылман ныҳәа ду рамазан иаамҭоуп уажәы.
Аллаҳҭаала изаӡәу асулҭан ду аӡәгьы дидикылаӡом,
уи аныҳәара, аматанеира, агәнаҳақәа рахьтә аҽрыцқьара дамҽхакны дамоуп. Аурычра иҵоуп зегьы.
Ла илаҳа ила ллаҳи, Муҳамед ар-расулу-ллаҳи, – аҭак
ҟаиҵеит авизир.
– Асулҭан ду дзыхшаз иан, ишудыруа, аидыгьа
ҭыԥҳауп, шьала-дала ҳарҭ аублаақәа даҳзааигәоуп,
иаҳа илзымариоуп ҳгәаҟрақәеи ҳагәҭыхақәеи реи­
л­каара, иҟалозар, знызаҵәык лылабара соуааит! –
даҳәеит Ҳаџьы Кьарантыхә.
– «Аныҳәарахь шәнеила, ныҳәарыла шәыҽшәыр­
раҳаҭла, иныҳәауа шәрыцныҳәала, шәрыцхырхәала!» Амсылманцәа зегь раб гәҭыӷьӷьаала Аллаҳҭаала
дуӡӡа данимҵаныҳәо, иара изааигәоу зегьы аныҳәара иалашыҩкны иамоуп, даҽа уск алацәажәаха рымам! – дматанеиуазшәа иажәақәа неиҵых-неиҵыхуа аҭак ҟаиҵеит аҭаҳмада.
169

Ҳаџьы Кьарантыхә идырит ари аҭаҳмада ииҳәаз
дшахымԥо.
– Шәара шәца, аха аӷба шәҭамлакәа асқьалаҿы
шәысзыԥшыз! Иареи сареи ҳаицыншәыжь, џьара
акаҿы ҳкылибагап! – иҳәеит ҳахәԥҳа, иҿаԥшылара
еицакны дахьгылаз.
– Уҟазшьа ҳгәаԥхом, џьара машәырк умпыҵҟьар
ҳәа ҳшәоит! – ҳҳәеит ҳара.
– Акы шәысцәымшәан, уанӡа схы назгарым, сахьгылоу здыруеит!
–   Ҳахәԥҳа бзиахә, уара иузымдыруа ҳара иуаҳ­
ҳәозеи, – ҳналацәажәеит ҳарҭ аишьцәа, дааныжьны
ҳамцар ада ԥсыхәа шыҟамлоз анааба. – Ари адунеи
уаароуп, иаҩнамхуа аӡәгьы дыҟам, хаҵа гәымшәарыла наџьнатә ирҳаны иумоу ухьӡ-уԥша умыр­
ӡын!..
Ҳцеит ҳара. Асқьалаҿы ҳаԥшын аҽны хәлаанӡа.
Нас дышԥаныҟәеи ҳәа угәы иаанагозеи, ҳажәлар
акыршықәса дбырфын бираҟха ирԥызоз, уара, Зау­
рҟан, шықәсыла зышькыл укыз, згәаҵәа уадҳәалаз, аублаа ҵеи хәыҷык данилак, абри уеиԥшхааит
ҳәа дыздырныҳәалоз, ахаҵа-ихаҵа ҳәа жәлар рҿы
иҭамӡоз Ҳаџьы Кьарантыхә? Агәыӷра уҽоумҭан, сылашара Заурҟан, уи аҽныҵәҟьа Ҳаџьы Кьарантыхә
ижәлагьы ихихит, имилаҭ маҭәагьы ишәихит! Уи
амш сымбакәа сыԥсыр, исыбаргәызыз.
Заанаҵ уи еилызкааз ҳарҭ аишьцәа, ҳан лгәы
шыб­зиаӡамызгьы аӷба дҭаагеит, Ҳаџьы Кьарантыхә
ихы иазиуз лаҳар, сара соуп изхароу, дысзымааӡазар акәхап ҳәа лхы машәыр азылур ҳәа ҳшәеит.
Ҳаргьы – шәыхәԥҳа бзиахә дыԥсахыҩхеит ҳәа аӷба
иҭаз аублаақәа зегьы нацәахыла ҳаибарбауа ҳаш­
лаԥшықәырҵоз дырны, ҳҽыԥхьаҳкит.
Адырҩаҽны
шьыбжьышьҭахь,
ҳәсеи-хацәеи
ԥшьышә ҭӡы зҭаз аӷба Сҭампыл асқьала инадҵны,
адгьыл­­­бжьаха Родостҟа идәықәлеит. Амшын еиҩы170

цәуа уи аӷба иашьҭаланы инеиуан «Халич»* ҳәа изы­
шьҭаз абаӷәаза аҟнытә идәықәлаз авизир ду иԥра­
ӷба шкәакәа. Иҭаацәа идкыланы уа иҭатәоу Ҳаџьы
Кьарантыхә иакәу џьыршьоит, ҿааҳәыра ахьырмоу­
шаз амҩа иқәу, егьи аӷба иҭатәаз аублаақәа. Усҟан,
мышкы ала ииз, мышк ала изызҳаз Ҳаџьы Шәлиман-ԥашьа шиакәыз рыздыруамызт.
Ҳан рыцҳа, иҟалаз лазҳәагәышьодаз, лыҷкәынцәа уи ҳзыгәаӷьуамызт. Лааӡамҭа дизыԥшын. Ҳаџьы
Кьарантыхә идыруан ианаӡӡеи лгәы шыбзиамыз,
дааин, бзиала сан, ҳәа ламҳәакәа, хыҵакырҭа лымамкәа агаҿа дықәыжьны, аԥашьамаҭәа ишәырҵаз даҵаҽырбо, Родостҟа ддәықәлеит. Лара дыгә­
жәажәон, лааӡамҭа дизыԥшын.
–   Нан, шәыхәԥҳа бзиахә ихала дыншәыжьит,
ма­шәырк џьара имыхьааит. Уи дшәыманаҵ, шәарҭ
абаа иҭоу шәиҩызоуп, уи даҽа шьак далҵит, инамыс ҳаракуп, ичҳара дууп, инаԥшааԥшырҭа ҭбаауп,
ишәыбаргәузеи, ишәшьыра шәаҵанакит, насыԥла...
Уи дшысхагылоу сара анцәа сшьы!.. – дцәажәон сан,
лчымазара аҵкыс лааӡамҭа хьаас дҟаҵаны...
Абарҭқәа рышьҭахь сыбла хтит: ма сҽысшьыр
акәын, ма сышьҭахьҟа схынҳәыр акәын. Сашьцәа наскьаԥхьаны ирасҳәеит Аублаатәылаҟа, ҳаҩныжәқәа рахь ахынҳәра шысыӡбаз. Урҭ, ҳахьԥсуа
ҳаицыԥсааит ҳәа, исхьынҳаланы сшыркыз, сҽаарымҟәыҵхны, Самсунҟа иаауаз аӷба сҭалеит. Аха
ахынҳәра азин ыҟамзаап, ишубо еиԥш, Самсун са­
хыр­мыжьит...
Мшынуаҩык ила еилкааны исымоуп, ана иӡыхгылоу аӷба хыцҩыцк макьана инханы иҟоу асаӡқәеи
ахҷыԥсааи раагаразы ма уаха, ма уаҵәы ашацкыраз Рыдларҟа идәықәлараны ишыҟоу. Шахак ала
аӷба сҽадысҳәалозаргьы, сдәықәлоит сара. Ара уаҳа
Халис – (ҭыркә.) абаӷәаза хәыҷы, даҽакалагьы «Ахьтәы тәыҩа».

*

171

аангылашьа сымам, саангыларгьы уахык схыҵуам,
сыԥсуеит.
Амза гьагьаӡа, шьала аҽарҟаԥшьызшәа, ахалара
иаҿын. Ицәышҟаҟараӡа агаҿа ақәыԥшылара иаҳа-­
иаҳа ихәашьуан. Аублаа рԥыс Саид игәаҟ ажәабжь
иақәдырӷызуазшәа, агаҿа иаваз ацәқәырԥақәа гәрымуан. Уи исеиҳәаз – ихырзаманыз ҵабыргын, аха
изакәызаалак цәыкәбарк ацнамҵеит Ҳаџьы Кьарантыхә иахь исымаз ацәымӷра, уи capа сзы дыԥсхьан.
– Баша уҽҭаурхоит, узқәылаз амҩа узынагӡом, –­
сҽыназыскит са­ра, арԥыс изқәикыз иаԥрыҟәҟәаара, –
уаала ҳара ҳахь, ҵоуп, аҩны ҳәа акгьы ҳамагәышьам,
маӷазак ҳаҵоуп, еимгеимцарак аабаанӡа ҳҿаҵа
еиҩаҳ­шалап!
–   Уҽҭаурхоит уҳәоу! Уиами зынӡак абзиа! Иала­с­
хузеи, мамзаргьы, аӡәыр иҭахума аарла иҭакьышәу
сыԥсы? – даацәажәеит Саид, уажәраанӡа ихыхны
ишьҭаз ихҭарԥа ааиҵыртланы, ирқьақьаны ахаҵара
дналагеит.
–   Акы еиԥшымкәа суҳәоит, уаала ҳара ҳашҟа,
асӡа ицарым аамҭақәa, ԥсгарак аныҟала, зегь уахь
ҳдәы­қәлоит! – сиԥырҵуамызт сара, ахa исҳәоз иаҳа­
ӡомызт, иара итәы даҿын.
–   Ҳжьаны ҳаԥсадгьыл ҳацәдырӡзар, аублаақәа
иҳаиӷьыз ижәла ахыхра изымариахазар, ахәԥҳа ианаӡӡеи дихашҭыртә аҟынӡа ҳнеизар, ҳхы аҵкыс иҳаракны иаҳкыз ҳанамыс цыгәҵыхәахазар, нас иҳәеишь, изысҭахузеи аԥсҭазаара? Е-е-х, анаџьалбеит,
заҟа ҳақла дныҟәазеи Бараҟаи-иԥа Аҳмеҭ! Ихраҭ
бзиахааит, ибаргәузеи абарҭ зегьы дрыламԥшыкәа, иԥсадгьыл агәадура шимаз инарцәы­мҩа
дахьықәлаз! Уи хаҵала дныҟәеит. Абзиараз Заурҟан,
абзиараз! Иудыруазеи, мышкызны Аублаатәыла
ҳаиқә­шәар?
Саид деихеигәо даагылан, асқьала шыҟоу дгиуа
иҿынеихеит, еиԥшын, иузеиҩдыраауамызт, ашьа
172

зҿыжжуаз амза иарҿиаз, ивахәхәа инеиуаз игагеи
иареи.
Е-е-ҳ, Саид... Саид... сыԥсҭаазара иаҳагьы изырлашьцаз, иаҳагьы ирыцҳазтәыз, ианамухгьы ашьа
ҳабжьаны, ҳаиӷацәаны ҳаҟазар акәымзи еиӷьыз.
Ахаангьы сызҵымҵуа агәнаҳа хьанҭа саҵеиҵеит...
Ашьҭахь зны, ишакәым џьара ҳаиҿаҳан, машәырла
дсымҟәыҵаԥсит иара гәышьа... Уи шыҟалаз уажәы
сналаԥалашәа исызҳәарым, ҳаԥхьаҟа, иара ианаа­
мҭоу, акгьы мӡакәа иузцәырзгарц сыҟоуп.

АШЬХАҚӘА БЫЛУАН
Амшын Еиқәа агаҿа, Трабзон инаркны Сҭампылнӡа, қалақьи қыҭеи уахьнеилакгьы, ахьҭа иԥханаҵаз аԥсаатә реиԥш, ирыцҳахәха, ирхамкәа-иршәымкәа, ҭаацәаныла иуԥылон, «џьанаҭ дгьыл» ахь
ҳцоит ҳәа инамӡашаз агәыӷра ргәы иҭакны, еиуеиԥшым аамҭаныла иӡхыҵыз ашьхарыуаа. Абра
иуԥылон ҳара аублаақәа ҳаԥхьа иӡхыҵыз аедыгьқәa, иаҳҳәап: наҭхәыжәаа, бжедухаа, ашаԥсыӷқәа,
ԥыҵәҵәа-ԥыҵәҵәа аӡхыҵра иаҿын аҟабардақәа,
аԥсуаа рахьтә, амшын ахылара иахьымӡаз џьоук
ракәымзар, усҟан иаахьан асаӡқәеи ахҷыԥсааи зегьы.
Ҭырқәтәылатәи аиҳабыра, иацы зны ишысҳәаз
еиԥш, амҳаџьыр ирыхәашаз цхыраарак рҽазырымкит, иахьындырхашаз адгьылқәагьы алхны ирымамызт. Уимоу, шәнызқьҩыла еизыҵәаны ауааԥсыра
атәыла иқәнагало ианалага, аиҳабыра ирцәымыӷхеит, ирҩашха еибарҵысыз ажәлар раанкылара цәгьа
ирымбо аҟынӡагьы инаӡеит, аха уи аԥынгылара ауамызт уажәшьҭа.
Атәымтәылахь иӡхыҵыз амҳаџьыр рхы иана­
жьын, уаҩ дразҵаауамызт, иахьыӡхыҵыз инхозу,
173

ма даҽаџьара анхарҭа рырҭозу еилкааны ирыма­
мызт, дара зыргәаҟуаз азҵаарақәа рҭакқәа еилырфаҷа иразҳәашаз аӡәгьы дрықәшәомызт. Урҭ
зықәшәаз агәаҟра уаҩ ибла иамбакәа ҿыки-бзыки
иазҳәашам. Амлеи ахьҭеи рызхымго ишыҟаз, ус
аԥырқьҳәа амцабз еиԥш иҩыҵҟьан, шаҭарак амамкәа иаарылагьежьит азҩа ҿкы; иҵысит амгәахьи
аршреи. О, анаџьалбеит, заҟа ҭаацәара нҵәазеи,
заҟа жәла аныӡаазеи урҭ амзақәа рыла. Иҟан убри
еиԥш мышқәак, зыԥсы ҭаз раҵкыс аԥсцәа анеиҳахоз, аԥсыжра уаҩ данахамшәалоз, мышкала ҩышәхышәҩык анышә ианарҭоз.
Адунеи аҿы иины инкашәахьоу зегьы аԥсра рԥеиԥшымзар, адгьылгьы иазкрымызт, аха аԥсрақәа
зегь еиԥшым. Зҳәазҵам аиаша ухы ақәумҵар ада
ԥсыхәа амамкәа уааҭагылар, игәаӷьны уаԥылароуп
аԥсра, уара уҭахоит, аха адунеи иазынужьит ахьӡ.
Дызгашаз ахы зықәшәаны иқәыз аублаа, баша ицәыригомызт ахацәа рашәа. Уиала иара дызԥыхьашәаз
аԥсра агәы еибаиркуан. Уажәы, азҩа злалаз арахә
реиԥш, атәым тәылаҿы анҵәара иаҿыз ашьхарыуаа,
иаҵашьыцны иргәаладыршәозар акәхарын рыԥсадгьыл ианахыз аԥсра ишаԥылоз.
Аԥсра уаҩ дзацәцом усгьы, аха ианамуӡахгьы
ауа­ҩы дахьиз, дахьааӡаз иҩнаҭаҿы идунеи иԥсахыр – насыԥуп! Уазхәыц уара: аԥсхыхра уаҿуп,
уҭахцәа зегьы укәшан иухагылоуп, аттаҳәа икаҭәоит гәыразыла ирԥхоу алабжыш. Бзиала ҳәа роуҳәоит иузгәакьоу зегьы, урылабжьоит, умшра рзыну­
жьуеит, адунеи шәықәнаҵ ҟыбаӡыба шәымамзааит
ҳәа урықәныҳәоит. Ажәакала, уара ууасиаҭ – дара
рзы еилагашьа зқәым усԥшьахоит. Еиҿыҵуа аԥацәа умазар, ҭыӡшәа ҟамҵакәа еиҿыҵып, имаҷ-ирацәа, ирзынужьыз амазарагьы еимакеиҿакыда
иршап, анкьа зны угәы нханы аӡәыр душәихьазаргьы, уԥсымҭазы дныҳәаныԥхьаны дҿухып, уара
174

ухаҭа угәнаҳақәагьы нкауԥсап. Уԥсы анааухыҵлак,
напы ҳалалла уеиқәыркып, удырҽеип, урҵәыуап,
урхьып. Уԥсыжра аҿҳәара анԥырҵәалак, ашәаџьҳәацәа ҿҟьа­са ақыҭақәа инарылалап. Лада иҟа, ҩада
иҟа, еизап уабацәа рашҭаҿы ауацәа-аҭахцәа, аҽны
хәлаа­нӡа лаӷырӡыла уркәабап, урџьабап, урчгап.
Амш анҵәа­мҭазы рнапы уқәыргыланы унаргап
уабацәа рыԥсыжырҭаҿы, џьара ужьык ухьыр ҳәа
ишәозшәа, аӷәааса укәыршаны инауқәрыԥсап уара
узқәиааз анышә гәакьа. «Уԥсаҭа бзиахааит, џьым,
ҳаузыра­зуп!» ҳәа неибыҳәаны, уҭахцәа гәакьақәа
ашьшьыҳәа рҿынархап рышьҭахьҟа, уажәыҵәҟьа
анышә иамардаз игәыжьжьаганы ирзынужьыз ахьӡ
бзиахә, уажәраанӡа ирызгәамҭацыз, дара еиҳагьы
еидызкылашаз мычхарак шрыԥнагало еибыҳәауа. Ашәыџьангара ршәырхрым ушықәсцәымзанӡа.
Усҟан, уԥсаҭа ныҳәаны иузхырҭәалап аҩы, иргәаладыршәап даҽа зныкгьы ари адунеи иазынужьыз
уламыс, уа­ҳа­ҭырбара, уҳалалра…
Рацәак мырҵыкәангьы, цқьа иацклаԥшны гәарак накәдыршап уҳаҭгәын бзиахә, леи-бгеи ма даҽа
шәарахкгьы уи агәы изықәларым.
Амҳаџьыр разҟыдақәа уи еиԥш аԥсра бзиа қәашьс
ирызҭодаз, рыԥсыбаҩ мыжда адәышкәаӷьаз ицәым­
халакәа, лаҳәеи-қәыџьмеи еимырххатәыс ирмоуа,
нышәк аабӷьаҭны ицәыҵаҳәҳәазар насыԥс ирԥ­
хьаӡон.
***
Ҳара ӷбак еицҭыҵыз аублаақәа аџьықәреи ҩна­
ԥсарҭа амаӷазақәа ирыҩназ, егьырҭ зегь раԥхьа
амгәахь ҳалалеит. Аҟәышцәа ашьҭахь гәҩарас изла­
роуз ала, уи еиҳарак изыхҟьаз аџьықәреи ҟәкы,
аџьықәреи баа, арахәҵәҟьа ирымҵоуԥсар, иҵкьы­
ҵкьашьаны наҟ иназԥырҵуаз чысс иахьы­шьҭырхыз
ауп. Ауаа млагақәа акы иацклаԥшуа иҟазма, аҳәынаԥ
175

уац злататаз аџьықәреи, хаҳәла иасны ирдыдны,
аҳаса шалататаз, алыхәҭа абаҟахыз, хрыӷны ирсаны
ианырфа, амгәахь амырҵысыр ҟалозма!
Макьана, машәыршәа, еибганы иааиуан сан, саб,
сашьа, саҳәшьцәа ҩыџьа, аха изхәарҭагәышьоузеи,
алԥсаа дзауз реиԥш, сан ҿи-лаӷырӡи еиқәылхны
иҟам­леит, лыфа ыҟамкәа, дхырқәақәо, дахԥсаауама,
ана­џьалбеит, ҳҳәо аҟынӡа днаӡеит. Уи лгәы дыҵа­
леит хаҵа ирымаз саҳәшьеиҳаб Ааишьа.
–   Уи лыбаҩлтәымызт, ари еиԥш агәаҟҵәаҟра
лзых­гомызт, сыԥхыӡқәагьы хәарҭам! – ҿанхьырас
илкит.
Ааишьа лҭаацәеи лареи ҳара ҳаԥхьа Самсун иӡхы­
ҵхьан. Мраҭашәарахь рхы рханы, агаҿа иавалан акыр
ианынаскьа, џьара иаагылазшәа ҳаҳаит ҳәанҳәахла,
аха иарбан ҭыԥҵәҟьоу еилкааны иҳаздыруамызт.
Еихсыӷьшьа змамыз сан лылабжышқәеи, аҭаацәа
зегьы реилагәжәажәареи сыдмыргылт, игәаӷьны
ам­ҩа уаҩ дықәло ишыҟамызгьы, ишԥазурыз, сҽааибыҭаны саҳәшьа слышьҭалеит. Ус ами ишыҟоу, ауа­
ҩы иԥсы ҭанаҵы игәыӷрагьы аԥсы ҭоуп!
Ааишьа деибганы слыниар, лҭаацәагьы ларгьы,
иҟас­­ҵалакгьы, ҳа­ра ҳахь, Самсунҟа иаазгараны акәын
хаицәажәаны ҳшыҟаз.
Агаҿа саваланы сцон, мраҭашәарахь схы рханы.
Ее, дад Шәарах, уи алмҩанык сара сызлаԥшыз еиҭа­­
ҳәашьак амоуп ҳәагьы сыҟам, убарҭ амшқәа рзы акәхап заанаҵы сӡышӡа санышлаз, сыблақәа ахаан изымыччо алҩа анхылаз, ахаҳә еиларҭәах аҵкыс иан­
кьакьахаз сгәы...
Ҳара аџьықәреи маӷазақәа ирыҵаз ҳаҟны мацара акәымзаап ауаатәыҩса, ахәшә зфаз арахә реиԥш,
анҵәара иахьаҿыз. Ашьхатәыла згәы ҭганы иааӡаз
аублаақәа, аӡиас цқьа иӡыхьым ҳәа изаҭәашьаны
изымжәуаз, ашыла ҩынтә ихәым ҳәа бысҭас изымуаз, аҟабақҵәҟьа ахәҵәы хжәар, иԥсхаԥсит ҳәа иа176

ламкьысуаз, ирзымычҳаит атәым дгьыл аҿы амыҟәмабарақәа изҭашәаз.
Агаҿа саваланы сахьцоз издыруаз, исзымдыр­уаз
иахьабалак ашьхарыуаа сԥаҳалон, аҳәсақәеи аӡӷабцәеи рыхцәқәа еиқәкьларха ршьапаҟынӡа инаӡо,
еихьыжәеикәыжә, ирыцҳахәха, акәымжәы шысшәыз анырбалак, ржьы ахьааԥшуаз иацәыԥхашьаны
рҽырҵәахуан. Ахәыҷы насыԥдақәа, ршьапқәа хыр­
ҟьаҟьа, алымтбаа ргәыҵыкәкәо, иаарбалак аӷуҳәа
иааикәшан, амла, амла, чаҿаҵак ҳәа рнапқәа наим­­
ҵаркуан.
Ҽнак, сҵаауа-сыԥшаауа, сымаҳә ихабар збозар
ҳәа сышнеиуаз, џьармыкьак сналалеит. Уа, арахә
раҵкыс ауаатәыҩса марианы иахьырҭиуаз ҭыԥзаарын.
Аублаа ԥҳәысеибак, Ҟазырхан ҳәа издыруаз, ихбыџ-хбыџӡа ҩыџьа лыҷкәынцәа рнапы кны аарлаҳәа
дгәагәо аџьармыкьа далаланы днеиуан, аҷкәынцәа
зҭахыда, аҷкәынцәа сҭиуеит ҳәа ҿыҭуа.
– Бажәымҭа цәгьахааит, Ҟазырхан, иҟабҵозеи, иааӡа-ихьча ибымоу быхшара шԥабҭиуеи! –
сӷьаҵәы­ӷәаҵәуа сналԥылеит сара.
– Ажәымҭа аҟынӡа инеиуада, уара абзиара збаша!
Схәыҷқәа сара исыдыԥсылар аҵкыс, аӡәы иааихәар,
итәитәыххаргьы, рыԥсы ҭазаап, амла иаганы иԥсрым! Даргьы саргьы ҳагәнаҳа Ҳаџьы Кьарантыхә,
жәларык ҳақәызхыз, изыӷьашкып, дабацари, аԥсцәеирымга! – абас налҳәан, сылзымдыруазшәагьы
наҟ днасаҩсит.
Ус, аџьармыкьа даалалт, афез хылԥа иаҵәа зхаз
ҭуџьарк дбаҟысаҟуа. Иҿы иҭшәарызеи ҳәа, агага еиԥш
дӡыӡымкуа дишьҭан имаҵуҩы. Аԥҳәыс даанкылан
дынлацәажәеит, аҷкәынцәагьы дынрыкәша-аарыкәшан, днарыхәаԥшит. Заҟа рыхҭниҵозгьы нацәала иналирбан, лаԥхьа ахьхьаҳәа инкеиԥсеит аԥара.
Аԥҳәыс гәаҟ лнапы қыџьқыџьқәа рыла илыҟәшәеит
177

аԥарақәа, зны аӡәы илымпыҵиԥаар ҳәа дшәозшәа
иааилалыџьгәон, нас иааҵыртланы днарыхәаԥшыхуан, дқьыпшәыпуа ажәақәакгьы нарықәылҳәон...
Знызаҵәык дынхьаҳәны наӡаӡа илцәыӡуаз лыхшара
днарзыԥшит. О, анаџьалбеит, изакә лаԥшузеи уахь
иналыршәыз! Лгәырҩареи лгәаҟреи рыгәхьаа лкызма, лыхшара рыԥсы ахьҭахара убри акәӡан дзызхәыцуаз! Урҭ рнапы ианкны инеигон аҭуџьар имаҵуҩы,
ран лахь ахьаҳәхьачара иаҟәыҵхьан насыԥдақәа,
ча-ҽыҭк, ча-ҽыҭк иркыз иаацҳауан...
Уиаамҭазы аӡӷабцәа хынҩажәа-ԥшьынҩажәа мааҭ
ҳәа иаахәаны Сҭампылҟа идәықәырҵон. Жәеиза-жәаҩа шықәса зхыҵуаз аҷкәынцәа, ҩажәижәабаҩын­­ҩажәа мааҭ ҳәа иаархәон. Хырзамануп уажә иуа­
сҳәо, аха ус иҟан, дад Шәарах.
О, злыԥха ҳаура, сызладагәамхазеи, уи абжьгәаҟ
ансаҳаз?! Сыблақәа зламцазеи зан илҭиуаз ахәыҷқәа
санрыхәаԥшуаз? Аублаақәа! Ахаҵарԥыс данырзилак
ҳажәла Анцәа азирҳааит ҳәа аҟәҟәа ихысуаз, ашәырҵәҟьа аџьармыкьахь икылганы аҭира ԥхашьа­
роуп ҳәа изыԥхьаӡоз, иабакылси, рыцҳақәа! Уажәы,
рыҷкәынцәеи рыӡӷабцәеи аџьармыкьа иқәыргыланы ирҭиуеит! Уаҳа исзымычҳаит, сыблақәа снапы
рԥыракны аџьармыкьа сналҟьеит.
Сназыдгылалакгьы зегьы агәаҟра рыман, игә­
жәа­жәон, игәамҵхамҵуан, амҵҵәҟьа рықәтәар ирзычҳауамызт, бзиара убааит аҳәараҵәҟьагьы рцәыуадаҩын. Аӡәык-ҩыџьак сыздыруаны исықәшәоз
саанкыланы, дад, уара ухы ахьурхаз бзиара ыҟагәышьам, уҽҭаурхарц уҭахымзар, ушьҭахьҟа ухын­
ҳәы ҳәа сабжьыргон.
Аха, ари еиԥш уаҩы иимбац, уаҩ имаҳац иала­
ԥшыз, саҳәшьа лхабарк еилымкаакәа хынҳәышьа
сымамызт. Сахьнеиуаз џьара ҵәыуаран, џьара ԥсыжран, бжаҩык аҩнқәа рызҭодаз, аԥхынра анрыхьӡа,
иааилышьыз ақьалақәа ирыҵан, ачымазцәа, аԥс­хы­
178

хцәа амҵ рхаабыцуа абӷьынҵә рыҵаԥсаны ишьҭан.
Жәытәнатә аахыс инхоз дара аҭырқәцәагьы, ишым­
гәыӷӡоз ари еиԥш акаамеҭ излаԥшыз ргәы ҭҟьаны
иаман, ишәаԥырҳаԥуан. Акыр зымпыҵакыз аҭу­
џьарцәеи ашьерифцәеи* рыхәаахәҭра еиҵырхырц иашьҭан, хәыдаԥсада мгәахәык азыҳәан заҟаҩы
рҭахыз ақьаранџьцәеи аусуцәеи роуан. Акаимакамцәа** ракәзар, аџьармыкьақәа ишрылаз ирылан,
иреиӷьыз ауб­лаа ҭыԥҳацәа аархәон, руадалықьқәа
рзыҳәан.
Хәылԥазыла, наџьнатә ишыҟац еиԥш, аџьаама­
қәа рықәцәа ахәаџьа даақәгылан жәлары ириҭон
азан: «О, Аллаҳ ду, шьарда зымчу! Ижәдыруазааит
Аллаҳ ида уаҳа нцәа дшыҟам! Ижәдыруазааит, Алл­
аҳ­ изаӡәу Маҳмед шиакәу! Шәуалԥшьа нашәыгӡа,
шәааила ныҳәара. Шәааила хҿыхра, ԥсҿыхра! О, Аллаҳ ду, шьарда зымчу! Аллаҳ ида уаҳа нцәа дыҟам!»
Хәылԥазтәи аилашәшәра иалхәхәа инеиуаз ахәаџьа ибжьы иалаӡҩон ақьыбжьи, аҵәыуабжьи, ашәи­
ԥхьыӡи. «Убарҭ зегьы леилаҵәан иԥсҭҳәа еиқәараха
амшын иаахылар, аӷбақәа ахьцо рзымдыруа илашьцарын!» – схәыцуеит сара абас ахырзаман салаԥшуа
сахьнеиуа.
Ҵабыргыҵәҟьаны, наҟ санынаскьа зынӡак аума­
қәа срылаԥшит: избо дрымамкәа аԥсхыхцәа, урҭ
шџьа­сшьоз, абар ахәа рылпыпуа, рбаафҩы уқәнамыргыло аԥсцәа снархагылеит, изжышаз ааигәасигәа уаҩ дыҟамкәа зегь нҵәахьазар акәхарын.
Убысҟан сцәа иалашәеит саҳәшьа рыцҳарак дша­
қәшәаз, аха егьа сҳәаргьы, лыԥсахәага шҭоу слы­
хьӡап ҳәа сгәыӷуан...
Џьоук неидаҳало, еибакеибашьҭуа иааиуан, снарыдгылан санразҵаа, аарлаҳәа рҿы еихыԥхьеит:
Шьериф – (ҭырқә.) акыр зымпыҵаку ауаа нагақәа.
Каимакам – (ҭырқә.) адгьыл ҿацә ахылаԥшцәа.

*

**

179

–   Уара узышьҭоу макьана рыԥсы ҭазар, абнаҟа ауп
иахьыҟоу! – снарԥшны ҭыԥк сдырбеит.
Ахаҳә­сса зҿыҩҩуаз ҿаҟьак снаҿысын, алаҟәрахь
сналбааит, ачалеи зҭаҩҩы иҟаз аӡытҟәа снахыкәшан
сышнеиуаз, ӡиаск сныҽԥынгылеит. Убасҟанҵәҟьа аӡба
сшамкуазгьы, сгәаҳәны сыҟамзи, аӡы анызбагәышьа,
сҿи снапи ааӡәӡәаны, схы лӡаакылан снаҿыхәеит,
иҟәандашьшьыраӡа, марҭх Аублаатәылатәи арҩашқәа
реи­ԥш, ухаԥыц ыҵнаршәаара иҟан, сарамыжда! Ам­
ҩан ча кәамԥак иаасхәаз сыхҭырԥа илаҳәан сыбӷа
икыдыз ааҭызган, аӡырҟәанда нашьҭаҵо, снацҳаит.
Сҩагылан, анаара саныҩхала, наскьашәа исымар­
иашаны адәҳәыԥш аҿы аԥсыӡкцәа рқьалажә снагәыдԥшылеит, иаарццакны уахь сҿынасхеит. Шьаҿақәак
ныҟасҵахьан, ԥҳәыск лысаби дылгәыдкылан, деи­
зҟьа адәы дшықәжьыз сылаԥш налықәшәеит, аӡы
таны днеиуазар акәхарын, илымпыҵҟьаз леирыӡ
лывараҿы ихынааны икажьын, ибааӡажжыраӡа.
Сых­хымшақә сналхаххызар, абар акаамеҭ, сыҽкы­
нҵо сыззаауаз саҳәшьеиҳаб Ааишьа!
–   Аа, саҳәшьа, ибыхьзеи? – сыҳәҳәаны лхы­
жәҩабжь снапы наҵаҵаны сҩалыхеит, даақәсыр­
тәоит ҳәа, аха усҟан дабаҟаху, дыԥсхьеит! Аха ааигәа
акәхап ианыҟалаз, лыԥхаԥсы макьана илылымҵыцызт... Ларма напы асаби лгәыԥҳәы дадырӷәӷәаланы
дахьакыз, иҩанҭхьӡа ус иаанханы иҟан, асаби иԥсы
ҭан, дҵәыуомызт, аҟаҵәы-ҟаҵәыҳәа аԥсы гәыԥҳәы
дадҳәаҵаланы ацәара даҿын.
Иҟасҵара сзымдыруа снеилууа сцеит зназыҳәа,
аха нас, cгәы ааԥсахны, асаби сҩаихеит, о, уамас
иҟоу зегьы ирхаанхаз сара! Уиаахыс заҟа шықәса
ниагә­гәахьоузеи, аха уажәыгь слымҳарҭа кылнаҵәоит асаби мчыла аԥскыка аниҿыскәкәаауаз аҵәахҳәа
абжьы игаз, сыбла ихыҵуам, иқьышә хәыҷы иахьы­
жжуаз ан ԥсы лкыкахш… Ахәыҷгьы дычмазаҩын,
аԥырԥырҳәа амца ихҟьаны ицон, иҭаҷкәым хәыҷқәа
180

раҵәан, деиҵақьны аҵәыуара даҿын. Хымз раҟара
акәхарын ихыҵуаз иара, хлаҳәада, иабаидыруаз дигәыдырӷәӷәаланы дызкыз ианшьа гәакьаҵәҟьа шиа­
кәыз! Ари еиԥш аамҭа мыҟәмабара иқәымшәакәа
иара иԥсадгьыл аҿы диир, жәлары рзы дҵеимышхаргьы здырхуадаз, ианамуӡахгьы, ма дыхьчахарын,
ишакәхалак иабацәа рхәышҭаара ирӡрымызт. Нас,
дызусҭада абас илахьынҵа зыреиқәаҵәаз?
Дад Шәарах, иахьазы сазхәыцуеит, абриаҟара
аамҭа адгьыл сахьықәхаз – хәарҭарак алазаарын убама! Аӡәы иузеиҭеиҳәар акәымзи аублаақәа шықә-­­
ӡааз.
Аӷба агаҿа иазцалароуп,
Аиаша жәлары ираҳалароуп!

Асаби дысгәыдырӷәӷәала, сыҭрысны ақьалажә ахь
сҿынасхеит, уа аӡәыр уҟазар уаадәылҵ ҳәа ҿыҭуа.
Аха ахыбражә гылан иууаӡа.
– О, уара, зегь шәынҵәаӡама? – аҿыҭра саҿуп,
саҿуп... Арахь амца ихҟьо исгәыдкылоу асаби ҵәыуароуп, ҽышьроуп дызҿу. Иҟьаҟьаӡа иаартыз ашә
саннадыххыла, иааузымычҳартә хаҵа қьыбжьык
слымҳа иааҭаст. Саныныҩнашыла, сҿаԥхьа ахәыш­
ҭаара аханы, арахь иҿы аарханы, аҭӡывара даджьылоуп сымаҳә Ҳарун, иӷра инапқәа ҭарӷәӷәаны. Ауб­
лаа­тәыла зыхьӡ адыруаз ашәарыцаҩ, дахьцалак
Ажәеиԥшьаа лыԥха зырҭоз, ашьабсҭа кәалаа шьапыла иахьӡаны изкуаз ахаҵа. Е-е, иаҳауеи, сзымԥсуазеи, уажәы аԥсыӡкцәа зыҩныҵхьаз ақьалажә аҭӡывараҿы ааҵәажә еиԥш деизҟәыҿны дышԥакҿажьу!
Сара иабхәында еиҳабы сакәым, ҳажәлантәык
иреиҵыб­ӡаз даниқәшәалак дыԥхашьаԥхаҵо маҳәра
изиуан. Уажәы санаагәеиҭа:
– Аа, Заурҟан, Заурҟан, уанаџьалбеит, ҳшынҵәаз
убама? – иҳәан, агылара иҽыназикит, аха илым181

шакәа ишьҭахьҟа днеизҟәыҿит, ахаҳә дацҳауазшәа
ихаԥыц аӷырҿ-аӷырҿ ныҵгеит, иблацәагьы неимеирӷәӷәеит. Алаҳәа амҵәыжәҩа еиԥш илахь аҽны­
қәнакхьан аԥсхыҵра агага.
– Ӡык аалгарц дындәылҵит уаҳәшьа, шьҭа дааи­
уазар акәхап! – иҳәеит иара, аха уи убриаҟара иблақәа амца рхылахьан, ахәыҷы дысгәыдырӷәӷәала
дшыскызгьы изгәамҭеит зназы. Иааигәара саннеи,
убасҟан ауп Ааишьагьы уаҳа дшыҟам анидыр. Усгьы
дааӷызыӷызит:
– О, Заурҟан, Заурҟан, ҳҭынха ду, жәларык хьӡыда-цәада ҳашԥанҵәеи уҳәарауазеи! Ҳаԥсадгьыл
бзиахә, ҳашԥоушьи, ҳарчачатцәан ҳуааӡан, узыԥсаз ҳзымдырит! Заурҟан, уара избац ахаҵа уакәзар,
иҭҟьо акы умамкәа уҟаларым, исгәыдҵан усылга!
Зегьакоуп, ари азҩаҿкы сыргәаҟны хәыҷы-хәыҷла
сафоит! Сацәынхаӡаргьы, адунеи иқәысхгәышьозеи, смидагәидаха, сымацара! Усылга, абааԥсы,
усылга! – абас дшыӷьаҵәыӷьаҵәуаз дынхьашьшьын,
иԥсы ааихыҵит.
Гәынхәҵысҭала акәхап акәымзар, схы зқәыскра ҳәа акы ҳасабны исымаӡам, иара ус сшьапқәа
снарга-ааргоит. Асаби ацәардаӷәы днықәыршәны
аԥсы снеихалан, снапала дааиқәыскит. Афырҳәа
сындәылҵын, адәы ицәыжьлаз саҳәшьа хлаҳәада
даашьҭысхын, ақьалажә ахь сҿаасхеит. Алаҳәахӡы
иаԥшшәалаз лыхцәы кахәхәа сашьаҳауа исышьҭан,
дааган лхаҵа днаивасҵеит. Ссиршәа иубаша, аԥша
зҿаҭәҳәаз ацәымза абз еиԥш, иԥсыахәага ҵысҵысуа, иӷьазкны иҵәыуоз асаби, иан данааҩназгала
ибжьы ааиқәтәеит, иҭаҷкәым хәыҷқәа еидыкшало,
ус дықәыршәын ацәардаӷәы. Ибжьы уаҳа ианс­маҳа,
ихьзеи, рыцҳа ҳәа санынеихаххы, маҿак иҟамыз
аԥшқа убас лақәак аасыхәаирԥшит, аиаша уасҳәар
ами, адунеи сықәнаҵ исхашҭран сыҟаӡам, урҭ
182

рхыԥшылара цәгьаны, бырг бла ҳасабла исыхәаԥшуан, зны агәаӷ мца рхыҳәҳәылон, даҽазныхгьы
исыҳәон: «Сумшьын, абааԥсы, усыцхраа, усыцхраа,
саншьа!» Дҵәыуам, дыхьуам, икылкааны дсыхәаԥшуеит, иҭаҷкәымқәа раҵәаны икуп... Ааи­шьа, разҟыцәгьа, илымпыҵыҩрны икаҳаз аирыӡ ааҩ­назгалан,
маҭәажәк аарбааӡаны асаби иқьышә инықәсшьит,
џьара иаасԥыхьашәаз акы ала аӡы неи­ҿасырхәхәеит,
инап хәыҷқәа нхьашьшьын, ацәа дынҭанагалазшәа
збеит.
Ари ажәабжь, дад Шәарах, лакәушәа иубартә иҟоуп,­
ихоумҵаргьы ҟалап, аха сзыниаз ауп иуасҳәо, иҟаминым заҳҭахгәышьоузеи! Хаҵа дызнымиац акгьы
ыҟам рҳәоит, саргьы убас разҟыс исымазар акәхарын.
Аринахысгьы ухы умыргәыӷын, дад, иуаҳаран иҟоу
сажәабжьқәа, ак аҵкыс ак еицәахоит. Ашьа зҿыжжуа ахәра ахәрыбӷьыц аҭыԥаны уаԥсҵәык аџьыка
наҿарԥсар – иԥсҿаҵагахоит, убасшәоуп сҳәамҭақәагьы шыҟало, аха ҳабацәа ирҳәо умаҳахьеи – ахәшә
иага иашаҩынҵәазаргьы – ихәшәуп!
«Уажәшьҭа схы зқәыскрызеи?» – саахәыцит, саҳә­
шьеи сымаҳәи ихәхәа-хәхәаӡа еиваҵаны сахьырхагылаз. Аҩныҟа сҭаацәа рахь аԥшқа чымазаҩ дсыманы сдәықәлар, абар, хаха-хымш сныҟәахьеит, иԥсы
сызнагогьы сеидру? Издыруада, агәыԥҳәы змоу
ааигәа џьара ԥҳәыск дыҟазap, аамҭала длымаздарын, нас уашьҭан хыхәашьак уаҩы иҟаиҵарын. Аха
дабаҟоу аԥҳәыс? Сабалышьҭалари аԥшқа ихала дааныжьны? Нас, арҭ аԥсцәа ақьалажә иҵажьны сцарыма? Ааишьа гәаҟцәгьа лаби лани, лаҳәшьцәеи,
лашьеи дыдмырҵәыуакәаны, ҭынха дызмаӡам леи­
ԥш дызлазжрызеи? Дабаҟоу ашәаџьҳәаҩ, урҭ адырра
рызҭаша?
«Мап, ара уаҩ дахьықәыршәым сакарам, зегь
ным­ҵәаӡазар, ааигәасигәа еибгоу аӡә дышԥаҟам183

лари!» ҳәа сгәы сааҭахәыцын, лак ҩналар ҳәа сшәаны ақьалажә ашә нкыдҵаны адәы снықәлан, акыр
саны­наскьа, хынтә акәукәу-акәукәуҳәа сыҳәҳәаны,
аҵықь-аҵықьҳәа схысит.
«Ҳоу!» ҳәа хаҵак ибжьы аагеит, рацәак набжьамкәа. Иахьынӡасылшоз сеиханы уахь сҿынасхеит.
Ақәыц кәыкәымдрақәа снараҩсуаны, хҩык ахацәа,
ԥҳәыс быргк дрыцны, еибакеибашьҭуа, рыла-рҿы
ахьҭоу умбо, аарлаҳәа игәагәо ишааиуаз снарԥылеит. Ахацәа – ажыгақәа ркуп, аԥҳәыс еиқәаҵәама­
ҭәала деилаҳәоуп, лыхцәы ԥыртланы илықәыԥсоуп.
Издырит арҭ анцәа иҵаԥшуаз џьоук шракәыз, иаазықәшәоз аԥсцәа анышә иаҭо иааиуазаарын. Иҟалаз
арыцҳара – ҭаацәак шынҵәаз, аӡәызаҵәык – асаби
макьана иԥсы шҭоу нарасҳәеит сара.
– Ее, нан, уара узықәшәаз зԥеиԥшхаз ҳрацәаҩуп.
Адунеи ҳара ҳзы иааҳәит, Анцәа ҳаицәымыӷхеит,
ишубо! Инҳажьыз ҳаԥсадгьыл агәырԥса ҳақәшәазар
акәхап! – даасыдашшылт аԥҳәыс.
– Ҳгәы иалсит ацәгьара узықәшәаз, здунеи зыԥсахыз анышә иуцаҳҭап, уаҳа ҳазлаухәо ҳәа акгьы
ыҟам! – рҳәеит дара, ржыгақәагьы аҽыҩсыҩҳәа инадырсит.
Снараԥызан, ақьалахь иаазгеит. Акәукәуҳәа
дыҳә­ҳәаны аҵәыуара иалагахьаз асаби даашьҭыхны
аԥ­ҳәыс бырг дналысҭеит.
– Аа, нан, нан, аригьы инхо иакәӡам! – дааӷьаҵәы­
ӷьаҵәит лара, нас длыжьжьарц, длыршәыкьарц,
дыл­гәыдыҳәҳәала дҟьо длыма адәы даақәлеит. Ахацәа ақьала иныҩналан, аԥсцәа дырҽеит.
Сыхҭарԥа нкаршәны cгәы сҭасуа снархагылеит.
Исҵәыуон урҭ сара сыхьӡ ала, сани, саби, саҳәшьцәеи, сашьеи рыхьӡала. Иахьиз, иахьааӡаз уажәы
еи­ҭым­хаз Аублаатәыла ахьӡала...
Амра ҵлак ашәара илеиуа ианалага, анаара аҩхаԥаларахь инаагеит аԥсцәа. Урҭ рыжра ҳшаҿыз,
184

асаби хлаҳәадагьы иԥсы ааихыҵит, иани иаби
дрышьҭамлар имуит. Уигьы днаган уа днарываҳ­
ҵеит.
–   Дад Заурҟан, шьҭарнахыс ари ухазыршҭша цәгьара узыҟамлааит, ҳаҟазаргьы ҳабаухәарҭоу, уажә­­
шьҭа ҳцоит! Ҳаԥсы шҭоугьы, ари анышә иаҳҭаз
раҵкыс ҳрыцҳауп, ари азҩаҿкы изацәцо ҳакәӡам,
ҳанԥслак ҳазжуа дҟамлакәа, алеи абгеи рзы адәы
ҳақәхозар акәхап! – рҳәан, Анцәа илԥха роуратә,
еикәанҵәаз ҭаацәак иахьынӡалшоз ирԥшӡаны, иҩагыланы ицеит.
Ҿыц еимаҳаԥсаз анышәынҭрақәа саарыдхалт
сара. Исыӡбеит, Аублаатәыла ҳаныҟаз ҳабацәа аԥсы
даныржлак ауха ишыҟарҵало еиԥш, џьара гыгшәыгк рымԥынҟа иқәымларц амца рыдеиқәҵаланы
исҷаԥшьарц. Ианааилалашьца, агәгәаҳәа амца неи­
қәҵаны снеины аԥсцәа ахьжыз рханы снатәеит. Рацәак мырҵыкәа амзагьы ҩагылеит, ажәҩан цеицеи
аҵаҟа ахыз хҭәалазшәа еишьылҟаҟараӡа ааԥынтәи
анаҟә иаҵәахуан амшын. Адгьыл аҵахьтә иаауазшәа иҭахәаҽын ацәқәырԥақәа ирхыҩуаз агәрым­
бжьы. Егьирахьҟа, угәы ааԥнаҵәартә, иахьабалак
ҭынчран, саԥхьа ихырқәақәон, изыргылах сеидру,
аҵыхәтәаны саҳәшьеи сымаҳәи амармалташь хан
иааҩырхуаз, егьзыҩнанҵәаз аԥсыӡкцәа рқьалажә.
Ариабжьарак ӷәӷәала сымгәаҟхьази, сахьынатәаз,
сылацәа нҭааит. Ԥхыӡла сабду, ар ишьҭазшәа,
дыцца­­кы­ццакуа даасыдгылахит, уи иԥсы анҭазгьы
дсымбацызт, аха саб иҳәамҭақәа рыла уи шиакәыз
здырхит, ихахәгьы, ижакьагьы, имаҭәа ишәугьы
ҿыц иауз асы еиԥш иҟәашккараӡа иҟахуп, ирҟасҟасо
қәаб еиқәаҵәа дук азна аӡы икыхуп. «Ҳаи, Заурҟан,
ус суқәгәыӷуамызт, жәлары зегьы еибарҵысны
иахьдәықәлаз уара урышьҭамлакәа ара ушԥатәоу!»
гәыбӷан ҳәа насиҭахит. «Иҟалазеи, цәгьарас?» ҳәа
сиазҵаахит сара. «Улашәхама, амца ҳажәлан ҳахь185

былуа умбаӡои, абааԥсы?» Инапы ахьирхаз снаԥшызар, ари ахьыҟало Аублаатәыла акәхуп, ҳашьха
ӡышқәа рхы иаркны рҵыхәанӡа агәгәаҳәа амцаԥшь
рыцралан абылра иаҿыхуп. Иблаҟыблаҵәуа амцабз
дуӡӡақәа убриаҟара рҽеиҵҳәан ҵәҩанҵәыҟа ихалоит, ажәҩан аҭакар азымчҳазт, аҿеҩсеҩҳәа ишьшьаны, аԥҽыхақәа алҩырны амца иалаҳахуеит, ӷбакы-­
ӷбакы иаҟароу ацыԥхьқәа хәыҵырдыдуа. «Иҟалазеи,
ари зыхҟьазеи?» ҳәа снаиазҵаахит аҭаҳмада. «Анцәа ҳаицәымыӷхеит! Ари адгьыл ҳақәҵран ҳаҟазар
акәхап. Иаха иҟьаҟьаӡа иаашаанӡа абамба сы иауа-иауа мацара, ҳашьхақәа, гәаҩеи ԥсҭеи узгәамҭо
ихырҩаԥшьааны иаалгеит. Нас, иахьаанагаз сеидру,
абамба иналашәеит кәицк жжаӡа, уиакәхеит, агәырқьҳәа амца еибакит. Заурҟан, уеиха, абааԥсы! Ҳашьхақәа анблы, ҳаргьы ҳаблит!» – дӷьаҵәыӷьаҵәуан аҭаҳмада. Ақәаб ду иикыз ааимҵԥааны, амца
арцәара сдәықәлоит ҳә саныҩаҭрыс, сцәырҳаны
сыԥхыӡ саалҵит. Сцәамхьаны сыҟамзи, зназыҳәа
сахьыҟаз сзымдырит, аха ҿыц иԥҟаз аҳаҭгәынқәа
санаары­хәаԥш, сшьара саақәлеит. Амза санҩаҵаԥш,
агәы ихыҵхьан. Ла ҟьалак, изтәу здырхуада, снаҩсшәа итәаны исыхәаԥшуан. «Ҭиҭ, уаапкааит, ара
иуҭахузеи?» ҳәа саннаҵаҟьа, инаскьаны, ашьҭахь
нышьҭакны, аҟуура иналагеит. Уа исыршәан, уа инеит, уаҟа исыршәан, анаҟа инеит, егьазундазгьы уи
ашҭа исзы­қәымцеит, абжьы ҭаҟыҟы, амла инҵәозар
акәхарын, иҟууан... иҟууан...
«Издыруада, ари ақьалажә зыргылаз аԥсыӡкцәа
иртәызҭгьы уи ала? Ус анакәха, иара аԥшәы­моуп,
сара соуп асас, арахь иара ахьырааӡаз амӡырха иҭысцарц саҿыхуп», – саахәыцит сара.
Ҭаацәарак анышә раҭареи, аухатәи сыԥхыӡ бааԥси, ала ҟьала аҟубжьи еилаҩынт-еилахынҳәуа
сыхшыҩ дыркшон. «Рыԥсы ҭоугьы сеидру инсыжьыз!» – уи сыцрыхон хазы. Адунеи ду ахьынӡеи186

барку сара сеиԥш рыцҳа дыҟамзар ҟаларын убасҟан,
сгәазҭагәышьодаз акәымзар!
Сдәықәлеит аҩныҟа, мап, аҩны сызҭахда, сдәы­
қәлеит инсыжьыз сҭаацәа рышҟа, ашьхақәа иры­ц­
ралаз амца сырцәар сҭахызшәа сыццакны.

«...АЛЛАҲ ИДА, НЦӘА ДЫҞАМ…»
Ҳмаӷазақәа ахьықәгылаз адәы санаақәгыла, ам­
ҳаџьыр еилаҵәаҵәан ишеилагылаз збеит. Иагхазгьы хьышәшәаԥышәшәа уахь анеира иаҿын.
–   Иҟоузеи иахьа ара? – сиазҵааит сназдгылаз
ҭаҳ­мадак.
– Самсун ақалақьгьы, иара акәшамыкәшагьы
знапаҵаҟа иҟоу авали* Омер-ԥашьа дааиран дыҟоуп, амҳаџьыр драцәажәарц! – иҳәан, иҿынеихеит,
илабашьа иҵарсуа. Саргьы снаишьҭалт.
Ус ажәлар ҳнарылагылт. Ҳара ӷбак еицҭнагаз ҳадагьы, исзымдыруа егьырҭ ашьхарыуаа иреиуоугьы маҷҩымызт, ргәы ԥыжәжәо ицәажәоит, зычҳара хыҵызгьы џьоук аӷьуеит, ицәҳауеит, рыблақәа
амцабз хәыҵҟьоит, еиқәаҵәа маҭәала еилаҳәоу
аҳәса быргцәакгьы ахацәа ирывагылоуп, уажәы-­
уажәы иқәыԥсычҳауеит. Лаԥшыла сеимдо ажәлар
сышрылаз, саб Ҳамырза снаихьыԥшит, илабашьа
иҽанҵашәа дгылан. Уи сара заа сгәеиҭахьазаарын,
илаԥш кыраамҭа иаасыдхалеит. «Иҟалаз схы-сҿы
ианибаалома, анаџьалбеит!» – аасгәахәит. Иара уаҳа
иҭыԥгьы дахымҵысит, днаҳәын, иварахь игылаз
хаҵак иацәажәара дналагеит. Ус сашьа Мата даасыд­
ххылеит.
–   Уа, Анцәа иџьшьоуп, уеибганы уахьызбаз, Заур­
ҟан! – сыжәҩа днахьынԥашалеит.
Вали - (ҭырқә.) агубернатор.

*

187

– Дубама, лыԥсы ҭоума Ааишьа?
– Дызбеит, ҭаацәаныла еибгоуп! – сгәы неиқә­
ҳәаланы, амцқәа неиқәсырҽаҽеит сара. – Шәара
шәыш­­­­ԥаҟақәоу, Мата?
– Ҳаргьы ҳаибгоуп. Уанымааӡа, сан лгәы уааҵалан, хымшҟа дышьҭан, аха иахьа дҩыҵыгәгәеит,
ушаа­уаз лдыруазшәа.
Сашьа уаҳа сҭиҵаарц шысҭахымыз идырызшәа,
ҳнаҩсҵәҟьа игы­лаз хаҵак иахь днаҵаҳәҳәаны, усгьы
ҿааиҭит:
– Егьырҭ зегьы бзиоуп, аха дабаҟоу, иҽабеиҵәахи, адин хада Саҳаҭқьери, ҳахҵәара ҟалаанӡагьы
ари адгьыл ҳгәарԥхара иашьҭаз? Ишәгәаламшәои
иҳаиҳәақәоз: «Иахьшоурам, иахьыхьҭам, ныҳәарада шәииԥшьира ахьырзымдыруа, ҳақымзар гәна­
ҳа ахьыҟам... џьанаҭ дгьыл... амсылман баҳча
шәҭышра...» Иабаҟоу, нас, арҭ? Иаҳирбааит ҳаԥхьа
дна­гыланы! Аах, иаргьысаргьханда! – иҭаҷкәым ҟәаз
ду ааирмақарит, Саҳаҭқьери иаԥхьа дгылазар, ихәдацәа ҵикаауан.
– Иузырбо дабаҟоу, аӷба ҳанааҭыҵ адырхаҽны
нахыс иҭаацәагьы иаргьы ныҵаҳа ицеит. Џьоукы
Қьаабаҟа ныҳәара ихы ирхеит ҳәа иалацәажәоит! –
аҭак ҟаиҵеит зуапа зыҵаршәны итәаз ҭаҳмадак.
– Дахьыҟазаалакгьы, ҳхәыҷқәа иеикәанҵәаз рыгәнаҳа изымгароуп, сара сшамкәа сызшаз! – даа­
шәиԥшьиит аҭакәажә Ҳамида, лкасы еиқәаҵәала
лыла­бжышқәа рыцқьауа.
– Ҭырқәтәыла дгьыл ҭбаауп, ҳара раԥхьа ҳахьыӡ­
хыҵыз ауп иаадыруа, егьирахьҟа шьам дгьылк амазаргьы збахьада, уи аԥшаара дашьҭазаргьы шәыздыруам Саҳаҭқьери, ишыжәбо Алоу-иԥа Шьардынгьы
дыхнымҳәыц! – даацәажәеит асаӡуа арԥыс Шьрын.
– Амазара иазрыцҳам ауаҩы, џьаҳанымҵәҟьагьы цхала-хәшала дчалашт! Ҳауа-ҳдыхә ыҟамкәа
ҳанынҵәалак, нас ишьам дгьыл ихалазаҵәык даны188

заарц – ус аума ишеилкаатәу уара уажәақәа, Шьрын,
уххь згеит! – днаҵаҳәҳәеит раԥхьа Саҳаҭқьери иӡбахә цәырызгаз ахаҵа.
Бараҟаи-иԥа Ӡаԥшь Ноурыз ауаа рыжәпара даа­
лсын, ашьшьыҳәа, акы деиҩаӡозшәа, дынхьаԥшаахьаԥшуа дааскьан, зегь рыгәҭа даагылт. Уи ахаангьы дуаҩеилаххын, дгылозар – адыхҳәа дҩаҵҟьон,
аӡәы акы иҿаирхьырц аниҭаххозгьы, аҽынкылара
ицәмаҷын, ибжьы ҵарыхәҵәаӡа иҩҭигон. Ажәак­
ала иуҳәозар, уи амацәа зҵаку атапанча харшала
деиԥшын. Иахьа аиарҭа дылҵны дааит, аҽеиҵыхра
илымшо, ибӷагьы маҷк ихәахьан, игын, ажә шарыла ачыргә еиԥш, еидкыҷылаз иӡамҩа ажьышәқәа
хьынҳалан, лабашьа кьаҿкгьы ныҵакшо икын.
– Иахьоуп аиарҭа данылҵ! – иааиуаз иахь ихы
неиҟьеит Мата. Аиашаз, амцаԥшь иаҩызаз ахаҵа
уажәы дубар даарыцҳаушьарын.
–   Ҳара ҳзықәшәаз арыцҳара изхароу изхараму
ҳәа аимакра изакәызаалак ак ҳнаҭо избом, сыхәҭаахьала, – дналагеит уи, ихәламшәа ихьуазшәа ибжьы
ҭаҟыҟы. – Ҩашьара ақәымкәа идыруп акы: ҳжьоуп,
ҳҭиуп ҳара! Сара дсыздыруам жәларык ҳахә ыҵызхыз! Избахьеит, ауасақәа ҳәуа ишнеиуа, абга анаа­
рылагьежьлак, раԥхьа игылоу аҭыӷь рҳаны, иԥан
ахарԥасҭа ианылҭалалак, егьырҭгьы ҽаанкылашьа
рыздырӡом, аттаҳәа иԥаны ахшьыра рҽарҭоит,
иԥс­уоу, еиқәхауоу агәхьаа мкыкәа! Иҟалап ус ҳахьзаргьы. Аублаақәа реиҳабыра амшын ҳхылап ҳәа
иангыла, ажәларгьы хыҵны ирышьҭалеит. Дабаҟоу
аублаақәа ҳԥыза Ҳаџьы Кьарантыхә? Ачыни аулафеи анирҭа, ижәлар рлахьынҵа цәгьа ианажьны,
иҽыԥхьеикит. Сыгәра жәга, қьаф уа дтәоуп уажәы!
Тәыми ҩнатәи еихҭниҵоит! Сыбзыцәашьцәа, сыуацәа, сҭахцәа зегьы ирасҳәахьеит, еиҭарасҳәоит,
сҳәатәы заҳауа аӡәыр дыҟазар, раԥхьа снагыланы
сдәықәлоит сыԥсадгьыл ахь. Хаала иамур, мчы189

лахь ҳаиасып! Аҟәҟәаҳәа иааҳгәыдырҵар, ҳаҩныҟа
ҳхы рханы ҳкаҳап шәанаџьалбеит, ара амла ҳаганы ҳаԥсыр аҵкыс ҳазқәыӡызгьы жәлары ираҳап!
Уаҵәыҵәҟьа амҩа ҳақәлоит, уаҵәыҵәҟьа! – Ноурыз
иажәақәа зегь ӡыҩӡа иааҟанаҵеит, еиҳаракгьы иаарылыжжит: «мҩа ҳақәлоит уаҵәыҵәҟьа!». Аха имариамызт шьҭахьҟа адәықәлара, аӡә иан дыҟан, егьи
ихәыҷқәа, урҭ рааныжьра зылшодаз. Урҭқәа шьахәла
идыруан Ноурызгьы, аха иҭаххеит, ишырҳәо еиԥш,
аҽԥыхәшә аҵәыџь мца алаиршәырц. Ирҵаулан
даақәыԥсычҳан, усгьы нациҵеит: – Уажәшьҭа
иаҳҳәар изхәарҭагәышьозеи акәымзар, абри еиԥш
ахамшҭыхә ҳшақәшәоз здыруазгьы ҳала­гәышьан,
аха ианаамҭаз рыгәра ҳзымгеит!
– Ус ауп, дад Ноурыз, ус ауп! – ҿааиҭит аҭаҳмада
Сиҭ, ихҭарԥа еиқәаҵәа ижәҩахыр иқәыршәны дахьгылаз. – Дахьуашьаз аҟнытә иӡ­бахә уҳәар уҭахым,
Бараҟаи-иԥа Аҳмеҭ иакәымзи шәымцан ҳәа иаҳҿагылаз! Ҳагәлымҩра, ҳразҟыцәгьароуп ихы зхирҟьаз,
иԥсаҭа бзиахааит!
– Иԥсаҭа бзиахааит, ҳара ҳзы аиаша иашьҭаз!
–­ аӷу ааилдыргеит ахацәа зегьы. Нас, рхылԥақәеи
рыхҭарԥақәеи аархыхны, ҳамҭак еиқәышьшьы игылан, иџьабо. Ԥҳәыскгьы ахәхәаҳәа лоунытә даақәыԥсычҳаит.
Сыбла иаахгылеит Бараҟаи-иԥа Аҳмеҭ ичоуҳа
кәым­жәы еиқәаҵәа акалҭқәа имӷыҵраҵан, иаҳәа
ҭыхны, ави-авиҳәа иҟьо, сымшьыкәа шәсышьҭуам – ҳәа амҩаду данангылаз, иаасгәалашәеит
аҵыхәтәанӡа амшын дхықәгыланы, шәымцан, абааԥсы ҳәа инапқәа аниҟьоз, даныҳәҳәоз, слымҳа иааҭаҩит, иҽанишьуаз ахысбжьы иарырҳаз иҽыхәа­
иаҵәа акьыркьырбжьы...
– Аԥашьа даауеит, аԥашьа! – бжьык ааҳалаҩит.
Жәаҩык роума асқьар еиқәных ицны дааиуан ҽырххыла, феиз хылԥак ихан, ачыхә еиқәаҵәа кал190

тыԥсуа. Ажәлар наскьа-ааскьан, амҩа наирҭеит,
дшааиуаз ҳаԥхьа даагылт. Аиқәакы, уаҩы гаргалашь дук, иԥынҵа иҿалакьын, иџьымшь еимассқәа
ирыҵацырцыруан зышкәакәарақәа рацәаз ибла
агәы самсалқәа, иқьышә ҭқәацә хаџьгәыгәынра
инықәшәан уажәымзар-уажәы инкашәап уҳәарын,
иԥаҵа еиқәаҵәа ԥхьаҳәақәа. Дзықәтәаз иҽы наӡаа­
ӡак шакәызгьы, ишьапқәа ҵаҟа ишьҭагылоума угәа­
хәрын.
Аублаақәа аӡәырҩы, иаҳҳәап, амулацәа, ахәаахәҭцәа, аамсҭцәакгьы рҭаацәеи дареи уҳәа аҭырқәшәа
ибзианы ирҳәон. Аха аиҳараҩык ари абызшәа рыцәтәымын. Убри аҟнытә, ҳахьнеилакгьы макьана
аҭырџьман даҳҭахын. Иахьатәи аизараҿы зегь реи­
ҳа уи аус даманшәалан Гагратәи асаӡ-аԥсуа Мзоуҷ
Абыхәба, уажәы еилақь игылаз даарылҵны аԥашьа
иааигәара даагылт. Аԥашьа ииҳәоз аублаа бызшәахь
еиҭеигон, аублаақәа ирҳәоз ҭырқәшәала еиҭеигон.
– Имсылманым аӡәыр уҟоума ара? – дҵааит аԥа­
шьа, ибла ҟәазқәа рыла игылаз еимырҟьо.
– Мап, дад, ҳарҭ зегьы ҳамсылманцәоуп! – иҳәеит
Сиҭ.
– Нас, шәымсылманцәазар, аџьаамахьы шәзым­
неиуазеи? Шьарда зымчу Аллаҳҭаала игәаӷ шәыҽзашәыргозеи? Амсылман иаша мышкала хәынтә
анамаз икыроуп, шәара, изласаҳауа ала, уи зынӡак
ишә­хашҭит!
– Уххь згеит, аԥашьа, урҭ зегь ҳхамышҭӡеит, иаадыруеит, аха аџьаамаҿы амла иаго изы афатә ыҟам,
иҳалагьежьуа иҳалоу азҩаҿкы ахәшәгьы ыҟам! –
схаҭагьы иааџьасшьартә еиԥш сыбжьы ҿацаӡа иаа­
сыхәлҟьеит. Сҟама амҳасҭагьы снапы назыҩит.
Саԥхьа иҽыжәны игылаз аԥашьа ихаҿы инадызбалеит лыхцәы хьахәхәа, лгәышԥы аартны адәы
иқәжьыз Ааишьа, аҟыҵәыҟыҵәыҳәа аԥсы гәыԥҳәы
зцәоз асаби. Сыҟазшьа иамхацәгьахазар акәхап,
191

Мата даасԥырагылеит. Аҭырџьман иихәыцх сеидру,
– амла ҳагоит, иаҳфо ҳамам, – абас иаарҳәны еиҭеи­геит сажәақәа рҵакы.
–   Уаҵәырнахыс иахьабалак афрынақәа рҿы ҭаа­
цәацыԥхьаӡа чахык-чахык шәоуа иҟалоит! – ҿаа­
иҭит Омер-ԥашьа, гәырӷьара дук ҳалеиҳәозшәа ибжьы ҩҭганы.
–   Ача мацарагьы абаҳахәарҭоу, хшыда, асабицәа
ҳадынҵәалоит! – иаақәырццакны даацәажәеит аҭа­
кәажә Ҳамида. Аԥашьа илаԥш дааҵашәеит уи.
– Ариак зынӡак амсылманра иацанакуа иҟам, –
дааилашәеит иара. – Ахацәа ахьеизо аҳәса ааишьас
ирымоузеи, насгьы рхы-рҿы хтуп, паче* рҿаӡам!
Ари агьааурқәа ишәдырҵазар акәхап! Уажәыҵәҟьа
наҟ инаҳалҵааит аҳәсақәа.
– Дад, уххь згеит, аԥашьа, уи аӡәгьы иҳаимыр­
ҵаӡеит, ҳабацәа рабацәа рхаан аахысгьы ус ayп ҳшааиуа, – дналагеит, еилагылаз даарылҵны Соулаҳ. –
Ҳара аублаақәа иҳамоуп шьарда зымчу Быҭха, сара
соуп уи иахьа ныхаԥааҩыс иамоу, уи ҳәсеи хацәеи
еилнахуам, ҳанаҵаныҳәо ҳанацәеи, ҳаҳәсақәеи, ҳаӡ­
ӷабцәеи уа иҳадгылоуп, ҳаицныҳәоит!
Аҭырџьман, ицәажәоз аныхаԥааҩ шиакәыз ани­
ҳәа, аԥашьа иҟамчы икәадыр амахаҿы инхишьын,
инапқәа дырҩахан, ажәҩан даҵаԥшуа, – ла илаҳа,
ила-ллаҳи.** Аллаҳҭаала изаӡәу Маҳмед ду! Шәнеила
аџьаамахьы, икашәԥсала ари адунеи аҿы ишәырҳаз
агәнаҳақәа, ижәдыруазааит, ишәзыԥшуп егьи адунеи, шәхы азин азылшәх џьанаҭ аҭалара! Уа, ауа­
сақәеи абгақәеи ахьеицыҳәуа, ахәыҷқәеи амаҭқәеи
ахьеицыхәмаруа!
– Ари адунеи уаҩҵас ҳақәлартә еиԥш азин ҳашәҭ,
егьи адунеи шәара ишәымазааит, ҳара мап ацәаҳкуПаче – аҿаршә, ачабра.
Ла илаҳа, ила-ллаҳи – (араб быз.) «Аллаҳ ида нцәа дыҟам».

*

**

192

еит! – иажәа алгаха имҭакәа, аӷьеҩ, ааҭсыргеит сара,
рыцҳарас иҳахьхьоу зегьы ҳзызуз абри иҽыжәны
игылоу агаргалашь ду иакәушәа сааҟалан, сыбла
ашьа нхыҵәалеит, сҟама ҭԥааны снеизыҭрысырц
ҩаԥ­хьа инақәскит.
Уеилагама? – нхәыҵеиҳәан Мата, деиҭаасԥырагылахт. Сабгьы иблақәа аарцәгьаны даасҿаԥшит.
Омер-ԥашьа даахарахаԥшит, ас иажәа ныҳәара
еиԥызҟьаз ди­барц иҭахны, усҟан иааигәара игылаз
асқьар иҟамчы ахәы насықәкны аԥашьа снеиирбеит.
– Шаиҭан! – ихаԥыцқәа инарыҵгеит аԥашьа, нас
даахьаҳәын, ибжьы иаҳагьы иҩыҭганы: – Аллаҳҭаала изаӡәу Асулҭан ду ихьӡала ишәыласҳәарц сҭахуп:
арра иаҵанакуа арԥарцәа асиа ианаҳҵоит, изгәаԥхангьы ҳар ирылалаз заанаҵы aԥapa раҳҭоит, ҷыдалагьы рҭаацәapa ацхыраара роуеит!
Иааҭынчрахеит зназы.
– Аԥсра иаԥыхьамшәаз ҳарҭ жәымҭа ҟыргәқәа,
ҳабла ааԥшыра ҳаҷкәынцәа иаҳхыҟәшәаны иргарц
ауп ргәы иҭоу! – ҿааиҭит саб Ҳамырза, днаҳәыааҳәуа.
– Иахьа хаала, уаҵәы – мчыла! Амчра змоу иаҳәа
цҳафыр – иахьиҭаху инаӡоит! – нациҵеит, дарбан
сгәа­­лашәом, даҽаӡәы.
Ауу нархылҩит ҳәсеи-хацәеи еилагылаз зегьы.
Убасҟан дааскьан, аԥашьа иаԥхьа даагылеит Ноу­
рыз.
–   Абри еизаз ашьхарыуаа рыхьӡала ажәак улымҳа
аҟынӡа инасыгӡоит, уххь згеит аԥашьа! – дналагеит уи ҭырқә бызшәала, аҽыҩҳәагьы илабашьа кьаҿ
наирсын, ихылԥарчгьы нахаирԥеит. – Ҳаԥсадгьыл
ахь ҳхынҳәуеит, ҳаҳәоит амҩа ҳашәҭарц! Џьанаҭ
еиԥшуп ҳәа ҳаздышәыԥхьалоз, ари адгьыл иаҳмаабит, ҳабжаҩык нҵәахьеит, иаанхазгьы ҳзеи­гәыӷуа
акгьы ыҟам! Ҳаӡхызгаз аӷбақәа шьҭахьҟа ҳаргартә
иҟашәҵа, иамуазар гаҿала ҳдәықәлоит, иаҳза193

ашәырт аҳәаа! Абри еиԥш аус анаҳзыҟашәҵа, амҩа
ҳахьықәугьы, асулҭан ду даҳныҳәалап!
– Уи зыҟалом, шәагьақәымгәыӷын! – иаразнак аҭак
ҟаиҵеит Омер-ԥашьа, ари еиԥш азҵаара шиоуаз заанаҵ идыруазшәа. – Ҩ-ҳәынҭқар дуқәак – Ҭырқәтәылеи Урыстәылеи еиқәшаҳаҭны ирыӡбаз аус аԥыргара
сара снапы ианым! Ижәдыруазааит, шәышшыбӷьыцқәа асулҭан ихаҭа иҟынӡа инаӡеит. Рхала еиӷьашьаны сара сыдгьыл иқәнагалаз, игәыгәҭажьны иҟамлароуп ҳәа шәыгәцаракны дшәыхцәажәоит, зеиԥш
ҭаӡам адгьыл ԥшаахқәа нхарҭас ишәзалихуеит. Акыр
зычҳаз, акыр ибеит! Ари амсылман дгьыл аҳақ дууп,
шәықәӷьацараны шәыҟоуп, зны шәаагәаҟзаргьы,
шәгәы кашәмыжьын! Ла илаҳа ила-ллаҳи! Аллаҳҭаала изаӡәу Маҳмед ду илԥха шәиҭап, есхәаша аџьаамахьы шәнеила, шәыԥсы шәырраҳаҭла!
Иҽы ахы ааирҵәиин, ҽырххыла иҿынеихеит аԥа­
шьа, асқьар ицырԥсса.
Ажәлар еиԥырҵит рхы рымагәыхьха...
Ҳааизынхеит саби, сашьеи, сареи. Саб Ҳамырза,
икылкаан даасыхәаԥшын:
– Улакҭала сымҩашьо избоит бзиара шыҟам, иаахтны иҳәа, ахацәа ҳауп ара игылоу, уара унапала
дужу, уара унеиаанӡа дыԥсхьазу Ааишьа хлаҳәада?
– дҵааит иара.
Исҵәахыргьы иабанӡасҵәахуаз, иҟалаз арыцҳара имӡакәа акакала зегь нарасҳәеит. Саб дахьгылаз
дҳашҳатәарахеит, ишызбоз ицламҳәа аақәаџқәаџит,
уаҳа изакәызаалак акы инимырԥшит. Мата насыԥда,
иҷкәынра ихьӡазар акәхап, иааизнымкылакәа
акьыжыҳәа аҵәыуара дналагеит. Изхара дҵәыуан
данааихсыӷь, саб ус дааҳабжьеит ҳҩыџьагьы:
–   О, дадраа сыҷкәынцәа! Шәхацәазар, иаалыр­
ҟьаны ишәықәҳаз агәырҩацәгьа шәгәы аҵахь шәнаханы ишәҵәахы, идышәмырбан, иаарыцҳа­шәшьа
шәани шәаҳәшьцәеи, уи анраҳа, ирзыхгом анасыԥ­
194

дақәа! Заурҟан, дад, уани уаҳәшьцәеи ргәыӷрамца
хәыҷы еиқәу ҩарҵәк нарзақәыԥса, уеизгьы гәыӷ­
рала ауп зегьы адәы ҳазлақәу, шәнымхакәа аҩныҟа
шәца, лассы снашәыхьӡоит саргьы.
Днаҳԥырҵын, уаҩ дахьыҟамыз, ақыцәмыцә­
қәа ахьгылаз адәы ахахьы иҿынеихеит. Саб зегь
раԥ­хьаӡа ихшаз Ааишьа далкаан мыцхә бзиа дибон, уаҩы дахьимбо даннеилак, изхара диҵәыуарын, дхәыцрын, дныҳәарын. Сашьа дыргәыбзыӷуа,
ашьшьыҳәа дсыманы аҩныҟа ҳҿааҳхеит. Аха сара
сыҟамижьҭеи, Мата иҟазшьақәа акыр рҽыԥсахны
ишыҟаз ҩашьомызт. Ичҳара маҷын, уажәы-уажәы
игәы еилаххуан, зшьа зылҵәраауа иҟаз арԥыс,
уахьихәаԥшуазгьы игын, чмазарак дыԥнашәазшәа
акәын дшыҟаз. «Ҵабыргыҵәҟьан, зегь ҳаиԥш иаргьы дычмазаҩын, аха цәала-жьыла акәым – гәыла.
Иԥсадгьыл ачымазара дҳәахны даман. Иҿы ааихихыр: «ҳаҩныжәқәа», «ҳанхарҭа», «Аублаатәыла»
зламыз ажәак иҳәаӡомызт.
–   Ариабжьарак уахынла сзыцәом, сылацәа неи­
хьысшьыргьы сыԥхыӡқәа хәарҭам. Ааишьа рыцҳа
цәгьала дшиасыз ахьсоуҳәашаз акәу! – дцәажәон
иара. – Иахатәи аҵх ԥхыӡла Аублаатәыла ҳқыҭаҿы
сыҟахуп, аӡлагарахь снеихит аџьықәреи сыманы,
аӡлагара ашә ҟьаҟьаӡа иаартуп, лаӷрак ылагыланы,
аақ-аақҳәа исеишуеит, аха иџьоушьаша, аҿы еихнахуеит акәымзар, абжьы ахылҵуам, уи насҟәцаны
аӡлагара саныныҩнала, абарбал аффаҳәа игьежь­
уеит, арахь алуқәа лагаӡом, ашылa ахьҭаԥсо алуҭаҩ
иҭагылахуп еиқәаҵәҳаҳараӡа кәыба дук. Иаасцәымыӷхан, сышьҭахьҟа санаадәылҵ, санааиуаз амра
кажжы иԥхон, уажәы илашьцоуп, убла аҵәыршы
ҭакызар иумбо, ажәҩан санҩаҵаԥш ашәхаҩа еиԥш
амра сылаԥш наахеит, арахь лашарак ахылҵуам!
Сҟымҿымуа сыбжьы цәгьахазаарын аԥхыӡ бааԥс
сахьалаз, саб ибжьы анаасықәирга, сааҿыхеит.
195

– Уара умацара уакәӡам, Мата, зегь убас аԥхыӡцәгьақәа ҳрылоуп, ҳаԥсҭазаара уадаҩуп! – игәшәымшә
сҳәауан, аха схы азынгьы ус саахәыцхит: «Аидыслараҿы зарӷьа нап ҿырхыз, макьанагьы аҳәа изалаҭԥаауаз џьишьон!» Усшәа сыҟаӡами саргьы?
– Заурҟан, иуасҳәарц исҭаху, ҳаԥсадгьыл ахь сыхнымҳәыр акгьы сзыҟаҵом, лассы сыԥсуеит!
Иаразнак ахьҭа сааимнадеит, издырит, ари баша
ажәа гәаҩамызт.
– Ухаҵоуп ҳәа суқәгәыӷуеит, закәызеи аҭакәажәцәа реиԥш иуцәажәашьоу! – инеиҿасырхьит сара,
маҷк аҟара игәы сызҭгозар ҳәа ҳасабс икны.
–   Ноурызраа дәықәлоит Аублаатәылаҟа, аҽырхиара иаҿуп, иуцәызӡом, саргьы сҽеиқәсыршәеит
срыццарц. Саби сани ираҳар рҽаԥсра арҭашт, ирушам, уара уҳабжьаҟаза, Заурҟан! Усыцхрааны амҩа
сықәҵа! Ишәарҭоуп рҳәоит, сҭахаргьы сҭахааит,
уара уаанхап арахь. Иудыруазеи, сеибганы аҳәаа
сызхыҵыр, ҳаҩныжәқәа рышә аасыртып, сабацәа
рхәышҭаараҿы агәгәаҳәа амца еиқәысҵап, анхара-анҵыра уажәы исымбеит, сыԥшьмахак еибгоуп,
сцәаӷәап, слаҵап, саарыхып, нас схы сҭиуазаргьы,
шәара шәыӡхызгаша зандалк сыԥшаап!..
Деицраланы ацәажәара даҿын Мата, уажәы-­
уажәы дысҿагьежьны саанкылауа. Уи деиԥшын
зымҵәы­жәҩақәа рԥахыз ашьауардын, аха усгьы
аԥырра згәаҳәоз. Аԥсаатә амҵәыжәҩақәа уртлар,
иууаӡа ажәҩан иналаӡ ишцо еиԥш, уца ҳәа наиасҳәар Мата, иара убраҵәҟьа даахынҳәны, дыҿҟьаса
Кавказҟа ддәықәларашәа акәын игәаҳәара шыҟаз.
– Иахьа ишуаҳаз еиԥш, уахь ахынҳәра азин ыҟам,
аҳәаа мчыла уаҩ дхыҵыргьы, ҳаҩныжәқәа рхылара
yaҩ дақәиҭхауоу сеидру? Цқьа ҳазхәыцып, Мата. Иамуӡакәа Ноурызраа дәықәлозар, урыццартә иҟасҵоит, уацәымшәан! – абас гәыӷра дук сызимҭазаргьы,
имҵәыжәҩақәа зынӡак инҿакны ихысмырҟәыдааит.
196

«Адәықәлара... Уи заҟантә исхәыцхьоузеи ариаб­
жьарак, аха аҷкәын игәы иаҳагьы амца ацрасымҵарц ӡбаны, имҳәакәа сҽааныскылеит акәымзар, Ноурызраа срылазар сҭахын саргьы. Уажәнатә
сыбла ихгылон ҳамӡырха, асасцәа рзы иаартыз
ҳгәашә, агәгәаҳәа еиқәыз ҳхәышҭаара… Исаҳауан
акисиҳәа ҳарбаӷьқәа рҿыҭыбжьы… Ариабжьарак
сзықәшәақәаз ари анрыцла, зынӡаск схы тыҩтыҩуа
иаршаҟәеит. Ҳара ҳахҵәара, жәытәаахыс еиӷацәаз
ҩ-ҳәынҭқарк еибыҳәаны иҟарҵазар, ҳара мчыс ҳәа
иҳамоузеи! Аҳәынҭқари асулҭани знык ирыӡбаз,
инарыгӡаз, ҳашрыцҳахаз гәаҭан, иаарҳәны еиҭарыӡбартә еиԥш ҳара ҳаиҭазҳәахуада, ладагьы-ҩадагьы
ҭынха дызмаӡам!» – абас сынкахәыцуа сшааиуаз,
Мата снапы кны саахьеирҳәит.
– Изакәызеи? – сҵааит сара.
– Анахь уаала, абан Сакәыт! – иҳәеит сашьа, ам­
шын аԥаҩ ихықәгылаз аҵла хәыҷ ахь ихы нарханы. Аҵлазаҵә зыбӷа надҵаны итәаз алашә ԥхьарцарҳәаҩы снеигәыдыԥшылеит, ижакьа ҵар ӡышӡа,
аизарахьтә иааиуаз ракәхап, џьоукгьы икәаӷӷаша
игылан.
– Ҳаи, Мата, аԥхьарца азыӡырҩыха ҳазҭада, ҳашьны ҳашьҭоупеи, ҳаҳәшьа ҭаацәаныла дыҵабгеит! –
саацәажәеит, yaхь анеира мап ацәыскырц.
–   Иаҳзыԥшу ҳани ҳаҳәшьеи амц-лакә раҳәара уахьымӡар ҳәа ушәома, Зоурҟан? Мап, аԥхьарца заҵәык ауп уажәы ҳара ҳагәқәа зыхәшәтәраны
иҟоу! – дсықәшаҳаҭхомызт сашьа. – Иара иаҳәалап
агәыҿкаага, ҳара ҳалаӷырӡқәа неилап еимаҵәаны,
ҳаҳәшьа хлаҳәада, лҭаацәеи лареи, абра дҳамҵәыуозар, даҽаџьара аҵәыуарҭа ҳамам! Уаала, Заурҟан,
уаала!
Мчылаҵәҟьа снымҩахигеит. Сакәыт, ес уажәааны, дыргәагәо дааганы, абри аҵла хачахь ашәшьыраҿы днаиртәон имаҭа Асҭан. Уи здыруаз ажәлар
197

агәырқьҳәа иааикәшон, ргәымыждақәа ԥхьарцала
ирҟажон. Иахьа ииҳәоз ашәа – уаҵәы иҳәомызт,
знык аӡә иуҭаз ҳамҭас иара уи ахаҭаҵәҟьа ҩынтә
иуҭар ҟалома? Есымша ҿыцк-ҿыцк аԥиҵон...
«Иахьа иаҳзаирҳәарызеишь, анаџьалбеит!» – аасгәахәит сара, ҳанаарыдгыла. Сакәыт имаҭа аҷ­кәын-­
жыцә ишьҭахьҵәҟьа дгылан, егьи усгьы ааигәа дыԥс­
хьан, алашә-ҭаҳмада иахь иааиуаз зегьы, рыхьӡирыжәлеи ҳәаны, иирдыруан.
– Арҭ, Ҳамырза иҷкәынцәа Заурҟани Матеи роуп!
–­ҿааиҭит Асҭан.
–   О, Заурҟан, Заурҟан! – даацәажәеит алашә, аҵла
дадҟацалазшәа дымҵысӡо дахьадиалаз. – Ухьӡ сма­
ҳаргьы, ушьаҿашьҭыбжьқәа рыла уара шуакәыз
здырхьан. Анцәа дуқәныҳәааит, дад, иацназго аамҭа
уоугәышьар, егьызеиӷьым хаҵаны угылеит! Убжьы
ансаҳауа, ҳабацәа бзиа ирбоз афырхацәа Нарҭаа
сгәалашәоит. Смаҭа сабик иоуп, ҭынха димам, унапы даныз, сара санԥслак, дад, иацы зынгьы абра иааиднагалаз ирасҳәеит уасиаҭны, абри аҵла хәыҷы
амҵан сыжәжы, схы Аублаатәылаҟа инарханы. Ари
жәбома, дадраа, – иҳәан, иварахь имаҟа иадҳәалаз
ҭаҭынҭрак аҵкыс инеиҳаз қьасак ааҳирбеит дҩахан.
– Ари сыԥсадгьыл аҿы ишьҭысхыз уаԥсҵәык анышә
ауп, сахьцалак исыцуп, мла санаркуам, хьҭа санаргом. Дадраа, санԥслак, сгәы инықәԥсаны сыжәжы,
сыԥхьарцагьы абри амахә аҿы инхышәшь. Агаԥша
иааӡхыҵуа арахәыцқәа ианаархьыслак, аккаҳәа абжьы снарҳалап, сгәы иқәыҩлап сыԥсадгьыл ашәақәа
зегьы... напы қыџьқыџьла, аҵла хачахь ашьапы ааи­
шьышьит.
– Уеиҵбы дабаҟоу, Заурҟан? – дҵааит нас.
– Ара сыҟами, даду! – иҳәеит Мата, ибжьы мырдуцәакәа.
– Да, уааскьеишь сара сахь, ухы ааларҟәишь, дад,
убас!
198

Мата ихы лаирҟәит. Аҭаҳмада инапы ҩышьҭихын,
аҷкәын ихы-иҿы ааиԥхьишьшьааит.
– Уҵәыуон ҳәа сыҟоуп, дад?
– Ааи, сҵәыуон…
–   Уацәԥхамшьаӡан, алаӷырӡ уаҩы игәы ардоит.
Икауԥсаз алабжыш цырақәа, игәышьҭыхган иуԥылааит уаԥхьаҟа! – нас Сакәыт иварахь даанапыр­
шьшьын, ахыц ақәыршәны иахьышьҭаз иԥхьарца
аашьҭихын, инапқәа ҵысҵысуа иааигәыдикылеит.
Ахыц наҿишь-ааҿишьит, иааирхиеит, аха иаразнак
арҳәара даламгеит, акыраамҭа изнапык ала ижакьа
ҵарыхәҵәа хәыҷ ишьышьуан. Нас ихы иаҳагьы днахан, аҵла инадиҵан, егьзымбаӡоз иблақәа ажәҩан
иҩаҵаирԥшит, урҭ игәарҭоз џьушьарын аҵамҵамра
иаҿибаҳәа инеиуаз аԥҭақәа, еилаԥыруаз аԥсаатәқәа.
Иԥхьарца игәышԥы инадирӷәӷәалеит. – Иахьатәи
амшгьы ашәак азынхароуп! – иҳәеит алашә, нас
ашьшьыҳәа зҿынаирхаз ахыц хдақәа зегь ҭырхәхәааны ахаҽра акәыршара иналагеит:
Уа, раида гәышьа, иркьыкь, сыԥхьарца!
Блас уара усоугәышьеит, сыблақәа анца!
Гәыӷырҭа змам, дад, иразҟы шәышәуп,
Аҵх лашьца далахеит – имҩа лашәуп!
Ан длымҵоуп лыҷкәынзаҵә, даҿуп аԥсра,
Дыргәыӷуа даалгоит, жәымҭацәгьа лара...
– Сан, сан, аӡы сыҭ, сҿажәкит, абааԥсы,
Аӡқәа зегь ҭабама цас сара сзы?
– Нан, нан, уаҳәшьа дцеит лыхьтәы гәыгәым кны,
Ҳаԥсадгьыл иамоу аӡыхьқәа еимданы,
Реиҳа ихьшәашәоу уара узы итаны,
Ҳамҭак дынхаргьы, даауеит деиханы!
Caн, уамак сыцралан сагоит сбылны,
Хәшәы ҳәа кыр бымазар џьара иҵәахны?

199

– Уашьа дцеит шьханхыҵҟа иац уажәааны.
Уа иҳәуаз ашьабсҭа никылт дахьӡаны.
Ихәшәуп, нан, уи ахш! Ныгала ихьаны,
Ҳамҭак дынхаргьы, даауеит деиханы!
– Сан, сыԥсуама, нас, амла саганы?
Сан, баасыдтәала, фатәык рхианы!
– Уаб ҳаӡлагараҿ алу ҿыц кәаны,
Ахәыӡ шыла ҳзааигоит, сақәшәа илаганы,
Ачамықәа узызуеит, ашә иарганы,
Ҳамҭак даанхаргьы, даауеит деиханы!
– Сан, ак шкәакәаӡа избоит иааигәаны,
Аԥсцәаҳа дмаизааит, сигарц иҭахны?
– Убла зжьаз тамоуп, нан, ҳуҭра аханы,
Иҟәашкакараӡа игылоуп ишәҭны,
Уара иузыԥшуп, нан, амахәқәа ларҟәны,
Ашәыргьы ҿухлап ҭынч уҩаӡаны!
– Сан, сан, бжьык саҳазшәа сааҟалеит, сишь!
Рыуа ихынҳәыда, агәашәахь бнаԥшишь?! –
Ан гәаҟ илдыруеит, дылзаауам аӡәгьы,
Аха дындәылҵуеит адәныҟа уеизгьы,
Х-нышәынҭрак роуп илбо, амра зхашу,
Лыԥҳаи, нас лыҷкәыни, лхаҵеи ахьжу!
Уа, раида, гәышьа, иркьыкь сыԥхьарца!
Блас уара усоугәышьеит, сыблақәа анца!
Гәыӷырҭа змам, дад, иразҟы шәышәуп,
Аҵх лашьца далахеит, имҩа лашәуп!..

Ариабжьарак гәырҩеи гәаҟрақәеи исхызгахьаз
сгәы дырҭәхьан шьаҟәaҟәaла, убри рҟьаны дҭаԥшуазшәа акәын аҭаҳмада иажәақәа шсаҳауаз. Уаҳа
аагы­лара сылшомызт. Мата иахь санынаԥш, иблақәа лаӷырӡыла иҭәын. Сара сыблакыҵа, аӡы злабаз
200

аҟәараш еиԥш иҩанҭхьӡа иҟан, Аублаатәыла сықәҵ
аахыс сылаӷырӡ цәыкәбаркгьы адәныҟа икаҭәомызт,
сыҩнуҵҟа џьара иҭаԥсозшәа избон. Еиқәыӡырҩуа игылаз снарыдҵны сҿынасхеит. Матагьы даа­
сышьҭалеит, ихы кажькажьуа, ихҭарԥа аҿацә ала ила­
бжышқәа ирыцқьон.
Алашә ибжьы хәыҷы-хәыҷла еихсыӷьуан.

... ШЬҬАХЬҞА, АУБЛААТӘЫЛАҞА! ..
Сара санаҿу аамҭазы, Трабзон дтәан Мошнин ҳәа
аурыс консул. Ҳарҭ излаадыруаз ала, уи аханатәгьы
ашьхарыуаа Ҭырқәтәылаҟа раашьҭра иацхраауаз
уаҩын. Мошнин заманалаҵәҟьа еилкааны иман аурыс ҳәынҭқар шьакаҭәарада Кавказ зегьы инапахьы
аагара шарласуаз, ишарманшәалоз абџьар зкыз
ашьхарыуаа рыхҵәара. Убри аҟнытә ауп амҳаџьырқәа зҭалашаз аӷбақәа рзымхо ианалага, уи аконсул аҭыԥантәи аиҳабыра драцәажәан Кавказҟа издәықәиҵаз имаҷымкәа аҭырқә ԥраӷбақәа. Ҳара
ҳаӡхызгазгьы иара ибзоурала инеиз аӷбақәа иреи­
уан.
Мошнин аӡә иеиҳәозгьы дазыӡырҩуан, аха ԥсы­
хәа ахьамаз иҟалаз шыҟалаз иблала ибар иаҳа
еиӷьишьон. Ҵыхәаԥҵәа рымаӡамкәа ажәлар еихы­
ҩаӡәаа шәнызқьҩыла Ҭырқәтәыла агаҿа иқәнагалаз, арыцҳара иҭагылт ҳәа иарҳәеит. Изыниаз аиашаҵәҟьа еилсыргап ҳәа, Мошнин иҩызцәа аашьҭыхны, деимдо иҿааихеит. Уи ибеит амҳаџьыр хыҵакырҭа рымамкәа адәы ишықәхаз, ирфо рымамкәа
амла ишагоз, ачымазара бааԥс рылалан анҵәара
ишаҿыз, мышкала ҩышәҩык, хышәҩык шыржуаз,
аџьармыкьа иқәыргыланы аҳәсақәеи ахәыҷқәеи
рыҭира ишаҿыз. Иагаумҳәан, ашьхарыуаа Урыстәыла аҳәынҭқарра ианыҵыз ҳакәымзи, ҳрыцҳаишьа201

зар акәхап, Анцәа илԥха иауртә, иҿынеихан, вали
Омер-ԥашьа иҿы днеит. Игәы иалырсны даҳхашшааит аконсул.
– Иҟалазеи, ҳаҭыр зқәу аԥашьа, шәара азин зы­
шә­ҭаны иӡхыҵыз ашьхарыуаа анҵәара иаҿуп. Убри
арыцҳара рхы иархәаны, ара акыр зымпыҵаку ауаа,
мариала иаархәоит амҳаџьыраа рыхшара, еиҳаракгьы рыҳәсахәыҷқәа. Асулҭан сыдгьыл ахь шәааи
ҳәа реиҳәазар, уи ииҳәо закәануп, нас шәысасцәа
шәхьаԥшынгьы шәрыхәаԥшуам, иҟалазеи?
– Сара сеилахоуп, уххь згеит аконсул, ашьхарыуаа раха сымам, знык аҟара снеины срацәажәа­хьеит,
арра ацарагьы иақәшаҳаҭым, аӷьычреи арҳәреи
роуп ирдыруа. Уажәы рышьҭахьҟа ихынҳәырц рҭахуп, шәара шәеиҳабыра шахәаԥшуа сыздыруам.
Ҳгәы иаанаго уазҵаауазар, ҳадгьыл анылара азин
раҳҭеит, уажәшьҭа рхы иахәааит! – абри адагьы уаҳа
ԥсышәа имҳәеит.
Усҟан, аӷьычреи арҳәреи рыда акгьы рыздыр­
уам ҳәа зқьышә ҳақәызҵоз Омер-ԥашьа, иаахәаны иҩны иман хынҩажәижәаҩык ашьхарыуаа
ҳҭыԥҳацәа, џьоук маҵуцәас, џьоукгьы – иуадалықь
азы. Ҵабыргыҵәҟьаны, уи ауаҩ, ҳара ҳахь иҟаиҵаз
агәлымҩрақәа ирыхҟьаны, заҟаҩы амла иаганы иԥсыз, заҟаҩы азҩа иннарҵәаз, заҟаҩы аархәаз, заҟаҩы
рҭииз, зегьы леиқәыԥхьаӡаны иус ӡбазар, хымԥада,
икнаҳан ашьра зықәнаго уаҩын, аха, изхәарҭоузеи,
уи иҟынӡа ҳара ҳзыҩаӡомызт, дҳаракын!
Абас, дад Шәарах, аурыс консул Мошнин, ҳара
ҳзы агәцаракреи ацхыраареи иҟаиҵаз, ҳаԥсадгьыл
ахь ахынҳәразы гәыӷрақәак ҳнаҭеит. Убри аҟн­ытә,
амҳаџьырқәа ҳахьӡала асаӡ-аԥсуа Мзауҷ Абы­хәба ҷыдала Трабзонҟа ҩынтә-хынтә дцахьан, диқәшәахьан,
диацәажәахьан аконсул. Иахьагьы убрахьынтәи
дхын­ҳәит, аизараҿы ирылеиҳәараны дыҟоуп ҳаԥсадгьыл ахь ахынҳәразы аконсул иабжьеигаз ажәа.
202

Уажәшьҭа уара уазхәыц ари аизара заҟа аҵанакуаз
ҳара ҳзы.
Ҳаизахит ҳара ҳахьеизац, асаба каҩҩы, амра ҳхацеиуа, адәыцәҳәыраҿы. Аублаатәыла ҳаныҟаз акәзар, Быҭха амҵан, аџь дуқәа рышәшьыраҿы, ауарҳал
хәбаба шьҭаршәызшәа, ашьац иаҵәа татаӡа, аԥша
хаа ахәхәаҳәа иҳасуа, аӡба ҳакыр, зеиԥш ыҟаӡам
аӡыхь ҳнахәо… Еи, дад, урҭқәа уажәшьҭа ԥхыӡк иаҳзаҩызан.
Аизараҿы иааин иҟан, аублаақәа рыдагьы, егьырҭ ашьхарыуаа, иаҳҳәап, наҭхәажәаа, абазехқәа,
ашаԥсыӷқәа, аԥсуаа рахьтәгьы асаӡқәеи ахҷыԥсааи
рхаҭарнакцәа. Рацәак мырҵыкәа иара Мзауҷ ихаҭагьы ажәлар даарыдгылт.
Дад Шәарах, ауаҩы данажәлак, ихигахьоу иаҳа
иааигәаны ибоит ҳәа сыҟоуп… Изхысҳәааз Мзауҷ
Абыхәба иоуп. Уи, иахьа дызбо џьысшьоит, ҳаракык,
жәҩахыр ҭбаак, иԥаҵақәа цыҩцыҩуа иҿарҳәын.
Самсун ҳаныӡхыҵ, ҳара аҭаацәа ҳзыҩназ ама­
ӷаза азмҩатәирахь иԥҳәыси иареи ҩнан. Убасҟан,
рацәак мырҵыкәа ахаҵарԥысгьы диоуит. Мзауҷ Аублаатәыла ҳаныҟазгьы даадыруан, шьҭрала
дынхаҩын, Гагра, Абааҭа ҳәа иахьашьҭаз, дынхон.
Ахҵәара аныҟала, иашьцәа ахҩыкгьы раҳәақәа
ҭыхны, ҳахьԥсуа ҳаицыԥсып ҳәа Мзауҷ иҿагылт
дырмышьҭырц, аха иара, агьааурқәа рхәура сҭалом
ҳәа, зыбаҩзтәымыз иԥҳәыс даашьҭыхны, амшын
дхылоит.
Уажәы аԥсадгьыл ахь ахынҳәра зҭахқәаз рахь ды­
ҟан, аха Бараҟаи-иԥа Ноурыз иеиԥш, иаур иауит, иамургьы – мчыла ҳәа акәымкәа, ҩ-ҳәынҭқаррак алар­
цәажәаны азин ылхра дашьҭан.
– Сҭампыл дтәазаап аурыс цҳаражәҳәаҩ, иара
змаҵ иуа аҳәынҭқаргьы акыр изыӡырҩуа, араҟагьы
–­ ҳаҭыр зқәу, Игнатов ҳәа аӡәы, – даацәажәеит асаӡ-­
аԥсуа Мзауҷ. – «Шәара шәлатәаны, шәзықәшәаз ары203

цҳарақәа зегьы анҵаны, ашәҟәы жәҩы иара идуӡ­ӡара
ҳәынҭқар ихьӡала. Хҩык ауаа алышәх убри ашәҟәы
рыманы Игнатов иахь ицаша. Уа шәышнеилак шәидикылартә ашәҟәы ҩны ишәыцысҵоит сара». – Абри
ауп, дадраа, мҩас сызқәиҵаз аконсул Мошнин. Ҵабыргыҵәҟьангьы, ашәҟәы ҩны исиҭеит, абра сџьыба
иҭоуп. Уи адагьы ԥсыхәа ҳамам, дад­раа, ҳаҽкажьны
ҳиашьапкып аҳәынҭқар, издыруада ҳрыцҳаишьар?
Дасу ихәыцрақәа дыргәылахазар акәхап, аӡәгьы
ҽиҭуамызт, еиқәышьшьы иԥшын.
– Ажәак сҳәон, иҟалозар? – дҩагылеит асаӡуа ҭа­
уад, ԥыхьа Аублаатәылатәи аиҳабыра иалахәыз Рыд
Уахсиҭ. Ҭшәарак ибжьаҟыҟыз арҩаш лбааҟьа еиԥш
ижакьа паны икахәхәа иахьлеиуаз иаҳагьы дароууан. Уи, шьҭахьҟа, Кавказҟа, ахынҳәра иадымгылоз
ауаа дышреиуаз уажәраанӡагьы идырын, иҟалап
иара хыс дрымазҭгьы…
– Иацы акәын ҳара ҳабџьар шьҭыхны агьааурқәа ҳәа аҳәынҭқар ир ҳарҿагыланы ҳанрабашьуаз.
­Аинаалара аныҟамла, урҭ алаԥшыра ҳарҭеит. Ҳара
шәара шәаҳҭахым ҳәа ҳашьҭахь реиаҳархеит, ҳхала иалаҳхын Ҭырқәтәылаҟа ҳааит. Уажәы ҳлатәаны,
асулҭан дгәымбылџьбароуп, уара аҳәынҭқар уакәзаарын ахазына, ҳуашьапкуеит, ҳудкыл ҳәа ашәҟәы
изааҩуеит, аха ижәдыруазааит уи ихахьы ишааимго.
Убри акы. Иҩбахаз, џьара хаарбышьак ҳзыҟамҵеитеи иара ҳаргьы. Уигьы дҳаргәаахьан. Уажәы, излазбо ала, асулҭангьы дҳаргәаауеит. Нас ауп зынӡак ҳаныӡ! Ахԥа, ишәасҳәарц исҭаху, ахынҳәышьақәа иҩбоуп, ихԥоyп, зинс иҳауазеи убра хахьнеиуа? Убри
шәазхәыцхьоу, дадраа? Аҭауад дшыҭауаду дынхауоу, аамсҭа – иаамсҭара изынхауоу, анхаҩы дшынхаҩу идыруа, ҳадгьылқәеи ҳабнақәеи ҳара ишҳамац
иҳаманы... Мап, мап, уахь ала уаҩ дзықәгәыӷша акгьы ыҟам! Уажәааигәа иӡхыҵыз аӡәы исеиҳәон, Рыдлар акәшамыкәша сыдгьыл ду икажьыз аҳәынҭқар
204

длахан аказакцәа нирхеит. Сара схынҳәыргьы урҭ
уажәшьҭа ихдырҵәом, нас, изиндоу, ималдоу сара,
скәырмахьц кны аказак ҟызқәа срыцларыма? Мап,
дадраа, урҭ ирҭахыз иршанхагаз ҳадгьыл бзиахә
акәын, уи егьыргеит. Ҳара, дара аурысқәа ишырҳәо
еиԥш, «абна ԥырҟоит, аҵәаҟьа – каԥсоит!»
– Арахь уахьааиз, уххь згеит Уахсиҭ, зхаҵкы каумыршәуа асулҭан иуиҭазеи? Убри умҳәои, – изымчҳакәа иажәа днаԥыҩлеит Ноурыз.
– Ара егьсымамзаргьы, сабџьар кны сеибашьуам! –
аҭак ҟаиҵеит Уахсиҭ.
–   Мап, мап, apaҟoyп зынӡак уаҩ иимбац аиба­шь­
ра ҳахьаҿу. Амлеи ачымазареи ҳрабашьуеит, есым­
ша ҩышәҩык, хышәҩык анышә иаҳҭоит. Нас, ари
убарц зуҭахымзеи, уххь згеит Уахсиҭ? – ҭынчхашьа
имамызт Бараҟаи-иԥа Ноурыз.
– Еҳ, Ноурыз, хьчарада акгьы ззымдыруаз анхацәа иахьа ҳажәлар русқәа рыӡбарц иашьҭалт. Ҳарҭ
ҭауади-аамсҭеи ҳашԥсыз убри алагьы иҩашьом, –
иҳәеит Уахсиҭ, ишиҭахӡамыз дааччаны. Мзауҷ, иара
иахь ихаз арҭ ажәақәа игәы шындырхаз мҩашьо,
кыраамҭа иблақәа еихамырҟәыс Уахсиҭ дихәаԥш­
уан, аха аҭак аҳәара дахьымӡеит.
Аҳәсақәа ахьеилагылаз ашырҳәа даарылҵит аԥ­
ҳәыс бырг Ҳамида, лоуразоуроу ашәыџьангара даганы. Лкасы еиқәаҵәа анаалхылх, ашәыб лықәҳазшәа
иҟәашӡа иналықәԥсеит лыхцәы.
–   Ишәыхьзеи, абааԥсы, зынӡак шәыԥсӡама? –
даҵа­ҳәҳәаны ҿаалҭит лара. – Шәлашәхама, анҵәара
ҳшаҿу шәымбаӡои? Ишәыԥхьаӡа заҟа нышәынҭра
ылҳәыгәаахьоу ари агаҿаҿы! Шәара еимашәкуа –
аҩны, адгьыл, абна, аамсҭара – уи аума иахьа аус
злоу? Шәгәы иалымсын шәарҭ ҳаамсҭцәа, усҟангьы,
ҳаа­ӡамҭацәа, ҳахәԥҳацәа шәҳамамкәа ҳазхәарҭоузеи
ҳәа ҳнашәышьҭалан, амшын ҳарганы ҳахьаажәгаз
жәбоит. Шәарҭ шәакәымзи иаҳа анаԥшыааԥшырҭа
205

змаз, изышәымбазеи, нас, акаамеҭ ҳаԥхьа ишышь­
ҭаз? Ҳара ҳзықәшәаз арыцҳара шәара шәыхәда
иқәуп, уи ахаангьы шәзаҵыҵраны иҟам! Иахьа зда
царҭа амам џьаҳаным аҵаҿы ҳанҭагылагьы, шәкәа­
нызануеит, шәхатәы мацароуп шәзызхәыцуа! Дабаҟоу Ҳаџьы Кьарантыхә, ҳаԥхьагыла? Дабаҟоу
Алоу-иԥа Шьардын? Дабаҟоу, есымша аашар, Ҭыр­
қәтәыла џьанаҭ дгьылуп ҳәа изныҳәоз Саҳаҭқьери? – абра лҽаанылкылеит аҭакәажә ҳамҭакы. Нас,
заҟаҩы гылаз лыԥхьаӡарц лҭахызшәа, блала еимырҟьаны днарылсит. Иҟалап уи лажәа џьбарақәа
иӡыр­ҩуаз ишырнырыз еилылкаарц лҭахызҭгьы. –
Сара изҳәо, сахьыҟазаалакгьы уажәшьҭа анышә
ада гәыӷырҭа сымам, – дналагеит иаҳа лҽырҭынчны. – Аублаатәыла ҳақәҵижьҭеи ԥшьҩык амаҭацәа
сцәыԥсхьеит, руаӡәк аӷбаҿы амҩа изхымгеит, амшынуаа дсымҟәыҵкәкәааны амшын дарҭеит, егьырҭ,
еихыкеиҵыкны иара мчыбжьык ала изжит, рабдугьы
дук мырҵыкәа уахь днарышьҭалеит. Сызкәыхшоу
смаҭа Таҳир заҵәык дысзынханы дсымоуп, уаҳа адунеи сыззықәу ҳәа акгьы ыҟам, салгеит! Уи сгәыӷырҭа
заҵә иԥсадгьыл ахь, иҩныжәқәа рахь дышхынҳәуа
здыруазар, иҟасымҵара ҳәа иҟоузеи? Сыҟазааит
қьаранџьыс, шьапыӡәӡәаҩыс, амала, знызаҵәык
избааит сыҩныжәқәа. Знызаҵәык ишьапы ықәиргылааит иԥсадгьыл, аҭахызаргьы дҟызхьча­хааит
нас! Ишәыхьзеи, абааԥсы, шәарҭ ахацәа? – лажәа
инацылҵахт Ҳамида. – Ԥҳәыс илхымшаз аӡәгьы
дыҟам, шәара иԥхашәымшьозар, шәаԥхьа саагылап
скасы сыхԥаа, ҳдәықәлап ҳаҩныҟа! Ижәдыруазеи,
ҳазҭыҵыр џьаҳаным ҳазҭашәаз?! Ашәҟәы ҩтәызар – ижәҩы! Раԥхьа снапы анысҵоит! Аҳәынҭқар
иҳәатәызар – шәиҳәа! Аҽырхықәымҵара иаамҭам
уажәы! Хара шәымазар – шәацәыԥхамшьан, иаахтны ишәҳәа. Амала, ҳхынҳәыроуп, нанраа, аҩныҟа,
ҳашьҭахьҟа. Аублаатәылаҟа!
206

Ҳамида лажәа гәыҿкаагақәа рышьҭахь, акыр­а­
амҭа аӡәгьы ацәажәара илымшеит. Рыд Уахсиҭ ихы
ԥхеишьазар акәхап, днарылҵны, днаскьаны даа­
гылт. Аимакрақәа рҵыхәа уа иааԥҵәеит. Еиқәша­
ҳаҭхеит рҽазыркит ашьапкра шәҟәы аҩра...
– Дад Мзауҷ, ҳгәаҟрақәа зегьы аныԥшыртә еиԥш,
иаҳзызыҩуада ашәҟәы? – дазҵааит Сиҭ. – Уахь алагьы ҳабӷа ԥҵәаны ҳкажьуп, ҷышәк здыруа уаҩ дҳалаӡам, ҳдефҭарҭаҩҩы Мыса иакәын ҳзықәгәыӷуаз,
уи, ишыжәдыруа, аршра даҳцәагеит! – нациҵеит
нас.
– Уигьы дырхианы дсымоуп! – иҳәеит Мзауҷ. Нас
днаскьан, инапы анааиҟьа, ажәлар даарылҵын, дааидгылеит ҭаҳмада хынҷыгәыгә хәыҷык. Кьаҿ маҭәа
еиқәаҵәала деилаҳәан иара, ашлара зхыҩлоз ихахәы
аушьҭызшәа, ижәҩа инықәыԥсон, игәышԥы иаду­
балон ицырцыруа исааҭ аҵӷа, иблақәа аланарԥшыгақәа рыман. Абри дбырзенуп, аҭуџьар хәаахәҭцәа
ҭырџьманс дрыцны Урыстәыла даара дныҟәахьеит,
уажәы аконсул Мошнин иҿы аус иуеит. Ҳара ҭырқә
бызшәала иҳазиаҳәар, иара ишақәнаго урыс бызшәала ианиҵоит! – даҿын Мзауҷ.
Абырзен ҭаҳмада иҟәынҳәалаз ашәыра ҭбаа акалами, амиланҭреи, ақьаади ааҭиган, иаԥхьа иаадыргылаз аишәа лаҟә инықәиҵеит, иаргьы дшьамхнышланы днадгылеит, иҩыга амиланҭра инҭишьын, қьаад ԥжәахак даахан, инықәишь-аақәишьит, ачархь
аҿы ихуазшәа. Нас иланарԥшыгақәа икьаҿ акалҭ ала
иааирыцқьан, икылкаан Мзауҷ днеизыԥшит, сых­
иоуп ҳәа акәхарын уи иаанагоз.
– Ҳарҭ амсылманцәа ҳгәаҟрақәа, ани ақьырсиан
нап кьача иаӷәаԥсап ҳәа сыҟам! Ҳазшаз дуцәымыӷхазар, илԥхагьы уамыҳәан! – аҵәы налеиҵеит Рыд
Уахсиҭ.
– Абзиа умҳәои, уанаџьалбеит! – инеиҿалырхьит
Ҳамида.
207

Аҭаҳмадцәеи аҳәса быргцәеи агәырқьҳәа абырзен иааикәшаны илатәеит, ҳарҭ арԥарцәа уа ҳашԥарылатәоз, ҳгылан ҳрыкәаӷӷаша. Асаӡуа ҭауад Рыд
Уахсиҭ џьоуки иареи еицәажәо насҭха игылан, уи,
дтәаргьы – дызтәомызт, дцаргьы – дызцомызт.
Сиҭ идырҵеит ажәа ахы акра. Уи ԥыҭрак даацәажәеит, нас аҭаҳмадцәа даарылаԥшын, ус аума,
дадраа ҳәа дразҵааит.
– Ус ауп, ус, аха абарҭ ажәақәа ацзаргьы цәгьам! –
иҳәеит даҽаӡәы.
– Ибзиоуп, урҭгьы ацзааит! – дақәшаҳаҭхеит Сиҭ.
Мзауҷ урҭ зегьы акакала еиҭаганы, ҭырқә бызшәала абырзен иеиҳәон, зны-зынла урыс ажәақәакгьы
налаиҵон, маҷк аҟара идыруан уи абызшәагьы.
Абырзен ақьаад ихы адырԥсыланы анҵара дналагон, ианиҵашаз ақьаад ахь инеигаанӡа, иҳәон,
еи­ҭеиҳәон, урҭ рыкапан гәеиҭарц иҭахызшәа, нас
акәын, иҩыга анылаирҟәуаз. Усҟан иааҭынчрахон,
хәыҭхәыҭлаҵәҟьагьы ацәажәара ҟаломызт. Сиҭ деи­
ҭаналагон, уи ииҳәоз аҭаҳмадцәа еиҭанеимҵаркуан,
ашәақь иҭҟьаз ахы цаҳәцаҳә ацәҟьара ишаахаз ангәарҭо еиԥш, иахәаԥшуан, иршәон, иркапануан. Урҭ
ҩаԥхьа абырзен ианиҵон. Адәныҟала еиқәышьшьы
игылаз, аха ҩныҵҟала згәы хыҭхыҭуаз, зегьы рхы
шьҭыхны, абни амра зныԥхалоз ақьаад кәамҟьа
ианԥшылон. Арҩашқәа зегьы ӡиаск ишалаҵәо
еиԥш, дасу ргәыӷырҭақәа зегьы абни абырзен ҭаҳмада еивҵаԥсаны инеиго ацәаҳәанҵақәа ирныланы, џьарак еилаҭәошәа ирбозар акәхарын...
«Ҳара, амҳаџьырқәа ҳгәаҟрақәеи, ҳалаӷырӡи, ҳан­
ҵәареи шәҟәыла иҩны рышьҭыхразы, абри амшын
ду иҳаважьу миланзаргьы – иазхашам, ашәаԥыџьаԥ
зегьы ҩыгазаргьы – изанҵашам, адгьыл зегьы қьаа­
дзаргьы ианӡалашам... – схәыцуан саргьы, ­ақьаад­
кәамҟьа сахьанԥшылоз. – Зеиԥш ҟамло акгьы ыҟам
рҳәоит адунеи аҿы, иудыруазеи, абни ҳқьаадбӷьыц
208

хәыҷы ҳәыҳә мҵәыжәҩа ласк еиԥш Сҭампылнтәи
иҩышьҭыԥрааны, амшын гәеиужьра ду инахыԥрааны, Урыстәыла абнарақәеи ҳәаа змам акаршәрақәеи
шьҭахьҟа иааныжьны, уи нахьхьи Петербург ҳәа
иахьашьҭоу аҳәынҭқар итәарҭа ахан еихагыла ду
инадԥрылар. Еиқәных, зҽырхханы игылоу ахан кан­
уеицәеи гәыбылра змам ачынуааи ирымбаӡакәа,
аԥенџьыр инкылԥрааны аҳәынҭқар астол дахьахатәоу иаԥхьа инықәшәахыр... Уи адунеи азбжак
ԥшәымас иамоу, ауха ицәа ҭынчын, ашьыжьгьы
агәаҳәара иманы дгылахит, иахьа ихшәаны дшыҟоу
ари ахан аҿы зегьы ирнырхьеит, зегь ҿаԥхаҿаччоит...
Даахан ҳқьаадбӷьыц ааимҵеиҵахын, хәыҷыкгьы
дыццакуеит, ԥҳәыс ԥшӡак игәы дҭыхоит, длықәшәаран дыҟоуп, илаԥш нахигахит. Адиутант дааиԥхьан,
ари абаанагеи, изакәызеи диазҵааит.
–   Аҳәынҭқар, уххь згеит, уи аублаақәа зыҳәаз
ауп, – аҭак ҟаиҵеит афицар дҿаԥхаҿаччо, иахьатәи
аҳәын­ҭқар игәаҳәара инырны дшыҟоу мҩашьо.
– Аа, аублаақәа... урҭ зусҭцәада, мшәан? – илахь
ажьы еимарӷәӷәа даахәыцит аҳәынҭқар. – Исгәалашәоит, ахәыжәлацәгьақәа, Амшын Еиқәа агаҿаҿы
инхоз, иҳабашьуаз, ашьҭахь, амҳаџьырра Ҭырқәтәылаҟа ицаз...
– Уара удуӡӡара, ишуҳәаҵәҟьаз ауп! – ишьхәақәа
неидикшалеит адиутант.
–   Урҭ хаҵалаҵәҟьа иаҳҿагылан иқәԥон. Угәы
ишԥаанаго, аинрал, ас ифырхацәоу ажәлар раҳаҭыр
батәӡами? – дҵааит аҳәынҭқар.
– Ҳәарас иаҭахузеи! – иҳәеит адиутант, игәышԥаҿгьы иаацырцырит «Кавказ амҟәыҵахаларазы» амедал.
«Ҳаи, насыԥдақәа, асҵәҟьа арыцҳара иҭагы­лоуп
ҳәа сыҟамызт, уаԥсҵәык азна иҟоу ракәзаргьы, урҭ
уаауп, аҳәсақәа, ахәыҷқәа, ииашоуп, ирхароугьы
ҟалашт, аха иҳақуп лыԥха рысҭар!..» – абас маҷӡак
209

даахәыцит аҳәынҭқар, анцәа иџьшьоуп, иакәым
набжьызгаша ауадаҿы уаҩ дахьыҟам, ахәы зҵиааны
иҟоу инапы неиргӡан, иаақәихит аҩыга, ҩ-ажәак,
ҩ-ажәазаҵәык: «Изыҳәаз нагӡазааит!», ақьаад
инақәиҩит. Абри акәхоит ҳара ҳанасыԥгьы, иҟалоит
аӷбақәагьы, иаарласны ҳхынҳәуеит Аублаатәылаҟа...
Иаатуеит ҳаҩныжәқәа рышә, еиқәылоит ҳхәышҭаарақәа… Дырҩегь анхара, анҵыра... Дырҩегь аччара,
ахәмарра, дырҩегь «Радеда», ачара...
Ус акәымкәаны, изыхҟьазаалакгьы аҳәынҭқар
игәы анамыҳәоз иақәшәахит, уи аԥҳәыс ԥшӡа дахь­
иқәым­шәаз иахҟьаны, ақьаадқәа зманы иааҩналаз
аинралгьы уи гәаҭаны аҵәы налаҵаны ҳарзаҳал
днахцәажәеит.
– Аҳәынҭқар, уххь згеит, урҭ абрагьцәа рыцҳашьарак рыхәҭаӡам! Насгьы, Ҭырқәтәылеи ҳареи
урҭ рҵы­хәала аиқәшаҳаҭра ҳабжьаҳҵахьеит!
Зегь зымчу аҳәынҭқар инапы иаҩхит: «Урҭ рус
ӡбоуп, аиҭахәаԥшра зыҟалом!» Иалгеит, инҵәеит
ҳара ҳразҟы! Дырҩегь агәаҟра, амлакра, аԥсра, аӡра,
аны­ӡаара! Напык, напызаҵәык иалшаӡозеи!.. Аӡәы
иакәында, жәларык рыԥсреи рнырхареи урҭ аҩҵка­
ркгьы напык ауп еиҩызшо!
Уара уазхәыц, нас, жәларак ҳлахьынҵа, аҳәын­
ҭқар иҩыга аԥынҵа заҵәык акәын изҳасабуаз!»
Абарҭ реиԥш ахәыцрақәа ԥшатлакәха схы ишҭагьежьуаз, абырзен ҭаҳмада шәҟәыла иҩны ишьҭихит. Уиаахыс жәашықәсала аамҭа шцахьоугьы, сара
схаҭагьы уаҩ имаҳац ахырзаман сышҭысхьогьы,
лу-кәагала ахаҳә ианырҵаз аҩыра еиԥш, сыхшыҩ
аҿы иаанхеит уи арзаҳал шәҟәы аҵакы. Уи иаҳәон:
«...Абар уажәшьҭа шықәсыбжак инахысит Амшын
Еиқәа Ҭырқәтәылатәи агаҿа ҳангәаҟло ҳанижьҭеи;
ара иаҳзыԥшын, адгьыл ршеижьҭеи аниара акәым,
иара усгьы уаҩы имаҳац ахырзаман; амҩан инҵәазгьы заҟаҩы ыҟада? Усгьы зыԥсы зманы иӡхыҵыз
210

иаҳ­моуит ахыҵакырҭа, ҭаацәаныла амла анҵәара
ҳшаҿыз, иҵысит зықьҩыла ҳзырхыз ачымазара –
азҩаҿкы. Ҭырқәтәыла аиҳабыра ҳара ҳшақәдыр­
гәыӷуаз еиԥш иаҳԥымлеит, зынӡаск ҳрымбаӡошәа рҽыԥхьаркит, изакәызаалак цхыраарак ҳара
ҳзы иҟарҵом, иаҳзалрымхит нхарҭас адгьылқәа,
ҳашшыԥхьыӡқәа рыдыркылом; аҭыԥантәи аԥашьацәеи абеиацәеи дегьызмаха ҳаимҵәара иаҿуп, мчылаҵәҟьа иаҳцәыргоит ҳахшара; руадалықьқәа дыр­
ҭәит ҳаҳәсахәыҷқәа рыла, қьаранџьцәас иҟарҵеит
ҳаҷкәынцәа, изакәызаалак ҳхы еиҭаҳҳәартә еиԥш
зинк ҳаман ҳаҟам, уаас ҳаԥхьаӡам.
Абри еиԥш џьаҳаным еиқәаҵәа ҳанҭагылоу аам­
ҭазы, гәыкала ҳҿы ҳақәшаҳаҭуп, зеиԥшыҟам алагьы еилаҳкаауеит уара зхьышьаргәыҵа ҳакәыхшоу
аҳәынҭқар уҿаԥхьа ахара шҳаду. Хәыҷи-дуи ҳәсеи-­
хацәеи ҳшьамхнышгыланы ухьышьапы ҳкуеит
жәа-нызқь ҭаацәа рыхьӡала, ахара иҳамоу ҳанажьны, иқьаԥҭажәхаз ҳаԥсадгьыл ахь ахынҳәра азин
ҳауҭарц. Ҭоуба уны ажәа уаҳҭоит, уара ушәшьыра
хаа ҳаҵагыланы, уаҩҵас ҳтәыла ҳанықәла, ҳара
ҳхаҭақәа ҳадагьы, ҳаԥхьаҟа игыларан иҟоу ҳахшарагьы, дунеиахаан уара узы ишыҟоу. Анцәа ҳазшаз уиҵаԥшны, иаҳзаарԥш ауаатәыҩса рахь абзиабара иумоу, ҳаҭга ҳазҭашәаз џьаҳаным ҭылашьцара. Улаԥшхаа ҳара ҳашрыцҳау анамба, угәы ҭбаа ҳара ҳгәаҟра
аназымдыр, иудыруазааит, акыр зымчу аҳәынҭқар
ду, наунагӡа ари адгьыл ҳшаныӡаауа!»
Абри еиԥш ашәҟәы ажәлар зегьы ырӡырҩны ианрыларҳәа ашьҭахь:
– Шәааскьа, дадраа, анапанҵарахьы! – ибжьы
аары­лаиргеит асаӡ-аԥсуа Мзауҷ. Раԥхьагьы иара
ихаҭа инапы наҵеиҩит. Уи ашьҭахь аҭакәажә Ҳамида дааццакны аишәахьча днадгылт, аха уи еиҳараҩӡак зегь ҳаиԥш, нбан лыздырӡомызт, лнацәа ду,
амилан инылшьны ақьаад инақәылҵеит, уи лышь­
211

ҭахь ҳныхаԥааҩ Соулаҳгьы убас ныҟаиҵеит, урҭ днарышьҭагылт Сиҭ. Убас акатаҳәа иааиуан ауаа, рнапы
ананырҵалак, илахҿыхӡа иааҟалон. Ус, саб Ҳамырза
иааидгылт, – иҟоуҵозеи, умааиуеи, – анырҳәа, даа­
кәанызанит.
–   Дадраа! – даацәажәеит ихы ларҟәны, илахь
еиқәы­­­шьшьы, – ажәлар иӡбаны ишьҭырхыз садым­
гылакәа изуазеи, аха, ишыжәбо еиԥш, сыхәԥҳа бзиахә Алоу-иԥа Шьардын дыҟам, игәы иаанаго сыздыруам, уи сизымҵаакәа, снапы анысҵарц сҭахым!
Сашьеи сареи ҳаб ииҳәаз ҳзымбатәбараха, ҳнеи­
хәаԥшы-ааихәаԥшит, ари абжьаракгьы ус акы игәы
иҭакны ишимаз иԥсы иахимырӡааит, ҳаблақәа еибырҳәеит аишьцәа иаҳҭахыз: ҳаб иҭыԥаны ҳара
ҳҩыџьaгьы ҳнеивас аишәахьча ҳнадыххылеит, ҳмацәа дуқәа амилан инылшьны, аԥхьа – сара, нас –
Мата, ақьаад инақәаҳҵеит.
– Ноурыз, умааиуеи, уззыԥшыда? – ибжьы наиргеит Мзауҷ.
Ноурыз ихы иқәыжьны дгылан, ишыҟаиҵалац
еиԥш, илабашьа кьаҿ ыҵакшо.
Акы ишҳахәо здыруазар, ажәлар, шәыххьзгеит! –
иҳәеит иара, ихы дымҩахакәа, – знык акәым, жәантәгьы снапы аҵазыҩрын! Иаҳхаагахьоу зегьы еидаҳхәыцлар, уажәшьҭа иаҳуалуп ҳхы ҳамжьарц. Иазхоуп,
дадраа, аҽыргәыӷра! Ҳнапы ҩаҳмыркӡар – амаҵә
ахала иаҳзылаҟәуам! Шәаах арахь, снапы анысҵоит,
егьсԥырхагам, егьсыхәом! Соулаҳ уаҵәы ҳныха ҳадныҳәаланы ҳхы ҳанақәыҭитәлак, сара изуша сара издыруеит!
Бараҟаи-иԥа Ноурызгьы инапы наниҵеит.
Асаӡқәа рыҭауад Рыд Уахсиҭ иеиԥш, ашәҟәы знапы анызымҵаз егьмаҷҩымызт, аизара ааныжьны,
ацараҵәҟьа рзымгәаӷьит, рҽеизакны игылан.
Уажәшьҭа ихиан ашәҟәы. Сҭампыл итәоу аҳәын­
ҭқар ицҳаражәҳәаҩ Игнатов иахь изгашазгьы иара
212

убраҵәҟьа иалырхит хҩык ауаа, Мзауҷ Абы­хәба хыс
днарыҭаны.
***
Ҳныхаԥшьа Быҭха аҟәых, иара иахьақәнагоз,
аҵла зықәгылаз ахәы ԥшӡарак ааигәасигәа иаҳзымԥшааит. Уиадагьы, знык аныха иақәныҳәаны
иахьдыртәаз, ажәлар акәаӷӷаша инхар акәын, арахь
ҳара ҳразҟыцәгьа ҳахькыднаҟьоз ҳаздыруамызт.
Ажәлар еилагьежьуан, хьаа дус ирыман ҳныха аҟәых
шәарҭа амамкәа, Соулаҳ идхалан иахьыҟаз. Ачымазарацәгьа ҳалалан анҵәара ҳаналага, џьоукгьы, –
ҳныха ҳзыцәгьахеит хәа еилагәжәажәон. Убри аҟнытә, ҳныхаԥааҩ Соулаҳ Быҭха аҟәых игәы иадкыланы, ачымазцәа гәаҟцәа ахьышьҭаз ҩныцыԥхьаӡа
дныдгыло, иахьахәлаанӡа урҭ ныҳәаныԥхьо дгәаран.
Дахьнеиуазгьы Анцәа ихаҭа дырҭаазшәа иеигәырӷьаны иԥылон, аԥсхых иқәызгьы – уажәшьҭа акгьы
смыхьыр ҟалап ҳәа игәы ааӷәӷәахон. Гәрагахаҵарак
ала рыԥсы ҭазар ауп ауаа!
Аублаа зхылаҳәоу хәыҷи дуи, ҳәсеи хацәеи, ичмазаҩны аиарҭа илаз иакәымзар, аӡәгьы дагымкәа еизеит аԥхьарцарҳәаҩы Сакәыт дзымҵатәалоз, амшын аԥаҩ аҿы, аҵла хачақь хәыҷы амҵан.
Иахьатәи аныҳәара иаабац ныҳәарамызт. Раԥхьаӡагьы иныҳәатәын Аублаатәылаҟа идәықәлоз рымҩа.
Соулаҳ, ишыҟаиҵалац еиԥш, шкәакәа маҭәала
иҽеилаҳәаны лассы даацәырҵит, дныҳәаныԥхьаны,
ҳныха аҟәых аҭра иааҭыхны аҵла ашьапы ианнадиргыла, агәырқьҳәа зегь, ҳнышьамхнышгылеит.
– Уа, шьарда зымчу ҳныха ду, улԥха-угәыԥха ҳаҭ!
Иахьада иумбац, уара узҿаԥшыз ари атәым жәҩан
имшхааит ҳара ҳзыҳәан! – дналагеит иара. Шаҟа
ҵуазеи абас уи ибжьы ҳаламҩыцижьҭеи! Амрахәага хаа еиԥш иарԥсасиит ҳагәқәа. Ҳадгьыл афҩы
хаа­кәакәараӡа иаҳзаанагеит даҽазныкгьы. Лыԥсаа
213

дызмамыз, шамахамзар, имаҷӡан: аӡә иан, аӡә иаб,
иашьа, иаҳәшьа... урҭ зегьы ргәалашәазар акәхап,
аха­цәаҵәҟьагьы, рылаӷырӡ рҿыкәкәаны икаҭәоит...
Арахь, инапқәа ажәҩан иаҵакны Соулаҳ даҿын: –
О, шьарда зымчу ҳныха ду! Иахьа ҳазбжаҩык Ауб­
лаатәылаҟа ҳаԥсадгьыл ахь амҩа иқәлоит, суҳәоит­
амҩа алԥха руҭарц! Иурӷәӷәарц ргәашьамх! Амшын
ихылозар, аԥраӷбақәа лассы иарныҟәартә ирзасааит
рымҩахь зхы хоу аԥша, аӡиас иҽԥынгылар – ирызхылааит ацҳа, ацәгьамыцәгьа згәы иҭоу дырԥыларан иҟазар – хара-хара дрывга!
– Амин! Амин! – ааилдыргеит ишьамхнышлаз зегьы.
Агәырқьҳәа ажәлар ҩагылеит, Соулаҳгьы иныха
наԥхьеикит. Ахацәа ҳнеит, ҳшәақьқәеи, ҳҟамақәеи,
ҳаҳәақәеи, ҳтапанчақәеи ахьышьҭаз иаашьҭыхны
иааҳаҟәнаҳҵеит, ус акәын, абџьар рҟәынҵаны, ҳныха аҵаныҳәара ҟаломызт.
– Аҳы, дадраа, ахацәа, аҳәсақәа! – ибжьы аарылаиргеит Бараҟаи-иԥа Ноурыз, хазы даарылсынгьы
даагылеит. – Ҳныҳәаныԥхьоуп уажәшьҭа! Ҳҭыҵ­уеит
џьаҳаным еилашыра ҳазҭашәаз! Ҳхынҳәуеит шьҭа­
хьҟа, Аублаатәылаҟа!
Ҳабжаҩык агәырқьҳәа уахь иниасны иаагылеит,
ина­ҵалеит заа иҿарҳәахьаз реидарақәа. Ахәыҷы,
аду, аԥҳәыс, ахаҵа еибарҵысны агаҿа инавалеит
амра­­гыларахь рхы рханы.
Ҳара аҭаацәа зегьы аныҳәараҿы ҳаҟан, Мата дны­
ҳәаныԥхьаны, дгәыдкыла-хыдкыла даауҳашь­ҭит.
Имҩаныфақәа аашьҭыхны ԥыҭрак сицнаскьон сара.
Агаҿа ықәырҭәаа инеиуаз рханы, лхы хтны абираҟ шкәакәа еиԥш, лыхцәы ҟәашӡа раԥхьа дгылан
днаскьон аԥҳәыс бырг Ҳамида, лмаҭа хәыҷы Таҳир
инапы кны. Урҭ цон Трабзонҟа рхы рханы, уа иақәгәыӷуан аӷба, уи рмоукәа ианыҟала, иӡбаны ирыман
аҳәааҿынӡа шьапыла инаӡарц.
214

Сыбла иамбаӡо инаскьаанӡагьы, аԥаҩ ҳарак сықә-­
гыланы сырзыԥшуан. Зашьа гәакьа иҵашьыцуа
дубахьоума, аха уажәы Мата сааиҵашьыцит – уи
дцоит ҳаҩныҟа, ҳаԥсадгьыл ахь, рышә ааиртуеит, дыр­хылоит ҳаҩныжәқәа! Ибаргәызеи, шьири,
Мата! Сара? Саргьы сыҭрысны, ашьцәа сышьҭоушәа
сыш­рышьҭаларыз, сани, саби, саҳәшьцәеи арахь
инымхозҭгьы. Урҭ рымацарагьы роума? Сыбла иаахгылеит, ахаан исымбац, афы ахьықәмацәысыз
адгьылбжьаха Родост... Уа дныжьны сызцозма сыԥсыхаара Фелдышь? Ҳаи, уажәы араҟа дсыдгылазар,
снеин сҭаацәагьы аашьҭыхны, ҳдәықәымлози ҳаҩныҟа, ҳаԥсадгьыл ахь! Аха дабаҟоу лара!
***
Иааиԥмырҟьаӡакәа ахандеира иашьцылоу анхаҩы усдаҳәысда иаанхара – чмазарак изаҩызоуп.
Ахандеира иалааӡаз ҳара ҳҭаацәа, изакәызаалакгьы
ҳнапы зҳаркуа ҳәа ак ҳамаӡамкәа, аџьықәреи маӷазажә ҳааҵахеит. Ишԥааурыз, адгьыл ахь – адгьыл
ҳамамызт, ауҭраҵәҟьа ҳзыламызт, игәараҳхуаз рахә
ҳзанымызт, абна акәым, дара ус лабас иԥаҳҟашазгьы ааигәасигәа быцак убомызт.
Саб иахьахәлаанӡа амшын даван, зны каҭала, зны
ҵәгәырла аԥсыӡ икуан, иара убри акәын цыфас иҳамаӡазгьы. Ибзиан иҟаиҵеит, иқьаԥҭажәхаз ҳаҩнқәа
рҟынтәи акаҭа ахьааигаз. Сызго, сга ҳәа стәамызт
саргьы – аҭаацәа рзын ԥсымышьҭыга чахык ма зынчара ашыла абасоури ҳәа ақалақьи ақыҭеи еимырҟьо
сдәықәын. Зны асқьалаҿы аидара шьҭысхларын, зны
аҭуџьар амҿы изысххларын, ма ақыҭахь сцаны, уаҩ
беиак ирахә руац ҭызгаларын, изакәызаалак уск ԥыс­
куа сыҟамызт. Иахьеи-уахеи абас тәамҩахә шсымамызгьы, аҩныҟа исзаагомызт ҳҭаацәа рызхара. Аҩны
санааилак, саҳәшьцәеи сани иаҳзааигазеи ҳәа рыбла
ҭраа исыхәаԥшуан. Сан Наси илыгхеит, деи­хәлаҳаит,
215

лабадагьы дзымныҟәо далагеит, саҳәшьцәа ракәзар,
ффу уҳәар инкаҳаратәы рцәеи рыбаҩи еикәыршаны
аҩны иҩнан. Еи, дад Шәарах, уара згәы ҭганы иааӡоу
аӡә уоуп, излазбо ала, уаламԥшыц, иуздыруам; ауаҩы
хаҭалазаҵәык амла дакуазар, даҽакы иамусуп, аха
хҩык-ԥшьҩык ауаа иаҳзааигазеишь ҳәа рыбла ҭырхаха унапы иананԥшыло, иҟаумҵашагьы унарҟаҵоит. Уахь схы сырхеит саргьы.
Ҽнак, хынҩажәаҩык раҟара арԥарцәа бџьарла
ҳҽааи­қәыршәаны хцеит «шәарыцара», сҳәашьала
угәы азымҩакәа уҟам, ҳара ҳзышьҭаз ашәарахқәа
шра­кәмыз, ҵоуп, ашәарахҵәҟьа ҳԥыларгьы ҳаҩсуамызт. Амҳаџьырқәа убасҟан убриаҟара ҳаӡбахә
цәгьаны Ҭырқәтәыла иалаҩхьан, ақыҭақәа ҳрылалан ҳахьнеиуаз акәымжәқәа шаҳшәыз анырбалак,
ақыҭауаа рыҩнқәа ашә ыҵарҟацаны рҽырӡон.
Ақалақьқәа рыҩнуҵҟа арсҟаҩык ҳаицны арҳә­ра­
қәеи ақәыларақәеи ҳзыҟаҵомызт. Аҭыԥантәи ахы­­лаԥ­шцәа ҳлаԥшықәырҵахьан, жәпаҩык бџьарла ҳаи­
қәных ҳанеиднагалалак, азаптие* лаҳажәлан ҳаим­­
дырпуан, зны-зынла ҳанеиҿахыслозгьы ыҟан. Ианаҭаххо азыҳәан, асқьар хәҭақәагьы ааигәа иргыланы ирыман. Убарҭқәа зегьы рҟнытә аҟәаԥаҿаԥа
ҳҽаҳҭон, ҳаӡбахә ахьырзымдыруаз ҳнаскьаны ҳқәылон, иҳарҳәуан. Анхацәа усгьы ҳрылакьысуамызт,
ҳрықәларгьы ирцәаагагәышьозыз, ҳара ҳаиԥш ицә­
ҳәыҟьантазқәан.
Ма адәқьанхьшьцәа ҳрықәлон, ма аҭуџьарцәа
аниасуаз амҩақәа рызкны иҳарҳәуан. Ирцәаагон:
аԥара, аба, ашьапымаҭәа; адәқьанқәа рҿы иандәылаагоз ыҟан: ашьақар, абрынџь, ашьаҳариа, амакрина. Ахаангьы аублаақәа ҽыбӷаҟазацәан, убри
аҟнытә аҽқәагьы ҳрышьҭашәарыцон, ауахьад аабар,
иԥаҳҵәон.
Азаптие – (ҭырқә.) аполициа.

*

216

Азаптиеқәеи ҳареи ханеиҿаҳалак, бзала ҳзеиԥырҵуамызт, абџьар ныҟәаҳцар акәхон. Haҟ-aaҟ иҭахоз
рацәаҩын. Зыԥсы ҭаны иаарԥыхьашәоз, шықәсыла
абахҭа дҭадырбаауан, ма иӡахьаамыҩра дахыргон.
Уажәы хынҩажәаҩык ҳҽеибаркны ҳахьцаз, ҳманшәаламхеит. Азаптиеқәа жәпаҩыла рҽеибаркны
иш­ҳашьҭалаз анааба, ҳаицрыҵны, бнала, шьхала
ахынҳәра ҳалагеит, аха лассаамҭа ҳазкылымсит ага­
ҿахь.
Ҳара ҳашьҭахь Самсун акәшамыкәша агаҿа иан­
халан иҟаз амҳаџьыр рыгәҭа, уаазлацәажәашаз
даҽа хҭыск ҟалеит. Саб Ҳамырза иеиԥш, аӡәырҩы
ззыԥшыз Алоу-иԥа Шьардын дхынҳәызаап. Дхын­
ҳәит, аха дышԥахынҳәи уҳәарауазеи, ашьҭахь ҳанааи иҳарымҳәагәышьеи, акы змыхьӡаз иеиԥш,
ихы-игәы дақәгәырӷьо, ԥахьа аасҭа иаҳа иҽырԥагьаны. Икәымжәы ишәыхны уажәы ҭырқә маҭәала
деилаҳәан, ачыхә еиқәаҵәа змаз афеис хылԥа ихан,
ақаруа ҭеисԥыҳә ирҟыҵымыҵуан, алабашьа аҭыԥан,
лабҷашь хәыҷык икын. Иныҟәашьагьы шьшьылаҳан, ицәажәарагьы иаҳа ихрыжь-хрыжьын.
– Шәышԥаҟақәоу? – иааркьаҿӡаны дразҵааит
Алоу-иԥа Шьардын дшааз заҳаны агәырқьҳәа иаа­
икәшаз ажәлар. Уи иарҳәеит акакала агәаҟрақәа ир­
хыргаз зегьы.
– Уара уҟамижьҭеи унапы ианԥшылоз ужәлар
аӷахеит, еибашьрак ҳақәшәаргьы, уиаҟара ҳацәҭахомызт! – иҳәеит аӡәы. Аха Алоу-иԥа Шьардын иаҳаз
аԥсӡы рацәак ихы-игәы иадимкылт. Нас инацыр­
ҵеит ахырзаман иақәшәаз аублаақәа иааидтәаланы
аурыс ҳәынҭкар иахь ашәҟәы шырҩыз, азин роуп ҳәа
агәыӷра ду шрымоу рыԥсадгьыл ахь ахынҳәра... Уанӡа
ачҳара злымшаз ажәлар рыбжаҩык, рыԥсадгьыл ахь
амҩа ишықәлаз, рыхабар ҳәагьы макьана егьшыҟам...
Алоу-иԥа Шьардын игәы иалсит арҭ ажәақәа
иаҳаз:
217

– Шәзырццакызеи, аӡы шәыҵалама? Схабар жәба­
анӡа абри еиԥш аусқәа шәышԥарылалеи? – даҿын
иара даара иҽыргәааны, – аццакыреи аидымгылареи ҳара ҳаниуаз иҳациит, иара убри акәӡоуп ҳусқәа
змырманшәалауагьы! Аӡәы илаба ҟьаны дҵәыуон
ҳәа, знык ҳаԥсы ҳаман уи аҳәынҭқар гәымбыл ир
иҳажәырҵаз амцабз ҳалҵхьан, уажәы уда ҳхәарҭам
ҳәа ишьапы ҳагәӡуеит, дырҩегь агьааурқәа рҭыҩра
ҳҭаларц. Шәҽышәшьит, ахьымӡӷ шәхы иашәыр­
геит! Раԥхьаӡагьы, ҳара ҳамсылманцәоуп, амсылман
гәҭылсақәа рыдгьыл аҿы ҳаҟоуп. Асулҭан гәыҳалал ду
иҳәынҭқарра ҳатәуп! Ари еиԥш агәцаракра иҳарҭаз
иара ус азхәыцра мацарагьы, угәы ахьшьыцба еиԥш
угәышԥы инҭԥрааны ажәҩан ахь ицарашәа уҟанаҵоит! Сара сахьыҟаз баша сыҟамызт, насыԥла мҩамш
сықәлеит! Ишәцәызӡом, асулҭан ду Абдул Азиз иан,
ажәра шкәакәа, схы лсырдырит, уи аедыгьа ҭыԥҳауп, лареи сареи ҳазхылҵқәаз еиуацәан, егьаумҳәан
ҳшьа лылагәышьами, ҭахык иеиԥш слыдылкылт,
инагаз ҳәынҭқар уаҩык инапы саныл­ҵеит, убри схы
дархәаны сгьежьуа сҿаасхан, исыԥшааит адгьыл, аха
ачашә иаҩызоу, сара хаҭала сызхара акәым, ишырҭаху гәатабӷата амҳаџьырқәа зегь анӡалоит. Аӡқәа,
абна, адәқәа, мшәан, ишәасымҳәеи, ачашә дгьыл!
Шәымԥшыкәа шәҽеидышәкыл, хьшәа­шәарак ҳахьӡаанӡа ҳдәықәлароуп уахь!
Ишымгәыӷӡоз ари еиԥш заҳаз ажәлар, зхы ҭыр­
ҟьаз акәҷарақәа реиԥш, ирҳәо, ируа иақәымшәо
иааи­лахеит, аха иага рҳәаргьы, макьана рыԥсадгьыл
ахь ахынҳәра азин иақәгәыӷуан.
Ҳара «шәарыцара» иҟаз ас акы ыҟоуп ҳәа ҳаҟаӡам,
ҳаауеит ҳашзахәо. Ус, агаҿа ҳазкылсырц рацәак ҳагымкәа, ханыԥшы, мрагыларахьтә амшын иавалан иаауеит ахәыҷы, аду, аҳәса, ахацәа, ахцәхәыц
қызы­қызуа, хара-хара ирышьҭоуп асқьар, иаадыргәышьеит ҳара ҳтәқәа шракәыз.
218

Рацәак мырҵыкәа, дареи ҳареи ҳнеилаҵәеит.
Иры­­цҳахәха, иршәым, ирхам, ҳаи уҳәар, иаарыл-­
ҟьаша аӡәгьы улаԥш дыҵашәом, ҳанырба, агәырӷьараҵәҟьагьы рылымшеит, амла иаганы игәамҵхамҵгәышьон. Изҵагыланы иаарго дубап, аса­­
каса ианыз дубап, қьроуп, ӷызроуп. «Мата, уабаҟоу,
Мата?!» – ҿыҭуа, сналалеит рыжәпара. Ус, рацәак
сымцацкәа, кәрыжәаа ирықәлоу аҭаҳмада иеиԥш,
изнапык ала илаба иԥышьҵыргәо, егьи ала хәыҷык
дигәыдырӷәӷәала дшааиуаз снеиԥаҳалеит. Аҷкәын
хәыҷы дыздырит, Ҳамида лмаҭа Таҳир иакәын. Ас­
қьар ишырымуазгьы, иаразнак ҳаҽқәа аидарақәа
ларықәхны, зламгәа ҭаҿаҳәаны иааиуаз ажәлар лар­
тәаны иҳамаз рҿаҳҵеит.
Ҳнибажьуа ҳаҟазма, уажәшьҭа зегьы ҳаицылт. Ас­
қьар, арҭ аԥсеиҭакыха рырҭарц ргәы иҭамызт, аха
ҳара еиқәных иҟаз ианылаҳахәаԥш, ишәеит. Маҷк
ҳаԥсы ааиҭакны, ҩаԥхьа агаҿа хнавалеит, адгьыл
ҟьа­ҟьа дуӡӡаҿы џьара ҭыԥк змоуз амҳаџьырқәа! Рыԥсадгьыл ахь рхы рханы ианцауаз, агәыӷра рыхон,
зшьамхқәа кәадазгьы – ршьамхы арӷәӷәон, амла иакуазгьы ачҳара рылнаршон. Уажәшьҭа ирзыԥшузеи
раԥхьаҟа, хыхь – ажәҩан, ҵаҟа– адгьыл, уаҳа акагьы.
– Уажәшьҭа умыццакыкәа исоуҳәарц сҭахуп
шәзы­ниаз! – снаиацәажәеит амҩан Мата.
– О, Заурҟан, сашьа, уаҩы имыхьыц ауп ҳара ҳахьнеилак иҳахьуа. Анцәа ҳаицәымыӷхеит, ашәиԥхьыӡ
иҳашьҭеиҵаз иахьабалак иҳашьҭоуп! – дналагеит,
сҽы дақәтәаны дахьааиуаз сашьа. Таҳир хәыҷы ацәа
данакы, дааиҽхьнихын, дырҩегь дааигәыдиҳәҳәа­
леит. Ахәыҷы дҭахәхәа дыцәан. Мата исеиҳәон: арстәи ишнеиуаз Трыбзон ианнеи, аӷба иақәыргәыӷны измаз, аҭыԥантәи аиҳабыра дрыцәшәаны, агаҿа
дадҵны амшын дышрыцәхылаз, нас уантәи шьапыла
мацара ицаларц шырӡбаз; амҩан иаарԥылалак – ба­
ша аџьабаа шәхы иашәырбоит, аҳәаа шәыхрыжьран
219

иҟам, шәхынҳәы ҳәа шрарҳәоз, аха арҭ аагылашьак
шрықәмыз; ус-ус Чурук-Су ҳәа изышьҭаз аӡиас аҿы
ишнеиз, иара уи акәын ҳәаасгьы иҟаз усҟан, аха
аҭырқә ҳәаахьшьцәа рымԥынҟа ишықәырмыжьлаз,
абџьар кны ишырԥылаз; жәохә ухеи жәохә мши ладеи-ҩадеи еимдауа аӡиас ишаваз, аха иахьабалак
ар еиқәных ишгылаз, аԥсаатәҵәҟьа аҳәаа иахыԥраар шырымуаз. Нас, бџьармчла аҳәаа ԥжәаны иахы­
ҵырц шырыӡбаз.
– Иҳаԥызаны инеиуаз Ноурыз, раԥхьа иааҭҟьаз
ахы игәы иҭашәеит. Рашьыҭ, Абас, Шугьан, Алдыз –
ҳарԥарцәа иреиӷьыз заҟаҩы ҭахада! Заҟаҩгьы дыр­
баандаҩызеи! Арахә реиԥш шьҭахьҟа ҳаидцаланы
ҳаижәырҵо ианалага, Ҳамида рыцҳа днаҳалҵын,
лмаҭа хәыҷгьы игәырҩа мкыкәа, ишаабоз аӡиас
лҽалҭеит! Ҩынтәуп абар, абас сҩызцәа сывыршьаа­
уеижьҭеи! Сыԥсадгьыл амҩа сшықәыз сыршьыр
акәымзи, Заурҟан, уи аҵкыс еиӷьыз аԥсра уажәшьҭа
исоуран сыҟаӡам!.. Цәала-жьыла сыҟазаара зхәар­
ҭоузеи, гәыла сыԥсит, Заурҟан, гәыла! – ацәажәара
шицәыхьанҭазгьы, алмҩанык амыҭҳагәыс иҿыҵҳәацәон Мата. – Ҳара ҩыџьа аишьцәа ҳаҟан, уажәы да­
ҽаӡәы дҳацлеит. Аҭакәажә Ҳамида амҩан ԥас сҟаҵаны, снапы данылҵеит лмаҭа: «Ухаҵазар, Зау­рҟан,
сара ак сыхьыргьы, Таҳир хәыҷы думырӡын!»
Аҷкәын хәыҷы, зны дааԥшыргьы, аҽыбӷа дахьар­
ҵысуаз деиҭацәон. Изыԥшузеишь иаԥхьаҟа уи?
Иар­бан џьармыкьоу уи дықәыргылан дахьырҭиуа?
Дарбан уаҩ беиоу уи маҵуҩыс дзауша? Мамзаргьы:
«Уара иушьуа Анцәа дишьуам» ҳәа, аамҭак изыҟалан, иразҟымҩа даҽаџьара ахы архар?
Ҳаԥсадгьыл ахь идәықәлаз ажәлар аҳәаа ишызхымҵыз, еибгалагьы ишызхнымҳәыз, арахь бжаҩык
аублаақәа иаанхаз ирылаҩхьан. Ус ами, мшәан,
зны-зынла агәырӷьара, ишьаҳаны ишьҭоушәа, ҩнар­
ҭак издәылыҩуам, аԥсӡы – аԥша иаԥнагоит.
220

Хәыҷи-дуи еизаны, аҵла хачахь амҵаҿы иԥшын.
Ус шьыбжьонк агәазы дареи ҳареи ҳааилаҵәеит.
Ҳәҳәарахеит, ҟаарахеит, аӡәы иашьа димбеит, аӡәы
лаб длымбеит, даҽаӡәы иуа гәакьа дизымԥшааит.
Дырҩегь агәынқьра, аӷызыӷызра, ашәиԥшьира...
Ажәлар зеилыҵуамызт: џьоук еидашшылон, џьоук
ак еимаркуан, џьоук ус игылан, ацәажәара рылымшо рыхқәа рыкәаҽны.
–   Ажәлар, шәыххь згеит, маҷӡак шәааӡырҩы! –
иаа­ры­лаҩит хаҵак ибжьы. Абыхә Мзауҷ дкәаҩӡа
аԥаҩ алқәацәаара дықәгылан, ажәлар дрылаԥшуан. –
Шәызҭагылоугьы збагәышьоит, аха исымҳәаргьы
ԥсыхәа сымам, ҳаӷоу ицәгьа иаԥхьа ишьҭоуп! – ҿаа­
иҭит иара. – Аконсул Мошнин дсыԥхьан, убрантәи
саауеит уажәы. Сҭампылҟа иаагаз ажәлар шәышьапкра шәҟәы иахьахәҭаз инеишьҭит Игнатов, аха акгьы алымҵгәышьеит. Аҳәынҭқар ҳзыҳәаз мап ацәикит, ҳарзаҳалгьы ус иақәиҩит: «Аублаақәа рус ӡбоуп,
еиҭаҳәаԥшра залшом!».
***
– Убри акәын ишәасҳәоз саргьы! – иҳәеит Алоу­
иԥа Шьардын арҭ иҟалақәаз аниаҳа, Омер-ԥашьеи
иареи амшын ихықәҟаҵалаз акаҳуажәырҭаҿы иади­
барԥсыла анард асра иахьаҿыз. Ари ажәабжь бааԥс,
Алоу-иԥа Шьардын иҩнуҵҟа амра нҭаԥхазшәа иаа­
рлашеит, уажәшьҭа ажәлар, ирҭахы-ирҭахым, иара
иҳәатәы харымҵар уаҳа ԥсыхәа шрымамыз ибеит.
Иаҳа иҽырԥагьаны ицхәмаруаз аԥашьа днеиҿаԥшит,
уажәраанӡа аҵахара иаҿыз, уажәшьҭа акамаҭелқәа
инапы иаххәыцуа рҿаархан, аԥашьа иԥараҭра акыр
илеидшәаҟьалеит. Амыждаразы аԥашьа Ҳаџьы Кьа­
рантыхә ихьӡ иҿыҵашәон, Шьардын игәаҳәара
еихәыдхашәеит, «ԥсцәеирымга!» – неиҿыҵҟьеит
дахьтәаз. Аублаақәа уажәшьҭа сара сыда аҳ дрымам
ҳәа акәын иаанагоз.
221

Иҟаҳҵахуазыз, ҳаиҭахҵәар акәхеит. Алоу-иԥа
Шьа­р­­дын иааиԥхьаз аӷбақәа еишьҭагыланы Самсун асқьала иаадгылт. Иара иҭаацәа иманы раԥхьа
дынҭалеит. Хаха-хымш хәыҷи-дуи ҳәсеи-хацәеи
аӷб­ақәа рҭалара иаҿын. Уажәшьҭа, ҿыц иԥҟаз аны­
шәынҭрақәа рыда, аублаақәа иртәыз ҳәа аарцәҟа ак­
гьы аанымхеит.
Азаақьҳәа абжьы ныхҵаны ихәааит аԥхьа асқьала инадҵыз аӷба, уи инашьҭалеит егьырҭгьы. Сара
ажәлар еилақь иахьтәаз снарылҵын, схала аӷба хыӷә­
ра сықәгыланы амшын схыԥшылон. Аҭыӷьқәа хыла
ианеисуа еиԥш, сгәаҿы ҩ-гәҭыхак наҟ-ааҟ аҿақҳәа
рҽеиҿакшара иаҿын. Акы, сгәы снархьуан ҳаԥсадгьыл
Аублаатәыла иаҳа-иаҳа хахьацәыхарахоз, ҳхәыҷаа­
хыс ҳзышьцылаз Амшын Еиқәагьы ҳахьаԥырҵуаз.
Ҩба – издыруан уи адгьылбжьаха мыжда ҳаҽшадаҳхалоз, ихаакәакәараӡа сгәы инықәҭәон гәыӷрак, издыруада Фелдышь дсықәшәаргьы џьара...
Ҳазԥырҵуаз агаҿахь сыблақәа аныҩеиҵысх, сылаԥш нақәшәеит сымариаша аԥаҩ ҳарак иқәгылаз аҵлаҿыс. Уи амҵан ҽыц илҳәыгәаан Сакәыт
инышәынҭра. Аханы иарсын ахаҳә шкәакәа, ижыз
иразҟы еиқәаҵәара иаҳа ианыԥшрызшәа. Аҵла
хәыҷы амахә аҿы икалкало икнаҳан, акырынтә ауаа
ргәы ҿызкаахьаз Сакәыт иԥхьарца. Анахь-арахь
иаҟьон агаҿа иқәсуаз аԥша. Уи иаацәырнагазшәа аккаҳәа слымҳа иааҭаҩит, ааигәа зны аԥхьарцарҳәаҩы
ииҳәаз иашәақәа руакы:
Сҽы жәбазар ҳәа ҽуаҩык зегьы дрызҵаауан,
Иара дшақәтәаз ихашҭын, иҽы иԥшаауан.
«Иабаҟоу џьанаҭ дгьыл?» – Ҳаԥшаауеит ҳара.
Ҳа ишҳамаз ҳаԥырҵит, инҳажьит хара!

Сҭампыл ҳнеиуа ҳаналага, аршреи амгәахьи зыхь­
уа ауаа ҭоуп, иӡхыҵыр ақалақь азҩаҿкы аларҵар ҟа222

лоит ҳәа аӷбақәа асқьалахьы иқәырмыжьлеит. Џьара
фатәык азы аџьармыкьа иналаххырц зҭахызгьы, иабацахуаз, уа иааҭахеит. Исгәалашәоит, ҳаӷбақәа Босфор
ҭшәара ибжьалан ишнеиуаз, амца зҵаз ақәаб иаршуазшәа, амшын еилаҽҽо, еилаҩынтуа аҿаанахеит.
Аӷбақәа зегь рахьтә амшынуаа еиқәҿырҭуан: «Шеиҭан
ақынҭысы! Шеиҭан ақынҭысы!»* ҳәа. Ҳаргьы аӷба
акыӷәра ҳақәгыланы уи ҳазԥшуан. Аиашазы, уаҩы
дацәшәартә иҟан, aмҳаџьыр иҳалаз ауаа ҟәыӷақәа, –
аџьныш мышьҭацәгьа даҳԥылазар ҳаԥхьаҟа хаирк
ҳақәшәом! ҳәа ирцәымыӷхеит, рылахь еиқәнаҵеит.
Устәи аӷбақәа дәықәлеит Езмыдҟа. Уаҟагьы иҳа­
хьыц ҳахьит, ҳрыдрымкылеит. Аӡәызаҵәык Алоу-­
иԥа Шьардын, аӷба дҭыҵны акыраамҭа ақалақь ахь
дыҟан, уи дхынҳәны данааи:
– Абраҟа ауп, дадраа, хаҭала сыуа бзиа, аублаақәа
зегьгьы ҳамшхәыбзаза Селым ԥашьа дахьынхо, акы
шәацәымшәан убри дахьҳамоу! – аҽхәара даҿын,
ибла-иҿы ихаччо.
Ҳаӷбақәа аахынҳәын, Бандырмаҟа рхы дырхеит.
Убри ақалақь асқьалаҿы хәыҷи-дуи, зыԥсы ҭаханы
иҟаз амҳаџьыр зегьы хаӡхыҵит. Ҩымш ракәу, хымш
ракәу, ҳнасыԥцәгьаха, ахаан иаҳамбацыз ақалақь
ҳалан. Уантәи, аҽыуардын иҭаацәа аныртәалан,
Алоу-иԥа Шьардын ҳаԥхьа днагылеит, ҳара шьапыла
ҳаибарҳәага ҳишьҭан, ҳцон Баликасыр иҩацәхыкны,
мрагыларахь ҳхы рханы.
Заҟа ҳныҟәахьаз сгәалашәом, ҳаагылт ҳара Осман-Кои ҳәа иахьашьҭаз аҭыԥ аҿы. Иаҳҭахы-иаҳ­
ҭахым, даҽак алхра азин ҳамамызт, уи ҳнахысыртә
еиԥш ҳамчгьы ҳнанаго ҳаҟамызт.
Ашьҭахь лакәҵас аӡәырҩы ирҳәоны исаҳаит, ҳара
хаԥхьа Осман захьӡыз аублаак абра дықәнагалахьаз«Шеиҭан ақынҭысы!» – (ҭырқә.) «Аџьныш иӡеилаҽҽара». Бос­
фор аҭаларҭа аҭшәарақәа рҿы зны-зынла ус аӡеилаҽҽара ҟалалоит.
*

223

шәа, амҳаџьырра злахьынҵахарц иҟаз ижәлар рзы­
ҳәа нхарҭас иалиххьазшәа, ихьӡгьы уи аҭыԥ иахылазшәа, рацәак днымхакәа иаргьы дныҵаҳа дцазшәа. Уи аҵабыргреи амцреи атәы сзалалом, иҟалап
Алоу-иԥа Шьардын ихҩашьалазаргьы.

ОСМАН - КОИ
Усҟан, иага умҳәан, сыҷкәынамзи, сеилкаара­қәа­­
гьы даҽакын. Аԥсҭазаара ӡеибафара бааԥс снала­
шәан, скыдҟьо сама аҿаанахеит: зны сҵаанарҟәрылон аҵа ҭылашьцарахь, зны сханагалон издыҽҽалоз
ашьанҵа еилаҭәахра саннаҟьарц, уахь акгьы аны­
смыхьлак, сыршәны амцашыра саланажьуан, уа
сбылуан, сҷыҷуан. Абарҭқәа ирыхҟьаны аԥсҭазаара
исыднаҵоз суалқәа сзынамыгӡаӡакәаны санаанхозгьы мачхәызма. Аха акызаҵәык уасҳәар сылшоит,
иага ҟымҟыра сҭагылазаргьы, схы мацара иазеиӷьыз
гәҭакыс исымамызт, исзааигәаз џьоук ргәаҟра армариара акәӡан сыԥсҭазаара зықәсырӡуаз.
Аԥсҭазаара ҟадыџь, амши аҵхи реиԥш ҩ-ганкны еиларсуп, џьоукы лашарамзар, лашьцара мбаӡа­
кәа имҩасуеит, сара сшыҷкәынӡаз инаркны, иахьа
уажәраанӡагьы аҵхлашә салыхәхәа саауеит. Иумба­
хьеи, Шәарах, дад, асакара аҵла ҟата, афырҭын
бааԥс иааҟәымҵӡакәа зымҩарак ихнархәо ианалагалак, иандухалакгьы ганкахьы ихынааны иаанхоит, уаҳа аҽазыриашаӡом. Сажәамҭақәа рылагьы
игәоумҭар залшашам, саргьы ганкы мацара сшатәу,
шьеи-лаӷырӡи злам акгьы сызуаҳәаӡом, уи машәырны иҟамлеит, ишубо.
...Аха, иудыруаз, угәы азырҭынч, саншьа сызкәы­
хшоу, ахаҵара цәгьазаргьы, иуасҳәо зегьы ҵабыргуп, аԥсымҭаз ауп ауасиаҭ анырҳәо, нас дызусҭда
мыцла зыԥсаҭа еилазго.
224

***
Алҩаҵә ҵәии-ҵәииуа жәуацла ишьыхыз ҳаҩнызаҵә ахыбра иахылҵуан. Хәылбыҽхан, ааҵәак
азна ашыла лаганы, аигәышә аҵырҟьанта сыжәҩа
иқәкны ҳамӡырха сааҭалт. Ҳла ӷра санаагәанаҭа,
иҵаруа иаасԥыххылан, исгәыдыззало, исԥырҵуамызт. Акәытҵараҿы аԥхьарылара иаҿыз акәытқәа,
хьшьык гәарҭазар акәхап, иааибаркаркарит. Сан
Наси, «шьшьоукареи», «шьшьоукареи!» ҳәа лыбжьы наргауа, уахь лҿыналхеит. Уи лыбжьы сгәы
инықәҭәеит ацха еиԥш ихаакәакәараӡа. Саб Ҳамырза, ҳажә гыды даҵатәаны ахьара даҿын, гәыж­
мыжҳәа абжьы саҳауан аныга иҭаҭәоз ахш, Таҳир
хәыҷы уи усгьы ҳара ҳҟны дыҟан, уаҳагьы гәыӷырҭа
имамызт, аҳәыс ашьапы кны саб дидгылан. Қәына
ауҭрахьынтәи шьыҵәрак аџьымшьҿа лыманы аҩныҟа дыццакуан, ахьурӡы хыҵыр ҳәа дшәозар акәхарын. Џьуна, амра иамаз ацәарҭақәа лабала дрысны иршәшәаны, рыҩнагалара даҿын. «Ԥыхьа зны
ҳшыҟаз ҳҟаларгьы здыруада» – аасгәахәит, ҳҭаацәа
еибгеизҩыда, дасу ҭынч русқәа ишырҿыз анызба.
Мата заҵәык иакәын иҟамыз, убригь абысҭа ан­
ҵа­ра ишаҿыз дааҳахҭыгәлеит, аха игәы нханы дшы­
ҟаз ҩашьомызт.
–   Саб, аҳҭныҟа уаҳа сызцом, санаауаз ус ажәа
ныжьны сааит! – иҳәеит Мата, уаххьа ыфаны ҳаны­
ҩагыла.
– Избан, дад? – дҵааит Ҳамырза, ацәымза имҵаргыланы ажәцәеимаа аӡахра дахьаҿыз.
–   Ҳамхы арашәара иахыԥеит, аҳаскьын иафан,
иҩе­жьӡа иҭагылоуп, ҳҭаҭын акәзар, абӷьы ҿабааны
ацара иаҿуп, арҭ аӡӷабцәа рымацара аҿыхра иахь­
ӡом! – аҭак ҟаиҵеит Мата.
– Нас, уусқәа зегьы урылгаанӡа аҳҭныҟа сцарым
уҳәар, зынӡакгьы уахь умнеиӡар акәхеит, – даҿын саб,
икәалаа асқам инықәҵаны, ҳәызбала ихырффо. – Ҭаа225

цәацыԥхьаӡа рӡәаӡәа мчыбжьык ахь ҩымш-ҩымш
аҳҭныҟа анеира уалс ишрыду уажәыгь иумаҳаӡаци, дадхеит, ари, ҳабацәа рхаан аахысгьы усԥҟаны
ишьҭыхуп, уажәы уара иурбгома? Нас, Алоу-иԥа
Шьардын дызусҭда? Уаҳа зда дҳамам ҳҭах гәакьа!
– Сара схала сакәӡам, иахьа иҟаз арԥарцәа зегьы
еибыҳәаны ҳаиԥырҵит! – нациҵеит Мата.
–   Ус еибышәҳәазаргьы, ибзианы иҟашәҵеит! –
на­ласҵеит саргьы.
Саб аӡахра дааҟәыҵын, икылкааны даасыхәаԥшит.
–   Уара агаз амца ақәҭәаразгьы уфраҭуп! – ҿаа­
иҭит иара. – Ус аума ишиацәажәатәу макьана згаӡара иқәу аҷкәын. Ишәхашҭма, уара, Алоу-иԥа Шьардын, шәанду лааӡамҭа, сара шәаб сыхәԥҳа шиакәу?
Ҳара аҭаацәа ҳакәым, абра Осман-Кои иқәынхаз
аублаақәа зегьы ахаангьы ирызшәараны иҟам уи
ирзиухьоу абзиара. Уи иакәымзар, ҳақла ҳцәажәап,
ҩныда, гәарада Самсун агаҿа ҳақәынҵәахьазаарын,
уажәы маҷк ҳаԥсы анҭала, Алоу-иԥа Шьардын има­
ҵура ҳаҭәаҳшьом!
– Мап, саб, Алоу-иԥа Шьардын ҳаргьы ҳаиҭахым,
даҽаӡәгьы... Уи ихы мацара ауп дзышьҭоу! – акыр
даацралеит Мата. – Еиҳараӡак иахьа cгәы ԥызжәаз,
Селым-ԥашьа ҳәа сас дук диҭан иахеижьҭеи, чара­
зар, жәразар акәхарын, ашьыжь анард асра иала­
геит, наҟ-ааҟ аԥара ықәҵаны. Ҳахәԥҳа ӷәӷәала аԥара
ицәцеит. Сыбла ҭаа срыхәаԥшуан, акакала аԥарақәа
ԥхьаӡаны аԥашьа хылтыҿ иаԥхьа ианықәиԥсоз…
Ҳара ҳаԥхӡаша инаҭаз ауп уи аԥара, уаҳа иабааигоз
Алоу-иԥа Шьардын? Дара мышгашақә еимыр­доит,
ҳара аџьыкаҵәҟьа злааҳхәо капеикылҵәак ҳамам.
Уи адагьы, аублаа ҭыԥҳацәа, акы иаргәаҟуазар акәхарын, иааит аҳкәажә лхәы рыманы, Шьардыни
Селым-ԥашьеи урҭ ирыхәаԥшны еибарччо ирҳәаз
уаҳар, уаҩ дыԥхашьаны мацара дыԥсыр ҟаларын!
226

– Ее, дад, уҷкәыноуп макьана, аԥсҭазаара ахышәҭ
ауп иубахьоу, уи зҿалаз ақәыц ҵар уламлац, – иҳәеит
Ҳамырза, Мата иажәақәа днарыхӡасшәа. – Унацә­
кьарақәа унрыхәаԥшишь, дад, ак хәыҷуп, ак дууп.
Аԥсҭазаараҟынгьы ус ауп, иҟоуп ауаа дуқәа – аҳра
иазшоу, иҟоуп ауаа хәыҷқәа – урҭ рныҟәгара мацара иазку. Уи аӡәгьы имхәыцӡеит, Аллаҳҭаала иаԥи­
ҵаз ԥҟара ԥшьоуп! Ҳахәԥҳа, ҳҭынха ду игәы иалсша ак ҟашәымҵароуп, сыҷкәынцәа! Тәым тәылак
аҿы ҳаҟоуп, зеиԥш ҟамло акгьы ыҟам, залымдарак ҳақәшәар, усҟан зшьапы ҳкуада? Исхашҭыз,
уаҵәашьҭахь хәашоуп, ахәаџьа ҩынтә ауаҩы даа­
ишьҭхьеит, аџьаамахьы ҳамцар ҟалаӡом!
– Ҳара ҳамнеиргьы уи аџьаама ашә адыркуам!насҿыҵҟьеит сара, Ҳамырза иажәақәа сгәы ины­
ҵаххын.
– Аллаҳҭаала уаҭаимҵааит, ус ахьԥоуҳәо! – насҿа­
лырхьит сан.
Аҽнынтәарак аус иаркаран иҟаз, ауха заанаҵ
ҳашьҭалеит, аха са­ра кыраамҭа сызмыцәеит. Ахәылԥаз
саби сашьеи реицәажәара сшазхәыцуаз, ҳазхагылаз
ауадаҩрақәа рышҟа снианагеит. Ҵабыргыҵәҟьаны,
ҳара аҭаацәа ҳаиԥш, аублаақәа зегьы нхарҭақәак роун,
ҩынқәак дыргылазаргьы, рыԥсҭазаара цәгьан. Аублаатәыла ҳаныҟаз ҳазхьыԥшыз ҳәа аӡә иакәын иаадыруаз, имаҵ ааургьы, ажьыӡа иаҳҭаргьы. Араҟа иҳауит
ҩыџьа аҳцәа: аӡәы – усгьы Алоу-иԥа Шьардын, егьиҳазқәынхоз адгьыл зтәыз Селым-ԥашьа. Аҩыџьарагь иаҳшәар акәын ашар.* Шәарҭ аԥсуаа уи ашьара
ҳәа шәашьҭоуп. Иџьықәреиз, иҭаҭыныз, алшықәсанык иааҳрыхуаз, хыџьараны иаҳшон: хәык – аамсҭа
Алоу-иԥа Шьардын игон, егьи – Селым-ԥашьа, хәык
ҳара иаҳзынхон. Аҳәынҭқарра ашәахтә хазы иҳақәын,
Ашар – аамсҭа ма аԥашьа иахь ԥарала акәымкәа, шьарала
ашәахтә ашәара.
*

227

нас ҭаацәак ҳхы зланыҟәаагарыз? Изакәызаалак даҽа
аагарҭак ҳамамызт. Абас, ҳшынҭаацәаз зегьы, Таҳир
хәыҷы ида, тәамҩахә ҳамамкәа ҳшыхандеиуазгьы,
ҳамгәахәҵәҟьа ҳзаамрыхуа аамҭа ҳҭагылан. Ԥсыхәас
иамоузеи абри? Ашамҭазынӡа сызмыцәеит, сылацәа
анынҭаагьы, ԥхыӡ хәашьқәак срылан.
Ианааша, саби сареи ҳҽагақәа аашьҭыхны амхахьы ҳҿынаҳхеит. Мата, саҳәшьцәа аҩыџьагьы
иманы, ҳгәылацәеи ҳареи иаҳзеилаз аҭаҭын казармахь дцеит, аӡӷабцәа иацы ашьыбжьышьҭахь иҿырхыз аҭаҭын дрыԥхразы. Таҳир хәыҷгьы уахь дыҩуа
дры­шьҭан, гәырк наиуҭар, аффаҳәа дрыԥхуан.
Ахҵысҭа ҳхыҵны амхы ҳанааҭагылоз, Ҳамырза
даахьаҳәын:
– Дад, иахьа анамаз уку? – даасазҵааит.
– Искит, саныҩагылаҵәҟьа, сҿи-снапи ӡәӡәаны! –
аҭак ҟасҵеит сара, аха сцәажәашьала амц шысҳәаз
идырзар акәхап:
– Ус умулан, дад, уара ус аныҟауҵа, уеиҵбацәагьы
уҿыԥшуеит. Аллаҳҭаала иҵаныҳәара зегьы ируалуп!
О, шьарда зымчу, улԥха ҳаҭ! – иҳәан, иҽага ижәҩа
иаақәхны арашәара дналагеит.
Саб дуаҩ иашан, дҳалалын, ахандеира ада, даҽак
иԥсы азыцәгьан исымбеит. Амҩан дышнеиуаз,
дзыркьаҭашаз кашәарахк ибаргьы, изтәыз дибаа­
нӡа игәы ҭынчхомызт – абас аӡәы итәы зҭахымыз
уаҩын... Аҽыҟажара илшон, сара сеиԥш дгәеилаххымызт, аҭаацәа зегьы гәырҩацәгьак ҳахәаҽны
ҳанаа­илатәозгьы, ҳгәы зырҿыхашаз ажәа ҟәандак
иԥшаауан. Ихшаз зегьы рмаршәа акышьа дақәшәон,
дҳахӡыӡаауан. «Шәанаџьалбеит, ԥсымышьҭыгак ҳауа
ҳҟалозар, иаашәызшәырха, тәым тәылак аҿы ҳа­ҟоуп,
ҳагәхьаа зкыда, зынӡак ҳабжьахәашар ҟалоит» –
ҳәа дҳабжьауан. Ҳан ҳаҭыр лықәиҵон.
Абарҭқәа рзы саб бзиа дызбон, сагьиххәыцуан.
Ҵоуп, гәалас исыман Алоу-иԥа Шьардын иашьа228

хаҭак иеиԥш бзиа дахьибоз, иага цәгьара ҳзиургьы
иахьианаижьуаз, аха аибааӡара ирыбжьаз саназхәыцлак, саб дрыцҳасшьон, улашәхеит ҳәа сзиҿагыло­
мызт, ус ак сылсыршаргьы, баша игәы нсырхон
акәым­­зар, ишизеилымкаауаз здыруан.
Насгьы, иԥсы гәеигәеиуа изқәыз, мшыннырцә
иаанижыз идгьыл гәакьа гәхьааигауан, атәым тәылаҿы инҵәаз иуацәа иҭахцәа дырзыгәырҩауан, аха
ҳара ихшаз ҳгәы канажьыр ҳәа дшәаны иԥшниҵомызт, хараӡа днаган игәы иҭеиҵәахуан.
***
Ашьыбжьон акрыфара ҳәа аҩныҟа ҳхынҳәит. Ҳанааи, Матеи аӡӷабцәеи ааихьан, сан илыдгьежьыло, акрура иаҿын. Ҳарҭ ахацәа ҳаԥсы ааиҭаҳкырц,
ашәшьыраҿы ҳнатәоны еиԥш, агәарабжьара асаба анырчыла дшааиуаз гәаҳҭеит ҳахәԥҳа Алоу-иԥа
Шьардын. Агәашә дааҭалеит, Арабтәылатәи изааргаз аҽы иҟамчы нажәҵаны.
– Иарбан, уара Ҳамырза, уҷкәынцәеи уареи гәаӷшақә шәызсышьҭалаз!? – ҿааиҭит иара, аҽыжәҵра
иақәымккәа, иблақәа нҭышәшәаны инкаԥсарызшәа
икылцаны.
– Иҟалазеи, дад сыхәԥҳа, иухьзеи? – ҿааиҭит Ҳамырза, аҽыуаҩ иҟазшьа џьашьо.
– Аҷкәын цәаҭачшәа уа игылоу, иахьа узымнеизеи аҳҭныҟа? – дхәааит Алоу-иԥа Шьардын. – Уара
иуҿыԥшны иахьа дызусҭазаалак аӡәгьы дкылымсит!
Ac аума уҷкәынцәа шыуааӡо, Ҳамырза, абунт ҳаларҵоит, абунт! Уԥши, дцәыҵаччо дышгылоу, уцәа
уҭысцап апачеиԥш! – иҟамчы рыхха Мата днаизы­
ҭрысит.
– Аҿыларха, агәы умазар! – снеиқәҟааит capа, иҽы
аӷәрагьы снамҵасны искит. Зны сара сахь дыкшарцгьы иҽааирххеит, аха сҿаԥшылара имхацәгьахазар
акәхап, иҟамчы лхьашьшьит.
229

– Шәҵыхәа кны ҳашшәышьҭаз, шәарҭ ҳаҳцәа,
ҳаԥ­садгьыл хазына ҳцәырӡны џьаҳаным ахь ҳаа­
жәгеит, араҟагьы ҳнапы шәықәыргыланы шәны­
ҟәаагоит, аха урҭ зегьы шәхаршҭны, алажә еиԥш
ҳаԥ­хьаӡаны ҟамчыла шәҳасуеит! М-а-ап, Алоу-иԥа
Шьардын, уххь згеит, знык акәым, хәынтәгьы ухәԥхазааит, аҟамчы згәаӷьыз ауаҩы ҳашҭа ақәлара азин
имам! – абас неиқәысҳәацәан, иаразнак аҽы ахы
агәашә ашҟа иаасырҵәиин, иласаҩсыжьын, агәчамах сасуа слашьҭалеит. Саб, ус умун, сажәымҭа умырцәгьан, зда дҳамам ҳахәԥҳа ду ашҭа дышԥаҭуцои
ҳәа дысхьынҳало дышсышьҭаз, агәашә аартны аҽы
снаҵаҟьан, инҭысцеит. Алоу-иԥа Шьардын знызаҵәык даахьаҳәын:
– Ахьымӡӷ исургаз дунеи сықәнаҵ исхашҭрым!
Ацкы сызургьы убап! – иҳәан, ҽырхыԥхыԥ ҟаҵаны
дызлааз имҩа днықәлеит.
– Ҳаи, рацәа сушьит! Рацәа, рацәа! Уанду лааӡамҭа алажә еиԥш уиҵаҟьан ашҭа дҭуцеит! О, Ҳамырза, ари умбар акәымзи!.. – ицламҳәа иҵысҵысуаз инапсыргәыҵақәа рыла ихҩаны дҟуҵәыуо
днатәеит саб.
***
Аӡрыжәразы ирымаз ҳҽагақәагьы аазгап, Дырсын дхынҳәхьазаргьы снаиацәажәап сҳәан, хәылбыҽхак ажьираҿы снеит. Уанӡа верск aҟaрагьы бжьамызт, иаҳзааигәан. Аҽны амш цәгьан, анхацәа аус
рызуамызт, ԥыҭҩыкгьы еиднагалан, ажьира абарҵа
иҵатәан. Ишыҟалах сеидру, аамсҭа Алоу-иԥа Шьардыни сареи иҳахьыз ақыҭа зегьы иахыҵәахьан.
Жәпаҩык гәахәас ишыҟарҵаз ҩашьомызт, аргама иаахтынгьы иалацәажәон. Уажәы ажьираҿы
еиқәшәазгьы, сара снеиаанӡа уи аиҿыхара иаҿызар
акәхарын, санырба, исеигәырӷьан, агәырқьҳәа иҩагыланы иаасԥылеит.
230

– Иқәнагозҵәҟьа изууит! – иҳәеит Омар агәыраз,
снапы лҿарбаӷьа иаанкылауа.
–   Аԥсымҭәра уҳәеит ҳәа, иааҟанаҵаӡозеи! – даа­
цәажәеит аҭаҳмада Рашьыҭ, иҽага ахәы ахаҵара дахьаҿыз. – Ауара-аҭахра иханаршҭуеит уи,
дышнеи­-шнеиуа дқәыџьманатәуеит.
– Сара даҽакы сазхәыцуеит, – ныбжьеигалеит,
зԥаҵаԥшьқәа аҭаҭын лҩа рылыжьуа итәаз Сааҭ. –
«Аԥшәымак исасцәа еисуан, иара дтәаны дԥышәырччо дрылаԥшуан» ҳәа, ҳара амҳаџьыр ҳахьаанагаз,
ҷанҷаны ҳаибафоит, ҳаблақәа ҭибахуеит, ҳаазыԥхьаз
алаҿырҭуам!
– Иудыруазеи, дара ҳаазыԥхьаз ҳәа узҿу ракәзар ҳаилакшара зҭаху, мшәан, ирымҳәои, аӡы аны­
хәашьу, аԥсыӡкра мариахоит ҳәа, – дналацәажәеит
Уажәраанӡа иӡырҩуа итәаз, аԥшәма ажьи Дауҭ.
Сара, урҭ ирҳәақәоз сгәы ишахәазгьы, алацәажәара сҭахымызт, ҭынч сырзыӡырҩуа стәан, даҽа гәҭыхак сыман; уажәы-уашьҭан Дырсын ашә данбахыҵ­
уеи ҳәа сыԥшын. Уи аӡәзаҵәык иакәын сымаӡақәа
ззаасыртхьаз, сыгәҭыхақәа ирылахәыз.
Ажьи Дауҭ – дқырҭуан, иабацәа амсылманрахь
имиасыр анаму, рыжәлаҵәҟьа – Арҭмелаӡе ԥсахны
даҽакала дҭарҩит. Қырҭтәыла аладатәи аҿацәқәа
аҭырқә сулҭанцәа еибашьны ианрымпыҵархала,
иабацәа хдырҵәан, абрахь иааскьаганы индыр­хеит.
Дауҭ араҟа ауп дахьиз. Иԥҳәыс заанаҵ дыԥсхьан,
Дырсын захьӡыз ҷкәына заҵәык дизныжьны. Уи
дышқәыԥшыз ажьишьа иҵеит, иаби иареи еидгыланы еицжьиуан, уиадагьы хныҟәгага рымамызт. Ҳара
аублаа мҳаџьырқәа Осман-Кои ҳанықәнагала, Дауҭ
иԥеи иареи ҭахцәа гәакьақәак реиԥш иаҳԥылеит.
Дунеи сықәнаҵ исхашҭраны сыҟам урҭ ҷыдала ҳара
ҳҭаацәа ацхыраара иҳарҭоз. Исгәалашәоит, ҿыц ҳанааҵәҟьаз, ҳҿы иҭаҳҵо хәашак ҳамамкәа ҳаныҟаз,
есыуаха чахык-чахык ҳзаарҭиуан. Мчыбжьык ахь
231

зны ааҵәак азна ашыла лаганы, Дырсын аԥхӡы
иҿашы даҵаланы, иааганы ҳаҩны иааиргылон. Зны
ахш хьаны ныгала ирҟьашҟьашо иаҳзааигаларын,
даҽазных – аиха, аигәышә, аҽагақәа хәыда-ԥсада
иаҳзынрыжьларын. Уалк, ма шәахтәк ҳзымшәауа
ҳаԥсы анкылахалак, ҟәрышьмрышьк аԥсахразы урҭ
рахь акәын ҳахьнеиуаз.
Дырсыни сареи ҳаиқәлацәазар ҟаларын, ҳанеибадыр аҽны инаркны еихааӡалаз реиԥш бзиа ҳаибабеит, ҳаиҩызцәахеит. Лассы-лассы ҳахьыҟазаалак
ҳаибаԥшаауан, ҳаибамбаргьы ҳзычҳауамызт. Дауҭ
уи деигәырӷьон, егьараангьы ҳаидыртәаланы иҳаи­
ҳәахьан:
– Шәарҭ аҩыџьагьы, дадраа, акәымжәы ныҟәызго ажәларқәа шәырхылҵит, араҟа, атәым дгьыл аҿы
ҩ-ҿык зырцҳауа ҟамак шакәу еиԥш, шәаӡәызароуп!
Ҳаргьы уи амҩа ҳақәын. Дырсын арԥыс еилҟьан,
амца дақәуҵар дбылуам ззырҳәоз иакәын. Иара
ишьарала акыргьы дныҟәахьан, Ҭырқәтәыла иахьабалак днеихьан, ҩба-хԥа бызшәа ишиҭахыз дрылацәажәон. «Аҩсҭаа иҭәа ирхыз амца сзацрамҵац
акәымзар, егьырахь схы ԥысшәахьеит!» – иҳәалон
ихазы. Зны ҳаидтәалан ҳшеицәажәоз, изхыстит
Фелдышь лзы исымаз агәҭыха. Ишызбоз аԥыр-ԥырҳәа амца наицралеит, издырит сгәыӷырҭа ҵаакәаларц ишыҟамыз.
– Родостҟа дыргеит ҳәа аума исоуҳәо? Уи адгьылбжьахахьы ҳашԥазымцари, – инапы наирхеит амшын
ахь. – Лыԥсы ҭаны дыҟазар, ԥсыхәак ҟаҳҵоит.
Санаҿу ахәылбыҽхазгьы, сара сус аҵыхәала, Дырсын агаҿахь дцаны дыҟан, жәабжь ҿыцс исзааи­га­
рызеи ҳәа саргьы сгәаҟҵәаҟуа ихынҳәра сазыԥшын...
Ажьираҿы еиднагалаз рызхара еицәажәеит,
ақәа­гьы маҷк ихкәашәа ианааҟала, иҩагыланы рыҩныҟақәа рахь ацара ргәы ишҭаз, ақалақь ахьтә ихын­
ҳәыз агәыла нхаҩы Џьанҭемыр, аӡыԥсы ихьы­кәкәа,
232

абарҵа дааҵалеит. Уи иҳаиҳәеит аррахь ааԥхьара
шыҟалаз.
– Ақыҭа мухҭарцәа лассы рсиақәа кны иҳалалоит,
бџьар иаҵагылартә иҟоу аӡәгьы даанхараны иҟам!
Асулҭан дааҟәымҵӡакәа Балканҟа арқәа рдәықәҵара даҿуп! – дцәажәон анхаҩы.
Иаразнак иааҭынчрахеит, ираҳаз рцәымыӷхеит
зегьы, кыраамҭагьы уаҩ ҿиҭуамызт. Ахыбра иалы­
кә­кәан ацәыкәбарқәа илеиуаз кәаԥсаԥҳәа аҩар­
шьҭра иахьҭашәозҵәҟьа уаҳауан.
–   Ԥсҭазаашьас иҳамоузеи, ҳаҷкәынцәа наҳхыҟә­
шәаны ианырга? – даақәыԥсычҳаит Сааҭ.
– Ҳара ҳзы ҭышәынтәаларак ҟамлеит! Ҳахьнеилак, амлеи анҵәареи ааҳацрыхо ишҳашьҭаз, уажәы
аибашьра акәын иҳагыз! – даацәажәеит Џьанҭемыр.
–   Аҳәынҭқаррақәа еисалап, адгьылқәа еимарклап, ҳара хаҷкәынцәа ныбжьахәаша ицалап! – иҳәеит
даҽаӡәы.
– Ҳсулҭан, Балкан шиҳәо, араҟагьы ажәлар ицәеи­
лалар ҟалап, ишыжәбо, ԥсҭазаара ҳарҭом ашәахтәқәа, – дналацәажәеит ажьи Дауҭ.
Агылара сылымшо, сыбӷа аҿаҩҳәа иааԥҵәеит
сахь­­тәаз. «Арра ацара ансықәшәа, уаҳа дызбараны сыҟаӡам Фелдышь!» – абрахь мацара акәын схы
ахьы­ҟаз. Заҟа исҭахызыз сҩыза Дырсын сиацәа­
жәарц, ауаҩы игәы каҳаны даныҟоу, иудыруеит аҩы­
за иҿцәажәара акырӡа ишаԥсоу, аха иара уи ауха
дзы­­хнымҳәит.
Мзаҭәымҭан, аеҵәақәа еибарлацәҟәуа ажәҩан
кыл­­­ры­ҵәҵәон. Аҵлақәа рыбӷьы нарҳәы-аарҳәуа,
ԥша ҟәандакгьы асуан. Сгәеигәеиуа аҩныҟа санаауаз,
уажә иахьысҳәогьы иԥхасшьоит, уи аԥша сацәажәон
сара: «Уца, уара, адгьылгьы амшынгьы урхыԥрааны
Родостҟа! Уналхаԥыр дҭахәхәа дахьыцәоу Фелдышь,
амала, аԥенџьыр кыдумҟьан, амарџьа, дар­ҿыхап!
Улцрымҵын, ашоура дакуазар, уҽлындала, цәы233

кәбарк лылабжыш лыблакыҵа иахьшәызар, уны­
қәҭәҳәан ашьшьыҳәа инықәырба, ашьыжь данаа­
ҿыхалак, амрахәага еиԥш лыблақәа шамшамуа аԥса­
бара ианаақәԥшлак, ихьаԥшшәалоу лыхцәы қамыз
лнацәа ԥшӡақәа рыла аилаԥара данналагалак, унлахәыҭхәыҭ абас: «Иареи бареи шәынасыԥ иаӷрагылаз рцас аҟынтәгьы, ара бынижьуам, амҩа дықәуп
Заурҟан, шьха иԥырхагам, мшын дыннакылом, абар,
бааигәара дааихьеит, бҽырхианы быҟаз!».
Ҩынтә-хынтә ҳгәашә садгылахьан, аха аҭалара
сзыгәаӷьуамызт, аиарҭа сҽасҭар, сшызмыцәоз здыруан. Ахагацәа реиԥш сгәеигәеиуа адәқәа срықәын,
шаанӡа ҳаицыҟазар сҭахын амзеи аеҵәақәеи зха­
ччоз аҵх ԥшӡеи сареи...
***
Саб Ҳамырза ҽнак имҳәамырза ашьшьыҳәа иҿы­­­
неихан, аҳҭнынӡа дцеит. Ихәԥҳа Алоу-иԥа Шьар­­­дын
иҽишьклажьны диҳәеит:
– Сыҷкәынцәа гаӡақәак угәы ахьԥыржәаз иаҭоу­
мҵан! Уи иахырҟьаны аҟы иҭасыргылахьеит сара.
Угәы иузаруазар, улԥха ҳагумыжьын, суҳәоит…
–   Урҭ иаԥсоу џьоук ракәым, аха уара уаҳаҭыр
аҟынтәи рхара ранасыжьуеит! – иҳәеит Алоу-иԥа
Шьардын, иҽырҭынчӡаны.
– Аублаақәа зегь реиԥш, сыҷкәынцәа еибашьрак
иацәшәо иҟаӡам, ажәыларахь инеиргьы, иудыр­
уеит, рызқәа уаҩы идырбом! Изхысҳәааз, ажәабжьны игәароуп аррахь ааԥхьара ҟалоит ҳәа, аублаа
рыҷкәынцәагьы ираҩсран иҟам…
– Ахаҵа изоуп абџьар зыҟоу! Ҳаҷкәынцәа убраҟа
ауп рҭыԥ!..
– Аха иудыруеит, Шьардын, сара сзеиԥшрақәоу:
сыԥшәма ачымазара хҭалкит, саргьы сымч сшәа­
хьеит, арахь нхарала скәадоуп. Алеи абгеи рыда
234

гәыӷырҭа сымамкәа адәы сықәумыжьын. Сыҷкәынцәа руаӡә дыжәгаргьы, егьи дысзынхартә исзыҟа­
шәҵа, узааӡаз сан лыԥсы сыман суҳәоит.
– Кьаброу асрак еиԥш имариоу џьушьоит уҷкәынцәа арра рацәгара!
– Сгаӡам, уи закә ус хьанҭоу сзымдыруа, аха, уара
сыхәԥҳа, иугәаԥхар…
– Ма иаԥсоу џьоук ракәында уҷкәынцәа…
– Амца газла иузырцәом, агәала умазар, наҟ
иуха­ршҭ, гәеибакрыла иара узыхәаҽуам…
– Иазхоуп, иазха! Шәыцәгьа шәыбзиа шәсыуацәоуп, ишԥаҟасҵари. Арра ирго иалагаргьы, џьара
ԥсыхәак ҟаҳҵап!
Ҳамырза игәы ишаанагоз акәымкәа, даара иҽырхааны, иҽыраԥсышәаны диԥылеит ихәԥҳа. Дааи­
ԥхьан, дидыртәаланы аҳҭны зал аҿы криҿеиҵеит,
нас анардгьы дицасит, ҳамҭас хылԥарчкгьы ииҭеит.
Саб аҩныҟа даауа даналага, абасгьы иеиҳәеит: –
Сынтәа уҷкәынцәа рхы иақәиҭыстәит, рыҩны иҟаз,
инхалааит, инҵлааит. Амала, уара лассы-лассы
аҳҭныҟа уааила, мҿык, мцак зҳәаз еиԥш, амаҵуцәа уаа­рхылаԥшлап. Аҳкәажәгьы аҳәара ҟалҵеит,
мчыбжьык ахь ҩымш рҽеиҩыхны, аӡӷабцәа аҳҭныҟа
илзааларц, тәымуаҩык дадымԥхьалакәа, лыма­
ҭәа-лҩыҭәа, лыӡәӡәатә-лыҳәҳәатә зҳәаз еиԥш, лгәа­­
кьацәа мацара рнапы ианызарц лҭахуп.
Ҳамырза мап ахиҳәаауазма, деигәырӷьаны дрықә­
шаҳаҭхеит. Абас ҳаб ҳаԥсҭазаара иазеиӷьхашаз ус дук
наигӡазшәа, ихы-игәы дақәгәырӷьо дхынҳәит аҩныҟа, иабеидыргәышьоз, афрауаҩ қьиа, дзықәдыргәыӷыз зегь гьангьашрыла ишеиҿкааз!
Уи аҽны инаркны, саҳәшьцәа мчыбжьык ахь
ҩымш инеиҭанеиҭасуа аҳҭныҟа амҩа инықәлеит.
Иахь­­неиуазгьы хҭацәыха рымамызт, аҳкәажә лымаҵ руан. Ҳабгьы бжеиҳан аҳҭны дыҟан, ихәԥҳа иҿы
иҭшәарызеи ҳәа дгылан.
235

Саҳәшьцәа Қәынеи Џьунеи, зынасыԥ мыждахаз, аӡә дубар, аӡә духашҭуан, уахык ӷрак еицҭшааз шракәызгьы, дара-дара еиԥшымызт. Қәына –
даԥшьы-шкәакәан, лыхцәы ҩы-ԥшшәала саара
ишьҭасуан, Џьуна – деиқәа-гәкын, алаҳәахӡы еиԥш
лыхцәы еиқәаҵәан, икьаҿын, аха ижәпан, иҳәын,
еилачықьын, аӡыҵәҟьа залаломызт. Қәына лыблаагә ӷран, амзаҭәы еиԥш иҭышеишеиуан. Џьуна – лыблақәа амаахыр еиԥш еиқәаҵәан, еснагь
амца рхыҳәҳәылан. Қәына – дҭынчын, дцәажәозаргьы – хрыжь-хрыжь, дныҟәозаргьы – ҭынч-ҭынч,
аҟәараса еиԥш ирсса-рссаны. Есымша гәалак лымоушәа лыблақәа ахәыцра рхыҳәҳәылан, аччара
лцәымӷын, дрыцҳашьаҩын, лгәы акы алсыргьы,
аҵәыуара лқьышә иқәыххуан, лымаӡа иаҳа наскьа
иҭаҵәахын. Џьуна – еиламгылак, ччаҩы-хәмарҩык,
кәашарада лшьапы лыргыломызт, лыԥсы лымхарацәан, маӡа лзыҵәахӡомызт, лгәы иалсызгьы иаразнак лгәы иааҭыӷьӷьааны иуалҳәон. Иззымдыр­уаз, арҭ еиҳәшьцәоуп, уахык еициз роуп изҳәо­
мызт, амала шәагаала еиҟаран, икахәхәа-кахәхәа
иау­қәан.
Урҭ ракәӡан ҳҭаацәа ргәырӷьара. Уахык иҟамлар,
зегьы иаҳныԥшуан, рыцҳарак ҳзыҟалазшәа ҳхы кны
ҳааилатәон.
Ҽнак, Џьуна аҳҭнынтәи даараны даныҟаз аҿҳәара
иахыԥеит. Уи еиԥш ара ҳааижьҭеи иҟамлацызт, аҭаацәа зегьы хьаас иҟаҳҵеит. Ҩымшҟа ус иаҳхаагеит,
аха нас, цәалашәарак самырҭынчуа салагеит. Аҳҭны
мыжда, ишудыруа, ацәа цәгьоуп, аӡӷаб, шәара аԥсуаа ишышәҳәало еиԥш, аҵәца даҩызоуп, дноумпыҵшәар, дԥыххаа дцар ҟалоит. Слышьҭалоит ҳәа
аҽеилаҳәара сшаҿыз, х-ҽык зҵаҳәаз фаетон ԥшӡак
аххаҳәа ҳгәашә иаадгылт. Ари иаҳзаанагаз дызусҭада ҳәа агәашә ахь ҳҿынаҳхон еиԥш, Џьуна даақәҵны
дааҳԥылеит.
236

– Аҳҭны сасцәа дахьқәак мҩахыҵын, ари ахымшк
чаран-жәран... Амаҵ-ашьаҵ утәын, аҳкәажә саанылкылт. Иахьа сымцар ҟа­лом ҳәа ианысмуӡа, асасцәа рфаетон ала саалышьҭит, – лҳәеит Џьуна, ҳара
лызҵаара ҳалагаанӡа.
Ауха аҭаацәа зегьы ҳанааилатәа, ҳаӡӷаб, дымкәашакәа шьапы змыргылоз, акыркырҳәа зыччабжь ҳаҩны иҩныҩуаз, лылахь шеиқәыз гәаҳҭеит.
Илыхьзеи, анаџьалбеит, ҳәа дасу ҳагәқәа ааҭыхьшәашәааит, аха лазҵаара ҳаламгеит. «Ариабжьарак
амаҵ зуаз, дааԥсазар акәхап, дыӡӷабуп, дыцәар илхашҭып» , – ақәаҳҵеит ҳара.
Адырҩаҽны ашьыбжь агәазы, аҭаацәа зегьы аҩ­ны­
ҳаныҟаз иақәыршәаны, ҳахәԥҳа Алоу-иԥа Шьар­­дын
ирабҽы иҵакәашо дшааиуаз, ҳаҩны дааҽыжәҵит.
Хьымӡӷыла ашҭа дҭысцеижьҭеи, уи иахьада ҳамԥынҟа
дықәымлацызт. Дҽыжәҵит, аха дышԥаҽыжәҵи, ахаан ҳабжьара акгьы ҟамлацызшәа, иблақәа ихаччауа, даҳҿынҵәаауа дааҳалагьежьын, зе­гьы ҳаагәыдикылеит, сараҵәҟьа сналаҵан, уимоу, сыжәҩагьы
днас-насит, «Аферым!» «Аферым!» ҳәа. «Ари иаа­
ишьа акалашәа иҟоуп!» – аасгәахәит сара. Уи ихацәа
дышнықәԥшыз, Џьуна иаразнак лыҽшылҵәахызгьы
гәасҭеит.
– Аллаҳ дазылбааԥшит, дад сыбзыцәашьа, уҭаа­
цәара, – иҳәеит уи, сан инаган ацәыш хчы изықәылҵаз
даннықәтәа, – уӡӷаб хәыҷы Џьуна ҳазқәымгәыӷӡоз
анасыԥ лгәыдҳалт, лара, шәара лҭаацәа, ҳара лыуацәа-лҭахцәа ҳамацара ҳакәым, издыруада аублаақәа
зегьы уи анасыԥ ду ашәшьыра иҵанакыр!
– Уара уҟынтә сара бзиарамзар акгьы сазыԥш­
ӡам! – иҳәеит саб.
– Ҳәашьас иасҭарызеи, мшәан! Арҭ ахымшк
дыс­­ҭан ари адгьыл ҳазҭаз, уиалагьы ҳаԥсы ҿызхыз
вали Селым-ԥашьа. Мшәан, уи асулҭан ду дидтәаланы анард дицасуеит, имал акәзар, гарҭа амам!
237

Сиеигәырӷьан сиԥылеит исылшоз ала, ишыҟалах
сыз­дыруам, Џьуна илаԥш дааҵашәан, длеилаҳаит.
Селым-ԥашьа ажәа униҵоит, сыбзыцәашьа, –
ҳахәԥҳа ибжьы ҩеиҵихит, ииҳәаран иҟаз иаҳа агәра
аагарц иҭахны: – «Исҭахуп уԥҳа ԥшӡа, уԥҳа хьыршәыгә Езмыд игылоу смармалташь хан цәашьыда
илырлашарц, уа иҭоу сыҳәсақәа зегьы маҵуцәас
илымазарц, схьы зҭоу сыхазынарҭа ацаԥха лара
аӡәык лнапы ҟәымшәышә иакызарц, сажәымҭыҽха
сыԥсҭазаара амра аҭашәамҭаз дшәаԥшь уаркалеиуа
дысзыҟаларц! Лҭаацәа ракәзар, уи рҭахны иҟалозар, ихырҵәаны Езмыдҟа изгап, уи рҭахымзаргьы
иахьыҟоу иҟазааит, амала, қьафла рныҟәгара сара
снапы иануп!» – абас узааицҳаит уи.
Саб убри аҽны еиԥш иҿаԥшылара цәгьаны дсымбацызт. Ҿиҭуамызт, ихы иқәыжьны дтәан.
– Закәызеи, Ҳамырза, ҿуҭуам, иаалырҟьаны иугәыдҳалаз анасыԥ уеихәланагәазар акәхап!
– Ҳаи, сыхәԥҳа, зда дсымам, ус суқәгәыӷуамызт! –
даацәажәеит аҽынкылара шицәыуадаҩыз мҩашьо, –
иуџьысымшьеит иахьа иҳабжьугаз! Излаугәаӷьызеи, уара, убзыцәашьа гәакьа иԥҳа уадалықь ԥҳәысс
лыҭира! Угәы иалымсын, аха лыхә ыҵхны дуҭир
иаҳа еиӷьын! Узааӡаз сан лыԥсы сыманы суҳәоит,
сыӡӷаб лынасыԥ умырцәгьарц! Селым-ԥашьа иара
ихангьы, ихазынарҭагьы иара имазааит, иҳәсақәеи
иареи еигымзааит, сара нхаҩ цәыҵахак сыԥҳа дыҟазааит лԥацхаҿы.
Абас аҷыдахаз иара иаԥшьигаз аус аҿы уаҳа дзы­
қә­гәыӷшаз акгьы имаҳаит Алоу-иԥа Шьардын.
– О, сыбзыцәашьа Ҳамырза, уара угәы узырхьуа
сара акгьы сҭахым, иахьа сыцҳаражәҳәаҩуп, ацҳаражәҳәаҩ дкым, дшьым, амала, уӡӷаб ианылҭахха,
аҵәца бааш дҭоукыргьы дуцәцоит! Уашьҭан ус ак
ҟалар, сара исхароумтәын! – иҳәан, ҳахәԥҳа дыҩ­
ҽыжәлан дцеит.
238

***
Адырҩаҽны, ҳан лыда егьырҭ зегьы усура ҳшыҟаз,
уи мцала иблыша афаетон ҳгәашә иаадгылахт. Ҩы­
џьа ахацәа уи иаақәхны ҳаҩны иаадыргылеит шәындыҟәраки чықьмаџьаки.
– Арҭ Селым-ԥашьа ишәзааиҭиит! – рҳәеит, сан
иналеихырхәаны.
Сан илыдлымкылт афаетон иҭыргаз. Исышәмырбан, иахьаажәгаз ижәга ҳәа нарыдылҵеит. Аха
урҭ ҩаԥхьа иналеихырхәан, афаетон инақәтәаны
инықәхәаша ицеит.
Аусура ҳахьаҿыз Таҳир хәыҷы дкылҟьа дынкылсит.
– Нанду ирласны аҩныҟа ихынҳәааит ҳәа саалы­
шьҭит, – иҳәеит, иԥшшәы ихыгга.
Бзиарак шыҟамыз ҳцәа иалашәеит. Ҳаибарыҩны аҩны ҳааизар, сан ашәындыҟәреи ачықьмаџьеи
дырхагылоуп, лылабжыш лҿаҳәҳәы. Ашәындыҟәра
аартны ҳанҭаԥшызар: ачауҳа, акадифа, ахаан иҳам­
бацыз зыхә цәгьаӡаз абалыхқәа... Џьуна илзыбзиахашаз аҵыкқәа, ахәыԥшқа хамы... Ачықьмаџьа
ааҳартызар: ахьыараӡны еилыџьџьаауа, анапхаҵа,
алымҳарыҩ, ахәдахаҵа... амацәазқәa... Урҭ ама­
ҭәақәа иаазҭииз иахь архынҳәра акәын сара сызз­
хәы­цуаз. Аха Џьуна урҭқәа шаалбаз еиԥш, аҭаацәа зегьы ҳаикәшаны ҳашгылазгьы, даҳцәыԥхам­
шьакәа, ашәындыҟәра иҭаз лымаҭәақәа ааҭганы,
ачықьмаџьа аашьҭԥааны, асура дныҩналаны ашә
ныдылҵеит. «Ари змаанахарызеи» ҳәа аҭаацәа зегьы иџьашьаны ҳнеиҿаԥшит.
Ус, ҳгәыла Уазамаҭ ашҭа дааҭалеит, уаанӡа Џьунеи иареи еицәажәаны иҟазар акәхарын.
– Шәааи арахь! – иҳәан, аҭаацәа ҳлартәаны усгьы
дааҳацәажәеит.
– Аублаа ӡӷабк дахьыжәбац, Џьуна уажәы лани
лаби дырҿагыланы хаҵа сцоит ҳәа лызҳәом, дыԥ239

хашьоит. Дсыҳәеит лҿахәы шәзеиҭасҳәарц. Бзиа
дыл­беит, диццоит Селым-ԥашьа, лдәылҵра аҿҳәарагьы уаҵәyxa ауп!
Сахьгылаз схы инаркны сшьапаҟынӡа снеилыбзааит.
– Идылбалазеи, мшәан, ихы аарылмыҳәҳәо аҳәсақәа ирылатәоу абни аҭаҳмада? – сҳәеит сара, сыҽсызнымкылакәа.
– Ус умҳәан, дад! – сиргәыбзыӷырц иҭахызшәа,
дналагеит Уазамаҭ. – Абзиабара злаауа уаҩы издырӡом. Ҳаҩны иҟоу сҭакәажә, шәыпату схы иқәуп уи
лыӡбахә ахьысҳәо, бзиа данызба, сықәлацәа аҟырҟырҳәа исхыччон, – убла ҭыхума, уара хлаҳәада,
дзеиԥшроу умбаӡои? – рҳәон. Убасҟан, сыблақәа
наган дара инарысҭар, иҟалоз шәасҳәап, дадраа, дысцәыргон… Изхысҳәааз, дасу илахьынҵа
изыԥҵәоуп. Селым-ԥашьа ақәра имазаргьы, адунеи амаа зку уаҩуп, имал гарҭа амам! Шәара ишы­
шәҭахыҵәҟьаз иҟамлазаргьы, Џьуна дыҟанаҵ
қьафла дахьныҟәнагаша дцоит. Лхы мацара дазы­
мхәыцзаргьы ҟалоит, шәарҭ аҭаацәагьы шәызҭагылоу лбоит, дшәыцхраап, дахьнеиз дадбзиалахааит уи аублаа ҭыԥҳа хәыҷы! – иҳәан ҳгәыла, дҩагылан дцеит.
Ҳшынҭаацәаз ԥеиԥш бааԥсык зцәа иалашәаз
реиԥш, ҳгәы нҭыԥсааит. Аҟәараҳәа аиҵасра далагеит
Мата дахьгылаз, сан аҳәҳәыҳәа дҵәыуон. Саб кыраа­
мҭа дхәыцуа дтәан.
– Ҳахәԥҳа Шьардынгьы деигәырӷьаны иҳабжьеигахьан, уи ҳара ҳзыҳәа бзиа иҭахгәышьоуп усгьы.
Лара ианылҭахха, ҳара мчыс иҳамагәышьоузеи! –
иҳәан, иҽага аашьҭыхны амхахьы дцеит.
Аха сара сыгәҭыха еиқәтәомызт: «Аԥацхеи акәмызцәамаҭәеи ры­да акгьы зымбацыз аԥҳәызба,
аҳҭны – ақьаф иарцәыцәыз, амаҳагьареи, агьангьашреи рныҟәцара мацара иаҿу ақәыџьмақәа ды240

ржьазар ма дхырхзар?» Схала сналацәажәарц сҭаххан, уи лҽыԥхьакны дахьтәаз асура ашә саахеит.
Абар ассир: Џьуна аԥашьа илзааиҭиз лыҵкы ԥшӡа
лышәҵаны, ллымҳарыҩқәа аҭаны, лнацәкьарақәа
мацәазԥсараха, саркьа хәыҷык данԥшыло дгылан.
Убриаҟара лхы данахан дыҟан, ашә шаасыртызгьы
лмаҳаит.
Сара сзы еилкаахеит зегьы: Џьуна дазыԥшын лынасыԥ!
Уиакәхеит. Закәызеи, Аублаатәыла ҳаныҟаз еиԥш
ҳаӡӷаб чарак лзуны, ауаа ддырбаны дҳашьҭып ҳәа
уҟазу, адырҩауха ҳгәыла Уазамаҭ дааин, Џьуна
дындәылганы, аԥашьа иааишьҭыз афетонқәа руак
днақәиртәеит.
Иҟаҳҵаран иҟази, аҭаацәа ҳхы кны ҳааилатәеит. Иага млакреи, чымазареи, хҵәареи, хыԥсаареи
ҳры­қәшәахьазаргьы, ҳара абык ихшаз, цәгьаԥсышьа
зауз саҳәшьа еиҳабы Ааишьа лыда, егьырҭ ҳаибганы ҳаҟан. Уажәы ауаҩԥсы наӡаӡа днаҳалҵны дцеит,
акысгьы ҳара ианаҳҭаху, ишаҳҭаху ҳахьзымнеи­уаз.
Иаҳзаанхан иҟаз ҳхәышҭаара аԥхара хәыҷы Џьуна
хлаҳәада инаҳалганы илгазшәа, ахьҭакреи агәы­­­ҭ­ӡыӡаареи ҳԥацха иааҩнаҳаит.
Ҳгәылацәа, ҳҭахцәа, ҳауацәа ааины иҳадныҳәалон:
– Даара ҳаигәырӷьоит, насыԥ бзиа лзыԥшын
шәыӡ­ӷаб!
– Џьуна дҟәыӷазаарын. Лхы иазеиӷьыз лдырит.
Ама­зара дагәылаҳаит!
– Селым-ԥашьа дызмаҳәхаз шәарҭ ишәыбаргәузеи? Ихьӡ мацара шәшьырас ишәызхоит!
Урҭ рыдныҳәаларақәа саҳауамызт сара. «Илыҵалазеи саҳәшьа? Иабалықәнагоз уи аҭаҳмада мбаримбах иуадалықь ԥҳәысхара!» – лгәаӷ кны сгәы
еиҟәыҷҷон сара. Уи аамҭазы лассы-лассы исгәалашәон аԥсуаа рашәа иалаҵаны ирҳәоз ажәақәа:
241

Ауарбажә ашәҭыц иазнауазеи.
Ахаԥыцқәа ирыбжьакны?

***
Убри аамҭазы, дыӡит-дыԥсит ҳәа иаҳаԥхьаӡоз Са­
ҳа­ҭқьери, даалалеит Осман-Кои. Иԥсны ибзахаз аӡә
иеиԥш, иара имацарагьы иакәында, иҭаацәагьы иманы, деихьыжә-еикәыжә акәымкәаны, хәаџьа маҭәала
деилаҳәеилаца, асарақь шкәакәа ихаргыланы.
– Сара, дадраа, Қьааба сыҟан, уи саҵаныҳәеит
абарҭ шәыхьӡала, иҟалап уи акәзаргьы аҭышәынтәалара зегьы изшәоуз. Ишәыбаргәузеи, абар џьанаҭ
дгьыл, аибашьра ыҟам, ҭынчроуп. Сара имам ҳәа
аҳаҭыр хьыӡгьы сырҭеит. Ижәдыруазааит, Аллаҳҭаала ида нцәа дшыҟам!
Дааин, ҿыц иаадыртыз аџьаама днахагылеит. Аха
ԥахьа иаадыруаз Саҳаҭқьери дабаҟахыз, илацәажәараҵәҟьа уадаҩхеит, зегьы блаҵархәыла дҳашьклаԥшуан, гәрамгарҭас ҳакны. Аҳәынҭқаррахьтә ауалафахәы шиауазгьы, аџьаама ахьӡала ҭӡыцыԥхьаӡа
иҳақәнамгаӡоз ашәахтә наҳақәиҵеит.
Абарҭқәа инарыцлеит даҽа хҭыскгьы:
Ҩыџьа аублаақәа, аҩыџьагьы адин амаҵ азыз­
уаз, ҳадгьыл аҿы ҳаныҟаз аахысгьы ҩ-нцәак реиԥш
ҳазхәаԥшуаз, аӡәы – имам Саҳаҭқьери, егьи – ҳны­
хаԥааҩ Соулаҳ, ҳахьааиз адгьыл аҿы ааибышьа рымамкәа, ахҟa рыбжьалеит. Зны, урҭ реимак дара-­дара
рыбжьара еилашуан, уажәы – реимак ацәымыӷ­рахь
ииасит, аҵықьсықьҳәа иааргәыдеибамҵар амуа
аҟынӡа инаӡеит. Уара уазхәыц, дад Шәарах, адин
иаҵанакуам ҳәа ахаан абџьар ныҟәзымгацыз ауаа,
уажәы маӡала атапанчақәа рыҟәнырҵеит. Еиҳарак ишәарҭахаз, ари еиԥш аиӷара ҩыџьа рыбжьара
инымхеит, ажәлар ипланы ирылалеит.
Иҟалаз уи ауп: Осман-Кои ҳанықәнагала, ари
аҭыԥ ҳгәы азкаршәны ақәынхара ҳаналага, аубла242

ақәа еизан, аныхаԥааҩ Соулаҳ ҳаԥхьа дыргыланы,
иҳаԥшааит ҳаԥсадгьыл аҟынтәи амшын ирганы,
ҳзы­қәшәаз агәаҟрақәа ирылганы иаагоз Быҭха аҟәых
азы аҭыԥ – мардара хәыҷык, ахьаца заҵә ахьықәгылаз. Быҭха аҵаныҳәарахь ҳгәырӷьаҵәа ҳнеиуан,
ҳӷьазкны акәын ҳшаҵаныҳәозгьы, ҳалаӷырӡ ҳакәааша ҳазхара ҳаныматанеилак, ҳхьаабаақәа каԥсаны,
ҳгәы раҳаҭны адәы ҳнықәлон. Иара убриак акәӡан
ҳаԥсадгьыл ҳазааигәазтәуаз, иаҳхазмыршҭуаз, ҳара
атәым дгьыл ианхалаз аублаақәагьы ҳаидызкыло
иҳамаз. Уи ҳанаҵаныҳәоз иҳақәԥхозшәа аабон Ауб­
лаатәылатәи амра хаакәакәараӡа.
Ҽнак, имам Саҳаҭқьери иџьаамахьы дааиԥхьеит
ҳныхаԥааҩ.
– Уара аҭаҳмада хаҿеилаҩашәа иҟоу, узҿқәоу уаарҟәаҵыр еиӷьын! – иҳәеит уи, тәамбашақә иқьышә
днықәҵаны.
– Иарбан, уххь згеит имам, сызҟәаҵраны иҟоу? –
дҵааит Соулаҳ.
– Аллаҳҭаала ида нцәа дыҟам, џьаамада ныҳәарҭа
ыҟам! Уақәшаҳаҭми абри?
– Сышԥақәшаҳаҭым, шьарда зымчу Аллаҳҭаала
илԥха ҳагымзароуп.
– Ус анакәха, изакәызеи, нас, ажәлар еихьырԥшны, ахьаца амҵан инаган иурныҳәоит, иануҭахугьы
ҭоуба дуруеит, сара хаҭала сырмыԥхьакәа аџьаамахьы уаҩ дааиӡом, иааиуагьы иаԥуп ҳәа намазк
ркуеит акәымзар, ргәы Быҭхахь ауп иахьыҟоу. Иудыруама, уapa, урҭ аныхақәа, ажьирақәа рыҵаныҳәара
мсылманра ишаҵанамкуа! Иаарласны уи ахьшьыцба асахьа змоу ахаҳә уаҩы имбаратәы анышә иаҭ,
ахьацагьы унапала ихырԥаны наҟ икажь!
– Иууазеи, Саҳаҭқьери, абааԥсы, уҿы излаҭыҵӡазеи урҭ ажәақәа? Ҳабацәа, урҭ рабацәа, урҭ рабацәа рныха ԥшьа, алахь умоуааит, иужыр ҟалома?
Ауб­лаақәа зегьы ргәы рҟьаны, рыгәқәа ҭыхны ика243

ужьыр иаҩызоуп уи злыԥха ҳаура ҳныха алакьысра!
– дгачамкны дцәажәеит Соулаҳ.
– Узлажьу закәызеи, уара аҭаҳмадажә, ҳабацәа рабацәа иныҟәыргоз, дара рыбаҩқәа реиԥш иаанхеит
наҟ амшыннырцә! Амсылман дгьыл гәҭылса ҳақәуп,
хәыцк агмыжькәа уи адин ду атәы наҳагӡалароуп, –
шьаҿакгьы ахьаҵра иҭахымызт имам.
– Быҭха аҟәых анышә иаҭ ҳәа ицәыругаз аублаақәа рлымҳа ианааҭас, ацәгьарахь икылсуеит,
Саҳаҭқьери!
– Аџьаама ныжьны, ахьшьыцба асахьа змоу ахаҳә
аҵаныҳәара атәы асулҭан ду, Аллаҳҭаала изаӡәу
илымҳа ианааҭас, ацәгьарахь икылсуеит, Соулаҳ!
Абри амш инаркны, ҳәасаԥшь иқәаҵа иҵеибаргыломызт арҭ аҩыџьа.
Имам Саҳаҭқьери аублаақәа рдинхаҵараҿы иара
ида ԥызаҩ дыҟамзарц иӡбеит. Иҽыныбжьарӡны,
ашьшьыҳәа Езмыдҟа, Селым-ԥашьа иахь, аныҟәара
хҭеикит, дахьнеиуазгьы ацәгьаҳәара даҿын. Раԥ­
хьа аныхаԥааҩ днаргыланы, абарҭ знык ажәлар
ирылыжәгар, нас аублаақәа рыбӷа ԥҵәоит, ҳнапаҿы раагара мариахоит ҳәа, ауаа ззыӡырҩышаз,
акыр зылшашаз Сиҭ, Дауҭ, Ҭаҭласҭан уҳәа, сара саб
Ҳамырзагьы днарылаҵаны, рсиа еиқәаҵәа ҟаҵаны ири­ҭеит. Алоу-иԥа Шьардын абас ауп, имам
иҳақәнамгоз ашәахтә ҳақәиҵеит ҳәа аниарҳәа,
иҽирдагәеит, егьараан инапаҵаҟа иҟаз ажәлар иара
иҿы иашшыргьы адин амаа зку, ииуа иара дақәиҭуп
ҳәа ихы алиршәшәон. Аха ҳныхаԥааҩ Соулаҳгьы
баша инапы еиқәыԥсаны дтәамызт. Аублаақәа
ираҳәауа днарылалт имам аныха ижырц шиҭахыз,
ахьаца ԥиҟарц, ацқьа ҭыԥ иҟьашьырц шақәикыз.
Ари – аҽԥыхәшә иалашәаз кәицын. Аԥыр-ԥырҳәа
амца рыцранаҵеит аублаақәа.
– Иҟалазеи, шәан лхы дааст, ари еиԥш уаҩы
ибахьоума, ҳаԥсадгьыл ҳцәыӡуа, ҳабжаҩык ам244

леи ачымазареи иагауа, иаҳзаанханы иҳамаз ҳныхаԥшьа, иҳарамхаз аԥсы иеиԥш еиҩыжаан анышә
иарҭарц иақәы­р­кит. Мап уи зыҟалом!
– Зылԥха ҳаура ҳныха дызусҭазаалак аӡә даналакьыс, аџьаама амца ҩацраҵаны иаабылуеит! –
ҳәа згәы еилаххуаз, макьана зыԥсадгьыл агәадура
змаз аублаақәа аргама имақаруа, аҿагылара рҽазыҟарҵон. Ус акы анаарымпыҵҟьалак, иҩашьомызт
ажәлар зегьы лақәхәаша ишцоз.
– Еиқәырхашьас иҟоузеи шьҭа? – абри акәын са­ра
сеиԥш зегьы хәыцырҭас ирымаз.
Имам Саҳаҭқьери игәаӷ сыкны сагон сара.
«Ажәлар Аллаҳҭаала илыԥха иадзыԥхьалоз, ацқьацәа рыцқьа ҳәа ишьаз ауаҩы, избан изныҟәигарыз
дызлыҵыз аублаақәа рзы аус еиҵаҟәаҟәа?» Иҵалазеи митәыс, абас дааҳәны дырҿагылартә еиԥш?
– абарҭ ахәыцрақәа ракәын уахи-ҽни сызмырҭынчуаз. Егьысыӡбеит Саҳаҭқьерии сареи ҳхалазаҵәык
ҳаблақәа еихәаԥшуа ҳааиҿагыларц.
***
Сашьеи сареи усгьы арра ҳцараны ҳаҟан, иан­
ҳаԥхьо ҳәа ҳҽырхианы ҳтәан. Убри аламҭалазы
ҽнак аџьаамаҿы снеин саагылеит, аныҳәаҩцәа анамаз кны ианааҭыҵ, имам имацара дшыҟаз гәаҭаны, ашьшьыҳәа ашә аартны сныҩналт. Саҳаҭқьери,
наҟ-ааҟ ацәашьқәа иаркыз дрыбжьагыланы ԥарақәак рыԥхьаӡара даҿын. Аӡә дшааҩналаз аҟара
ашьҭыбжьқәа анаага, иаразнак иԥарақәа наҵәахны,
иқьҭаԥ аақәхны, дагәылаԥшуа днатәеит. Иааигәараӡа саннеи, ихы ҩеиҵыхны даасыхәаԥшит.
– Иууазеи, уара, қәылара уаама, бџьарла уеи­
қәныхла? Абџьар зыҟәну Аллаҳҭаала иҵаныҳәара аҩналара дшақәиҭым узымдырӡои? – иблақәа
кам­камуа даасыхәаԥшит, снеишьа шицәымыӷхаз
мҩа­шьо.
245

– Абри абџьар шсыҟәну џьанаҭ аҭалара ауп сгәы
иҭоу! – сҳәеит сара, иҵегьы ааигәа снеидгыланы.
Ишызбоз ицламҳәа аақәаџқәаџит
– Круҭахызма, нас? – иааркьаҿӡаны дҵааит.
– Абри ауп исҭаху! – сҳәан, ашырҳәа сҟама ааҭы­
схын, аԥынҵа аҵарра игәаҵаӷара инадсыргылеит.
– Иҟоуҵозеи, уеилагама? Уа аӡәгьы уҟаӡами, шәсы­ц­храа! – аџьаама дныҩныҟааит иара.
– Хыхь Аллаҳҭаала иҟасҵо ибоит, исҳәараны иҟоугьы иаҳашт, ҵаҟа – уареи сареи, уаҳа аӡәгьы! – сҟама
аԥынҵа ижьы инадсырӷәӷәалеит.
– Иҟаиҵо шәымбо, уара, шәааскьа, наҟ дысҟәыжәга! Сишәмыршьын! – днаԥшы-ааԥшны, иҟаӡамыз
шьоукы драшьапкуан, икьҭаԥгьы неимҟәыҵыҩрны,
ахәараҳәа адашьма инықәҳаит.
– Уара змаа укугьы агәра угаӡом! Аллаҳгьы ауаагьы ужьоит, умцҳәаҩуп! Ужәлар гәакьа уԥсахит!
– Иҟаиҵо шәымбаӡои уара, шәабацеи? – иҳәахит
иара, днаԥшы-ааԥшуа.
Шьаҿақәак шьҭахьҟа днаскьеит. Саргьы уиаҟара
сыҽ­идсымхалеит.
– Уара аублаақәа ҳшьа уӷрагәоуп! Иахьа уԥсымҭаз
уҿы уқәшаҳаҭхароуп! Ҳаԥсадгьыл аҿы ҳаныҟаз уара
уакәӡамзи зегь раԥхьаӡагьы ахҵәара ҳадзыԥхьалоз?
Иабаҟоу уи аџьанаҭ дгьыл? «Иахьшоурам, иахьы­
хьҭам, ныҳәарада шәииԥшьира ахьыҟам, иашамзар залымдара ахьуԥымло, еиӷарада ауаа рнапы
еибаркны илеиҩеиуа, хьаабаада амсылман баҳча
иахьыҵоу?» Иҳәа, иужьаз ажәлар Самсун агаҿаҿы
анҵәара ианаҿыз уара уҽзуӡаз! Усҟан уабаҟаз, ҳаҭира уаҿызма? – сҟама аԥынҵа иҵегьы инадсырӷәӷәалеит. Днеиҭаҵуеит шьаҿақәак, убриаҟара – саргьы.
– Гаӡарак умун, Заурҟан! Уаб Ҳамырзеи сареи
амыцхәгьы ҳаҭыр еиқәаҳҵоит! – ицхахә еихамгыло
аҟәараҳәа деиҵасуеит Саҳаҭқьери.
246

– Иҳәа, уара амцҳәаҩ, аублаа ԥҳәыс улыхшеит,
лгәыԥҳәы уаҵаҵан улааӡеит, нас, мап зылцәукзеи?
Иҳәа, нас, ас иаалырҟьаны уоублаара ухазыршҭыз!
– Сара сымсылмануп, Аллаҳҭаала ду имаҵ зуеит!
– Мап, уара дин умаӡам, ушеиҭануп, уџьнышуп!
Уажәшьҭа уаҳа наскьарҭа имаӡам, акәакь иҽнадирӷәӷәалеит. Сҟама цҳафыр иашахәҵәаӡа игәышԥы
иадгылоуп. Маҷк ижьы ицазар акәхап, иҽиреиџьуеит.
– Уасиаҭ умазар иаацәырга, маҷк ауп иузынхаз!
Иҳәа, дарбану асиа еиқәаҵәа еиҿызкааз?
– Сара!
– Изуҭада асиа?
– Селым-ԥашьа! Исыдырҵеит, иҟасҵаран иҟази?
Ашьхарыуаа иӡхыҵыз цқьа иныҟәыргом амсыл­
манра, ахақәиҭра бзиа ирбацәоит, ахымхәыцра,
арҳәра, ақәылара ихагалан иамоуп, иаарласынгьы ирҭаслымтәуп ҳәа сарҳәеит. Адҵа сырҭеит, уи
азыҳәан Сҭампылнӡа снарыԥхьеит, имамра сыҭаны, исарҳәеит иҟасҵаша акакала. Сара сушьыргьы,
сҭыԥан игылогьы урҭқәа неимыгӡар ҟалом! Асулҭан
ҳәынҭқарра иаусуп урҭ зегьы!
Абас, знызаҵәык акәзаргьы, иҿы иқәшаҳаҭны,
гәҭы­ӷьӷьала даацәажәеит Саҳаҭқьери.
Ашырҳәа сҟама слахан, аҭра инҭасҵеит. Дааганы, егьҟамлаӡазшәа ҭынч иҭыԥаҿ даасыртәеит, аха
макьана иҽизеиқәкуам, аҟәараҳәа деиҵасуеит, иқь­
ҭаԥгьы аашьҭыхны, иаԥхьа инықәысҵеит.
– Рацәак мырҵыкәа иҟалараны иҟоуп ҳныха ԥшьа
амҵаҿы аублаақәа реизара, – сналагеит сара, иахьы­
нӡасылшоз сҽырҭынчны, – сгәы иаанагоит ауа­ҩра
ныҟәугап ҳәа. Унеиуоу умнеиуоу уи аизарахь?
– Уаҳа ԥсыхәа ыҟамзар, снеигәышьап!
– Уаннеихгьы, ужәлар гәакьа ироуҳәозар акәхап:
«Зеилымкаарақәак ҟалеит акәымзар, сара сыхәҭаахь
ала шьарда зымчу Быҭха саԥырхагам, шәаҵаныҳәала, алԥха-агәыԥха шәыгымхааит!» ҳәа.
247

– Ишуҳәаз иҟалоит, Заурҟан!
– Ицәгьамызт ани усиа еиқәаҵәагьы шьҭахьҟа
иур­гьежьыр!
– Урҭ знык ирымпыҵашәаз уаҳа иурҭаӡом!
– Нас, рыгәра злазгарызеи, Саҳаҭқьери, уара исоу­
ҳәақәаз? Издыруада ас еиӷьзар? – сҳәан, ашәҟәыԥшьа иаԥхьаҟа снахеит, дахықәаарц сҭахын. Уи иаргьы еили­кааит.
– Убриак сыдумҵан, суҳәоит! – илаӷырӡ хаҟәҟәала дҩагылеит аҭаҳмада.
–   Умш аабзиахааит, Саҳаҭқьери, ауаҩра ҳәа
уҩну­ҵҟа акыр кыдҷаблазаргьы аабап! Цәыкәбарк
иадамзаргьы аублаа шьа улан иҟазаргьы аабап!
Амала, иухоумыршҭын, схала аџьаама сыҩнало ахаангьы сумбац, гәнаҳаракгьы уареи сареи иҳабжьамлац! – Ишибоз сҟама амҳасҭа снапы лақәсырӷәӷәеит, нас ашьшьыҳәа аџьаама сындәылҵны ашә ныдысҵеит.
Уи ашьҭахь рацәак мырҵыкәа Саҳаҭқьери ихәа­
џьара шьҭеиҵеит, сгәы бзиам ҳәа ҽыҵгас иҟаҵаны, ақалақь Езмыдҟа диасит. Уинахыс џьаргьы си­
қәымшәеит, ихабарҳәагьы акгьы смаҳаит агьангьаш!
***
Езмыдынтә иаашьҭыз афицар, ауаа реиԥықәсы­лар­
ҭақәа рҿы, аизарҭа адәқәа рҿы дааҭгыланы, иахьы­н­
ӡаилшо ибжьы ҭцаны, асулҭан иҭижьыз ириде* даԥхьо,
ақыҭақәа дрылеижьҭеи абар хәымш ҵуеит.
Уажәшьҭа қьаад мкыкәаны иҳәартә еиԥш ианыз
ажәақәа иҵахьан, аха уеизгьы дашьцылахьан, ақьаад
икызар акәын.
– Адгьыл аҿы Аллаҳҭаала изаӡәу ҳ-сулҭан ду адунеи иахьабалак ихьчоит амсылманцәа рзин ԥшьа. Уи
Ириде – (ҭырқә.) Асулҭан иусԥҟа.

*

248

иаӷацәа агьааурқәа ирыхҟьаны, даламгар ҟамлеит
џьихад*. Асулҭан ду инапаҵаҟа иҟоу абџьар шьҭызхуа зегьы, Аллаҳҭаала шәиҵаԥшны инашәыгӡароуп
шәуалԥшьа – агьааурқәа рабашьра! Амсылманцәа,
шәгәышәҽаныз, агьааурқәа адунеи иқәнаҵ!
Афицар иҟырҟы ҭхаауан, ибжьы ихәлашәон, аха
усгьы асиа даԥхьон. Убра зыӡбахә аҳәо зегьы шьы­
жьымҭан ашацкыразы, рымаҭәа-рҩыҭәа, рым­ҩа­
ны­фа рҽеиқәыршәаны, ажьира аԥхьа адәаҿы икылсроуп! Мап ацәызкыз иқәшәоит дыкнаҳаны ашьра!
Арра ицо рҭаацәа иалкааны ацхыраара рырҭоит,
уажәнатәгьы ирықәырхуеит аҳәынҭқарра ашәахтә!
Амсылманцәа, шәгәышәҽаныз!.. Ишәыгымзааит
Аллаҳ ду илԥха!..
Абриакәын шьыжьы, шьыбжьон, хәылбыҽха иааиԥмырҟьаӡакәа афи­цар ибжьы иалыҩуаз.
Ус иааит уи ашьыжьымҭангьы. Уи амш анацәа рылаӷырӡ иамшын. Еҳ, анаџьалбеит, уаҩ иибо зегьы иха­
ш­ҭуеит акәымзар, изакә арԥарцәоузеи ԥсра-ӡра амҩа
иқәлаз! Ҵоуп, аублаақәа ахаангьы ҳаибашьцәан, аха
ианакәзаалакгьы ҳаззеибашьуаз аадыруан – ҳаԥсадгьыл ҳахьчон. Ирхьчозеи, ашьа зызкарҭәода уажәы
аублаа рыҷкәынцәа? Уа нахьхьи Дунаи аԥшаҳәаҿы
акәзааит, ма Судан аԥслымӡраҿы, ма Арабсҭан асакараҿы иззеибашьуада? Акгьы рыздырӡом! Асулҭан
иафицарцәа инараԥцаны иргагәышьоит ԥсра-ӡра!
Матеи сареи ҳҽааибыҭаны раԥхьаӡагьы ҳнеит
ажьира аԥхьа адәаҿы. Ҳҭаацәа абзиала ҳәа раҳәаны
ҳарԥырҵхьан. Ус еизашаз еизеит. Афицар ҭаилым
ҳнықәыргылан, ҳсиа даԥхьеит. Аха сашьеи сареи ҳанымшәалт. Ҳгәы бзиа, ҳаԥшьмахак еибга, ҳара ҳаа­
ныжьны ҳҩызцәа арра иахьдәықәырҵоз, аҵабырг
азы – ихьымӡӷаҳшьеит сашьеи сареи.
– Иҟалазеи? – афицар ҳизҵааит.
Џьихад – (ҭырқә.) аибашьра ԥшьа, ҟазауҭла аибашьра.

*

249

– Шәарҭ аишьцәа аамҭала шәныжьуп! – иҳәеит
иара.
Иҟаҳҵахуаз, ҳҩызцәа, ақырҭуа Дырсынгьы дыр­
гон, рымҩаныфақәа аашьҭаҳхын, амҩаду аҟынӡа
инас­­кьаагеит.
Ҳҭаацәа рымацара ракәмызт, ҳқыҭа зегьы џьа­
шьатәшәа ирбон, цәажәатәысгьы ирыман ҳарҭ арра
ҳахьацәынхаз. «Ирыбаргәузеи, аҭынхацәа дуқәа рымоуп: анахь – вали Селым-ԥашьа, арахь – рыхәԥҳа
Алоу-иԥа Шьардын. Урҭ ирылымшо иҟоузеи, ԥсраӡра идәықәырҵозма Заурҟани Матеи!» – абри иазкылсит аҵыхәтәаны.
Сара сыхәҭаахьала сҩызцәа-сықәлацәа ахьсывыргаз сгәы иаламкәа, ҳаӷоу драхәхааит, аха даҽаганкахьалагьы, иуцәызӡом, амыргәырӷьара схы иҭан.
Сылаԥш иааҵашәон, иаакәыршан иахьабалак ам­
шын здыҽҽалоз адгьылбжьаха Родост.
Егьарааны сҳәахьазаргьы, уажәшьҭа уахь сдәы­
қәым­лар ҟалашам. Уи амҩа исыцқәлараны иҟаз, абаа
ду еиԥш сзықәгәыӷуаз, зегь рыла сзырманшәалараны
иҟаз ақырҭуа арԥыс еилҟьа Дырсын, арра дыргаанӡагьы, акыр ихы иалиршеит: дысирдырит аԥрашхәа
змаз, адгьылбжьахагьы ихәмацәак реиԥш издыруаз
аԥсыӡкҩы. Уии сареи ҳаиқәшәеит, хаицәажәеит, ҳаилаӡеит.
Абар ԥшьышықәса ниасит ҳаԥсадгьыл ҳақәҵиижьҭеи, ԥшьышықәса лареи сареи ҳаибамбацт. Фелдышь лхы-лҿы зеиԥшраз уажәшьҭа исцәеилагома
сҳәо аҟынӡа снеихьан, аха лара лыда ԥсҭазаашьа сымамызт. Исыхьлакгьы, уи даасымгар ҟалом. Убриалагьы ҳаицәзырӡырц згәы иҭаз рҿы сшьа кәапеилаҵәҟьа истарц сҭахын.
Ахәыжәхәыжәҳәа аџьықәреи срашәозаргьы, аҭа­
ҭын срыԥхуазаргьы, иара ус амҩа сықәланы снеи­
уазаргьы, абарҭ ахәыцрақәа ракәын ҭаха сымҭо, схы
зыршаҟәоз.
250

АШЬХА ҬЫԤҲАЦӘА РЛАХЬЫНҴА
Алоу-иԥа Шьардын шәыӡӷаб Анцәа ишиҳәара
ды­ҟоуп ҳәа ҳаиҳәалон акәымзар, абар хымз нҭа­
кәкәа инҵәеит Џьуна лхабар ҳәа акгьы ҳаздыруамызт. Уи, излаҳаҳауаз ала, дынхон Езмыд ақалақь,
Селым-ԥашьа ихан аҿы. Уажәы даҳкәажәын, Зулиа-ҳаным ҳәа илышьҭан, есышьыжьымҭан хшла дыркәабон, аҳҭны зегьы, лхаҵа раԥхьа днаргыланы, лҿы
иҭшәарызеи ҳәа илыхәаԥшуан.
– Ее, дад, – ҿааиҭуан саб, абас Алоу-иԥа Шьардын
ииҳәақәоз даарзыӡырҩны, – сыӡӷаб хәыҷы уи ахан
лыԥсы ҩнаҟәыкуазар ҳәа сшәоит. Лразҟы ишԥанымыз лара илышьашәалаз анхаҩы ԥацха хәыҷы!
Ус ҳшааиуаз, аҭаацәа зегьы гәырӷьагас, гәынкылагас иҳамаз, Ҷуруксу зҽазҭаз аҭакәажә Ҳамида лмаҭа
Таҳир хәыҷгьы даҳцәыргеит. Уи шыҟалазгьы усоуп: Алоу-иԥа Шьардын диман Таҳир иқәлаз хҭылҵ
заҵәык, Мансоу захьӡыз. Иаб, усгьы имал-ишьал
зҳәаз еиԥш, илшартә дыҟан, Анцәа иҟынтә, иӡбеит
аҵара иирҵарц, аха имацара џьаргьы ишьҭра иҭахымызт.
–   Таҳир ҷкәына ҟәыбҷак иоуп, Мансоу дицзар,
дааихылаԥшлап, иаргьы ак иҵап, ак иаҳап, ижәдыруазеи, бзиак илҵыргьы, иныҟәгара сара хьаас
ишәысҭом, ҳамаҳә Селым-ԥашьа илаԥш хаа адагьы иҭахым, – Алоу-иԥа Шьардын дааин, сани саби
дрыҳәеит.
Сан Наси илыхшаз раҵкыс Таҳир деиӷьылшьон,
инеимаҭәаны аҵәыуара далагеит дсышьҭуам ҳәа.
Аха аҭаацәа зегьы ҳлеидтәалан ҳаназхәыц:
–   Ҳара ҳҭаацәараҿы ахаангьы ҷышәк здыруаз
аӡәгьы дҳаламгылацызт, Таҳир еилыҷҷак иоуп, хылаԥшра игымкәа ақалақь аҿы ҵарак дҭалар, џьара
напынҵарак илшо дҟаларгьы зыԥсоузеи, – ҳҳәан,
ҳақәшаҳаҭхеит.
251

Дук хара имгакәа, Алоу-иԥа Шьардын Таҳири
Мансоуи иманы Сҭампылҟа дцеит. Инаганы аҩы­
џьагьы мектебк* иеиҭеит. Уарлашәарла акәзаргьы,
аҷкәын хәыҷы асалам шәҟәы ҳзиҩлон, аха ҳара
ҳҭаа­цәа рҿы иаԥхьахуадаз, саб иманы Мзауҷ Абыхәба иахь, ма амула иахь дцалон.
***
Ишуасҳәаз еиԥш ҳара аублаақәа хахьынхоз Осман-Кои ақыҭаҿы, ирацәаҩымзаргьы, иҳалаԥсан
асаӡ-­аԥсуаагьы. Ҳара даҳзааигәан дынхон асаӡ-аԥсуа Абыхә Мзауҷ. Уи ахаҵа гәымшәа итәы уасҳәахьеит, Самсун ҳаныӡхыҵызгьы даҳгәылан, ҳара аҭаацәара ҳзыҩназ амаӷаза азмҩатәирахь дыҩнан. Иара
убраҟа ауп иԥҳәысгьы ахаҵарԥыс дахьлоуз. Саб Ҳамырза убасҟан аԥшқа днеихагылан:
– Ахырзаман аамҭа узлиааз уаламӡааит, аԥшқа!
Аԥсны ашьха ҳаракқәа руак ахьӡ Шьоудыд ухьӡысҵоит. Уи егьырҭ ашьхақәа ишрылыҳәҳәо еиԥш, зегьы
урылыҳәҳәо, ужәлар рзы ухьӡырҳәаганы уҟалааит! – абас диныҳәеит, диныԥхьеит. Усҟантәи ашы­
қәсқәа раан, ашьхарыуаа шьҭахьҟа ҳаԥсадгьыл ахь
ҳархынҳәра зинла иауаз џьшьа, Мзауҷ Абыхәба аума
зегьы ихы иахҭихит, аха уи аныҟамла, зегь ҳаиԥш
иаргьы игәы ирҭынчызшәа акәын ишаабоз.
Шьоудыд хәыҷы уажәы дыҵурҟьар дузкуамызт,
джыцәӡа дааҟалахьан, даӡәгәышьан, иашьеи иаҳә­
шьеи ҳәа аӡәгьы димамызт. Таҳир даныҟаз лассы-­
лассы аҩныҟа дааилон дицхәмарларц. Уи ақалақь
ахь данырга, Шьоудыд хәыҷы аҩныҟа иааира хьирыжьит, аха ма Қәына, ма ҳара аишьцәа ҳуаӡәы ҳцаны, аҩныҟа даагалон, Таҳир игәхьаагара ҳхеиршҭуан дыҩуа, дкәарҷалеиуа ҳамӡырха данықәаабалак,
иага хьаа ҳамазаргьы иааҳхеиршҭуан.
Мектеб – (ҭырқә.) ашкол.

*

252

Аурақәа ҭаагалт. Уи ашықәсан ҳамгәахә иазха­
шазгьы аџьықәреи ҳауит. Ашар иҳақәызгьы ҳшәеит. Ҳҭаҭынгьы хар амамкәа иаҳҭиит. Ҳуалқәеи
аҳәынҭқарра ашәахтәқәеи ирхашәаланы, ԥара ԥыҭ­­
кгьы еидыскылеит. Сҽеиқәсыршәеит, уажәшьҭа
Анцәа иҳәозар, cгәы ҿзырҩааз сыгәҭыха анагӡараз
амҩа сықәлоит. Сыԥсы-сынха сазцароуп адгьылбжьаха Родост. Аха џьара машәыршәа Фелдышь
даасҿаҳаргьы, уажәшьҭа дысзымдырыр ҟалап,
аамҭа иҟанамҵо иҟоузеи? Избан, лареи сареи ҳзеинасыԥымхазеи? Ҩыџьа еиҿыгәҳәаауаз реицәыӡра
иарҳаз агәнаҳа зқәысҵарыда? Ҳанасыԥ иаԥырхагахаз рцас аҟынтәгьы уи дсырхынҳәуеит сара. Идсырбап сара сышхаҵоу, идсырбап ҩыџьа рынасыԥ
аиԥҟьара азин шрымам! Ҩызас дышьҭысхуеит,
қәрала дсеиҳабызаргьы, сицәыԥхамшьакәа cгәы
амаӡақәа зегьы засҳәахьаз, аԥсуа хаҵа еибага Абыхә
Мзауҷ.
***
Бандырма ақалақь аҿы ҳкылсын, кыр уахи-­ҽни
агаҿа ҳаваныҟәон Мзауҷи сареи. Адгьылбжьаха Родостҟа ҳазгаран иҟаз, аԥраӷба змаз аԥсыӡкҩы заанаҵ ҳилаӡахьан, аха уажәы, аҿҳәара ишәысҭаз азы
шәзы­мааит ҳәа мап ҳцәикит. Длаҳархеит, дҩаҳархеит, ҳазлаилаӡаз иацҵаны аԥара иаҳҭарц ҳалагеит, аха
ҳнапаҿы даҳзаамгеит. Егьырҭ аԥраӷба зманы иҟаз
аԥсыӡкцәагьы, еибыҳәан иҟазшәа, дызусҭазаалак
аӡәгьы амшын ахылара изымгәаӷьит.
Уажәшьҭа ҳаргьы иаабеит ари бзиарак ишамаанам, аха еилаҳкаарц ҳҭахуп, агаҿа ҳаԥырҵуам. Аԥсыӡкцәагьы ҳааигәара илеиҩеиуеит, рыӷбақәа асқьалақәа ирыдҿаҳәалоуп. Ус аԥсыӡкцәа руаӡәк, ани жәбома ҳәа, амшын ахь инапы наирхеит. Ҳаныҩаԥш, хараӡа амшын агәы еиҩыцәуа, х-еибашьыга ӷба дуқәак
алада ишцоз аабеит.
253

– Абанҭ абзарбзан дуқәа ирҭыҳәҳәо жәбома?
Убарҭ сыӷба хәыҷы иагәыдҵаны, шәаргьы саргьы
ҳҵаадырҟәрыларц аума ишәҭахыз? – иҳәеит, ҳгара
мап ацәызкыз аԥсыӡкҩы. Нас иаахтны иҳаиҳәеит
уи уажәыааигәа Ро­дост еидыслара ӷәӷәак шыҟалаз,
авизир ду идҵала, адгьыл дуи адгьылбжьахеи реинҭанеиааира шаанкылахаз, аибашьыга ӷбақәа Родост шырҷаԥшьоз...
Ааи, дад Шәарах, убарҭ аибашьыга ӷбақәа ракәын
Фелдышьи сареи иҳагыз! Убас ауп инамӡаша анасыԥ шыҟало, ауаагьы аԥсабарагьы аԥырхагахоит.
Аиаша уасҳәап, асаӡ-аԥсуа Мзауҷ дсыцымзар, еибгала аҩныҟа сзыхнымҳәыргьы ҟаларын. Знык убрахь
ацара шԥасылымшеи ҳәа схы сазгәаауан, зны, акгьы
зхараӡамыз аԥсыӡкҩы сизыҵҟьеит, даҽазных, шьапыла агаҿа иаваршәны сдәықәларц иақәыскит, иуасымҳәеи, ахагацәа реиԥш акәын сшыҟаз.
Аха аҩыза бзиа дсыцын, алмҩанык ҳмидагәидаха
ҳахьаауаз, сыгәшәымшә аҳәара даҿӡан. Ааԥын шааилак ҳдәықәлоит ҳәа сиргәыӷуан.
– Иуҳәо зегь саҳауеит, Мзауҷ, – саацәажәеит сара,
Осман-Кои ҳанаалагыла, – ҳқыҭа иаланхо зегьы ирдыруеит Фелдышь лаагара амҩа сшықәлаз, уажәы акгьы сылымшакәа сыхынҳәра – хьымӡӷуп! Исеицәоугьы дысхымыччар аушам, ари ауп сыбӷа ԥызҵәо!
Ааи, дад, Заурҟан, – иҳәеит Мзауҷ саанкыланы, –
бзиа иибоз дызцәыӡыз быжьшықәса дҵәыуон, аԥсадгьыл зцәыӡыз иԥсы ҭанаҵы дҵәыуоит!
Ари ажәаԥҟа иаҿасыргылашаз акгьы сҿамшәеит,
уамашәагьы сархәыцит, иахьагьы уаҵәгьы исхашҭ­
уам.
***
Уахык хәылбыҽха, аҭаацәа зегьы аҩны ҳаныҟаз
иақәыршәаны даакылсит Мзауҷ Абыхәба. Шьоудыд
хәыҷгьы икәырҷыжь ыркәыркәыруа уи дицын. Илахь
254

мпахьшьык акәыршаны иҿаҳәан, лаба кьаҿкгьы
наиҵыргәо икын. Дычмазаҩны аиарҭа днылҵызшәа
акәын дшыҟаз.
– Иухьзеи, дад, ухы зҿаҳәоузеи? – дҵааит саб.
–   Саазқәылаз хыхь бааԥсык сызҵысын, сагоит,
арахь аиарҭа сзылагылом! – дналагеит иара, илаба
иҩыҵра иныҵарӷәӷәаны. – Ҳамырза, изуцәызӡозеи, схы ишакәымшәа избоит, рацәак хара сзымцаргьы ҟалап. Ахацәымыӷра сҭагылеит. Изакәызаалак
ак сгәы ацнеиуам, уахашаанӡа сбарџьеиуа аиарҭа
сылоуп, сылацәа неихьысшьыргьы сашьцәа роуп
ԥхыӡ избо, сааҿыхаргьы урҭ уажәы-уажәы сылаԥш
иҵашәоит, сааигәара игылан ицәажәошәа рыбжьы
саҳауеит, саахьаԥшыр – аӡәгьы дыҟаӡам. Зны-зынла адәы сықәлан сышнеиуа сахьыҟоу аасхашҭлоит.
Анкьа ҳахьынхоз Гагра Абааҭа сыҟоушәа сааҟалоит,
ахьхьаҳәа Жәкәара аӡиас хәыҷы абжьы саҳауеит, уи
иацдырӷызуеит ахьарчҳәа амшын ацәқәырԥақәагьы... Ԥсҭҳәақәак лаҟәны ихызар, шәаԥыџьаԥла
иҩы­чоу Мамзышьха саҿаԥшуа џьысшьоит, зны-зынла аԥша исзаанагоит ԥсыуа мыткәмак, сан лыбжьы
акәушәа ауп ишыҟоу, сашьцәа еибгамзар акәхап. Урҭ
ракәымзи, – ҳаԥсуазаргьы, џьарак хаицыԥсып, умцан ҳәа исҿагылаз! Схы ауп гәыбӷан зысҭо, уаҳа аӡәгьы, ирымҳәои, нас, «ухы иазууа уаӷа иузиуам» ҳәа!
Сара схала сынасыԥ сырцәгьазар, схы иавызбарым,
аха имаскызыз исыхшаз сыхҭылҵ хәыҷы? – абас
акыраамҭа дцәажәон Мзауҷ, игәырҩацәгьа иӷражьыз
ахьанҭара ибжьы ҿанаҳәон, аҭкаара ицәыхьанҭан.
Шьоудыд хәыҷгьы, ахәмарра даҟәыҵны, ибла ҭраа,
иаб дихәаԥшуан, уи иажәақәа рҵакыҵәҟьа изеилымкаауазаргьы, акы дамырҭынчуа дшамаз ибон.
– Ус угәы каумыжьын, дад! – иҳәеит Ҳамырза, –
зегь ҳзықәшәаз ауп уаргьы узықәшәаз!
Аҭаацәа дасу иахьынӡаҳалшоз ҳгәыла игәы
ҳзышьҭхыуазар ҳәа ҳаҿын. Сан уаххьа лун, ҳнеид255

тәалан акраҳфеит. Закәызеи, анкьа еиԥш арыжәтә
цәыраагап ҳәа уҟазу! Уи цәыкәбарк ҳаҩны иҩнаршәымызт.
Аԥсҭазаара, ишудыруа, ҟыбаӡыба агхаӡом Мзауҷ иеиԥш згәы каҳан иааҟалоз ауаҩы, агәылацәа
днарыԥхьон, аҩы изхыртуан, икәаӷӷаша итәаны,
арыжәтә идыржәылон, дырныҳәон, акаҩ-акаҩҳәа
ашәак ааҭдырҟьон, игәы ихадыршҭуан, иаргьы
аԥхыӡ бааԥс иалҵыз иеиԥш, игәаҳәара изыхынҳәуан, ихы-игәы дақәгәырӷьо аҩныҟа дцон... Ус ҳабаҟаз
ҳара! Кәына илыршыз каҳуа еиқәаҵәак ааҳалалгалан, ҳнаҿыхәеит...
–   Сахьынӡазнеиуа сыздыруам, иахьеи-уаҵәи ис­за­лмыр­шаргьы, сышьҭахьҟа, сашьцәа рахь сыхным­
ҳәыр ҟалом... Сҭаацәа роуп снызкыло акәымзар,
уаха­ҵәҟьагьы сыԥшуамызт... Зинла ҳаԥсадгьыл ахь
уаҳа ахынҳәра аныҟамла, сзықәшәаз схы амариашо
сааиуан, аха уажәшьҭа схы сзаанкылом... Ус акы самхаургьы, схабарк ҟалаанӡа сҭаацәа агәыҵәҟьа иқәхарым шәара шәахьыҟоу! – иҳәеит Мзауҷ аҵыхәтәаны.
– Угәы иҭоу Анцәа уахьигӡааит, дад! Асӡа ицарым,
џьара еимгеимцарак убаанӡа аӡеилашыра уҽаумҭан!–
диабжьеит саб Ҳамырза. Уаҳа гәаҳәарак имамкәа,
Шьоудыд хәыҷы инапы данкны агәашә дынҭыҵит
ҳгәыла.
Убри ауханахыс, ҳарҭ аҭаацәа иаҳагьы дрыцҳа­
ҳшьо ҳалагеит Мзауҷ. Ҩаха, хаха ихабар ҳамбар, ҳгәы
дыҵалон, аҭаацәа ҳуаӡәк, еиҳаракгьы сара, иҩныҟа
ҳнабжьыслон. Егьараан ҳнеиргьы, игәы ҭырхаха
даҳԥылон, хәашак иадамзаргьы уҿы иҭамыршәкәа
уауишьҭуамызт. Мыцхәы иалкаашәа бзиа сибон
сара. Уаххьа ыфан ҳаналгалак, ӡнызар, ахәышҭаара
ҳныҽҳәатәон, ԥхнызар, абарҵахь хнеидтәалон. Мзауҷ ашьшьыҳәа иаацәыригон аԥсуа ахәрашәа.
256

–   Уа ради-и-и, ахәрашәа гәыжьжьагоуп! – дна­
лагон иара, иҳәон уи ихаҭа деихырҳаны дкажьызшәа, ибжьы гәаҟгәаҟуа. Саргьы ицырӷызуа сҿынасхон, зынгьы иааимыздалон. Шьоудыд хәыҷы дтәаны, игәы хыҭхыҭуа даҳзыԥшын, уи ашәа гәаҟрак
ишахылҵыз гәҩарас иҟаҵаны дазыӡырҩуан. Ԥыҭрак
даныҩеидас, иаб иааимданы апа аацәыригон. Ахьы
саркьал иахылҵызшәа аҷкәын ҟата ибжьы-ԥшқа
ҵарыхәҵәаӡа, иҭаҵәахыз хьаак иахылҵуазшәа
ихьу-хьууа аҿыҩанахон. Еицаҳҳәон ҳахҩыкгьы даара ҳӷьазкаанӡа.
– Заурҟан, дад, џьашьахәыс иумкын, сара ахәраашәа мацара ахьалсхыз. Ҳаԥсадгьыл бзиахә агәхьаа­
гара иарҳаз аҳәаццышә ала ихәуп ҳгәы мыждақәа,
ари ҳабацәа рашәа ада акы иазыжьжьом! – иҳәон
Абыхәба хаҵак, ашәаҳәара ҳанаҟәыҵлак.
Аҵх акыр иганы, ҳаҩныҟа санаадәықәлоз, агәашә
сааҭыганы:
– Заурҟан, Заурҟан, сарӷьажәҩа! – даацәажәон
иара, уи ҩынтә-хынтә ишсеиҳәахьазгьы агәхьаа
мкыкәа. – Сара Аԥсныҟа сдәықәымлар уаҳа исзычҳауам, сҭаацәа сыманы сызцар – ахазына. Ус акәымкәа, сха­ла ацара сықәшәар, абысгьы иашьасгьы уимазааит ани Шьоудыд хәыҷы. Ауаҩ шьа улазар, нап
игумыжьын, дааудкыл, аҭынхадара инумырԥшын,
суҳәоит, уи даныҩеидаслак Аԥсныҟа сышьҭа дхылартә иҟаҵа!..
Абас амыҭҳагәыс анцәыригалак, иааҳхашҭуан аҵх
шеиҩнашахьаз, иаҳхашҭуан ҳаиԥырҵраны ҳшы­ҟаз.
Зҵыхәа ԥымҵәаӡоз ҳагәҭыхақәа еибыҳәауа, ҳгәеигәеиуа адәқәа ҳашрықәыз, егьарааны иҟьа­ҟьаӡа
иҳаршахьан.
***
Хымз инареиҳаны иҵхьазар ҟаларын ҳаҳәшьа
хаҵа дцеижьҭеи, ҳахәԥҳа Алоу-иԥа Шьардын иа257

аҳаиҳәалоз ада, лхабарк ҳаздыруамызт. Ус ҽнак
Езмыднтәи иҳауит лысалам шәҟәы. Ларгьы аӡәы
илзиҩызар акәхап, ҳаргьы уи иаԥхьоз, ҳгәыла
асаӡ-аԥсуа Мзауҷ Абыхәба ида, ҳааигәасигәа уаҩ
дыҟамызт. Уи, хәылбыҽхак дааин, аҭаацәа дааҳалатәан, даҳзаԥхьеит: «Хьаас сҟашәымҵан сара,
уаҳа назҭахым аԥсҭазаара бзиахә сымоуп, шәара
шәыгәхьаагара ада, сзынхьаауа даҽак сымаӡам,
зегь шәеиҳагьы сгәы дыҵаланы дыҟоуп саҳәшьа
Қәына. Ибыхьзеи, Қәына, баҳәшьа дыбхашҭӡама?
Иҟалозар, аан­ҿасра бааи, арахь сара сышҟа, сгәы
бырҭынчып, баргьы маҷк иадамзаргьы бнаԥшы-ааԥшып!..» Абас иааркьаҿны инҵәон аҭаацәа ҳгәы
зырҟәандаз уи асалам.
Шьыбжьонк ҳгәашә иаадгылеит х-ҽык зҵаҳәаз
фаетонк. Уи иааҭыҵны аҩныҟа рҿаархеит, еиқәаҵәа
маҭәала еилаҳәаз, ҿаршәла зхы-зҿы ҭаҳәҳәаз ҩыџьа
аҳәсақәа.
–   Ҳара, шәара шәыӡӷаб – аҳкәажә Зулиа-ҳаным
лмаҵуцәа ҳауп! – рҳәеит дара. – Уи ҳалашара бзиахә
лоуп ҳаазышьҭызгьы, ҳаигәырӷьаны ишәаҳҳәарц
ҳҭахуп, шәыӡӷаб, Аллаҳҭаала имч ала, дыбзиахәха
дшыҟоу, аҵыс хшыҵәҟьагьы шлыгым, цәашьыда,
цәымзада аҳҭны зегьы лырлашоит, амала, зхаҵкы
ҳцаша лара, шәымбара хьаас ишьҭылхит, лылахь даара еиқәнаҵоит, шәыгәхьаалгоит! «Иҟалозар, саҳәшьа, сыԥсыҩҭкаара Қәына жәамш раҟара
аанҿасра дысзаашәышьҭ!» – абас шәзаалыцҳауеит
аҳкәажә Зулиа-ҳаным.
Усҟан афатонхьча иааигеит чықьмаџьа ԥшӡак:
–   Абарҭгьы шәыдышәкыл, шәыӡӷаб лҳамҭақәа
роуп! – рҳәахит аҳәсақәа.
Аҭаацәа зегьы иааура ҳзымдыруа ҳааилахеит зназы. Ҳаӡӷаб лхабар ахьҳаҳаз, ҳәара аҭахума, ҳаргәырӷьеит, лара лхаҭа афаетон даақәҵны ҳашҭа даақәлазшәа ҳҟалеит. Қәына лхаҭа лакәын, саҳә­шьа дыгә­
хьаазгоит, уахык иадамзаргьы дсымбар схәарҭам,
258

сдәықәышәҵа, иҟаларызеи ҳәа дӷьаҵәыӷьаҵәуа
дҳад­халеит. Ҳаргьы лаҳәшьа дылбап, нас, илыхьрызеи ҳҳәан, дааилаҳәаны афаетон днақәҳартәеит.
Усҟан, акгьы зқәымыз саҳәшьа, ларгьы, лҭаацәа зегьы ҳзынгьы мҩа мыжда дықәлозаарын, аха уи здыруадаз!
Ицеит ҩымчыбжьа, ицеит мызкгьы... лхабарк
ҟамлаӡеит сасра ицаз саҳәшьа. Ари хьаас иҟаҳҵеит
зегьы. Хәылбыҽхала аҭаацәа ҳанааилатәоз, сан:
– Сыӡӷабцәа ҩыџьа усгьы иӡхьан, иаанхазгьы
иакәым ак лыхьзаргьы шәыздыруам, хҩык ахацәа
ара шәеиқәбеиқәыԥсы шәтәоуп! – дныӡбауа ахәы­
шҭаара дааҽҳәатәалон.
Саб илаба аакыдхны аҳҭныҟа, ихәԥҳа иахь дцеит,
Қәына лхабарк џьара исзеилкаауазар ҳәа. Алоу-иԥа
Шьардын дааҵҟьан, еиуацәазтәыз акыкахшгьы агә­
хьаа мкыкәа, саб алажә еиԥш диацәҳаит.
– Иузеилымкаац, уара рыцҳа, анасыԥ ду шугәыдҳалаз! Абри ами изырҳәо, «аныха иашьцылацәаз нацәкьысла дагәҭасуан!» ҳәа. Адунеи амаа зку маҳәыс
думоуп, нас иарбану уара узыцәшәо? Уӡӷабцәа абнатоура иҵахама, амшын газга иххалама, ма асакара
цәҳәыра иқәхама? Урҭ Езмыд амармалташь ханқәа
руак аҿы аамҭа қьафла ирхыргоит, шәҩык амаҵуцәа
рҿы иҭшәарызеи ҳәа игылоуп. Уа уахгьы-ҽынгьы қьафуроуп, убри аҟнытә, амши аҵхи реикәшара аӡәгьы
игәеиҭаӡом. Нас, Қәына лыҿҳәара дахыԥазар, уамас
иҟалазеи умҳәои, есымша аҽыргәаҟра иашьцылоу
уара сыбзыцәашьа? Уи аҵкыс, есышьыжьымҭан уҿи
унапи ӡәӡәаны Анцәа, ҟаҳ, Анцәа иӡбахә уажәшьҭа
зынӡаскгьы иуҿоумыршәан, Аллаҳҭаала ду илԥха игымхарц, Селым-ԥашьа иҭаацәа жәпаҩи иареи
ныҳәала! Ееҳ, анаџьалбеит, дзакәытә гәыҭбааузеи уи
ҳамаҳә! Ҳамаҳә анысҳәа, уареи сареи ҳакәым, аублаа
жәлары зегьы ҳџьамагьар, ҳгәыӷырҭа! Уааскьаны
урыхәаԥшишь, саҳкәажә ҳамҭас илзааиҭиқәаз: аа,
259

џьамтәылатәи ауарҳал хәбаба­қәа, ари ацыӷцәа хамы,
арҭ ахьтәы лымҳарыҩқәа, араӡынтә напхаҵақәа!..
Уца аҩныҟа, угәы рҭынчны, рацәак мырҵыкәа Селым-ԥашьа сиҭаараны сыҟоуп, санаауа аӡӷаб сара
даазгоит, улцәымшәан! Амала, уҷкәынцәа ирдыруазааит, уи ҳҭынха ду схы дархәан арра ишацәынсырхаз!..
Уаҳа еилкаа имамкәа аҩныҟа дхынҳәит саб.
***
Алоу-иԥа Шьардын заҵа имӡарыз, иаҳагьы далаҽырбон Селым-ԥашьа дахьизааигәахаз. Ииаша­
ҵәҟьаны, уи заманала ихы иаирхәон: џьоук ршәаны
иара иааиҭахыз жәа ахымҳәаакәа иаладирҟаҵон,
даҽаџьоукыхгьы, џьара илԥхак ҳаундаз ҳәа, инапкырҭа рибамҭо ишьҭеибаҵа ишьҭалартә дныҟәон. Уи
еиԥш аҟазшьа ҵызгаз акыр узиаҳәо дыҟоума, иара
итәы дықәлан дцалароуп. Ари, ҳахәԥҳа дызкыдлаз
ахаларҭа актәи амардуан акәзаарын. Селым-ԥашьа
ихы дархәан, хәыҷы-хәыҷла зегь рыбла дхымҳалартә еиԥш, иҽырмашьцаны, наҟ Сҭампылҟа зегь
зымпыҵакыз иаҳҭныҟа анхара даҿызаарын, насгьы
иара рԥашьа иаҵкысгьы дышьҭыԥрааӡарцгьы дыҟазаарын. Ҳаџьы Кьарантыхә ихьӡ иаҳа-иаҳа ашәшьы
ахаԥо ианалага нахыс, аублаақәа рыхьӡала аԥхьа
ажәа зтәыз Алоу-иԥа Шьардын иакәын. Аха егьа
умҳәан, мал дук импыҵакымызт, вали Селым-ԥашьа
иеиԥш ҳәынҭқарра мчыкгьы имамызт, хьыӡла-­
ԥшалагьы деицырдыруа дыҟа­мызт. Амҳаџьыр
хҵәа-­хыԥсаа дызлахаларызыз, нас аҳәынҭқарра ахы
ахьеи­ларсыз аҳаракырахь?
Уи иԥшааит Кавказнтәи иаагаз, хаха акәымкәа,
инарҵәи-аарҵәины уахь иаҿагалаз мҩахәасҭак. Уи
дагьанылеит Алоу-иԥа Шьардын иҽырхаҵаны. Ҳаныӡхыҵыз ашықәс азыҳәан уи днанагеит асулҭан
иан лынхарҭа аҳҭынраҿы. Ишуасҳәахьоу еиԥш, лара
260

дедыгьа дыԥҳан, ихы лирдырит, ҳарҭ аублаа мҳаџьырқәа ҳаарыцҳалшьартә еиԥшгьы лацәажәашьа
дақәшәеит. Лара даалԥхьеит лажәа иахымԥоз вали
Селым-ԥашьа, дааргәыбзыӷны инапы ҳанылҵеит,
Осман-Кои ҳәа ҳазқәынхаз адгьылгьы уи аҳкәажә
лыбзоурала ауп ишҳауз.
Зныкҟьара ари еиԥш аманшәала аниԥаҳала, игәы
шьҭнахит амҳаџьыр аамсҭа, амрахәага еиԥш иаа­
изкылԥхеит гәыӷрақәакгьы ԥхьаҟазы. Иагьақәикит, рацәак џьабаа адымбалакәа, уанӡа дхазгалаз
амҩахәасҭа дааныҵны, иҵегьы иҭбаау мҩакы даныларц, иауаны иҟалозар, асулҭан-аҳкәажәгьы дналаҩсырц.
Алоу-иԥа Шьардын, хаҭала макьана дшалахәымызгьы, гәынхәҵысҭала дацәымҩашьартә еиликаауан, еилабаахьаз асулҭан иҳәынҭқарра ахадара
ахьеиларсыз аҳҭынраҿы, адәныҟала иблахкыгаз
аԥш­ӡарақәеи аҿаԥсшәеи ишрыҵахҩаз: агьангьа­
шра, аиҵашьыцра, агәреибамгара, аԥсахра, аҭыԥ
ҳаракқәа рышҟа анеиразы аус еиҵаҟәаҟәарақәа.
Гәаӷшақә наҟ-ааҟ еинышәарыда амчқәа еиҿазыкшоз аҳәынҭқарра амаҵу­цәа ирҭахын агәаӷьра змаз,
маҵурак аанкылара азыҳәа зан гәакьаҵәҟьа илмеигӡоз, абџьар еиԥш, дахьурхалак иҭҟьоз, аха адәныҟала аиҩызареи, ауареи-аҭахреи ныха ԥшьак еиԥш
иԥхьаӡозшәа зынзырԥшуаз ауаҩы. Селым-ԥашьа
ауаа рыӷраԥшраҟны аԥышәа ӷәӷәа змаз, абарҭ реиԥш
аҟазшьақәа имоуп ҳәа диԥхьаӡеит Алоу-иԥа Шьардын, уи акәын иааигәара дыргылангьы дызимаз.
Аха ԥынҵаҭарс бзиа змаз амҳаџьыр аамсҭа ибон,
асулҭан иаҳҭынраҿы ахаларақәеи албааҟьарақәеи
иҟалоз ҵаҵӷәыс ирымаз: еизгәышуаз џьоукы ацәгьа
рыбжьаҳәара шымариаз; еинааларц иҟазгьы салҵас
реиҟәыҭхара шауаз; абарҭ зегьы зықәманшәалахоз
иакәӡан Селым-ԥашьа дныԥхьаҳәаны ивсра зылшозгьы.
261

Алоу-иԥа Шьардын, нхаранҵырала хар имамкәа
иҽанааибиҭа, лассы-лассы Сҭампылҟа анабжьысра хҭеикит. Иҟан мызла уахь данаанхозгьы. Уи ае­
дыгь­ҭыԥҳа асулҭан-аҳкәажә, макьанагьы зыԥшӡара
еицам­кыцыз, дналыдтәалан, лмаршәа кны кавказтәи
лафқәак налеиҳәауан, ма џьоук рцәажәашьа ҟаҵауа,
дирччауан. Уажәшьҭа иаамҭоуп анигәахә, аҳкәажә
лаԥхьа иааиргылт иԥҳәыси иаҳәшьа ԥшӡа Шьандеи.
Гәырӷьарыла ами зны-зынла рыцҳарақәакгьы рхы
шыркуа. Абри аҽны инаркны асулҭан иаҳҭынраҿы
чарак, хәмаррак, ма дкылара дук аныҟалоз, аҭацеи
анхәыԥҳаи уа иҟазар акәын. Ашьха ҭыԥҳа Шьанда
абас иаалырҟьаны асулҭан иаҳҭынраҿы лцәырҵра
иаргачамкыз рацәаҩхеит, уи лыԥшӡара ихнаҩеит
уаанӡа икыдшеишеилоз аеҵәақәа жәпакы. Аҳкәажә
раԥхьа данылба, иџьалшьеит аԥҳәызба лыԥшреи-­
лсахьеи, леинаалашьеи. Алоу-иԥа Шьардын иахь
днаҳәын, – излаулшазеи, уара сашьа, иахьа уажәраанӡа абри илеиԥшыз ахазына лыҵәахра ҳәа, гәыб­
ӷан наилҭеит. Нас, аԥҳәызба лнапы ҟәымшәышәқәа
кны даалыдылхалан, акырӡа иаԥсаз алмас гәлаҵа
ҳамҭас иланалшьеит, ажәа ҟәандала дааргәыбзыӷны,
«Кавказ ԥагьа алмас ԥҵәаха» ҳәа ахьӡгьы налылҭеит.
Иҳәатәуп, лара Шьанда, иблахкыгаз лыԥшӡара адагьы, агәеилгара ҟаимаҭ шлымаз: иахьаҭахыз дыԥхашьаԥхаҵо, аҽынкылашьагьы дақәшәон, иахьа­
ҭахызгьы деиҿамсын. Урҭ зегьы еилызкааз асулҭан
иан, длыдлыԥхьалеит ашьхаҭыԥҳа, дагьақәиҭылтәит
уи лассы-лассы аҳҭныҟа дааиларц. Аҳкәажә ԥшак
налҿалырсырц абаҳчара данныҵалозгьы, иара ус
агәҿыӷьра алалхылгарц кыдыршәылак ақәҵара данаҿызгьы, Шьанда лааигәара дыҟазар акәын. Ашьха
ҭыԥҳа зны-зынлагьы аҳкәажә лзы ихаакәакәараӡа
иаацәырылгон аублаа рашәақәа.
Усҟан аҳра зуаз асулҭан Абдул-Азиз, иахгара еиҵ­
а­з­ҟәаҟәаз аҩнуҵҟатәи иаӷацәа: «Осман ҿыцаа» еила­
262

ԥыххаа данрылга, аибашьрақәа еихсыӷь шрымамызгьы, ақьафура мацара иҽеиҭеит. Знарцәымҩа иқәлахьаз иаб иеиԥш, иахьахәлаанӡа ашәҟәыԥхьареи
ма илабжьаҩцәа идыртәаланы аԥсабараҿы иҟало-­
инылақәо иааԥымҵәаӡакәа рылацәажәареи дырҿымызт ҿыц ари атәыла иахагылаз анапхгаҩы. Ҳаи,
ишԥеиҭахыз уажәы, аҳәынҭқарра аус хьанҭарақәа
зегьы авизир ду ижәҩахыр илықәыжьны, иара аҳәса ԥшӡақәа қьаф рылуаауа, арбаӷьқәа реиқәырԥареи,
ашәарыцарақәеи, аҽырыҩреи рыда уаҳа ус имамкәаны дыҟазарц!
Имазкуадаз, мшәан, иара ишиҭахыз убас маца­ра
дааиуан. Ҽнак, Аравиатәи изааргаз иҽеиқәа цыҩ-­
цыҩ кыраамҭа иқәрыҩуа адәқәа дышрықәыз, даа­
ҽыжәҵын, ашәшьыраҿы абақьмаз днаҿыхәо дна­
тәеит. Даараӡа зыгәра игоз аӡәы, дааидгылан, илым­
ҳа дынҭахәыҭхәыҭит:
«Уанду аедыгьа ҭыԥҳа лхан аҿы ицәырҵит, зеиԥш
ааигәа Ҭырқәтәыла жәҩан аҿы икыдымлац иаҵәак!
Иаарласны уналыхәаԥшыр цәгьамызт уи ашьхарыуа
ҭыԥҳа еиҭаҳәатә!»
Уиакәхеит, зегьы зымчу – зегь изымариоуп! Асул­
ҭан ахԥатәи иԥҳәыс лакәхеит аублаа ҭыԥҳа Шьан­да.
Ԥхыӡны ибар ихаимҵашаз лабҿаба изыҟалеит
Алоу-иԥа Шьардын. Адунеи азбжак зымпыҵакыз
асулҭан ду иабхәында аагылашьас имазеи қыҭа
кҿахак аҿы. Насгьы, аус анагӡаразы ишԥхоу нап
арктәым. Дук мырҵыкәа Осман-Кои имаз анхара
ақьаҳиа днахаргыланы, иҷкәынзаҵә усгьы Таҳир
хәыҷы дицҵаны уахь дигахьан, иԥҳәыси, аӡәыкҩыџьак игәаҵәа иадҳәалаз иҭахцәа гәакьақәакгьы
аашьҭыхны, нхара диасит Сҭампылҟа.
Абдул-Азиз ҿыц иднагалаз иԥҳәысԥшӡа убри
аҟара игәы хылхит, шьаҿак дзылԥырҵуамызт. Лҿы
иааҭшәалак ҟаиҵон, акы деигӡомызт. Ҿыц ԥҳәыс
263

даазгаз, зны-зынла абас ргәы ԥсысцәахоит, дад,
Шәа­рах. «Уара, сашьазаҵә иҵегь хлаԥшра иуҭандаз»
ҳәа Шьанда дыхәмаруашәа лхаҵа инаиалҳәаз азхеит, афицар чын, ауалафахәы ду нацҵаны Алоу-­иԥа
Шьардын изԥырҵәеит.
Абас, иимбарыз бауа дааиуан аублаа мҳаџьыр.
Ави­зир ду ихаҭа аҳҭныуаа даарылагылан дырзаԥ­
хьеит асулҭан ириде, зымчала Алоу-иԥа Шьардын
афицар чын иауз. Мыцхәы ииашацәаз аублаа-­
гәышьақәа дабарылҵи уҳәарауазеи абри иеиԥш ауа­
ҩы гызмал, ауаҩы хԥара? Алоу-иԥа Шьардын зегьы
иахьырбарҭаз шыҟоу дааскьан, изнапык – илахь, –
егьи – игәышԥы инадкылауа, ҿааиҭит:
– Исанашәшьаз агәрагара ду сҽаԥсастәырц сҭахуп, азин сымазааит аибашьра ацара!
– Иҟауҵо ҿырԥшыгоуп! Иара убас уҳәап ҳәа ҳақәгәыӷуан ҳаргьы! – аҭак ҟаиҵеит авизир ду.
Иҭахы-иҭахым уаҳа даҽа мҩак имамызт Алоу-­
иԥа Шьардын. Абас иаалырҟьаны аҳаракырахь ихалара иаҳәшьа лцәа-лжьы ахаара ихнахыз ишибзоураз изеилымкаауа дгаӡамызт. Уи нҵыра дук шамоуазгьы идыруан, избанда, Абдул-Азиз мыжда ибзиабара џьарак шьақәхашьа амаӡамызт, аҩарӡ еиԥш
иаахышхыҵәаны, иаразнакгьы иҭыкәкәа ицон.
Дзыцәшәаша иагьреицәан аҳҭны ахәыҵаҟәыкыра
иаршыз абызҳәацәа иара изыҳәа идәықәырҵашаз
ахҿақәа ирхьыкәкәоз ашҳам. «Ари аублаа аамсҭа
хаҭалагьы иаԥсаз уаҩызаап» рҳәартә еиԥш, џьара
ҵаҵӷәык ԥшаатәын: уи арра дцеит. Усҟан Балкан
аҭырқәцәеи аурысқәеи реибашьра иаҿын. Алоу-­
иԥа Шьардын аибашьра мцабз дагьналагылеит,
аурыс ры жәыло рҿаархан, аҭырқәцәа лықәцаны,
ахьыӡ сгәалашәом умбои уажәы, қалақь ӷәӷәарҭак
рымпыҵаркит. Ар рнапхгаҩцәа рацәак хыԥҽыгас
ирзыҟамлартә еиԥш иаарласны излеиҭарҳәарызеи
абри иҟалаз Сҭампылҟа? Уаҳәа ҭӷәыцәаа аӷа игәы264

длара иаҳа имариоуп, абри еиԥш ажәабжь хырзаман уманы асулҭан иаԥхьа уаагылар аҵкыс. Ажәа
аҟнытә баша ирҳәоит, ацҳаражәҳәаҩ дкым, дшьым
ҳәа, еибгала уи аҳҭны дыздәылҵуамызт аӡәгьы…
Абри шеимдырххоз, аӡәы дааигәалашәеит Алоу-иԥа
Шьардын. Рыԥсы ҿихыр ҟамлои асулҭан ихаҭаҵәҟьа
иабхәында! Иааиԥхьан иарҳәеит, макьана аибашьра
мца иаламлацыз афицар. Дымцаргьы ҟамло, даагыларгьы амуа, дҿазза ацәҟьа дакит Алоу-иԥа Шьардын. Ара саагыларгьы еибашьроуп, џьара сцәыҵадырҟабыр аҵкыс, исыхьлакгьы сыхьааит, – иҳәан,
иҽы даасны ҽырххыла ддәықәлеит. Аха, Сҭампыл,
данкылс, дышиашаз асулҭан ихан ахь дымнеикәа,
каҳуажәырҭак аҿы иҽааԥхьеикит. Дзықәгәыӷ­уаз
ҭахык ила иаҳәшьа длыԥхьеит. Урҭ еидтәаланы
еицәа­жәеит, Шьанда ишеиҿылкааз адырра уадаҩуп,
лашьа ихаҭыԥаны асулҭан иахь даҽаӡә дналышьҭит,
иагьизеиҭеиҳәеит Балкан иҟалаз арыцҳара. Абдул-­
Азиз дхагахеит, дҿаҳәатәхеит. Игәаӷьны адырра
еиқәаҵәа иман уахь иҩналазгьы, ашьаҟәада илҩыруа ауп ахан дышдәылыргаз. Убри инашьҭарххны,
иԥаҵақәа днарыха-аарыхо, ауарҳал ахәбаба дылагыланы асулҭан иахь дныҩналеит Алоу-иԥа Шьардын.
Зны, дидышшылоит иҟалаз арыцҳара игәы ишалсыз
ала, нас ажәа гәыжьжьагақәа шиҳәоз, ашьшьыҳәа
диасуеит асулҭан игәы ихазыршҭышаз ажәабжь­қәа
рышҟа. Еиҵашьыцрыла згәы еиҟәыҷҷоз аҳҭныуаа аӡәырҩы, уажәымзар-уажәы идәылыргоит ҳәа
иԥшын хызхагылаӡамыз ашьхарыуа аамсҭа ихәамц.
Аха баша ргәы иажьеит, адунеи азбжак зымпыҵакыз
адгьыл аҿы Аллаҳҭаала изаӡәу, иабхәында диваргыланы, дҿаԥха-ҿаччо азал ду дааҩналеит, агәырқьҳәа
инышьамхнышлаз аҳҭныуаа усгьы нарылеиҳәеит:
– Абри еиԥш аибашьра хьанҭа деибганы дахьал­
ҵыз азыҳәа, Алоу-иԥа Шьардын гәымшәа, ианашьазааит ихаҵара иақәнагахаша аҳамҭа!
265

Ари еиԥш агәыҭбаара асулҭан идрымбала­цызт,
иаргачамкыз рацәаҩхеит. Уажәраанӡа Алоу-иԥа
Шьардын «ҟьала-ԥала», «иаалырҟьаны аӡы иханагалаз» ҳәа ишишьҭаз, ицәшәо иалагеит. Азаптиеқәа
рминистр даақәгьежьын, шькылкҩыс дааидикылеит.
Ари ажәабжь иуасзҳәаз, дад Шәарах, аҵабыргреи
амцреи салалом, иара убасоуп аублаақәа ҳҟынӡа
ишааҩыз. Кыраамҭагьы цәажәатәыс иҟан Алоу-­
иԥа Шьардын дахыҵны Сҭампылҟа ицара. «Аллаҳ
иџьшьоуп, наҟ даҳԥырҵит, издыруада, уажәшьҭа
ҳуал­қәа иаҳа ихыдахар?» – рҳәон џьоукы. «Ахыдахара акәым, ҩынтә ирызҳараны иҟоуп ҳуалқәа, ақьаҳиа
ԥсымҭә ихәҭагьы наҳзацлоит, ижәдыруаз!» – нараҭаркуан егьырҭ. «Алоу-иԥа Шьардын иаармарианы
дхалацәеит, иара убасҵәҟьа лассы дылбааҟьар ҳәа
сшәоит!» – налаиҵон даҽаӡәы. «Уара шәарҭ хәыцырҭа
шәымаӡам, ҳарҭ аублаақәа иҳаиуаз аӡәы аҳәынҭқарра ахадараҿы дгылазар, аиҵашьыцра мыжда жәынгьы-ҿангьы иҳазкамыжьит акәымзар, ҳаигәырӷьар
ахәҭамыз! Ҳандырҵәо иалагар, ҳхы еиҭаҳамҳәои ҳизнеины!» – иамаркуан иаанхаз џьоукы. «Баша шәгәы
шәыргәыӷуеит, уахь ихалаз, шамахамзар, ишьҭахьҟа
дхьаԥшуам, ҳгәеиҭарангьы дыҟаӡам, ҳшыжәлару зегьы ҳиқәымӡааит! Убриоуп шәзыҳәалаша!» – агәҽанызаара аԥшьыргон даҽаџьоу­кыхгьы.
Ҳара ҳаб Ҳамырза ихәԥҳа лассы-лассы ибла да­
хьамбоз дыгәхьааигон, дахьыҟоу џьара машәырк
ихьырҳәагьы дицәшәон… Хәҭаала сара, саб иахьиа­
ҳауаз аҳәара сҭахымызт акәымзар, Алоу-иԥа Шьардын ҳабла дамбо дахьынаскьаз сеигәырӷьон, сынцәазма, иабаздыргәышьоз ахырзаман ҳаԥхьаҟа
ишышьҭаз.
***
Шьыжьымҭанла – аублаа бызшәа аҵара, шьыбжьышьҭахь инаркны – зхы икыз ажәабжь анагӡара,
266

аханатә абас ҳалагеит сызҭаз аԥшәмеи сареи аусеицура, аха рацәак мырҵыкәа еилагеит уи. Избанда,
Заурҟан еиҳарак ажәабжьҳәара иҽеиҭеит, шьыжьы,
шьыбжьон, хәылбыҽха, ианааиҭаххоз иаацәыригон.
Иахьа иаасзыманшәалахан, шьыжьы инаркны
аублаа бызшәа аҵара напасыркит, саԥхьа дтәоуп здаҟам арҵаҩы. Санааи аҽны сназлагаз аублаа
жәар хәыҷы, маҷ-маҷ ахарҭәаара саҿуп. Иаци жәаци
аигәыцхәратә терминқәа анысҵон, иахьа – аҩнымаҭәақәа, ачыс маҭәахәқәа, анырхага маҭәахәқәа
рыхьыӡқәа. Capa сгәы ишаанагоз акәымкәа, иаҳа
ирацәаны избо салагеит, арҭ атерминқәа рҿы, аҩада-мраҭашәарахьтәи кавказтәи абызшәақәа еицырзеиԥшу ашьагәыҭқәа...
Иахьа рацәак гәаҳәара имамкәа дызбеит Заурҟан,
дгәамҵхамҵуеит, амҵҵәҟьа иқәтәар изычҳауам,
аҭаҭын дахоит, деиҭахоит, ацәажәара ицәыхьанҭоу­
шәа ауп дшыҟоу, аҭакқәа исиҭо кьаҿ-кьаҿуп. Иҿа­
ԥшыларагьы кыр еицакуп; иблақәа хәашьуп, иблакыҵа аҵшәаарақәа иаҳа иҭыгьагьоуп, ижакьа
ӡыш иаҳа ихьанҭахазшәа, ицламҳәа хьнаҳәошәа
збоит...
Шьыбжьхьа анаҳфоз, изыхҟьаз акгьы ыҟаӡамкәа,
Бирам диацәҳаит, ихәгьы днацкласҩацкласны дҩагылт. Шьыбжьонла иԥсы ааиҭеикырц днықәиалон,
убригьы ныбжьажьны, амӡырха ҭшәараҿы алеиҩеира хҭеикит. «Афуҟаражә! Амри!» – днеизаӷьит Бирам,
агәашә ахь дышнеиуаз аниба, аха уи акгьы имаҳаӡазшәа ҟаҵаны, ҳхәы знаҳфалаз ачанахқәа ырхәархәаруа ахшьыра дынҭалеит, аҩныҟа ихы рханы.
Заурҟан макьана алеиҩеира даҿын. Нас даақә­
ҵәиаан, дахьтәалац ашәшьыраҿы днатәеит. Издыруада, иахьа ҳаидтәалара аҭахымзар ҳәа слакҩакуа
сышгылаз:
– Уааи, дад Шәарах, ҳус ҳалагап! – ҿааиҭит аҭаҳмада, сара сахь инапы ааҟьаны. Сҽааиқәыршәаны
267

снаидтәалахт. Иаха иажәабжь ахьынирҵәазгьы неи­
гәаласыршәеит. Аха лассаамҭа ацәажәара дзалам­
геит, акыҷыра ҵаулақәа зылдаз илахь ҳаракы
уажәы-уажәы инапсыргәыҵа нықәишьуан, ииҳәаран игәы иҭаз џьарак еизирҵәарц иҭахызшәа.
Даналагагьы, абжьааԥны еиԥш, иажәабжьқәа сиу­­
жетк еиднакыломызт, еиԥшьырак рымамкәа иԥы­
ҵәҵәа-ԥыҵәҵәан. Игәалашәара уаҳа алнамыршозу,
ма иара зҳәара иҭахымыз бжьаижьырц даҿызу, аҳәара уадаҩуп. Ажәакала, уи ҩнуҵҟала акы даргәамҵуан.
Иҟалап, Бирамгьы ақәнамга зиаахаз уи азы акәзар.
Аха уеизгьы, ԥыҭчыҭк анысҵеит.
Уи исеиҳәон, аублаақәа рдин хада Саҳаҭқьери
Осман-Кои данықәҵ, ирзаарышьҭыз амула дшаҭырқәаз, Орҳан шихьӡыз, зназыҳәа ажәлар дыш­
рылаҵәаз, Аллаҳҭаала димаҵуҩыҵәҟьоуп рҳәо
аҟынӡа ихы шыдирбаз, аха нас хәыҷы-хәыҷла, маа­
нала иара итәы анагӡара дшалагаз. Ачара ма аԥсыжра, жәытәнатә аахыс аублаақәа шашьцылаз акәымкәа, амсылман ԥҟарақәа рыла инармыгӡар шыҟамлоз. Ажәлар аџьаамахьы дрыԥхьан – «Аллаҳҭаала
есқьынагьы иаҳауеит гәыҭыӷьӷьаала иҵаныҳәо ибжьы!» ҳәа, азқьыр* аҳәашьа шидырҵаз. Асаби данилак, амула Орҳан изымҵаакәа ахьӡ ирҭар шыҟамлоз,
аҳәсақәа аҿаршә рҿаршәымкәа адәныҟа ацәырҵра
ишақәиҭымыз, аџьаамахьы имнеиз џьазие шидыршәоз, ашьхарыуа-мҳаџьырқәа зҭалоз аџьаамақәа
рҿаԥхьа аҽхарԥарҭақәа шарсыз, уа рыбџьарқәа
кнамҳакәа аџьаама аҭалара ишақәиҭымыз...
Саҳаҭқьери ихьӡ аниҳәоз, Заурҟан ицәа дҭаӡыӡон,
убасҟак дицәымӷын. Иара усгьы, амулацәа, аџьаама,
амсылман дин иадҳәалаз егьырҭ аԥҟарақәа ртәы иауазар наҟ дрывсуан акәымзар, игәы иаҭахны дрылацәажәомызт, цқьа еилкаангьы имамызт.
Азқьыр – (ҭырқә.) амсылмантә гимн.

*

268

– Урҭ аӡәгьы игәра згаӡом, Аллаҳҭаала ихьӡала,
цәыкәбарк аԥхӡы камҭәаӡакәа қьафла рхы ныҟәыргоит! Еи, дад Шәарах, аныҳәара аӡәыр акрина­ҭозар,
саб Ҳамырза иаҟара иматанеихьадаз, аха акыр ихәама, иҵыхәтәа ахькылсыз убоит! – абасгьы неиҳәеит
аҭаҳмада, ихы ларҟәны, иаԥхьа ак ицәкашәазшәа
дышьҭаԥшуа.
Ԥыҭраамҭак деиқәбеиқәыԥс дтәан, нас даасыхәа­
ԥшын, – шәарҭ аԥсуаа «зашхәа уҭоу иашәа ҳәа» –
шәҳәалоит, аублаа мҳаџьырқәа ҳзы мацара ауп ҳәа
сыҟоуп изаԥышәҵа! – дналагеит иара. Аха инеи­
ԥынкыланы акәымкәа, дналас-ааласуа, аублаақәа ҿыц
иахьаанагаз рыбзазара шыхьанҭаз дналацәажәеит. Уи
иҳәеит, араҟа адгьыл, Аублаатәыла аасҭа иаҳа ишыԥсыдаз, аха абаџь иақәыз шыҳаракыз, аԥхын ашоура
шӷьыз, аӡын аҵаа ишарӷьеҩуаз, убри иахҟьаны рыкәшамыкәша инхоз аҭырқә нхацәа реиԥш, аҩнқәа
уацла ирымшьыхыр шыҟамлоз, Аублаатәыла ус уацла ашьыхра шыԥхашьараз, аҳәырҭақәа ахьыҟамыз
азыҳәан, дара зышьцылаз аԥсаса шырзанымҵаз,
аӡын абна ахьыхараз аҟнытә, амҿаагара шрылымшоз,
уи аҭыԥантәи ма ауац, ма ачаз шырбылуаз, аӡиасқәа
шмаҷыз, аӡлагарақәа рзыҳәа џьамыӷәа шырбауаз...
– Абас, дад Шәарах, ҳабзазараҟны ҳазланагалаз рԥышәа ҳхы иаҳмырхәар ҟамлеит, – иҳәеит Заурҟан. – Аха аҭырқә нхацәагьы ҳарҭ амҳаџьырқәа
иаҳҿырҵааз маҷӡам! Иаҳҳәап, ашәырбаҳча ааӡара,
аџьықәреилаҵара, ауардынҟаҵара уҳәа зегь уажәы
исгәалашәом.
Нас акыр игәы иаланы далацәажәеит, ари адгьыл аҿы аӡахәа шанаалоз, аублаақәагьы имаҷымкәа ишеиҭарҳаз, аха ажь қьышьмышь мацарамзар,
арыжәтә алырхыр шыҟамло, арыжәтә здырбалаз
дызлоу ақыҭа дшалырцоз...
– Аҩы имамкәа аублаа дызбахьадаз, уи аԥхьа иргылоз ичеиџьыка акәын! Аҵла аӡахәа шаҟәну еиԥш,
269

аҩгьы аублаа иԥсҭазаара иузаҟәымхуа иадҳәалан, –
даҿын Заурҟан Золак. – Ахшара данилак, дԥазар –
ԥамш, дыԥҳазар – ԥҳамш ҳәа иныҳәа-ныԥхьаны
аныҳәаҿақәа шьҭырхуан. Ҩыда ачара збахьадаз,
ҩыда асас идтәалахьадаз! Ауаҩы даныԥслакгьы,
ухраҭ бзиахааит ҳәа ҵәыцак изхырҭәалон...
Ауаҩыжә ицәа иҭамӡаша убахьоу! Урҭ зегь наҟ
иаҳ­хаҳаршҭит. Ихоуҵару, дад Шәарах, абыржәы абтәыҩа ԥаҭхьк, ҩы ԥхеиԥхеила ихыхәхәо иааган иаасуркыр, ус ӡышхәас снаҿыхәап акәымзар, иара ахаҭа
агьама шысхашҭыз еиԥш, аныҳәашьагьы схашҭит!
Аҩгьы – ҿаҵахәуп, ауаҩы игәы анамыҳәо, игәы
абӷажә ықәнахуеит, деихыккеиҵыкка дҟанаҵоит!
Ауаҩи ауаҩи еизааигәанатәуеит! Уи иацу аныҳәаҿа
еинаалагьы зыԥсоузеи! Исгәалашәоит, саншьа еиҳабы убриаҟара еиқәыршәаны, еинааланы дныҳәон,
иаҵәца иҭаз аҩы ачараҳәа ашра иалагап уҳәарын!
Аха иабаҟоу, дад, урҭ зегьы? Иабаҟоу? Иабаҟоу? –
ашьшьыҳәа ихы лаикәаҽит Заурҟан. Абас ҳааиԥырҵит уи ахәылԥаз.
***
Хәашак аҽны, хацәа зхылаҳәо зегьы аџьаама
аԥхьа ҳаизеит. Ҳабџьарқәа аҽхарԥарҭа инхаҳшьын,
аџьаа­ма ҳныҩналан, аламазкра ҳналагеит. Орҳан
ибжьы хҵаны даҿын:
– Аллаҳҭаала ида нцәа дыҟам! Уара ҳуеихырхәоит, иҳагумыжьын улԥха-угәыԥха! Ҳнагала амҩа
иаша ҳақәҵаны!
– Амин! Амин! – ааилдыргон арахь. Иара деиҭаналагон:
– Уи ишеит дгьыли-жәҩани! Уи ус дук аниӡбо,
ҳара иаҳҳәоит: «Уҟаз, уҳагмыз!» Уара ишақәуҵаз
иҟалоит зегьы!
Иҟьаҟьаӡа иаартын аџьаама ашә. Убрахь сына­
ԥшымҭаз, сылаԥш дааҵашәеит ндәылҵ игыла270

ны иаҳзыԥшуаз аӡәы. Ашьхарыуаа дышҳаиуазгьы
ҩашьом, ахылԥарч ихоуп, ҳқыҭа деиуазар арахь
дыҩналон, мап, араҟатәым уи, аха дызусҭадашь?
Абас агәҭыха шсымаз аныҳәара ҳалгеит. Абӷьаа­
ҳәа зегь раԥхьа сындәылҵит, сабџьар аҟәынҵара
сшаҿыз, игәасҭаз ауаҩы сара сахь иҿааихеит.
– Уа, мшыбзиа, Заурҟан! – иҳәеит, ахьхьаҳәа аидыгьа бызшәала. Даасыдгылан, сааигәыдиҳәҳәалеит.
– Уанаџьалбеит, уабаанагеи, Магомеҭ? – ҿаасҭит
сара сгачамкны; саԥхьа дгылан санду, уи усгьы иуасҳәахьеит, дедыгьа ҭыԥҳан, лашьа иԥацәа руаӡәы.
Магомеҭ иашьцәеи иареи Езмыд иацәыхарамкәа
џьара ишынхоз аҟара ҳаҳахьан, аха абрахь ҳақәнагалеижьҭеи, хаҭала дареи ҳареи ҳаибамбацызт. Иасҳәара сзымдыруа, сиеигәырӷьаҵәа ҳасас сышидгылаз, саби сашьеи аакылсит, урҭгьы уаҩы ишимбац
иеигәырӷьеит, дгәыдыркылт, дхыдыркылт.
– Нас, ара ҳазгылоузеи, ҳдәықәшәымҵои аҩныҟа,
асас дахь даҳҭоуп! – наҳабжьигеит саб. Аха Магомеҭ,
ажәлар аимпра иаҿыз ҳнарылиԥхьан:
– Шәыҩныҟагьы снеихьеит, Насигьы дызбахьеит,
уи лоуп арахь шәшыҟазгьы сазҳәаз, – џьара ихәарҭамыз акы шҳаиҳәоз мҩашьо, илахь еиқәышьшьы
дналагеит уи: – Уахаҵәҟьа сышьҭахьҟа сыхнымҳәыр
ауам, иҟалап ахацәа шәымацара сахьшәыниаз еиӷьзаргьы. Иагараан ашәаџьҳәацәа шәашҭа иҭалахьан,
шәгәы ҿызкаашаз аԥсӡы рыманы, аха иахьа сара
ишәзаазгаз ажәабжь бааԥсеиԥш аублаак иҩны инаргахьеит ҳәагьы сыҟам.
– Иҟалазеи, анаџьалбеит! – неиҿыҵҟьеит саб.
– Саҳәшьа дызбоит ҳәа Езмыдҟа инеиз шәыӡӷаб,
лымаҳә Селым-ԥашьа хатә ԥҳәысыс дааихәеит!
Сашьеи сареи ҳҟамақәа рымҳасҭақәа лҭарбаӷьа
икны, адыхсыхҳәа шьҭахьҟа ҳнеиҭаԥеит, ҳаԥхьа ак
тҟәацыр ҳәа ҳшәозшәа. Магомеҭ илахь еиқәышьшьы
деиҭаналагеит:
271

– Сара уи аԥашьа маҳагьа ихан зҭагылоу абаҳча
зыхьчо аҟарулцәа среиуоуп. Игәаҟҵәаҟәуаз аиҳә­
шьцәа, аԥенџьыр икылԥшны сгәарҭазар акәхап,
зны рыбжьы сықәырганы маӡала рхы сдырбеит.
«Ҳшыҵабгаз ҳашьцәа рлымҳаҟынӡа иҳазнаг, уара
ҳҭынха ду, ухы уҭиуазаргьы! Ҳзықәшәаҵәҟьаз еилкааны ирдыруазар, имԥсӡазар, ҳабаҩ ҭарыжьрым!
Ақьаф ԥсҭазаара ҳамоушәа раҳахьазаргьы – мцуп!
Араҟа гәаҟроуп, баша лаҟьалак иаҳа ҳаҭыр ақәуп,
ҳара ҳаҵкыс. Араҟа, ҳҽаҳшьырц ҳҭахызаргьы, аҽ­
шьы­рҭа ҳамам!»
– Шәызнеигәышьозар, ҳаицхыраап, уанӡагьы
стәарым, исылшалак жәбап! – абас ахырзаман лага
илаҳамҵаижьит уи аныҳәарҭа аԥхьа. Нас, Езмыд ҳазнеины ҳҟалозар, дахьҳақәшәашаз ҳацәхымҟьартә
инаҳаҳәаны дцеит.
Хҩык ахацәа: саб, сара, сашьа, улаԥш хаа ҳагумыжьын ҳәа Аллаҳҭаала ҳиҵаныҳәаны ҳанаадәылҵ,
амацәыс зысны ицәнарбблыз аҵла хыжәжәарахқәа
реиԥш, ахлымӡаах иҳаҳаз ҳаргачамкын, ҳхы зқәаҳкра ҳзымдыруа ҳгылан. «Ибашоуп аныҳәаныԥхьарақәа ҳазҿу! Ҳара ҳзы дыҟамзаап Аллаҳҭаала!
– сгәеибакра сызнымкыло ахәыцра саҿын сара. –
Зны­мзар-зны уи шьарда зымчу аҵыхәа изԥымҵәеитеи ҳара ҳрыцҳара! Аҩа ҳкын – иԥҵәеит, аӡа ҳкын
– иԥҵәеит, нас иалаҳхузеи ари аџьаамагьы?!»
Ахыбра сахьагәыдыԥшылоз сыбла ашьа хыҵәалон, саҳәшьцәа гәықәхақәа ахьыҩнахәаҽуаз Селым-ԥашьа ихан акәызшәа збон, рыҵәаабжь дәыл­
ҩуазшәа саҳауан. Ашырҳәа снеиҭаԥаны амца нацрасҵаргьы цәгьа избомызт.
Саб днаҳаԥызан, аҩныҟа ҳхынҳәит, иааӡоз иҳамагәышьазеи, раԥхьаӡа ҳиԥхьеит Сиҭ, нас егьырҭ
ҳҭахцәагьы, ираҳҳәеит ҳзықәшәаз арыцҳара. Сан,
аккаҳәа дақәҵәыуон саҳәшьцәа рымаҭәа кҿаҵаны. Ҩыџьа аиҳәшьцәа хаҵак дрыманы Аублаатәы272

ла иҟамлацызт. Иҟаларгьы, уи хьымӡӷы бааԥсын.
Сашьеи сареи ҳхы ақәаҳҵарц ҳаӡбеит Џьунеи Қәынеи рлахьынҵа. Ма ҳаԥсыр акәын, ма иаҳхаҳхыр
акәын, ҩыџьа ахьеидгылоу ҳзымнеиуа ахьымӡӷ каҭа
иаҳхаԥаз!
Саб иӡбеит, имоу зегьы иҭиуазаргьы, Сҭампылы­
нӡа дцарц, уахь нхара ииасхьаз ҳахәԥҳа илымҳаҟынӡа
инеигарц ҳзықәшәаз арыцҳара.
–   Адунеи амаа зку аҭынха дҳамоуп, ҳиаҩсыр қәнагам, – ихы иргәыӷуан уи, – знык илымҳа
иҭасны ианыҟала, сыԥҳацәа рынасыԥ зрыцәгьаз
иҭыԥ дықәиҵап. Издыруада, Алоу-иԥа Шьардын
дсықәымшәакәа дҟалар, иаҳәшьа асулҭан-ԥҳәыс
Шьанда, уажә ҳлымбеит, ҳрыцҳалшьап!
Ҳамырза инықәыршәны Алоу-иԥа Шьардын
иаҳҭ­ныҟа дцеит. Аха изхәарҭагәышьаз, аԥсҭазаараҿы изхахәлаз иҵх шаӡом, ҳаб деиқәымшәеит.
Алоу-иԥа Шьардын Сҭампыл дыҟамызт, Балкан
аибашьра иаҿыз ар дрылазаарын, иԥҳәыс аҳкәажә
лакәзар, лыҷкәын Мансоу длыманы ныҟәара Францызтәылаҟа дыҟазаарын, асулҭанԥҳәыс Шьанда
лыхшараура аамҭа ааигәахахьазаап, ҩымзгьы ауаа
рахь дцәырҵуа дыҟамызт.
Абас саб игәыӷырҭақәа зегь аҳәасабаа еиԥш инкаԥсаны дхынҳәит. Ишԥааурыз ҳарҭ аишьцәа? Еибашьра ицаз, аибашьра нырҵәаны дхынҳәаанӡа,
ныҟәара ицаз, атәылақәа еимданы дгьежьаанӡа,
збаҩзтәымыз аԥҳәыс ахшара длоуаанӡа, ҳаҳәшьцәа зҭашәаз аџьаҳаным иамажьны ҳнапы еиқәыԥса
ҳазтәомызт, ҳхы ҳақәгәыӷны амҩа ҳақәлар акәын.
Ҽнак шьыжьымҭанк аҩны ҳандәылҵит Матеи
сареи. Сара сцәа иалашәаны сыҟан сызхылҵыз рылабара уаҳа ишысмоуаз. Убри акәын, амҩа архәараҿы ҳнеиаанӡагьы, агәашә иҭыҵны иҳашьҭаԥшуа
игылаз сани саби рахь уажәы-уажәы сызхьаԥшуаз.
Сан Наси, касы еиқәаҵәала лхы-лҿы ҭаҳәҳәаны,
273

илыгхан, дмаҵәыхәахәаха алабкьаҿ илкыз лыҵар­
ӷәӷәаны дгылан. Саб, имч дазнымкылакәа агәараа­
нда днадҳалазшәа, инапқәа игәыҵаԥсаны, агәашә
ибӷа надҵаны даҳзыԥшуан. Ҳаҩнызаҵә, ҳмаҵур­ҭа
ашьыжь иҩахылҵыз алҩаҵә царҭа азымԥшаакәа
ласахаҵас еишьылӡа ахыбраҿы иқәчын. Дук хара
имгакәа, ари ахәышҭаара уаҳа лҩа ахылымҵуа,
зынӡа еихәлацәарц ишыҟаз акәзар здыруада уи змааназ?
Ҳнеиуан сашьеи сареи, закәызеи, ҳҽы ҭуӷанқәа
ҳрықәтәаны, ирдыд-ырмацәысуа ҳцоз џьушьома,
ҳныгәнысуан, асаба жәпа ҳашькларч. Еҳ, уаҳа сҭахымызт, снапала исырҭынчыз Бзоу хлаҳәада, ашьапхыц ахьакуаз адгьыл аҿы иара сыҵԥраауа сақәтәаны сықәзар, исылымшарыз иҟазеи? Селым-ԥашьа
маҳагьа ибаҳча снадыххылан, «Бзоу уеиҵамхан!»
ҳәа сыбжьы нақәсыргар, ашьабсҭа еиԥш, иакьымсӡакәан аихатә гәара ҳарак инахыԥарын!
Анкьа ҳаԥсадгьыл ҳшьапы анықәгылагәышьаз,
сашьеи сареи ҳаиԥш гәаҟрацәгьак зманы амҩа хара
иқәлозгьы – ҽыла ддәықәлон, сасра ицозгьы – иара
убас. Аҭаца, ҽыла ада шьапыла дааргар ҟалозма?
Аҷкәын хәыҷы данилак, уҽыуаҩхаҵаха ҳәа, аҽҵыс
ихырааӡалон. Ахаҵа еибӷьаа данԥслак иҽы ықәыргыланы иабџьармаҭәа ахшьны иадҵәыуалон. Баша
ирҳәомызт ҳабацәа, дад Шәарах, абас ашәаны:
Аҽы – ус баша ҳаиуанс иумшьан,
Уахәаԥш, игәаҭ иара аҟазшьа,
Ишалоу удыруеит ауаҩы ишьа!

Атәым дгьыл ҳанықәнагала, ҽыда, кәадырда ҳааилахеит. Ара пату зқәыз – аҽада акәын. Уи змаз
ауаҩы амал зымпыҵакыз рахь дыԥхьаӡан. Аидарамҩангара адагьы, иақәтәан иныҟәон. Аублаатәылаҿы, – рацәа аҽада уақәтәеит! – анырҳәоз, ахьымӡӷ
274

угеит акәын иаанагоз, убриаҟара аҳаҭыр лаҟәын
уи аԥстәы. Ажәакала, дад Шәарах, аххьа кәадырқәа
нкажьны, ишьҭаҳхит акьахь! Зназыҳәа уи уама­
шәа иаабазаргьы, ишԥаҟаҳҵарыз, хәыҷы-хәыҷла
ҳҽаҳар­шьцылеит.
***
Езмыд ақалақь. Аџьармыкьа аҵыхәтәахьшәа
џьара еицырхәоуны иааган аԥсыӡкцәа ркәымра
жәижәыхқәа. Аедыгьа Магомеҭ нхарҭас имаз руак
ҳаҩнатәан уажәы иара аԥшәмеи, Матеи, сареи.
Мчы­бжьык ниасит абра ҳаԥхьоижьҭеи. Заҟантә ҳадгәаҟлахьоузеи ҽмыршьагала уи амца зҵагьежьыша
аԥа­шьа ибаҳча, аха илҭаршәны ирҵәахызшәа, изакәызаалак ҳаҳәшьцәа рхабар ҳәа акгьы ҳзеилым­
кааит. Ҳарҭ убрахь ҳанкылсуаз аламҭалаз, ауадалықь
аҩнуҵҟа цәыӡк ҟалазаап, аԥашьа дгәаан, аҟарулцәа
ԥыҭҩык ԥсахны аҿыцқәа нықәиргылеит, аамҭалагьы аҳәсақәа абаҳчахь рҭыҵра ааникылеит. Рацәак
ҵуам уажәгьы убрахьынтәи ҳхынҳәижьҭеи.
Мата игәахы ԥыжәжәо ҿааиҭит ус:
– Ҳашиашоу аԥашьа иахь ҳныҩналап, ҳиҳәап, хаала ирхынҳәааит ҳаҳәшьцәа!
– Абӷаџьыҟә адамра ада акы дазырҽеиуам! Ма
ҳаиҳәҭахаа ҳҭеикуеит, ма дҳаҵаҟьан ҳдәылицоит! –
гәырҩа ччаԥшьк неиҿықәлеит Магомеҭ.
Матеи сареи, ҳаҳәшьцәа зықәшәаҵәҟьаз арыцҳара уажәы ишаадыруа еиԥш, нахьхьи аҩны ҳаныҟаз еилкааны иҳамазар, дахьыҟазаалакгьы дыԥшааны, ма дԥырҳхуан, ма ҳхы иҳаршьуан, алаӷырӡи агәыԥҳәыхши еилазҭәаз, аӷа иаҳзимура ҳзызуз ҳахә­ԥҳа Алоу-иԥа Шьардын. Ҳҭахцәа гәакьақәа
раԥхьа иҳаргылоз, ныхак еиԥш зыхьӡ ҳнықәуаз,
изла­илшазеи, уи еихышәашәо игылаз иашьа иԥҳацәа рыҭира, рхыччара, рынасыԥ хәыҷы аҳәынҵәа
алакәаҳара? Иабаҟоу аублаақәа жәытәнатә аахыс
275

ҳаидкыланы ҳазмаз ауара-аҭахра, ажьрацәара, агәабылра, аламыс? Избоит, ҳара иҳазгәамҭаӡакәа, урҭ
зегьы хәыҷы-хәыҷла иҳампыҵыҩрны ацара ишаҿу.
Избан? Аҳаҵламахә аҵәа ҿалом, издыруада, ҳаԥсадгьыл мацара акәызҭгьы урҭ рдацқәа тәырԥсаны
измаз? Атәым дгьыл аҿы урҭ адацқәа ԥсуазар? Ҳабакылсуеи, иаҳзыԥшузеи уаҵәы? Издыруада, адунеи ду иахьабалакгьы убас залымдара мацарала еибаркызар? Ҳарҭ аублаақәа шьхарԥык ҳахькҿаԥсаз,
урҭқәа ҳазгәамҭо кәалаԥк ҳҭахҩазшәа ҳаҟазҭгьы?
Ҳҭахы, адыгьа хаҵа Магомеҭи ҳареи аџьаама
аԥхьа ҳанеиԥырҵ ашьҭахь, машәыршәа, знызаҵәык
иоугәышьеит ҳаҳәшьцәа рылабара. «Шәымшәан,
абааԥсы, шәҽырхианы шәыҟаз, шәашьцәа амҩа
иқәлоит» ҳәа адырра риҭеит.
Уи иҳаиҳәеит Џьуна лыхьӡала асалам шәҟәы
иҳауз лара ишылымҩыз, егьи ҳаҳәшьа илеижьаны
дшааргаз, фаетонла Осман-Кои аҳәсақәа рнеирагьы ҳахәԥҳа Алоу-иԥа Шьардын еиҵеиҟәаҟәаз акы
шакәыз, уи, ҵәҩанҵәыҟа зегьы зымчыз асулҭан
иахь ишьҭыԥраара иаҭахызар акәхарын ҳаҳәшьцәа
насыԥдақәа ԥсаҭатәыс рыҟаҵара.
Абас, ишымгәыӷӡоз ҳаҳәшьцәа аҩыџьа еиқәшәеит Селым-ԥашьа иуадалықь аҿы. Мчыбжьык хырқәақәаран аҩыџьагьы зҿыз. Џьуна лаҳәшьа лынасыԥцәгьара лара илхараны илыԥхьаӡеит, сҽысшь­
уеит ҳәа асаркьа ԥҽыха лыхәда иаҿлырхеит, аха
дымԥсыкәа деиқәхеит. Қәына – аԥашьа маҳагьа
сыҽисҭом ҳәа уадак дыҩнатәан, лымԥынҟа уаҩ
дықәылмыжьларц кыраамҭа ақәԥара даҿын.
***
Ааԥынран. Уи ара лассы иаауеит, иаразнакгьы
ишоурахоит. Аедыгьа Магомеҭ уаҵәы ашьыбжьон
аҳәсақәа абаҳчахь ишҭыҵуаз еиликааит. Уаҵәы
ашьыжь инаркны хәылбыҽханӡа, иара аедыгьа Ма276

гомеҭ ихаҭа абаҳча агәашә аҿы дҟарулуеит, илшоит
аӡә илаԥш ҳаҵамыршәкәа, убрахь ҳҭажьлара. Аԥшәма ихаҭагьы, аҩны дыҟазар, шьыбжьонла даауеит
абаҳчахь, днатәоит аӡыршә* азааигәара, аҭәаҵла
ашәшьыраҿы, уахь иаарыԥхьоит иҳәсақәагьы, иахәмарларц, игәы дырҿыхаларц.
Хҩык ашьхарыуа хацәа ҳхы неилаҳҵан, иҳаӡ­
беит: шьыбжьааира ԥыҭрак шагу Матеи сареи абаҳча
агәашәахь ҳнеирц. Мата, зеиԥш ҟамло акгьы ыҟам,
нҭыҵҟа даагыларц, сара сҽеибыҭаны абаҳча сҭаларц.
Иманшәаланы Џьунеи Қәынеи срыниозар, исыманы,
ҳара ҳзын иаартыз аихатә гәашә сҭыҵырц. Нас Магомеҭгьы дҳаманы, уи усгьы аанхашьа имамызт Езмыд, акәыкәымдрақәа ҳаҽрываӡо агаҿахь ҳкылсырц.
Уа даҳзыԥшын уаанӡа ҳазлаӡахьаз аҭырқә ԥсыӡкҩы.
Ишхәа ҳнақәтәаны, ҳарҭ зегь ажәҩаҟьара ҳазҟазан
усгьы, алада ҳхы рханы агаҿа ҳаваларц, такәы ҳанынаскьалак, ҳаиҭаӡхыҵырц, нас бнала, рхала, ашьхақәа рахь ҳнаскьаны џьара ҳҽаҳҵәахырц...
Амра акыр иҩхашлахьаны, Матеи сареи, Магомеҭ усгьы ашьыжь иус ахь дцахьан, агаҿа ҳақәлан
ҳнеиуан, абаҳча иаҵәарахь ҳхы рханы. Сыварахь, шьаҿақәак рнаҩс, ихызазо иҭажьыз амшын
уажәы-уажәы сышхыԥшылозгьы, сыблақәа ирбаӡомызт, ацәқәырԥақәа рыбжьы мацара акәын сара
сҟынӡа иааҩуаз, аха иара убригь, сыҩнуҵҟа, аӡыршеиԥш агәараҳәа еилаҽҽо – сгәаӷ абжьы акәызшәа саҳауан. Схы џьасшьон сара, абра, Езмыд саа­
ижьҭеи исаҳақәаз рышьҭахь, сабџьар ҭԥаа шьоура
сдәықәымлакәа, иахьанӡа ачҳара ахьсылшаз.
Ииаҵәҟаҟараӡа игылаз абаҳчара, џьара-џьара аԥс­
ҭҳәа ԥжәахақәа рыбжьатәазшәа, ибыбышӡа ишәҭыз
аҵлақәа улаԥш рықәшәон. Ҵаҟа инеиԥын­кылаз ашә­
шьыра жәпа ҵдырлашаауан ааԥын игәылнарпытыз,
Аӡыршә – афонтан.

*

277

еиуеиԥшымыз аҵиаақәа. Избан, абас иагәарԥханы
изышәҭызеи абри абаҳча? Избан аҟармаҵысгьы абра,
аҳәсахәыҷқәа рыгәнаҳарҭаҿы, изаҳәарызеи ашәа хаа?
Ус ауп, аԥсабара гәлымҩуп, ауаҩы игәаҟра азгәа­ҭом,
алацәа хҩоуп. Ус иҟамзар, амш ааилахәаны, ақәаршырпыҟҟара иалагаанӡа, аҵырҵырҳәа иаамацәысын, адыд лаисны, ихы еиҟәжәа изканамыжьуазеи
есышьыбжьон ара иааны итәало агәылшьап цәыршәага, аԥашьа!
Уажәы, аҟарул Магомеҭ, ауаа реимгеимцара ихы
иархәаны, ивҵирааз аихатә гәашә сынҭижьын, абаҳчара сныҵалеит, аҵлақәа сыҽрываӡо сҽыԥхьакны. Зышьҭахь уахь иҭахаланы игылаз ахангьы, ԥсы
зхоу дыҩнаӡамшәа, иууаӡа игылан. «Иарбан уадақәоу саҳәшьцәа гәықәхақәа ҭаҵәахны измоу?» –
аасгәахәит сара, хынтә еихагылаз ахан саннадыԥшыла. Шьа­хәла санынаскьа, амҩахәасҭа нымҩахыҵ,
ҵлак аилабабара сыҽналакны саагылеит. Сымариаша сылаԥшуеит ахан ашьҭахь ала адәылҵырҭа.
Сарӷьарахь, рацәак бжьамкәа, ӡык аилаҽҽабжьы
саҳауеит, ааигәа ишыҟоу ҩашьом аӡыршә.
Ашьыбжь агәы аныҩхашлоз, иаатит ахан ашә,
зықәрахь инеихьаз ҩыџьа ахацәа аадәылҵит, руаӡәк
иеилаҳәашьала кызлиар-аӷа* шиакәыз ҩашьомызт. Аӡәы ибар ҳәа ишәозшәа, иахьаадәылҵҵәҟьаз
иааиԥырҵын, лассы абаҳчара иныҵаӡит. «Урҭ ԥшь-­
блак рымоуп, угәуҽаныз» ҳәа Магомеҭ исеиҳәахьазгьы саазхәыцит. Рацәак мырҵыкәа, аӡәаӡәала,
ҩыџьа-ҩыџьала инеишьҭагыланы иаадәылҵит аҳәсахәыҷқәа жәпаҩык. Урҭ зегьы еиқәлацәамзаргьы,
рацәак еиҩыргомызт, иқәыԥшқәан. Ҩыџьа уа иахьаадәылҵҵәҟьаз арымарахь игылаз асқам инықәтәеит,
рхы еидкыланы, ак рымҵакны иахәаԥшуан. Егьырҭ,­ еицәажәо наҟ игаз амҩахәасҭақәа инарнылеит.
Кызлиар-аӷа – (ҭырқә.) ауадалықь хылаԥшҩы хада.

*

278

Ҩыџьа сара сахь иаагаз амҩахәасҭа ианыланы рҿаархеит. Акыр днарҟәыҭханы, даҽаӡәгьы убарҭ дрышьҭан
лымацара. Сылаԥш гәаҟ-гәаҟуа иаадәылҵыз зегьы
инархызгеит, аха саҳәшьцәа урҭ ирыламызт. «Рыцҳақәа, изеиԥш ҳәсахәыҷқәоузеи, рыԥшра, рсахьа,
анреи, аҭаацәареи наунагӡа иалхәдаахаз!..» – схәыцуан сара, урҭ рыцҳашьаны сахьрыхәаԥшуаз. Ҩыџьа,
сара сахь зхы рханы иааиуаз, ахаан исмаҳацыз бызшәак ала еицәажәо, инасаҩсит. Ирышьҭалан иааиуаз
ахҩык сылаԥшгьы налхьысит, адырдырҳәа сцәа аасхыбзааит, зназы амра атыҩ иакызшәа, иаалашьцеит сыкәшамыкәша. Мап, сыбла самжьаӡеит, исывгаз
амҩахәасҭа даныланы даауан Фелдышь.
– Фелдышь!.. – сыбжьы ныҵакны ҿаасҭит, ашырҳәагьы аҵиаа иаҵәара саалҵны лаԥхьа саагылеит. Ас иаалырҟьан сцәырҟьара даршәазар акәхап, дадырсызшәа дааҭгылт, акы лҳәарц лҿы ахьааихылхыз, ус иаанхеит.
– Заурҟан уоума? – ҿаалҭит лара, сышлықәшәоз
лдыруазшәа, сахьылбаз рацәакгьы иџьамшьакәа.
«Лыб­лақәа роуп иаанхаз, избахьаз дабаҟоу, рыцҳа!
Исаҳацыз акәӡам лыбжьгьы!» – саахәыцит, сшанханы сахьгылаз.
– Фелдышь, бымшәан, разҟыла, сбықәшәеит иахьа!
– Уажәшьҭа сзыцәшәо ҳәа исымоузеи, разҟылагьы
сшеиқәшәаз убоит. Уаҳәшьцәа ракәхап узышьҭоу,
урҭи сареи, лахьеиқәаҵәақәа, гәылшьапк ауп ҳазфаз. Иуцәызӡом, Заурҟан, Џьуна саркьа ԥҽыхала
лҽылшьырц дшаҿыз дақәыркит, усҟак ибыргәым
лыхәра, аха макьана дышьҭоуп, Қәына уи дзылԥырҵуам.
– Фелдышь, исцәыбымӡан урҭ рыԥсы ҭамзар!
– Еигәырӷьан аԥсра иаԥыларц шырҭахугьы, ма­
кьана уи рымԥынҟа иқәымлац!
– Фелдышь, банбаанагеи араҟа?
279

– Родос иҟаз аублаа ҭыԥҳацәа рԥеиԥш сзацәымцеит саргьы, сырҭиит. Хԥаҟа шықәса ҵуеит абра саанагеижьҭеи. Ишԥазурыз, сзыниаз схы ансраалар акәхеит.
–   Фелдышь, бааӡырҩы, урҭқәа раха ҳамам,
саҳәшьцәагьы баргьы шәҭызгароуп ари аџьаҳаным!
– сҽыналыдсхалеит иаҳагьы.
– Џьуна дгылаанӡа урҭ арахь ҭыҵшьа рымам,
ара абахҭа аҵкыс еицәоуп. Урҭ исарҳәахьан уашьеи
уареи шәаараны шәшыҟаз, аха сара аӡәгьы илабара сҭахӡам. Ушызбаз расҳәагәышьап. Сара... сара
исзууазеи, аԥсы, аиҭаԥсы! Реиҳа имлашьуа ақәыџьма самҵоуҵаргьы, сыҵкьыҵкьашьаны исылакьысуам! – абарҭ лҳәонаҵы, лхы ларҟәны дгылан.
– Ара бсызныжьуам, иахьаҵәҟьа баалароуп, Фелдышь!
– Ԥыхьатәи у-Фелдышь аӡи амцеи дрылсуан
уара узы! Уажәшьҭа дзуҭахгәышьоузеи, анышә ада
гәыӷырҭа змам аԥсы!
– Хыџьара сызлымгара ахәрақәа снылеит, Фелдышь! – сҳәан, снаскьеит сара, лнапы ааныскыларц.
– Уҽумҟьашьын, Заурҟан, уҽумҟьашьын! Алаапк ажәӡы схьыкәкәаны сцоит! – ашырҳәа даақәгьежьын, лнапқәа лҿы инаԥыракны, абаҳчара иҵаз
аҳәсақәа рахь лҿыналхеит.
– Фелдышь, баагыл, Фелдышь! – налышьҭасҳәеит сыбжьы ныҵакны, аха знызаҵәыкгьы дхьамҳәит,
ишызбоз, ҳара ҳшеиқәшәаз рызгәамҭакәа инеицәажәа-ааицәажәо абаҳчара иҵаз аҳәсақәа днарылалеит.
Снаскьан, нымҩахыҵ акәыкәымдра иахагылаз аҵла хачақь снаҵагылт, амахә аанкыланы. Уи
сԥыхьамшәаргьы, снеизҟәыҿны снамҵаҳар ҟаларын, сыбаҩқәа еилаԥыххаан сцәа иҭаԥсазшәа снеи­
лаҳаит иаразнак, схәыцрақәа џьарак исзеидкыломызт, сыхшыбаҩ аҭагьежьра иаҿын... Сыкәшамыкәша зны илашон, зны илашьцон... Сахьынаԥшуаз
избон амаҵуцәа еиҩыҟьа-еивыҟьо ахани аӡыршәи
280

ишрыбжьаз. Зны инкадыршәит аҭәаҵла ашәшьыраҿы ауарҳал хәбаба, уа инықәырҵеит амарҭаққәа,
ахчқәа, џьаргьы инадыргылеит акыдиааларҭа змаз
аҟәардә тата, уахь инаргеит аишәахьчақәа, идырхиеит хаамыхаала, ана-ара аразны гәыгәымқәа
нықәыргыло, аҵәцақәа нарываргыло инахысит.
Ус даацәырҵит ҩыџьа ахацәа наҟ-ааҟ извагылаз
ҭаҳмадак. Уи Алоу-иԥа Шьардын иаҳҭны знык дызбахьан, дыздырит – Селым-ԥашьа! Кьаҿк, пылтыҟсак, ижакьа ӷарԥшарӡа, иџьымшьқәа зынӡак илаӡны
иахьыҟаз аҟнытә, илацәақәа иаҳагьы иҭчааны иҟазшәа убон. Аҟабақ еиԥш икәымпылыз ихы, хәыцрҳәы
узықәбаауамызт, иҟьашын, аварахьшәа улаԥш иҵа­
шәон каканк иаҟараз аҭагә. Аха дмахәажә-шьа­хәа­
жәӡа, дџыхӡа, макьана дыӷәӷәан.
Шьамхсы иԥуашәа, аҽыҩ-аҽыҩҳәа ишьапқәа арсуа дшааиуаз, ашьшьыҳәа иҽнықәихалеит заа издыргылахьаз аҟәардә тата. Ицыз ахацәагьы наҟ-ааҟ иааивагылеит. Руаӡәк еикәарҳәны иикыз ақьаад
неиҵыртланы аԥхьара дналагеит. Аԥашьа иҟәардә
дкыдиааланы дизыӡырҩуан, изнапык аҭесԥыҳә
икылданы илыззаз имгәацәа иақәын, егьи ала
ижакьа ӷарԥшар ибыӷуан... Сгәы еиҟәыҷҷо амишәан
сихәаԥшуан. Анцәа игәарԥханы иимшаз абни, иҟаи­
ҵалак дзақәиҭузеи? Азин изҭада уи Фелдышь леи­
ԥш, саҳәшьцәа реиԥш, аӡә дубар, аӡә духашҭуа жәпа­
ҩык аҳәсахәыҷқәа рынасыԥ аԥыххаара?
Аԥхьара иаҿыз даалгеит, аԥашьа деиқәпата дахькыдиаалаз аарлаҳәа инапы неиҟьеит, – иазхоуп,
наҟ усԥырцқьа!» – акәхарын иаанагоз, иаргьы днеиқәҟьашеит ахан ахь.
Егьи ахаҵа днаҳәын, аирыӡ даахан, аҵәца ашьер­
беҭ нҭеиҭәеит, аха аԥашьа уи дазхьамԥшит, акы дазкылԥшуазшәа изҭынчраха дкыдиаалан...
Ара сҽыҵәахны санбанӡагылазаарыз сара, сызвагылаз акәыкәымдра сышьҭахьҟа иааныжьны, ахь281

хьаҳәа еихәлаччоз аӡыршә саахыкәшан, сышиашаз
аԥашьа иаԥхьа сааин саагылеит. Игәиҽанӡамкәа
сеи­қәныхла саацәырҵра изымбатәбарахан, дааҳәыцымыцит аҟәардә дахьаниаалаз, нас деихеигәо агылара иҽыназикит.
– Сбаҳча аҭалара азин узҭада, уара абрагь? – неи­
ҿыҵҟьеит Селым-ԥашьа.
– Мап, сабрагьӡам сара! Ҩыџьа аиҳәшьцәа, аублаа ҭыԥҳацәа зцәа ԥуҽыз рашьа соуп сара. Уԥсырц
уҭахымзар, хаала саҳәшьцәа сзырхынҳә! – ҿаасҭ­
уеит иаҳа-иаҳа сыҽидхалауа. Блала, схы инаркны
сшьапаҟынӡа сааимидеит, сҟама амҳасҭа еиларӷәӷәа
ишыскыз ангәеиҭа, ишызбоз иԥштәы ааиԥсахит,
даахьаҳәхьачеит.
– Еи, аӡәгьы шәыҟаӡами уа! – дхәааит ишилшоз,
инапқәагьы ҩеиҵихын, аҿеҩ-ҿеҩҳәа инеиниҟьеит.
Инаҩс ишанхан игылаз ахаҵагьы, дцәырҳаны дааҿыхазшәа днеиқәҟьашан, акәыкәыҳәа џьоук рыхьӡ
ҳәаны ҿыҭуа, дыҭрысны ахан ахь иҿынеихеит.
Ишыцәгьарахоз здырит уажәшьҭа... Рацәак мырҵыкәа ахан зыхьчоз аҟарулцәа сыкәшоит... Сҟама
ҭӷәыцәаа ашырҳәа сҿынасхеит. Мцы амҳәеит Кавказ мца шыла иӡрыжәыз сӷәакьиа ҟамагьы, ицеит
амҳасҭа аҟынӡа. Аҭаҳмада маҳагьа даабалыбаҭан,
аӡыршә зҭаҽҽоз, ахьтәы ԥсыӡқәа зҭашьқьыруаз
аӡыжь казказ дналаҳаит, зны дынҵаакәкәалеит, аха
лассы дыҩханагалеит.
Амармалташь зкәыршаз аӡыжь схыԥшыло схы­
қәгылан. Уи хәыҷы-хәыҷла аҟаԥшьхара иалагахьан,
ус-ус, иҟаԥшьыхәхәаҵәараӡа, шьаршәы мацаран
иҭа­тәазшәа иааҟалеит. Сышьҭахьҟа исаҳауан иццакы-ццакуа ашьапышьҭыбжьқәа, аиқәҿыҭбыжь­
қәа... атрышә, дырҩегь атрышә, аха сара сахьгылаз
сгылан, еидара хьанҭак саҵыҵызшәа сеиқәыраҳаҭха, сыбла сзаҟәгомызт зыԥсы зхыҵыз аԥашьа дырԥеиԥеиуа дызхыз ашьа ӡыжь. Уи зны еиԥшыс­
282

тәуан, амҳаџьырқәа рыбжаҩык зҭаӡыз ҳадгьыл
ҳаҟәкәкәааны, мчыла иҳахан ҳаазгаз амшын...
Даҽазных, иржьаз, еиҭаржьаз амҳаџьырқәа рхәыҷ­
қәеи, рана­цәеи, раҳәшьцәеи ҵыхәаԥҵәарада Ҭыр­
қәтәыла иқәыр­ҭәаз алаӷырӡ еизыкәкәаны аӡыршә
иланашьҭуазшәа збахуан. Сахьгылаз, убас сраҳаҭны сгылан, снапы неилышшан, ашьа зҿататаз сҟама насымпыҵ­шәеит. Ашьҭыхрагьы сҽазысымкит.
Саны­кшаҵәҟьаз сышзахәоз сдәықәлар, аҟарул Магомеҭ ицхыраарала, абаҳча срыцәҭыҵыр ҟаларын,
аха уи зынӡак схахьы имааиӡеит.
Ара есышьыбжьон ашәшьыра дыҵатәан зҽызрыхьлоз аԥшәма иҭыԥан сара ԥсшьара сааизшәа, сгылан сеиқәыраҳаҭха... Ус аҟарулцәа аасыкәшан, снапқәа нҭарс иааныркылеит, изакәызаалак
сыҽрысҭом ҳәагьы аҽҟьара саламгаӡеит. Шахала
сыр­ԥахит иаразнак, ашәақьқәа насгәыдыргыланы
снараԥырцеит.
Абас ауп раԥхьаӡа абахҭа ашәхымс сышхыҵыз.
***
Иахьа хымшуп, санҵамҭақәа срыдтәалоуп, инеилых-ааилыхуа еиқәсыршәоит. Заурҟан мышқәак ихы
данасыжьит, иԥсы ишьарц сҭахуп, аха сахьихәаԥшуа
уи аԥсшьара иашьҭоу иакәӡам, мшәан, иара диашаӡами? Дааиижьҭеи иицәажәаран иҟаз мҳәаӡакәа
дааиуан, уажә далагеит, аха абжакгьы изымҳәац.
Ҩымчыбжьа раахыс сидтәалоуп, иидыруа зегь иҳәаанӡа дыԥсыр ҳәа дшәошәа збауа салагеит. Аҭоурых
аҿы игәаҭоу ахҭысқәеи иара иажәабжьқәеи неиҿырԥшуа уҿынаухар, иубоит, рыцхәқәак, ма наҟ днарыхоит, ма арахь даарыхоит, ахҭысқәа ахьыҟалаз
аҭыԥқәагьы ицәеилаҩашьоит, аха уеизгьы Заурҟан
ҭацәышьа змам агәалашәара имоуп, шәышықәса
рыла ихәарҽымхеит игәамч, икәадамхеит ихшыҩгьы, цәала-жьылагьы деилаҳаӡа дыҟоуп узҳәом.
283

Уамашәа ишоу уаҩуп сызҭоу аԥшәма: Бирам за­
ҵәык далаҳамҵозар, абар ҩымчыбжьа раахыс иҩны
сыҟоуп, гәылак-злак Заурҟан иахь дааиуа збаӡом.
Акрааҵуеит аҭаҳмада ихы данажьуижьҭеи. Уи
аныԥшуеит иҿцәажәараҿгьы: изакәызаалак ҿа­тәрак
иажәа иалаиршәуам, хьаасгьы имам, дагьа­зҵаауам,
егьиздыруам Заурҟан Золак, иара иҳәан еиԥш, хара
ииасхьоу аамҭахь ауп дахьыҟоу, зыԥсы ҭоу раҵкыс,
иԥсхьоу роуп зҭарнакра иуа. Ихазы иҳәан еиԥш:
«Аӡәызаҵәык зыԥсы ҭоу аԥсцәа рыгәҭаны», уи иами
нас ацынҵәарахгьы!
Ҩызада, ҭахыда аԥсҭазаара зылшода? Мамзаргьы хаарас иаҵоузеи? Уажәыҵәҟьа иаахҩылааны
саалгоит хҩык ашьха ҭыԥҳацәа ирлахьынҵаз ҳазҳәо
ажәабжь. Идысыз снацәкьарақәа аҳауаҿы ирхәмаруа стәоуп, арахь схәыцра, хараӡа аҩныҟа, Аԥсныҟа
ицахьеит.
Сыбла иаахгылт хԥаны еихагылоу Уардатәи абжьаратә школ ахыбра ҿыц. Хәышәҩык инареиҳаны
аҵаҩцәа ашкол баҳча ыҵырцәажәаауа иахьыҵоу
дрылагылоушәа збоит адиректор Қарбеи Барчан.
Иареи сареи раԥхьа ашкол ҳанҭала, ара ҩ-ҿык змаз
ӷәтәы ҩны хәыҷык гылан, х-класск ракәӡан иҟаӡазгьы, аҵаҩцәагьы ҩажәижәаҩык ҳреиҳамызт.
Қарбеи Барчан Аҟәатәи арҵаҩратә институт даналга, дхынҳәит Уардаҟа. Уи иаԥшьгарала, ҵыԥх
аԥхынразы ҳхатә қыҭаҿы ҳаиқәшәеит анкьатәи
аҵаҩцәа, иазгәаҳҭеит ҳалгаз ахыс жәохә шықәса аҵра. Ҵоуп, изыхәҭаз зегьы зеиқәымшәеит, аха
иҟазгьы маҷҩымызт. Иаҳҳәап: ҩыџьа агрономцәа,
хҩык арҵаҩцәа, Тҟәарчалнтәи анџьныр, сара –
абызшәадырҩы. Абра иҽақәиршәеит зегь ҳзеигәырӷьаз, Аԥсны анҭыҵгьы еицырдыруа, жәлар рартист
Мушьни Шларба.
Исгәалашәоит, шықәсқәак рышьҭахь Аҟәа аԥсуа
театр апремиераҿы сыҟан, иаатит аԥарда... Дықә284

гылараны дшыҟаз здыруан Уардатәи арԥыс Мушьни
Шларба... Аха избахьоу дабаҟоу, асцена дықәын ахыбаареи агәыҩбареи еиларгаз амавр Отелло!
Жәохә шықәса уи аҽнынӡа аԥсуаа ирымамызт
апрофессионалтә театр, уажәы – Шекспир иҩымҭақәа
аԥсуа сценаҿы... Ари иаҳагьы иџьашьахәтәхоит,
ажәлар рцынҵәарах иҩны утәаны, иара дызлыҵыз
аублаақәа ртрагедиа уаназхәыцуа...
Уардатәи ҳаиҩызаратә ныҳәаҿы дҳақәымшәеит
Ната Лоуба. Сгәы ишԥалоу уҳәарауазеи... Аҵыхә­
тәантәи лысалам шәҟәы излаҳәо ала, уи Киевтәи
арратә округ аҿы дахысуан аистребительқәа рԥы­
шәара...
...Ната Лоуба – ҳарҭ Уарда иалҵыз аӡәгьы дҳаиԥшы­
мшәа ауп ишызбо, иҟалап абри еиԥш ахаҵарамҩа
иқәлаз аԥҳәызба гәымшәа илымазар иӷәӷәаӡоу абзиабара... аха иаԥсахарыдашь, анаџьалбеит, уи?
Лаб Ислами лареи ирыхьыз иара иахьагьы Уарда
ақыҭан иргәаларшәан иахысамарҟәылуеит. Уардаа
асамарҟәылҳәаразы ируҭахуазеи, ажьа рбар, адомбеи алырхуеит.
Ната лаб Ислам, иабацәа ишидырбаз еиԥш, ҳқыҭа
аханы ашьхараҿы итәаз Қьач ныха даҵаныҳәон.
Ныхаԥааҩыс ихы иԥхьаӡон... Аха иӡӷабзаҵә Ната
дизымҵаакәа акомҿарра далалеит. Нас апилотцәа рышкол ахь диасуеит. Ари ашьаҿа иҟалҵаз лаб
Ислам ианиаҳа, зынӡак ихы ихнахӡеит, даара иҽазишәеит иӡӷаб «мбжьах» Уардаҟа лырхынҳәра, аха
илымшеит. Дныхаԥааҩуп ҳәа уажәшьҭа дзыԥхьаӡода, иӡӷаб дыԥсаатәха, аныхақәа драцлабны, дԥыруа
ажәҩан далалазар?! Агәырҩа бааԥс иман Ислам.
Уахык зны, Ната Лоуба дԥырны дшаауаз, лара
илҭахханы иҟалоу, ус илымҩатәны дақәшәоу здырхуада, Қьач-ныха ахьҭоу ашьха ҳарак днахыԥрааны
дахьцашаз дцеит. Уи аамҭаз, ашьхарахь инаԥшуа
итәаз Ислам ибеит, Қьач-ныха аҭра иааҭыҵны, ам285

цабз ацырдды, мраҭашәарахь ахы шархаз... Улԥха-угәыԥха сыҭ ҳәа акыраамҭа дшьамхнышгыланы
аныҳәара даҿын аҭаҳмада...
Адырҩаҽны агәылацәа-азлацәа ираҳәо днарылалеит иибаз ашана: «Шьарда зымчу ҳныха мраҭашәарахь ахы археит, ижәдыруазааит, бзиарак ишамаанам. Убриазоуп шьтәак шьны ҳаҵаныҳәарц аҿаҭа­
хьагьы зыҟасҵаз!»
Адырҩаҽны аашар еизаран. Аусҳәарҭа аԥхьа
ишьҭаз акаршәраҿы ҳәсеи-хацәеи, хәыҷи-дуи зегьы еизеит – Уардаа аԥылон ааԥынтәи аџьажәлар
рныҳәа Маи акы. Исламгьы дыҟан убра. Аҭаҳмадцәа
дрылатәаны иибазгьы-иимбазгьы неихаргыланы
рацәажәара дшаҿыз, иара убри акәӡан аизарахь дызкылсызгьы, аууҳәа бжьык аарылаҩит. Изакәызеи
ҳәа ианынаԥш, Қьач ашьхара иҩацәхыкны иаацәырҵит амцабз ацрыддуа аныха... Аха уи атәарҭахь
имнеикәа, ижжаӡа ашҭа еиужь ахь аҿаанахеит.
Аҭаҳмада ииҳәара изымдыруа, дхарахаԥшуа
дгы­лан. «Аныха» адәеиужь иахагьежьуа, ала­ҟәра
иаҿын... Ахәыҷқәа ашкол аанда иқәгыланы атрышә
иасуан, рнапқәа еинырҟьон, рхылԥақәа ҵәҩан­
ҵәыҟа идыршәуан. Ус, адәы агәҭа иаатәеит ҳаирплан хәыҷык. Иаҳзаанагаз дызусҭада ҳәа уахь инеи­
зыҵәеит ажәлар. Ԥырҩы заҵәык иакәын иҭатәаз,
дааҭыҵын, ибласаркьа аамхны, ихылԥа ааихихит,
абар ассир – Ната Лоуба!
Уардаа гәырӷьаҵәа, рнапы дықәыргыланы даалбааргеит рқыҭа ахьшьыцба.
– Ислам дабаҟоу, шәиԥхь арахь! – џьоук рыбжьқәа
аагеит, аха аҭаҳмада дубар даахә, дныҵаҳа дцеит...
Ашьҭахь изларҳәоз ала, Ната леиҳабыра дырзым­
ҵаакәа аҳаирплан лара иахьылҭахыз иахьлыртәаз
иахҟьаны, гәыбӷан лырҭеит, аха лусураҿы даанхеит... Убри аҽны инаркны, Уардаа џьара ҳаирпланк
анаахылалак, Абар, Ислам иныха ахьаауа! – рҳәон,
иахысамарҟәылны...
286

Дызҿузеишь, дабаҟоушь уажәы Ната? Илықәшәоу
сеидру Ленинградынтәи асалам илзызҩыз? Арантәи
асалам лзышьҭра уадаҩуп, ианлықәшәогьы сеидру?.. Схаҭагьы иџьасшьоит, сабанӡаанагеи, уҳәарауазеи, аублаақәа рыбызшәа?!

ԤСЛЫМӠ САКАРА МҨАЛА
Асаба рышьклач, еишьҭахәхәа асакара иқәлан
инеи­уан ҩажәижәаба махҽи ҽы ҩажәеи. Ахьырхьыр, ахьырхьыр рымшын ирхаз аҵәҵәақәа. Сара
сназ­лаз, ҩынҩажәижәаҩык ауааԥсыра адын уи ачаландар. Мызқәак ракәхарын иҵуаз, еилахынҳәуаз,
еилашыкьуаз ақалақь ду Каир ҳашьҭахьҟа иааныжьны, инымҵәаӡоз амҩа ҳақәлеижьҭеи.
Иҽеиқәа цыҩцыҩ иҵакәашо, ачаландар даԥызон, абедуиндәа ирылҵыз, уи адгьыл наӡ-ааӡа ду­
ӡӡа ладеи-ҩадеи акырынтә зышьҭа анызҵахьаз, уа
ииз, иааӡаз, асакара цәҳәыра – абаҳча шәҭышрак
еиԥш изыԥхьаӡоз Исмаил Сабах. Наҟ-ааҟ ивагылан, иџьымшь еимарџахәқәа рҵысрала, игәы иааҭашәоз зегьы еилызкаауаз ишькылкцәа. Дзықәтәаз
иҽы аӷәра ишаххәыцуаз аҵкысгьы урҭ изыӡырҩуан,
ргәамчқәа рымиҟьахьан, итәитәхәан. Уажәы ачаландар ацныҟәаразы, зжьы ужәыр зтәан еиламгылоз жәпаҩык еидикылаз, иҿы иҭшәарызеи ҳәа, ибла
ихыԥшыло рыҟаҵара акәӡан гәҭакыс имаз.
Капеикылҵәак иџьыба иҭаршәӡамкәа, дшыҷ­
кәынӡаз ачаландар дашьҭанагалеит Исмаил Сабах.
Алагаҩага агьама хаа икызар акәхап, дацрымҵит.
Ус-ус днаӡеит ачаландар аԥызара аҟынӡа. Уи ҳарҭ
зегьы знапы ҳанԥшылоз аҳан, аха иаргьы диман зымаҵ иуаз аҳ. Уи, Каир ақалақь иаланхоз, амал ӷәӷәа
зымпыҵакыз, Қерым-ефенди иакәын. Ҳара еицыз
сара сыда егьырҭ наԥшыхақәгьы дрымбацызт.
287

Исмаил Сабах сара данызбаз иуаҩыбжара дна­
хысуан; уаҩ нырҳарак, хышәшәаакы, аҟаитан еиқәа­
ҵәеиԥш ицыҩцыҩуа иӡамҩақәа хзырҷоз ижакьа,
ицламҳәа хагьежьыраҿы хаџьгәыгәынҵас иаан­
ҵәон, иблақәа абжьас блақәа реиԥш иҭыӷрааӡа,
иахьа­тәи амш ала, хынтә-ԥшьынтә рыԥшшәы еиҭаркуан, иџьбара-хьшәашәан, наҟ иугәҭасуан акәымзар,
арахь урыдырхаломызт. Аашықәса уахи-ҽни сызцыз
ахаҵа, знымзар-зны исмаҳаит ибжьы ҩҭганы аҟырҟырҳәа игәарԥханы дыччауа, ус акы ианақәикуазгьы, абжьас аныӷыӷуа еиԥш, ицламҳәа ажьышәқәа
неизыҵәон, иҩежь-ҩежьӡа иаахтуан ихаԥыцқәа.
Мап, дад, алахьынҵа ыҟам умҳәан, иҟоуп, агәра
згоит. Сарак исыдаапкылаӡеит, исылахәмарит, аҟыр­­
ҟырҳәа исхыччеит. Аублаатәыла сыԥсадгьыл сшы­­
қәгылаз, слахьынҵа, алаҳәа еиқәаҵәа иаҩызаха,
инышьҭасын, саашьҭԥааны Ҭырқәтәыла саанагеит,
уа гәаҟрас иҟаз зегьы схызгаанӡа, исыламкьысит.
Нас, ишуасҳәаз еиԥш, абахҭа сҭашәеит, сыкнаҳаны
сыршьраны ишыҟаз иаакылҟьахт слахьынҵа лаҳәа
еиқәаҵәа, саашьҭԥааны, иахьынеиԥырхуа сааганы асакара снықәнаргылт. Аха, уаҟагьы исҟәаҵыз
џьумшьан, дад Шәарах, макьана угәы ԥнамҵәацзар, уӡырҩла, амала сыццакцәаны исҳәозар, анҵара
уахьӡарым, саанкылала...
Сабаагылаз, мшәа? Аиеи, дад, аиеи... Исмаил
сабах – «асакара бжьас» знапы данԥшылоз Қерым-­
ефенди иӡбахә акәын сызҿыз... Амшын саныӡхырга ашьамҭлаҳәқәа аасышьхны, Каир налҵ баҳчарак
иҵагылаз иҩны абарҵа дыҵатәаны, акаҳуа шижә­
уаз иаԥхьа саадыргылеит. Уи аҭуџьар беиа схы инаркны сшьапаҟынӡа блала сааимидан, даасацәажәеит
ҭырқә бызшәала:
– Ухы-уҵыхәа заманала издыруеит, узмысхәҳаз
акаԥдан исеиҳәеит, уих, узҭииз абахҭа ахылаԥшҩы
иҟынтәи иаҳаит. Уаҩы ишьра кәтык ашьра иузаҩы288

зоуп, ԥашьак уилгеит, уаанӡа заҟаҩы лаушьҭхьаз
– уара уԥсаҭа иамаз! Кавказ уалиааит, уабазоуп, ус
ами? Абазақәа Мсыр* иадыруеит. Анкьа зны абаза
тыԥҳацәақәак, изларҳәо ала, жәаҩаҩык ыҟан дара.
Мсыртәи уаа нагақәак ҳәсақәас ирыднагалеит. Рхацәа амчра иркыз рхы иархәаны, аамҭала аҳәынҭқарра аус рнапаҿы иааргеит. Урҭ ирхылҵызгьы Абаза
ҳәа ажәла шьҭырхит, иахьагьы уи ажәла уԥы­лоит
џьара-џьара. – Нас дҩагылан, ишьҭахь инапқәа
ҟаҵаны, алеиҩеира далагеит. Саԥхьа данааи, иҭаҭын
алҩа хаакәакәараӡа исҿарчуа: – абаза ҭыԥҳацәа
агәамч анаҩсгьы, аҳәынҭқарра ныҟәыргартә еиԥш
агәеилгара рымазҭгьы, урҭ рашьа инапи ишьапи
еиқәԥах амшын далаужьыргьы, дыҩхаҵәрылоит,
ахьтәы ԥсыӡ ихаԥыц икылакны! Дад абаза, унасыԥ
ахьырхьырҳәа иуҿаччеит! Ихырҵәаран иҟан ухы,
аха сԥара иабзоураны макьана иухагылоуп! – иҳәан,
снаган Исмаил Сабах снаииҭеит. Уи ашҭа санынҭига,
саанкыланы ус даасацәажәеит:
– Иахьарнахыс ухы уақәиҭны унықәлеит зегь реиҳа иҭбааҭыцәу адгьыл! Уԥсы ҭанаҵы, уеиқәзырхаз
аҳ Қерим-ефенди имаҵура уалс иудуп! Изакәы­
заалак, мап-чап ҳәа ҽырххарак уанналагагьы, абар
укнаҳага хызҵәаз, ухы ухагылаӡамшәа иааухнахуеит!.. – инаԥар шкәакәа ныԥхьеиршәҭын, иаҳәалакьы цеицеиуа аҭра иааҭихын, сыблақәа иаар­
хикылт.
Уи аҽны иӡбахеит слахьынҵа: ачаландар снацрагыла снацлеит. Раԥхьатәи ашықәсқәа раан уалс исыдын: амахҽқәа аидара рықәҵара, рықәхра, акрырҿаҵара, аӡдыржәра, рхылаԥшра.
Иара ус абаза аасыхьӡхалт, уи зхи-зҵыхәеи еилкаашьа змамыз адгьыл сықәнаҵ. Уи ҭырқә бызшәалеи араб бызшәалеи аԥсуа ауп иаанаго. Аублаа
Мсыр – Египет.

*

289

анырзымдырхгьы, сеигәырӷьон сара абаза ҳәа ахьсарҳәоз, сыбжа аԥсыуагәышьамзи!
Аублаақәа ҽҟазацәан наџьнатә аахысгьы, аха,
наԥ­­шыхақә акәзаргьы, ирымбацызт амахҽ. Раԥхьа­
ҵәҟьа уи саннаддыргыла, иуцәызӡом, маҷкгьы иаас­
цәымыӷхеит. Ус, хәыҷы-хәыҷла сашьцылеит, ауаҩы
мыжда ус ами дшыҟоу, ицәымӷугьы данышәала-­
роуп.
Аашықәса амахҽи сареи ҳаицны адунеи зегь реиҳа ихароу амҩа ҳақәын, зегь реиҳа иҭбаау аԥслымӡ
сакара ҳанысуан, реиҳа итоуроу абна ҳалсуан, реиҳа
ицаҳәцаҳәуаз амра ҳцәын. Ак ԥсыр, даҽак аасырҭон,
иагараан сыԥсраны сахдырԥахьан урҭ аҳаиуан гәыҭбаақәа.
Ҽнак шьыжьымҭанк, амра аҩыҵхахамҭаз, ҳәаа
змаӡамыз сакарак ҳнықәгылт. Акык-ҩбак амшынқәа
срыхныҟәалахьан, сылаԥш рышьцылахьан урҭ ргәы
казказқәа. Убарҭ иреиԥшыстәит, уаҳа издыскылара сзымдырит уи адгьыл ҭацәы. Ауаҩытәыҩса
илаԥш ахьӡомызт аҭбаара, иҟамызт улаԥш нызкылашаз бнарак, шьхарак. Улаԥш ааԥсара агәхьаа мкыкәа анаԥшра уаҟәымҵыр, иҩышьҭыззаз ацәқәырԥақәа реиԥш, афырҭын бааԥсқәа еизырҳәҳәаз
аԥс­лымӡ аҳауа еилыххара иалубаауан асифқәа*, урҭ
аҭыԥантәи ажәлар аҳәа цҳафыр аҿы еиԥшыртәуан,
наԥшыхақәгьы иара ус акәын ишыҟаз... Хараӡа, хараӡа џьара, амца қьоуқьад мпылны аҽеиланарҳәызшәа, аҭацәыра еиужь ду иаақәгылон амра...
Уахык иалыршаны ашьхақәагьы, аҟәаԥаҿаԥақәагьы, абнаршәырагьы ахаан уаҩ иимбацыз ԥшатлакә
бааԥсык нарыжәланы, алаба ныхшьыланы еиҟаранатәызшәа, нас ажәҩан лыхәҭас иааҟаланы, шықәсыла инеиԥынкыланы абраҟа аԥслымӡ шыла ықәнауазшәа збеит асакара раԥхьа саннықәыԥш. Заҟа
Асиф – адиунақәа, аԥслымӡ шьхақәа.

*

290

дхәы­ҷузеи, заҟа дымчыдоузеи ауаҩытәыҩса абри
ҳәаа змаӡам асакара даныланы даннеиуа!
Ииасуан акакала еишьҭагыла амзақәа... ашықә­
сқәа... Ажьа шәыргәында ашьҭа анарӡуа еиԥш,
ҳашь­ҭа уаҩ дхымларц ҳҭахызшәа, ҳчаландар гье­
жьыхынҳәуа уи адгьыл ду иқәын. Аашықәса рыла
акырынтә ҳхынҳәит Каирҟа, аха рацәак ҳанхомызт. Ҳчаландар иазышьҭыхуаз аидара нақәҵаны,
ҳаиҭадәықәлон шьҭахьҟа.
Ҳаидара аума узызҵаауа? «Асакара бжьас» Ис­
маил Сабах, уажәы ибазма, ихәмацәак реиԥш идыр­
уан Африка аҿацәқәа рҿы иашьагәыҭны инхоз ҭи­
тәыс ирыдигалашаз. Аха аба, ахәҷымыҷы, аихаҷамаҷа лаԥшхырԥаган, ҳчаландар иақәын имаӡаз
аидарагьы: ашәақьхәшәи арҩышьыгеи* . Урҭ рыҭира закәанла иаԥыхын, аха уи авсшьа Исмаил ожәы
ибазма, даманшәалан, џьара ҳаҿашәаргьы, аҿынеирхон аҵарҭыша, уиалагьы ҳаккаӡа ҳаалигон. Аҳ,
анаџьалбеит, урҭқәа раан ишԥахиоз Исмаил Сабах
инаршә! Иара иаҵкыс амчра змаз, ма амал зымпыҵакыз данибалак, ма мариала акы зцәигашаз
даниқәшәалак, аӡарҵәи еиԥш дракьҭон, убас ҩирмашьцон, аҳәыҳә ԥшқа еиԥш, укәа дҭауртәарын,
ибла цәыкшаԥақәа ачча рхылон, ацәҳареи-ашҳареи
рҭыԥ аҟны ихәшахон иажәақәа: «уххь згеит», «саҳ
ду», «уара улашакаҷҷара», «уара удуӡӡара», – абарҭ
ракәын рыхьӡқәа иҳәацыԥхьаӡа инарываиргылоз.
Ахьы, мамзаргьы алмас инапсыргәыҵа ианԥсаланы
данахәаԥшуаз, о, злыԥха ҳаура, изакәытә гәырӷьаразеи ихы-иҿы ианхалоз? Ицәԥсхьаз зегьы гыланы
иааиргьы усҟак дызгәырӷьарымызт.
Иара иаҵкыс мчыла еиҵаз иҿы, ҳара инапаҵаҟа
иҟаз ҳналаҵаны, Исмаил есқьынгьы дсакара бжьасын.
Арҩышьыга – опиум.

*

291

Зны, ишыҟалах сеидру, ачаландар иақәыз аида­
рақәа рахьтә, иҳамбеит акаҳуаршыга абҩатә кәмаанқәа зҭаз ҿаҳәарак, амҩан амахҽ иахьақәыз иалыҩрны џьара икаҳазар акәхап. Исмаил, иҳаиуаз
аӡәы маӡала џьоукы идирхәҳазшәа гәҩарас дикит.
Ҳазынтәыкгьы ҳаҽкажьны ҳиҳәеит ҳԥыза, акгьы
зхарамыз ҳҩыза диламкьысырц.
– Иабоугеи акәмаанқәа зҭаз? – дҵааит ҳчаландар
ԥыза, акрыфара дааҟәыҵны.
– Акымзарак сыздырӡом, саҳ, уххь згеит!
– Акгьы шихарам аадыруеит, ҳуҳәоит, иҟалозар
уиламкьысын! – ҳазынтәыкгьы ҳхылԥақәа ааҳхыхны ҳлышьамхышлеит.
– Ҵәак, шә-ҵәак арбаауеит! – иҳәеит уи ихы дым­
ҩахакәа. Нас: – аа, усҭ, иудкыл! – дҩаҵҟьан, имаҟа
иавҵаз абичақ аавҵԥааны, ишилшоз аҿынаирхеит. Игәыҵәҟьа иналаҟацеит аҳәызба шнеиуаз, нас
дааҳәын, аԥслымӡра днылаҳаит, рацәак мырҵыкәа
иԥсгьы ааихыҵит. Исмаил Сабах имҵаз ихәы зегьы
нықәҳаҳан далгаанӡагьы, ибичақ илимхит. Ахьхьаҳәа
аԥслымӡра илаҭәоз ауаҩытәыҩса ишьа дазыӡырҩуа,
ауаса амаха хаԥыцла ацәырҵәара даҿын.
Нас дҩагылан, абичақ аалихын: – Ҳдәықәышәҵа!
– ибжьы ҿаца наҳалаҩит.
Иубахьоума, дад Шәарах, зыӡбахә лакәҵас ирҳәо
аслан баҩыш? Е-е-ҳ, уи аслан хаԥыц иблыша, ауаа­
тәыҩса ачалаа еиԥш изырхуа ачымазара аԥыхра
азыҳәан хәшәны иҟазар, иага иуадаҩзаргьы иара
аԥшаара мап ацәызкрыдаз? Аха аслан баҩ зызку
арԥшӡара мацара заҵәык ауп. Уи амаҭәахә шьеи
лаӷырӡи меигӡарах икаҭәаны иҳаԥшаауаз иарԥшӡар
акәын уиадагьы – иԥшӡаз, ауаа беиақәа рыбзазара.
Аслан хаԥыц махәарк иаҟароу инаркны, уаҩышәара инеиҳаугьы ҟалоит, иара хаԥыцс измаз заҟараз еиԥш. Ахы цаҳәцаҳә аламло икьакьоуп, иԥҽуам, ашьанҵа еиԥш иӷәӷәоуп, аха ахҵәара мариоуп,
292

ишуҭаху иуцәыр, иушьалашьыныр ҟалоит, итаруеит, иуҭаху шәыгас иаднамкыло акгьы ыҟам. Ахаԥыц
азбжак гәаҩоуп, анҵәамҭа шәыгәуп.
Қерым-ефенди иеиԥш амал иарцәыцәыз, имҵагылоу аишәа хыгьежьаа ду аслан баҩыш аласазарц
иҭаххеит, дзықәтәоу аҟәардәгьы иара убас. Иара
иалхзар цәгьазма аҭаҭын дызлахо имышҭықәгьы.
Иаҳагьы иԥшӡами абаҳчараҿы данылеиҩеиуа алабашьа иикуа амҳасҭа баҩышԥсаразар? Ишәарыцага шәақь ашьхәа аслан баҩыш аласазар? Изымҭода,
мшәан, ишырҳәо еиԥш, акрызмоу иарбаӷьқәагьы
ҵоит. Ирҳәоны исаҳаит, иуадақәа руак аҿы иҟьантазӡа ԥҳәыс ԥшӡак лбаҟа ҩнагылоуп ҳәа, уи ауразоуроу баҩышуп излыху, аҳ зны-зынла уи данаҩсуа,
дааҭгыланы днахәаԥшуеит, игәаланаршәоит умш
аабзиахааит ҳәа иазҳәахьоу иҷкәынра.
Аҳ игьама ус ианыҟала, уи диҵахо дыҟоума аҳ­
кәажәгьы, иаҳагьы илызцәырҵуеит арԥшӡара азгәышьра. Есымша ҩынтә-хынтә дызныԥшыло асаркьа, аслан баҩыш иҭасазар? Ицәгьоума, иаҳҳәап,
абаҩыш мацара иалхзар лнапы ҟәымшәышәқәа
есымша аҷараҳәа иаадыртуа лсақәҭра? Ма инар­
ҳәаарҳәуа илку лыԥшандага? Қәа цәыкәбар­қәак
лықәҭәар, ма мрахәага ӷьык налкьысыр ҳәа дшәаны, адыхҳәа иаалыртуа лҳаргь ахәы зегьы баҩышзар? Аха лышьҭаларҭа иҩнагылоу аҩнымаҭәа убарҭ
ирышьашәаламзар, дгьамадоуп ҳәа лзырҳәаргьы
ҟам­лои?
Аслан баҩыш мацараҟны ҳаҟазма, алмасгьы ҳа­
шьҭан. Уи, ишудыруа, амаденқәа иреиӷьуп ҳәа
иԥхьаӡоуп. Арԥшӡара адагьы, имаҭәахә дузар ҟалап ариаҟара ашкәакәақәа рыҽзадыршьылоз. Ашкәакәақәа ҳәа сзышьҭоу, атәымсасцәа ашьагәыҭ
жәларқәа бџьармцала ирҿагыланы иршьуаз шьны,
иаанхазгьы наҟ хара-хара иахцаны, аҭыԥ беиақәа
знапаҿы иаазгахьаз роуп.
293

Сара сыбла иабеит, дад Шәарах, адемаҭхан дуқәа
жны, зықьҩыла изхамыз, изшәымыз аиқәаҵәақәа –
атәқәа мҟәыбала ишхаргалоз анышә, нас, аиаҳәақәа
ирныжьланы аӡы шаҵдыршоз, ишыдраӡоз, ианбалак ишырхәуаз. Уаԥсҵәык азна ахьи алмаси риуразы, заҟа ԥсҭазаара уи адемаҭхан иҭаӡуаз здырхуада?
Урҭ ажра ҵаулақәа аихац рыкәыршан, уи иакәшан
игылан аҟарулцәа, абџьар кны ирҷаԥшьон. Атәқәа
аусура ашьҭахь агәашә ианҭыҵуаз иаанкыланы еимырдон, рсасақәа аартны ирҭаԥшуан, аҳәсақәа, ахацәа рыхқәа ддырҳәон, џьара цырак иадамзаргьы
ахьы, ма алмас адәныҟа ирыцәҭыргар ҳәа ишәаны.
Ус акы здырбалазгьы, иара уаҵәҟьа ирылгон...
Уажәшьҭа еилукааит ҳәа сыҟоуп, сысас, дад, Ауб­
лаатәылатәи арԥыс, цәаӷәареи рашәареи рыда акгьы ззымдырӡоз, днашьҭаҳауа дызцыз ачаландар
хықәкыс иамаз!
Ачаландарқәа абна тоурақәа рааигәара ианнеилак,
еизыԥшуан, хазы-хазы аҵалара рцәымӷын, ишәарҭан.
Амахҽқәа еишьҭагыла ишнеиуаз иҽыжәыз иԥсырҭа
иналаҟацар ҟалон ашҳам зыхьшьыз ахҿақәа. Зыԥсы
ҭахоз иаразнак иабџьар дахон, иалагон аибашьра. Ашкәакәақәа – шәақьмцала, егьырҭ – хыцлеи хәымпаллеи. Хаҭала знык-ҩынтә раҟара срылаԥшхьан абарҭ
реиԥш аидысларақәа. Аԥхьаҵәҟьа исзеилкаауамызт
ашьагәыҭ жәлари ашкәакәақәеи агәаӷ ирыбжьаз. «Арҭ
ишырзырҳәо еиԥшҵәҟьа ибнауаауп!» сгәахәуан. Аха
нас, иаҳҳәақәо ирзууазеи, сыблақәа хтит. Даҽазныкгьы агәра згеит сара, адунеиажә иахьабалак залымдарыла ипеипеиуа ишеиҵаҭәыз, иахьабалак ииааида-­
иаҵахада ҳәа ақәԥара шцоз, иахьабалак мчы змоу
иҿаԥхьа мчы змам ахара шиду!
***
Лакәума абри аҭаҳмадажә исеиҳәо ҳәа угәы иаанагозаргьы ҟалап, дад Шәарах? Иџьоушьартә иҟами
294

нас, ишырҳәо еиԥш, аҵәаҵлаҩа сшықәыз аҳаҵ­лаҩа сахьықәлаз, Ҭырқәтәыла сшыҟаз Африка сышнанагаз, абахҭа еиқәылашьцаҿы ашьра зқәыз рҟарс
сышҭакыз, схы сақәиҭны, адунеи зегь реиҳа иҭбааз
асакара сахьықәнагалаз?
Ус иаҭаххеит слахьынҵа-лаҳәеиқәаҵәа! Ауб­
лаатәыла саақәҵижьҭеигьы, сахьнеилак уаҩ дызқәымшәац акәын исзыԥшыз. Изиҭаххазеи, Анцәа
злыԥха ҳаура, ахаангьы цәгьара зымуц абасҟак иргәаҟра? Издыруада, сабацәа, урҭ рабацәа ирызхымхуа гәнаҳа дук рухьазҭгьы, рхы рызҿымхуа ашәиԥ­
хьыӡ рышьҭазҭгьы?
Уажәшьҭа ишԥазурыз, слахьынҵа еиқәаҵәа сахькыднаҟьалакгьы, зехьынџьара ачҳара сыҿнахлар
акә­ын, сара сзын мацара иаԥҵаз џьушьарын ажәа­
ԥҟа: «Ачҳара ззымхаз – нышәынҭрак изхеит».
Урҭ зегьы ирзаауазеи, еицырдыруаз амчра
зымҟәыҵакыз вали Селым-ԥашьа ишьра баша ус­
мызт, иаарласны сус иахәаԥшны, зегьы иахьырбарҭоу снаган, схы схагылаӡамызшәа ахҵәара
сықәрыӡбеит. Сҭакын сара, Ҟарабурун* ҳәа изышьҭаз
амшын кыр иалахалаз ашыҵәраҿы, қәабџьангараҵас еиқәаҵәҳаҳараӡа иқәгылаз абахҭа аҟарс ҭылашьцаарақәа руак аҿы.
Абар уажәшьҭа хәымз инархылеит сус рыӡбаахыс, аха, схаҭагьы иџьасшьоит, аҟарс ашә аатуам,
сым­ԥынҟа уаҩ дықәлом, сырхашҭзаргьы сеидру?!
Ицәгьагәышьоуп аԥсра ҟадыџь азԥшра! Ишар
– ихәлаӡом, ихәлар – ишаӡом. «Иалгандаз, џьушьҭ,
наҟ, сҭынчымхарызи» ҳәа сыгәжәажәон, егьырахьҟа
изуз ацәгьара сахьхәны сыҟамызт, сшьа стеит кәапеилаҵәҟьа, аԥсы ахысхит Фелдышьи саҳәшьцәеи
зыхәлабгаз агәылшьап!
Аха сара исықәӡызар сҭаацәа? Сашьа Мата Езмыд
дзалымҵыкәа дырԥыхьашәазар, џьара бахҭак аҭаҞарабурун – (ҭырқә.) ашыҵәра еиқәаҵәа.

*

295

баара даҿуп. Рымч ршәахьеит ҳәа ираҩсуамызт сани
саби, иахыргазар акәхап џьара, рыҩнгьы асқьар
лажәҵаны ирбылуан...
Сзазҵаарыда, исазҳәарыда сҭаацәа зықәшәаз?
Аҟарс аҭӡамцқәа ҿаҳауп, идагәоуп, даара уӡырҩӡар,
зны-зынла иуаҳауеит абахҭа зхықәгылоу аҿыбгара
иаҵажьу амшын агәрымбжьы – уаҳа акгьы.
Сналаԥалашәа исҳәозаргьы, баша иҟамлазаап
сара сыкнаҳара аргәагәара. Африкантәи саныхынҳә,
дыр­ҩегь абахҭа сызҭашәаз сҭыҵны аублаақәа санрыхьӡа, убасҟан ауп зегьы анеилсырга. Аублаақәа
ҳҵеи бзиахә Ҭаҳир иоуп исазҳәа. Уи усҟан Сҭампыл
аҵара иҵон, Алоу-иԥа Шьардын уаҩ нага иҭаацәа
дырзааигәан, урҭ рыла даара имаӡаз аусгьы иаҳаратәы дыҟан. Аублаак итәы иаҩшәан иҟаломызт.
Ҳара аҭаацәа ҳааӡамҭа иакәын, ҳаԥсырҭа, ҳаӡырҭа
еилкаауа дҳашьҭан... Уажәшьҭа урзыӡырҩла Ҭаҳир
исеи­ҳәақәаз...
Аҳәынҭқар итәарҭа ахан акәшамыкәша есымшагьы иҟоуп амцҳәара, аиҵашьыцра, агәреибамгара, агьангьашра, аԥсахра, ажәакала, лассы-лассы
ашьаарҵәыра усқәа рахь ауаа назгало аҟазшьақәа.
Џьоукы рышьхәамышьхәа ыҟамкәа, урҭ аизыҟазаашьақәа ирықәӡуеит, даҽашьоукыхгьы машәыршәа,
сара сеиԥш, рыԥсы ҿнахуеит.
Абас ауп мҳаџьыр шьхарыуак вали Селым-ԥашьа
дишьит ҳәа авизир ду ианиарҳәа: «Ҳаи, иқәақәра
згааит, уи ашьхарыуа арԥыс! Алажә, иқәнагозҵәҟьа
дақәшәеит!» – иҳәан, дгәырӷьаҵәа дҩагылан, асулҭан
адырра ииҭеит. Уигьы дшеигәырӷьаз имӡаӡеит. Агәырӷьаҿҳәаша изназгази иареи шьыжьхьа еицырфеит,
амш шыцәгьазгьы, шәарыцара еиццеит.
Иҟалаз уи ауп, Селым-ԥашьа рыгәҭаҵәҟьа дгылазаарын асулҭан Абдул Азиз иахгара еиҵызхыз
«Осман ҿыцқәа». Урҭ еилаԥыххаа ианықәырҵоз, Се296

лым-ԥашьа изиламкьысит, ирымамызт дызлаҿаԥырҽышаз рацәак, аха хәыҷы-хәыҷла, маӡала акы даҳзаҿаршәыр ҳәа азкылԥшцәа ишьҭаҵан ирыман.
Абас, сара дҭасырхазаап асулҭан зегь реиҳа
ишәар­ҭаз ҳәа ииԥхьаӡоз иаӷа. Убри аҟнытә, сара
сык­­наҳаразы ақьаад имҵаз шьҭихуан, ишьҭеиҵон,
иахьа­мзар-уаҵәы ҳәа иргәагәон.
Усҟан асулҭан ихан аҿы амаҵура иалаз ҳара
ҳахәԥҳа Алоу-иԥа Шьардын, сыӡбахә џьара ианырҳәоз иара иҽирдагәон, машәыршәагьы иҿыҵаиршәомызт ҳшеиуацәаз. Зеиԥш ҟамло егьыҟам ҳәа
иаԥхьаҟа днаԥшуан, сара дагьсыцхраауамызт, дагьсыгәҭасуамызт, иара имаҵура акәӡан дзызхәыцуаз.
Аха уи дыззыԥшыз аамҭа анааи, сахьырга-сахьаарга
уаҩы изымдыруа, абахҭа сынҭганы сдырӡыртә еиԥш
аусқәа еиҿикааит.
Абахҭа ахылаԥшҩы ауаа рыкнаҳареи рыргәа­ҟ­
реи рзы аԥышәа ду змаз, нахьхьи Сҭампыл, зегь
зымчу ихан аҿы сыкнаҳара здыргәагәоз еилкаа­
ҵәҟьаны имамзаргьы ҟаларын, аха Алоу-иԥа
Шьардыни асулҭанԥҳәыс Шьандеи рыбӷа имамзар, ашьра зқәыз сара абахҭа сыҭганы сизыҭирымызт.
Уахык зны, аҵх акыр инаскьахьан еиԥш, ԥхыӡла
сеимдо Аублаатәыла сшалаз, аӷьӷьа-агәгәаҳәа иаадыртит аҟарс ашә хьанҭа. Иааҩнаҷҷеит цәашьқәакгьы. Абахҭа ахылаԥшҩы дааҩналеит, ахаан исымбацыз мшынуаҩык дицны. Уи дкаԥдануп уҳәаратәы
дыҟан уахьихәаԥшуаз.
– Абар, нас, иоура, иҭбаара, дзакә хаҵоу! Дԥелуанымкәа дыҟамызт ианиааз! Изхара иҿаҵазар, иҭыԥ
аҟны дааиуеит лассы, аџыр аҵкыс алаӡара змоу
уаҩуп, иудыруаз! – даацәажәеит абахҭа ахылаԥшҩы,
ацәашьы сыдырҷҷало. Алҩа ԥыҭҳаԥыҭҳа ишьҭуа,
аҭа­ҭынжәга лакьыта зҿыҵакыз акаԥдан даа­сыд­
гылан, снарҳәаарҳәуа сыхәаԥшра дналагеит; зны
297

смахәар аиаҵәа жьышәқәа днарықәӷәӷәа-нарықә­
ӷәӷәеит, нас сшьаргәацә ажьышәқәа, сыблақәа днар­
хыԥшылт, ауӷә хьанҭа ахашьа здыруа рахәык ааи­
хәоз џьушьарын...
«Сыкнаҳага сазнымкылар ҳәа ишәома, рана­џьа­
лбеит, ариаҟара сшәо, скапануа?» – схәыцуан, сыбла ашьа хыҵәало сахьрыхәаԥшуаз. Дара неицәа­жәан, уаҳа иаанымхакәа индәылҵит. Иҟарулцәа снараԥырцеит, сшьамҭлаҳәқәа ӷьарӷьаруа. Аҵх еимаҳан
илашьцан, ақәа кыдхаҽа илеиуан. Ианаамацәыс, сылаԥш нақәшәеит ацәқәырԥа иарзазо аҿыбгарра иадгылаз аԥраӷба. Иаасԥылаз еибарццакуа аӷба сынҭаргалеит, иаргьы иаразнак амшын инхылеит.
Еилыскааит иҟалаз зегьы. Абахҭа ахылаԥшҩы,
ихатә рахәык еиԥш сыхә ыҵихит, сиҭиит, иҽыкнеи­
ҳаит иҳәап, ма амшын иҽеиҭеит иҳәап, урҭ реи­ԥшқәа
уажәы ибазма, иага ус бааԥсқәа еиҵеиҟәаҟәахьан.
Саа­зхәазгьы мариала сааихәазар акәхап... Ганкахьала, анс-арс акәу, сгәырӷьалар акәымзи, акнаҳага
сахьацәцаз, аха даҽаганкахьалагьы, иахьа уажәраанӡа асулҭан иҳәынҭқарра азакәан саҵанакуан,
акнаҳага сыхәда иахашәаанӡа уи сахьчон, исхылаԥшуан, сбаандаҩызаргьы ауаҩы ҳәа сыԥхьаӡан,
уажәшьҭарнахыс сытәхеит... Саазхәаз ииҭаху сылеигӡоит; сишьыр ҟалоит, сиблыр ҟалоит, аха ус зуузеи
ҳәа аӡәгьы дахьирхәуам.
Абрагьра иазкыз аԥраӷба, ахы иацәшәон, инцәыҵагыла-аацәыҵагыло амшын ихын. Сара сыдагьы аӷба абаандаҩцәа ҭан, уи атәцәа раахәареи
рыҭиреи ишазкыз адырра уадаҩмызт. Ашьҭахь қалақь дук аҿы иааӡыхгылт, уи Каир акәын. Убас ауп
сшаанагаз Исмаил Сабах инапахьы.
***
Ҳчаландар иаҳа-иаҳа инаскьон зны сакара мҩала, даҽазных – абнатоурақәа ирылсны, аӡиас дуқәа
рыԥшаҳәақәа ирныланы.
298

Срықәшәеит сара Африка агәҭаҿы имохарцәа*
ҳәа жәларак. Уаа нырҳарақәак, рыжәҩақәа ԥџаџаны,
рӡарақәа паны, ахацәа неиҩымсрыда зегьы аҟама
ныҟәыргоит, аҳәсақәа ҳаҭырла ирызныҟәоит, урҭ
иадырҳәоит аԥхьарца еиԥшу амзад. Абарҭ збалак
кавказаа игәаламшәар ҟалом. Избеит сара амаврцәа,
имазеренцәа,** абамбарцәа, алмас аԥшаара иазҟазаз
амханцәа уҳәа убас егьырҭгьы.
Избеит сара нышәаԥшьыла ишьыхыз аԥацхақәа,
аҭаацәа рхәы ахьыруаз ахәышҭаара, исаҳаит ихаакәакәараӡа ахыбра иҩахылҵыз алҩаҵә афҩы, акисиҳәа арбаӷьқәа рҿыҭбжьы, занацәа гәхьаазгаз аҳәарақәа рыҟаабжьы, амҟәыба иалхыз, калебас захьӡыз,
ҳара ҳныга еиԥшыз рыҵакны ажәқәа ахьырхьоз,
ркьаԥа ыргьало ауасақәа аԥыжәсыжәҳәа иҳәуа
адәы иахьықәыз, аџьмақәа аҵлақәа иркыдыззалан
амаҵә ахьырфоз. Избеит ацәмаҭәа ныҵаркьакьо
иахьыцәаӷәоз, аџьықәреижәла ахьырҟьоз, аҭаҭын
ахьеиҭарҳауаз, ҽагада даҽа мыругак ахьрымамыз
аҭыԥқәа рҿгьы снанагеит.
Абарҭ зегь схатәык збазшәа сдыргәырӷьон, аҩан­
ҭхьра зхыҵәахьаз сыԥсаҿы, хәыҷы-хәыҷла ацәхәа­
ҭара иалагон анхаҩра, мшәан, уажәы салхәдаан ум­
ҳәозар, дара реиԥш саргьы саарыхҩымзи!
Џьоукы Аллаҳҭаала иҵаныҳәон аџьаамақәа рҿы,
егьырҭ – ашкәакәақәа мчыла ирыдырцалон ақьырсианра, динс ишьҭырххьан, даҽаџьоукыхгьы аҵла
ԥшӡа­қәа рымҵа амра нцәа иҵаныҳәон.
Иагараан срылаԥшхьан урҭ рныҳәамҩаԥгашьа,
рчараушьа. Еизибагон џьарак, агәырӷьара иханагалоз аҳәса, ахацәа, ахәыҷқәа. Иаацәырыргон агәаҟреи
алахьеиқәҵареи згәылыжжуаз ашәақәа. Иахьагьы
Имохарцәа – туарегцәа, кавказтәи араса иаҵанакуа ус ауп
рхы ишашьҭоу.
**
Имазерен – аберберцәа.
*

299

сгәы иқәыҩуеит иааԥымҵәаӡакәа игоз там-там* абжьы, уажәраанӡагьы сыбла ихыҵуам ҳәсеи-хацәеи
ржьы ҟьантазқәа еихыҩаӡо, шьапышьҭыбжьыла ирдыдуа ианыкәашоз.
***
Хәышәҩык инареиҳаны аиқәаҵәақәа еидцаланы,
аԥслымӡ сакара иқәцаланы инарцон. Ҳчаландар­
гьы урҭ ирцәыхарамкәа ирышьҭан, аԥсыбаҩқәа
иахьабалак иаабон, амҩацәгьа зызхымгаз анҵәара
иаҿын.
Урҭ арыцҳақәеи сареи лахьынҵала ҳаиԥшын...
Урҭ иҳәынҷан инарцоз реиԥш саргьы сымҳаџьырын... сыԥсадгьыл сацәыӡхьан, стәитәыхын, лак аҟара ҳаҭыр сықәмызт, иаасгәыдҵан аӡәы сишьыргьы,
срыцҳазшьоз ҳәа уаҩгьы дыҟамызт. Ҳазлеиԥшымыз,
дара еиқәаҵәақәан, сара сышкәакәан, аха разҟыла
ҳаиԥшын, лахьынҵеиқәаҵәараа ҳакәын!
Уахык зерибк** аҟны дареи ҳареи аицыԥхьара
ҳақә­шәеит. Итҟәаны инарцоз мҩанызгоз акануеицәа реиҳабы дааин, ҳчаландар аԥыза диҳәеит:
–   Ҳахьаангылаз аҭыԥ сгәаԥхом, иааҳакәыршаны
аиқәаҵәақәа нхоит, насгьы аԥсҭҳәа ахчылара иаҿуп,
ишубо, уи рхы иархәаны, иҳақәлар ҟалоит, аҷаԥшьара сырӷәӷәарц сҭахуп, учаландар иацу унарылаԥшны, жәаҩык раҟара сыҭ, амалагьы исҭахым, аԥара
сшәоит сара...
Исмаил Сабах, аԥара аӡбахә аниаҳа, амыргәырӷьа
ихы иҭалеит, сара сназлаз, фҩык ҳаалхны ҷаԥшьара ҳдәықәиҵеит. Ҳҽеиҩхны акануеира ҳақә­гылон,
сара саамҭа анааи, снеины сҭыԥ аҿы снагы­леит.
Амзагьы ихәацыхәаԥшьха иҩагылан, аса­кара
ҭбаа-­ҭыцәра иаақәлашеит. Саԥхьа, иҿыбгаз амар­
*

Там-там – адаул.
Зериб – (араб быз.) ачаландар аагыларҭа.

**

300

малташь бахә аԥҽыхақәа адәы иқәжьызшәа, еи­
лараа еилажьын итҟәаны иргоз аиқәаҵәақәа.
Иџьоушьашаз, аҵх агәахьы ишнеихьазгьы, дызусҭ­
заалакгьы аӡәгьы дыцәамызт, амза ахьырҿалашоз рхаҿқәа бҩа лыхызшәа, рыблақәа камкамуа,
акы иазыӡырҩуазшәа иааԥшуан. Сааигәараҵәҟьа
арԥыс наӡааӡак, имашьхәылҵқәа аԥслымӡра
илар­сны, инапсыргәыҵақәа ицламҳәа рынҵаны,
ибла ааихмырсыӷьӡакәа, абра сааин саагылеижьҭеи
сыхәа­ԥшра даҿуп. Зназы, уи иблақәа сара сахь имаз
ацәымӷра рхызбалеит, аха ԥыҭрак ашьҭахь, урҭ да­
ҽак сарҳәо иалагеит:
«Ани аби умоума уара?» – иҵааит аблақәа.
«Исымоуп!» – нараҭаскит гәаныла.
«Аешьа?»
«Дсымоуп аешьагьы».
«Иабаҟоу, нас, уҭаацәа?» – иҵаахит дара.
«Иахьыҟоу сыздыруам, дареи сареи ҳаицәыӡхьеит!»
«Ҳара ҳаиԥш уҭаацәа тҟәаны џьоукы инарцозар, урҭ ахьеилатәоу сара сашьа ҟарулс дрыдгылазар, – саҳәара иаҿуп араԥ иблақәа, – угәы рҭынч,
сара сашьа иакәзар, урҭ рыԥсы ҿихуеит, уи идыруеит аԥсадгьыл зыԥсоу. Урҭ ҳара ҳаиԥш еидԥахлазар,
рҿаҳәагақәа злаԥырҟаша риҭоит, Уаргьы уҿаҳәам
акәымзар, утәуп, узиндоуп. Уаха уара иулшаны ҳау­
ушьҭыр, уаҵәы, уара уԥсы даԥшәмахап даҽаӡәы.
Аԥсҭҳәа ԥсеиқәырхага еилаҳанто асакара ианыланы
иааиуеит, уццакы! Уццакы! Иуцәшар ҟалоит!..»
Абас бжьыда, ажәада, гәҭыхала исацәажәоит мгәацәха аԥсылмӡра илажьу араԥ иблақәа. Аиаша уасҳәарами, урҭ рыџьбарара сзымчҳакәа ашаҵәышаҵәра
салагеит. Мчыла сыҽрыҟәганы сахьынаԥшлакгьы
дара сыԥгылон. Уи шџьасшьоз, сҭаацәа рахь иниа­
ҟьеит схәыцра, урҭ рхаҿқәа, ма хазы-хазы, ма џьарак рҽеизакны, сара сахь аԥслымӡра илууаа рҿаар301

хеит. Сышьҭахь иааины игылазшәа слымҳа иааҭа­
ҩит исызгәакьаӡаз урҭ рыбжьқәа. О, анаџьалбеит,
заҟа ихьанҭарази, уи ауха сара сзы! Еилажьыз ауа­
аԥсыра сҩархыԥшны ажәҩан ашҵахь санынаԥш,
аҵармақьа еиԥш иҵшәаахьан, рацәак ихарамкәаны, асакара ԥша иаманы иааиуан анаҟәа, дук мырҵыкәа иныбжьахәаша ицашт амзагьы... Лассы аҵх
лашьца нархатәашт зегьы. Урҭ ашьагәыҭуаа рҿаҳәагақәа ԥыҟҟазар, рышьҭыбжь мыргаӡакәа ацашьа
иақәшәоит, аԥша иҵысыз иаразнак еиманаԥсашт
аԥслымӡ ианпыҟҟалаз рышьҭагьы... Қлыбки ҳәызбаки заҟаҩы еиқәнархарыда, анаџьалбеит!
Сгәазҭаз аблақәа шсыхәаԥшыц исыхәаԥшуеит
скылкааны. Снаскьеит шьаҿақәак уи арԥыс иахь.
Иаԥхьа ашьшьыҳәа аԥслымӡра инылаԥсеит ақлыби абичақи... Лассы сара сҭыԥ аҿы даҽа ҷаԥшьаҩык
дааргеит.
Ауха шаанӡа, смахҽ ахьтәаз саваиан, сыцәазшәа
ҟаҵаны, уажәы-уашьҭан иҟаларызеи ҳәа сыԥшын...
Ацәылашамҭаз аҟәҟәаҳәа ахысбжьы геит, иҵысит
аӷьалпал... Ҳнеизар, аҟарулцәа хҩык шьны ишьҭан,
итҟәан иргоз ауаа, анаҟә лашьца асакара ианхыҵ­
уаз иалагыланы, рыуа-ршәаџь зҳәара аӡәы даанымхакәа ицахьан...
***
Сзықәшәаз даҽакгьы уасҳәап, дад Шәарах. Сахара
ҳәа изышьҭоу асакара ҳашьҭахьҟа иааныжьны, ҩбахԥа мза алада ҳхы рханы ҳныҟәахьан. Исгәалашәоит, амра ладантәи ҳаҵаԥшуа ҳнеихьан. Рацәаӡак
ихарамкәа, арӷьарахь, иӷьазӷьазуа иаацәырҵит
иҟәашкакараӡа анаҟәа зықәжьыз шьхарак.
Аублаатәыла сықәҵижьҭеи убарҭ раҟара ҳара
ҳашьхақәа иреиԥшыз џьаргьы исымбацызт. Амшын
Еиқәа аҟәара сықәгыланы Кавказтәи ҳашьха ссирқәа
сыргәыдыԥшылозшәа сааҟалеит зназы. Исцәыӡхьаз
302

ҭах гәакьак абра дсыниазшәа, сгәы ҭыԥрааит. Исызцәырҵит схала исызмыртәоз хьаацәгьак, исҭаххеит
анкьа зны гәырҿыхагас исымаз – шәарыцара ацара,
ашьхақәа сыԥхьозар акәхарын... Сшәақь агәҭа кны,
адыхҳәа сыԥо, ахәырпҳәа аӡыхь казказқәа снар­ҿы­
хәо, сааԥсар, хаҳәык снықәтәаны аԥхӡы сыларбо,
шьабсҭак анбацәырҵуеи ҳәа сылаԥш ахраҿҟьарақәа
ирыхго сдәықәымлар сзымчҳауа сааҭагылт, еиҭа­
сҳәоит, ашьхақәа сыԥхьозар акәхарын... Исмаил Сабах иасҳәар, сагьишьҭуам, алажә еиԥшгьы дсацәҳауеит, абџьаргьы сиҭашам, бџьарда снапы ыркало
сабацахуаз, аха ҳԥыза «асакара бжьас» илеишәацәгьарагьы схадыршҭит урҭ ашьхақәа!..
Цқьа ицәылашаанӡа хра казказрак саҿаланы акыр
сҩаскьахьан. Ус, амрагьы ҩагылан, аҳәиҵәҳәа амра­
хәага аасықәнаԥсеит. Шьыжь ӡаӡашла рҽыркәабан,
еилаарцыруа снарылаԥшит ашьхақәа. Ажәҩан цеи­
цеира иадызбалон ашьха уарбақәа еилаҩеиласуа,
сагьаарыҵашьыцит... Еҳ, иаҳауеи, урҭ реиԥш сҳаракызар, сызхара исымбарызиз ашьхатәыла, издыруада, сылаԥш нахьысыргьы Аублаатәыла.
Аҿаҟьа анхыҵҟа наҟ, рҩаш ҟәыҵәак агәгәаҳәа
абжьы саҳауан. Убрахь сынаԥшырҭаны акәын
ахалара сшаҿызгьы... Ус, сылаԥш нарықәшәеит
ҩ-шьабсҭак еишьҭагыланы ашьшьыҳәа арҩаш ахь
албаара ишаҿыз... Сҽаарманшәаланы ахаҳә алгәыгәра сыҽнавазӡеит, аха макьана ашәарахқәа цқьа
избарҭам, ицәырҟьацәырасуеит, рымариа сырҭом.
Ус, иаҳа ижыцәыз руак, ахаҳә ҟьаҟьа ду иаақәгылт
агәышԥы сыҭаны... Аҵықьҳәа иааҭҟьеит сшәақь,
ахысбжь хәаа-заауа, ахрақәа еимдо инарҿаҩит. Издыруада уи еиԥш абжьыцәгьа ари ашьхара кәазаҿы
ахаан имгацзаргьы. Ашьабсҭа қәԥақәсуа ишлеиуаз,
арҩаш ахықә инықәҳаит. Уахь сылбаауеит ҳәа ашәақь
агәҭа кны аҿаҟьа санаахықәгыла, аиқәаҵәақәа иреиуаз арԥыск сымариаша нырцә, ихыц неиҵыхны,
303

ихәымпал сара сзеихсыз ашәарах ахь идәықәиҵарц
игәы ишҭаз мҩашьо дышгылаз сылаԥш наиқәшәеит.
Иаргьы икылкааны даасыхәаԥшит, ихыци ихәымпали ларҟәуа. Сналбааит ҵаҟа. Ахаҳә дуқәа снарықәгыла-аарықәгыло арҩаш снырын, Ажәеиԥшьаа исанеишьаз снахагылан, ахәда ааԥысҟеит. Сыхҭыгәлаҩ
сихәаԥшын, дахьгылаз дгылоуп, сара сахь дааԥшуа.
«Уааи арахь!» ҳәа снапы насҟьеит, иаргьы исҭа­
хыз еиликаан, дыкәкәаӡа дынҭалан, абри сҳәонаҵы
дааин дасыдгылеит, маҷкгьы даасеихырхәан, ажәа­
қәакгьы иҳәеит иара ибызшәала, «удырҩатә еиӷьхааит!» ҳәа акәхарын иаанагоз.
Ашьабсҭа ацәахыхра сахьаҿыз, ихыц нышьҭаҵаны дааин даасыцхрааит. Ҳабацәа шьхатәыла ины­
ҟәыргоз рқьабз еилазгозма, акәац анеиҿысх, ҩыџьараны исшеит.
– Уахҭыгәлаҩуп, уҿаҵахәы алазаарын, Ажәеи­
ԥшьаа иҳаҭәеишьаз, ҳалалс иуоуааит, абар уара ухәҭа!
– сҳәан, акәац абжак иаԥхьа инаган инышьҭасҵеит.
Иблақәа аразра рхыҳәҳәыла даасыхәаԥшын, исҳәаз
еиликаазшәа, инапсыргәыҵақәа неидыԥсаланы,
мра­гыларахь ихы рханы дааныҳәаныԥхьан, акәац
идикы­леит. Нас, ихәда иахаз аимхәыц еиқәаҵәақәа
руак ааихихын, иааган инапала сыхәда инахеиҵеит.
– Нгәыги! Нгәыги! – ҿааиҭит уи, ихысгамацәа
игәы­­шԥы иадкшало.
– Заурҟан! Заурҟан! – сҳәеит саргьы, иара иеиԥш
смацәа ҟаҵо.
– Заурҟан! Заурҟан! – ибжьы ҩҭигеит сыхҭыгәлаҩ,
ахьырхьырҳәа дыччо.
Днеиқәҟьашан, абри сҳәонаҵы, афархь ааган,
амца еиқәиҵеит. Акьаԥаҭра еиԥш имаҟа иаадҳәалаз ааир­тын, аџьыка ааҭигеит, афасара днылаххын,
афҩы хаа зхышәшәоз ҵла ҿыск ааԥҟаны кәац ӡыга
ҵәык алихит. Иара ихәҭа акәац ҩ-жьыхәҭак ламисан, аҵәы илахаҵаны амца илыҽҳәеиҵеит. Ианиӡ,
304

схәы ааган иаасиҭан, ҳнеидтәалан акраҳфеит. Напыла-шьапыла ҳшеицәажәозгьы, ҳаилибакааит, уимоу
ҳагьеибарҽхәеит. Ҳнатәазар, ибла ҭаа сшәақь дахәаԥшуан, инаганы ианынеисыркы, ихы-иҿы ааихалашеит, апатрона нҭасыршәын, алахысшьа анисырба,
игәырӷьара изыҵәахуамызт. Ахаан уи еиԥш абџьар
инапаҿы имкыцзаргьы ҟаларын, иҩа­шьомызт уи
еиԥш акы имазар шиҭахыз. Издыруада ихы алеихьчарц иҭахызҭгьы? Мамзаргьы иԥсадгьыл ахақәиҭраз иҭахызҭгьы? Сандәықәла, иаргьы даасышьҭалт,
иаҳа иааигәаз мҩахәасҭала архаҟа сыл­бааигеит.
Ҳаицрыҵуа ҳаналага, сшәақь сыжәҩа иаахы­хны,
аҟанҭаруазгьы нацҵаны: – Иудкыл абри, зыԥсадгьыл
иацәыӡхьоу мҳаџьырк имҭаны! Хьӡы алоугааит!» –
сҳәан, аҵықьҳәа схысны инеисыркит. Иблақәа ччеит,
сааигәыдиҳәҳәалт, иашьаҵас, исҳәаз еиликааит ҳәоуп иахьагьы сшыҟоу. Анаара иалкьыз ахаҳә дықәгыланы, дкалаӡа, ишәақь агәҭа кны, ицқәа ҟәаш-ҟәашӡа
дԥышәырччо дсышьҭаԥшуан, хара­ӡа сцаанӡагьы.
Џьашьатәшәа иубозаргьы ҟалап, дад, уи аҽны
сгәы иааҭаххалак ҟаҵо сахьдәықәыз! Иуасымҳәеи,
ашьхақәа сышьҭырхит сырԥеиԥеиуа, исхадыршҭит
сыштәитәыхыз!
***
Ача кәамԥеи абанан шабеи згәы ԥнаҵәахьаз,
сҩызцәа ари иназгоз ашәарахжьы рзымхаргьы,
ахәырпҳәа тәан цаҳәцаҳәак дсыржәып ҳәа сгәырӷьаҵәа саауан. Аха сгәы сажьозаарын, ашьха ҳаракқәа анызба, исхашҭзаап сзакәыҵәҟьаз, исхашҭзаап хынтә сшырҭихьаз, хынтә сшаархәахьаз. Зегь
зхароу, сыгәнаҳа зықәшәаз, ашьхақәа роуп, урҭ мыш
заҵәык акәзаргьы, сышьҭырхит ажәҩан ахь, исыздырхынҳәит амҳаџьырра иафахьаз, аԥслымӡ сакара
иқәыӡхьаз сгәамч.
305

Агәыԥ сышрыламыз изгәамҭо дыҟазма Исмаил
Сабах, дахьыҟазаалак дшәыԥшаа ҳәа сҩызцәа еилацаланы дышрыдгылаз, саарыхҭыгәлеит.
–   Ушәақьи уҟанҭаруази абаҟоу? – даасазҵааит
иараз­нак.
– Амҩан абрагьцәа сықәшәан, исцәыргеит! – аҭак
ҟасҵеит сара, сызҵаз ашәарах ажьгьы наган, иаԥхьа
инышьҭасҵеит.
–   Ус гәабзиара уоуааит! – днасықәхәааит ачала­
ндар ԥыза, – урҭ уҭиит, рыхә ыҵухит, уашьцәа абнауаа ракәхап изааурхәаз. Ҳчаландар шнеиуа,
аҟәҟәаҳәа иааҳалаҵаны ҳаландырҵәарц ауп иуӡбаз! Шәисны, деиқәԥах дҿашәҳәа! – нарыдиҵеит
аҟарулцәа. Жәаҩык ауаа ласықәеибаҳәан, сԥахны
сҿаҳәаны иаԥхьа снаган снышьҭарҵеит. Нас, акаҳуа
еиқәаҵәа ыжәны данаалга, иаашьҭихит иҟамчы,
аԥҵаҵа ҟьаҟьа аҳауаҿы иртҟәацуа даасхагылеит.
– Иҳәа, ушәақьи уҟанҭаруази зааурхәаз зусҭцәоу,
насгьы заҟа рыҭнухыз?
– Иуасҳәаз ауп, уаҳа акгьы сзацҵом! Амала, суҳәоит, алажә еиԥш ҟамчыла сумыпҟан, ухаҵазар, исгәыдҵаны усылга! – сиашьапкуан дышсысуаз ангәасҭа,
амаҭ еиԥш шьҭахьҟа сышьҭыҳәазаны анаскьара
саҿын. Аха исҳәоз заҳауадаз, ашыҵә-ашыҵәҳәа
сықә­шәара иналагеит аҟамчы. Ееҳ, анаџьалбеит,
аамҭақәа шԥеиҭасуеи! Аублаатәыла сшьапы анықәгылаз, уажәы сжьы иалапо аҟамчы аԥҵаҵа Бзоу
инахьысыр, уи зуз икьатеиқәа исырԥхьаӡара сыҟан.
Мап, мап, стәитәыхзаргьы, суаҩуп, асҵәҟьа ҟамчыла аӡәгьы симыпҟацызт.
– Уаҳа усыламкьысын, уҽсуршьуеит! – сиҳәон сара,
аха иаҳа-иаҳа аҟамчы сыжәиҵоит. Нас исыхьыз ҳәа
акгьы сгәалашәом. Аддыҳәа иԥыҵәҵәеит сҿаҳәагақәа, али-ԥси рыбжьара иҟамчы лаимпыҵԥааны,
иааԥыҵәҵәаны, убриаҟара ирыӷәӷәаны исыршәит,
306

иахькаҳазгьы уаҩы изгәамҭо. Сыԥсы алагаҩагара сцәыхьанҭан иаԥхьа сгылан Сабах, иаразнак
сшигәыдлара. Жәаҩык дырҩегь еиҭаласықәпапан,
ӷәӷәала сырԥахит. Сара изакәызаалакгьы аҽҟьара
ҳәа саламгаӡеит, адырҩаҽны шьыжьымҭанынӡа аӡәгьы дсызхьамԥшит, иара ус аԥслымӡра сылажьын...
Адырҩаҽны, ииҳасабыз сеидру, Исмаил Сабах
ихала даасхагылан, иаҳәызба ааҭыхны, сҿаҳәагақәа
ааԥиҟҟеит.
– Уца, какал кы, нас уус ахь унеи! – иҳәан, гәалак
имаӡамшәа днасԥырҵит.
Убри аҽнынахыс, егьырҭ еицыз раасҭа, ҳԥыза
иаҳа смаршәа икуа далагеит, зны-зынла даасыԥхьалон, дсазҵаауан, сабжьгарақәагьы дырзыӡырҩуан,
ак ансеиҳәозгьы иаҳа иҽраԥсышәаны дсацәажәон,
аха сара мҩашьарада издыруан, ҳчаландар ԥыза,
исылоу сымч зегь анаасылицәцәаалак, уи сҿаҳәагақәа злаԥиҟаз ибичак сыбӷа ишалаирҟацоз.
***
Ҽнак, Бирам шьыбжьхьа ҳзааигараны даныҟаз
дагхеит. Ҳшизыԥшыз, ашьыбжь лхыҵын, амра кыр
илҭагьалеит.
– Ихьзеи, иҟалазеи, ари ас ҟаиҵалаӡомызт, сара
егьсурым, аха уара амла уаҳаркит, хәашамашак
иумҵаҳҵозгьы ианаамҭаз иунымиеит! – иҳәон,
Заур­ҟан хьаас иҟаиҵеит. Дааиуазар акәхап ҳәа
игәшәы-мшә исҳәозгьы дазмырҭынчит, џьара
дызтәом, амӡырха дықәгьежьуеит, уажәы-уажәы
агәашә днылагыланы дыԥшуеит.
Ус, илабашьа аакыдихын:
– Дад, сара Бирамраа рҿынӡа снеиуеит, ирыҵа­
шәазгьы збап, лассы схынҳәуеит, – иҳәан, иҿынеихеит. Агәашә аартны данынҭыҵуаз, Бирам дааиԥылеит. Ажәакгьы иамҳәаӡакәа даахынҳәын, илабашьа
нкыдиргылан, днатәеит.
307

Бирам даасыдгылан:
– Гәыбӷан сумҭан, Шәарах, ухаҵкы, – даацәажәеит иара, – аԥшәмаԥҳәыс лгәы рахәымкәа дышьҭоуп,
афатә ианаамҭаз иаҳзахьымгӡеит!
– Илуазеи уԥшәма? – сҵааит сара.
–   Иахатәиашара лхы лхыҵны ицон, иахьа маҷк
дааԥшит!
Еибаҳҳәоз Заурҟангьы иаҳауан, аха изакәызаалак
даламцәажәеит...
–   Крыфан ҳаналга Бирам аџьамқәа, амҳаҵәқәа
имакәан инҭаҵаны дандәықәлоз, снаидгылан:
– Даҽа ԥыҭрак умааир, Заурҟан уахь душьҭалан
днеиуан! – ҳәа наиасҳәеит.
– Ҳаи, сшьапқәа ԥҵәанда, издырыр, даҽа ҳамҭакы
сҽаанысымкылози! – иҳәеит Бирам.
– Избан? – сиазҵааит сара.
– Жәашықәсаҟа ҵуазар ҟалап саб аҭаҳмада сыҩны ашә дхымҵижьҭеи! – Заурҟан имаҳартә еиԥш
ибжьы аармаҷны даацәажәеит Бирам.
–   Изыхҟьазеи уи?
–   Даҽаџьарагьы днеиӡом! Сара сахь иҽхьакра
зыхҟьаз, сыԥҳәыс длызгәааны дахьыҟоу акәзар ҟалап, ишудыруа, хшара дҳамагәышьам. «Саргьы
сцынҵәарахын, сааӡамҭагьы, бара бхарала дцын­
ҵәараххеит!» ҳәа зны-зынла дылзаӷьуеит. Иуасымҳәеи, ари аҭаҳмада имаршәа акра уадаҩуп! –
абарҭ­қәа насаҳәаны, Бирам дынҭаланы дцеит.
Аусура ҳналагахт Заурҟани сареи. Амра нҭашәан,
иааилалашьцеит. Аҩны сныҩналан, ацәашьқәа асыркит. Уахь ҳаниасгьы, иажәабжь ԥимҵәеит аҭаҳмада.
Исеиҳәон уи аки-аки еиԥшымкәа Африка данықәыз ихигаз, дзықәшәаз. Игәалеиршәарц иҭахын
дахьнанагаз атәыла ҿацәқәа, бызшәала, ԥшрала
еиуеиԥшымыз ажәларқәа, урҭ рыбзазашьа. Цқьа
еилыскаартә исеиҳәарц дашьҭалон, ашкәакәақәа
аус бааԥсқәа имҩаԥыргоз ирыхҟьаны, ашьагәыҭуаа уаӷеи­мшхара ишҭагылаз. Еиҳараӡак дырзааҭгы308

лон мра злымԥхацыз абнатоурақәа, аӷбақәа зырӡсоз
аӡиас дуқәа, ашьхақәа, асакарақәа...
Аха урҭ зегь ицәеилаԥсон, знык ииҳәахьоу изгәамҭаӡакәа еиҭеиҳәахуан. «Ԥса, ԥса, иаасараӡа!»
иҳәон, ииҳәашаз анааимҵәалак. «Иҭыкәкәаӡама,
ажәла­нҵәеит!» ҳәа аҿеҩҳәа илахьгьы напсыргәыҵала днаслон.
Аашықәса инарықәгәыӷуа, бжеиҳан шьапыла ачаландар днашьҭаҳауа, Африка асакарақәа дрықәын
уи ахаҵа...
Аашықәса маҷума, ԥсҭазаарак ыҟоуп, уиаҟара
зхыҵыз аҷкәын хәыҷы дыҵурҟьар дузкуам!
Уахыки-ҽнаки иԥсишьон Заурҟан, адырҩаҽны
деиҭаналагеит.
***
Исмаил Сабах ииҭиша ҭины, иааихәашаз аахәаны даналга, ҳчаландар Каирҟа ахы ирхеит. Уажәшьҭа
ҳхы ҳақәиҭхоит, ҳџьабааԥсагьы ҳауеит ҳәа еицыз зегь
гәырӷьон. Аҩны змаз, иҩныҟа ахынҳәра дахыццак­уан,
иҭаацәа рбара дахгәаҟуан... Сара сзыргәырӷьоз исымази?! Ухы уақәиҭуп, уажәшьҭа уца ҳәа соурышьҭыргьы, схы абасырхарыз?! Сҭаацәа ахьынсыжьыз
Ҭырқә­тәылаҟа схынҳәыр, ҩаԥхьа иаацәырҵрын Селым-ԥашьа иҭахара, уи иуацәа-иҭахцәа инармыгӡар
рурымызт ашьауӷа исықәыз – сыкнаҳан ашьра!
Мшәан, избан, адунеи аҿы цәгьарас иҟоу зегьы
аӡәы имацара дақәшәаран изыҟоузеи? Анышәынҭра
агәыҵәҟьагьы шәҭыцк ықәиаауеит рҳәоит, гәырӷьара мрахәага заҵәык џьара иаасызкылԥхар иауазеи?
Аха иамуит, иамуӡеит, убама!
Ҳчаландар ԥыза џьара дыррак имазар ҟаларын,
Каирҟа дыццакуан, уахи-ҽни аагылашьа имамызт,
амахҽқәа иахьынӡарылшоз ршьап дуқәа еихҳәаеихҳәауа асакара ианын. Сива ақалақь аҽадхалара
ҳаҿын. Исмаил Сабах иаҳцәымӡакәа иҳаиҳәеит ҳаз309

ныз амҩа акырӡа ишшәарҭаз. Африка агәахьынтәи
ихәаахәҭны ихынҳәуаз ачаландарқәа, лассы-лассы
абрагьцәа рҿаҳалон, иацыз шьны, ирымаз рцәыргон. Убри аҟнытә ҳара агәаҽанызаара ҳаман, бџьарла ҳаибыҭан зегьы.
Уахык, ишылашьцара иаалашьцахьаны, ӡыхьк
ахьа­­маз ҳаԥхьара наагеит. Ҳара ҳадагьы уаҩ дмааицызт уи аагыларҭаҿы, Ҳашьҭахьҟа иаауаз ачаландар­
қәа ҳарзыԥшырц ҳҭаххеит. Амахҽқәа аидарақәа
рықәаҳххьан, мцакгьы неихәлаҳҵан, аҟарулцәа
рықәыргылара ҳшаҿыз, ашьшьыҳәа, ацәҳәыра ԥша
ашьҭыбжь уаҳараҳа, излааз ҳәа ҳамбаӡакәа, иааҳакәшеит ҽыла иҟаз абрагьцәак. Аҟәҟәаҳәа ихысуа, афырҭын бааԥс анышьҭасуа еиԥш, ҳаидарақәа инарзыҩит. Еилаҩынтрахеит, арахь, мзаҭахамҭан, илашьцоуп, иушьуа дуздыруам, узшьуа дузгәаҭом. Аӡәы
дыжжаӡа дшааиуаз ҽыҳәҵәыла дсысит, сшьапы сықәгылаӡамшәа аԥслымӡра адыжә аалсыргеит, агылаха
сымҭакәа деиҭасысит, ицеицеиуа ажәҩан инадызбалеит исылиҳәарц иикыз аҟама, аха акшаха даламкӡакәа схысит, иҽы дахҟьаны аԥслымӡра днылаҳаит.
–   Аа, сыршьит, сыршьит, ҭынхада сара! – дааӷьа­
ҵәыӷьаҵәит иара аублаа бызшәала. Схәы-сжьы ааилагылт иаразнак, издыруаз бжьык акәызшәагьы сааҟалеит. Сыххымшақә уахь сҿынасхеит.
– Уаублааума, узусҭда, уара, зхы сзыршьыз? – неиқәҿысҭит. Абрагьцәагьы акгьы шрылымшоз анырба, ишаакылҟьаз еиԥш, иаразнак инеимбӷьыжәаан ицеит. Снеихагылеит ахә дԥаҭԥаҭуа дахькажьыз,
алашьцарагьы сԥырхагамхеит, дыздырит, уажәы дызбазма, аублаа рԥыс, Ҳаџьы Кьарантыхә ибзыцәашьа.
– Саид уоума, уанаџьалбеит, Саид? – наиқәҿысҭит
сара, ишьаԥха сымҟәыҵаш. Аарла, сара соуп ҳәа,
издырыртә ихы ааирҵысит, ибла бзиахә ҭиаҵәаақәа ҟәандаӡа иаасыхәаԥшызшәа збеит, аха иара
уаҵәҟьа дынхьыдышьшьын, иԥсы ааихыҵит. Усҟан
310

ацәашьқәа жжа-жжаӡа иаркны сҩызцәагьы аасыдеизалахьан, сӷьаҵәыӷьаҵәуа аԥсы сахьихаз гәарҭахьан.
– Шәсыцхраа, абааԥсы, шәсыцхраа, сымала сжьы
сфеит, шәымбаӡои, дсамхашьит аублаа, исзааигәаз
ауа­ҩы! – сӷьаҵәыӷьаҵәуан, аԥсы сихагьежьуа, аха
сҩызцәа рзы уи акгьы аҳәомызт, урҭ ақәылацәа
рхым­ҭа иаҿамшәакәа иахьеиқәхаз еигәырӷьон.
Убриаҟара сеилашны сыҟан, схы ахькыдсҟьара
сыздыруамызт. Слышьҭасын, снаҩс аԥслымӡра ила­
жьыз сшәақь аашьҭԥааны, сгәы инаҵаскит сҽысшь­
уеит ҳәа, аха сааигәара игылаз Исмаил Сабах сшәақь
аасымҟәыҵиԥааит. Смаҟа иавҵаз сбичақгьы сцәигеит.
–   Дышәԥах, абааԥсы, ари деивысит! – дыҳәҳәеит ҳчаландар ԥыза. Сеимлагәа сшыркыз саарымпыҵҟьан, схы ахьынахаз аԥслымӡ сакара снықәлеит,
скаууа. Снеиуан, асакара ԥша саԥысны, сҩыза бзиахә Саид иԥсы ицаз сахьӡаны иааныскыларц сҭахызшәа. Наԥшырҭак ыҟаӡам, аҵх еимаҳан ила­шьцан,
сышнеиуаз акы снанҟьаны, схы надхәашалан ицаргьы, ма ҵа змаӡам тыша дук сынҭаҳаргьы иаҳагьы
еиӷьасшьон. Абри Анцәа дзықәшәихьаз аҭыԥ хара
саԥырызгашаз амч акәӡан исыхоз...
Саид хлаҳәада, Ҳаџьы Кьарантыхә ибзыцәашьа...
Аҵыхәтәаны Самсун агаҿаҿы ҳаиԥырҵит иареи сареи, уи зшықәсан ҳаӡхыҵыз акәын. Аублаатәылаҟа
ахынҳәра акәын хәыцырҭас имаӡаз, уи амҩа даны­
ӡлеит ҳәа сыҟан... Африка данбақәнагалеи? Дырҭима, даархәама, дтәитәыххама сара сеиԥш? Снапаҿы
дыԥсраны дышԥаҟаз? Иарбан мчы еиқәаҵәоу адунеи аҵыхәан ҩыџьа аишьцәа ҳаиҿазыжьыз? Ҳуаӡәык дҭамхакәа ҳашԥазымки ари адгьыл ҭбааҭыцә
ду?
Заҟаамҭа аԥслымӡра еиҩыцәуа саханы ацара
саҿыз сеидру, уаҳа сылымшо саннеи, сыблахаҵ аагьежьын, сыԥсы сылышәшәаны уа снылаҳаит.
311

Ауха шаанӡа, асакара ԥша схашәышәуа, патора сымамкәа уа скажьын... Адырҩаҽны, асакара
ҭацә амра анаақәлаша, саалҵит, ацәбара сыӷралан анҵәара саҿын. Изулак, аухантәарак аԥша
исықәнажьуаз аԥслымӡ насықәҳәаны саақәтәеит...
Уи сажыр, сызбодаз, сгәаҟрақәа рҵыхәа ԥымҵәози, аха Сахара ианыжьлаз аԥслымӡрагьы сара сзы
имаҷхеит... Сыблақәа ҭрыцқьааны, саанаԥшы-­
ааԥшит... Рацәак набжьамкәаны, наҟ-ааҟ ҩ-сакара бгалаџқәак рҽышьҭакны, рыбла ашьа хыҵәало
исыхәаԥшуан... Иаасыкәыршан ицхлымуа сывагьежьра иаҿызаарын, аха шьашәы иҭарблыша, исыламкьысит, убама! Агыгшәыгҵәҟьагьы, зашьа дызшьыз ижьыфара рзымгәаӷьит сыҵкьыҵкьашьаны... Урҭ ауаҩы ишьа рмоургьы макьана ирычҳа­
уан, сара аӡы смоур – сыԥсуан. Сахьынаԥшуаз,
хара, аҳаргь лакациақәа сырхыԥшны игәасҭон ҵиаа
иаҵәарак, уа иҟан азериб, ус анакәха, иҟан аӡыхьгьы. Уахь сцоит ҳәа саныҩагыла, абгақәа шәан,
инеиҭаҵит... Снеиуан сара скаҳабӷало, аӷәырџ­
ӷәырџ аргон аԥслымӡра сшьапы ахьыласуаз... Сызныз асакара дуӡӡа, амшын аҿы аӷба еиԥш, агазҽазра иаҿызшәа збон...

ИҬАБАХЬАЗ АӠХЬЫШЬҬРАЛА
Каирҟа иаауаз тәым чаландарк сахьыԥшит, Анцәа
иҵаԥшуаз уаазар акәхарын, алмҩанык крысҿарҵон,
крысдыржәуан, саахәара, сыҭира иашьҭамлеит. Нас
излеилыскааз ала, ачаландар иаанагоз аидара ерманы ҭуџьарк итәызаарын, Каирнтәи Сҭампылҟа иааигарангьы дыҟазаарын.
Каир сааит, аха иалсхуазыз уи ақалақь ду, сыуа
дыҟа­мызт, сҭахы дыҟамызт, исхамызт, исшәымызт,
амла сеиқәыцәон. Сгәы сыхеит сҭаацәеи сыжәла312

ри ахьынсыжьыз Ҭырқәтәылаҟа. Издыруан сара уа
исзыԥшыз, аха, уахызаҵәык иадамзаргьы, сҭаацәа
снарылаԥшында, ахра иалхәрааны иааиуа аӡыхь
еиԥш ахьхьаҳәа аублаа бызшәак насаҳанда, нас сыкнаҳан ашьра акәым, хәынтә аиха цагәыла сеиҩырҵәҵәаргьы усс измадаз!
Сҭампылҟа игатәыз аидара аӷба ианақәырҵоз
срыцхрааит исылшоз ала, аҭуџьар сиԥырымҵит,
сыш­кавказтәыз аниасҳәа, срыцҳаишьеит, Сҭампыл­
нӡа сааигеит хәыдаԥсада. Ҳаиԥырҵуа ҳаналага, иара
ихарџь ала сеилеиҳәеит, ҳамҭакы сыԥсы змышь­
ҭышазгьы ԥарақәак сиҭеит. Амазареи ауаҩреи еинаалоит ҳәа сыҟамызт, акрааҵуан уи агәрагара сцәы­
ӡижьҭеи, аха урҭ аҩбагьы ауаҩы дрылаҟазар шауаз
абра еилсыргеит.
Мамзаргьы изысҭахызи, сзахӡыӡаарызи, ум­ҳәои,
сыԥсҭазаара? Ақәаб иага ишызаргьы ажьҵәы иаԥырхагаӡам, џьоук алаҭхаџьырц акәац ҭнагоит. Саргьы
усшәа ауп сшыҟалаз џьоукы рнапаҿы. Урҭ рқьафуразы, рмазара иазсырҳалап, изырҳәырц ирықәлаз, Саид
хлаҳәацәгьа иеиԥш, иргәыдҵан исшьлап.
Уиаҟара ҳзалаларызеи, аерманы ҭуџьар ибзоурала сыӡхыҵит Сҭампыл. Сҭампыл – ари ахьӡ саныхәыҷызгьы издыруан. Аублаақәа уи аҵкыс идууз,
уи аҵкыс иԥшӡаз, ибеиаз адунеи аҿы даҽа қалақьк
ыҟоуп ҳәа иҟамызт. «Сҭампылҟа дцоит» анырҳәоз,
реиҳа ихараз амҩа дықәлоит ҳәа дрыԥхьаӡон. Егьызеиӷьым аҟама, ма ԥҳәысмаҭәа бзиак рбаргьы,
Сҭампыл иҭнагаз џьыршьон. Уимоу, аԥҳәызба ԥшӡа
лыблақәаҵәҟьагьы Сҭампыл қаруа иадыркылон.
Ишқалақьҵәҟьазгьы еилкааны ирымамызт, уи акәхап мҳаџьырра ҳандәықәлозгьы, бжаҩык: – «Шьам
дгьыл Сҭампылҟа ҳцоит», – зырҳәоз.
Абас, ахаан сахьнанамгацыз ақалақь саалахеит,
сыхрааӡраауа, сшәаԥырҳаԥуа. Асқьалақәа рҿы аидарашьҭыхыҩцәа ркәымрақәа рҿы ԥхьарҭас измаз,
313

иахьахәлаанӡа ԥсымшьҭыгак абасырҳари ҳәа аԥхӡы
зҿашы аидарақәа ирыхоз, исызгәаҭарызма уи ақалақь ду аԥшӡареи абеиареи? Ҵоуп, наԥшыхақә сыбла
иаахгылоз рацәан: абааш ханхьыҵәцарақәа, амзаҿа
сахьа зхагылаз аџьаамақәа, урҭ рахьтә зегь реиҳа иссирыз – Аи-Софиа, асқьалақәа рҿы хыԥхьаӡара змамыз аӷба мызгәыҭқәа, ашьхыҵә гылазшәа иахьахәлаанӡа аууҳәа еилашуаз, еилаҭыруаз аџьармыкьақәа.
Уа ирымҭиуаз, иаарымхәоз ҳәа иҟази – ахьымаҭәа
инаркны аҟаԥҟаԥқәа рҟынӡа, зынӡакгьы игәыҭҟьагаз: арахә реиԥш ауаа рыҭира, еиҳаракгьы аӡӷабцәа.
Ара иумаҳарыз ҳәа иҟази: аӷьбжьы, аҽхырцәажәара,
амцкакара, аччиа иҳәара-чара... Аԥашьацәа, амаҵура
дуқәа змаз, иара ус ауаа беиақәа иршанхагаха рҽеи­
лаҳәаны ианымҩасуаз, «Амҩа рышәҭ! Амҩа рышәҭ!»
ҳәа аҿыҭбжьқәа, цәҳәи-ҟьантази иршәымкәа, ирхамкәа, рнапқәа амҩасцәа инарымҵакуа иахьнеиуаз...
Адамраҿы ауаа зегь еиҟароуп, адунеи иқәнаҵ хазы-хазы ҭыԥк-ҭыԥк рымоуп усгьы. Сара сҭыԥ, ҵҩа
змамыз аидарашьҭыхыҩцәа рыгәҭаны, асқьалаҿы
акәын. Милаҭ хкыла еилаԥсаз, бызшәа хкы рацәала
ицәажәоз, аха ҭырџьманда еилибакаауаз, урҭ срыдыркылеит анкьаахыс ирдыруаз аӡә сакәызшәа, аӡәгьы дазымҵааит схы-сҵыхәа, сахьынтәааз. Ирымаз
ахәыҷы еигӡомызт, рҿаҵа еиҩшаны исҿарҵон.
Аидарашьҭыхыҩцәа сҩызцәа ахьеицәажәоз ир­
ҳәоны исаҳаит, ашьхарыуаа жәпаҩны Сҭампыл
ишаа­нагаз. Изусҭцәада ҳәа санразҵаа, абазақәа
роуп ҳәа сарҳәеит. «Аурысқәеи дареи анеибашь, дара
аҵахеит, нас уа аагылашьа рымамызт, Ҭырқәтәылаҟа иахыҵит!» – абас акәын ишырдыруаз сҩызцәа.
«О, анаџьалбеит, еиҭаҟалахма амҳаџьырра? Ҳа­ра
ҳаиԥш аԥсуаагьы рҽыршьма, ҳаӷеиҭа?!» – саахәыцит
сара. Хҭацәыхак шаасоулак, ақалақь сеимдо сналалон. Издыруада ҵабалаа саншьцәа срықәшәар, ма
издыруаз аԥсыуак дысҿаҳар? Акаҳуажәырҭақәа рҿы,
314

аџьаамақәа рашҭақәа рҿы, аџьармыкьақәа ргәашәқәа
рҿы исҿаҳауа салагеит ԥыҵәҵәа-ԥыҵәҵәа еицныҟәоз, кәымжәыла еилаҳәаны, бџьарла еиқәных
ашьхарыуаа. Рааигәара сгылан санырзыӡырҩы – аԥсышәоуп ирҳәо. Сан лыбызшәа саҳаландаз ҳәа сазыгәышьуа, дара цоит, сара срышьҭоуп. Аха макьана
ҳауацәа-ҳҭахцәа, ма иара ус издыруаз аӡәгьы сылаԥш
дыҵашәом. Рылахь еиқәуп, игәаҟҵәаҟуеит, ирфо
иржәуа рымам. Зшықәсан ҳарҭ аублаақәа Самсун ҳаныӡхыҵ ҳазҭагылаз арыцҳара ҩаԥхьа сналаԥшыхит
абра: аҳәсақәа лаӷырӡышуеит, ахәыҷы насыԥдақәа
еибарҵәыуоит, аҭаҳмадцәеи аҭакәажәцәеи уахьнеилак ихырқәақәо еидтәалоуп, аԥсра, амлакра, ачымазара, аҳәсақәа аџьармыкьа иқәгыланы ирыхшаз
рыҭира. О, Анцәа злыԥха ҳаура, абри еиԥш ахлымӡаах лахьынҵас ирымазма ашьхарыуаа зегьы?
Нымҩахыҵ, иуапа иҵаршәны ахаҳәрыддыра ды­латәан ҭаҳмадак, иӡырӡкәымжәы қәыршәҵаршәын,
икан­еимаақәа ԥжәан, ишьацәхыԥқәа кыл­ҳәҳәон.
Хьаа змаӡамыз ақалақьуаа ивсны инеиуан еижәхысла, аҭаҳмада урҭ ибаӡомызт, ихы еимлагәа икны,
ҵаҟа дышьҭаԥшуан.
– Ишәыхьзеи, иҟалазеи, шәзыниазеи? – снаиаз­
ҵааит сара, снаидтәалан ԥсышәала сышцәажәоз
аниаҳа, иџьашьаны даасҿаԥшит, кәымжәылеи кабалеи еилаҳәамыз аӡәгьы аԥсышәак идыруеит ҳәа
дыҟа­мзар акәхарын...
– Дад, ҵаара ԥхашьарам, уара узусҭада? – иааргьежьны азҵаара насиҭеит.
– Заанаҵ иаанагаз амҳаџьырқәа среиуоуп, сауб­
лаауп!
– Аа-а! – иҳәан, лоунытә даақәыԥсычҳаит. – Шәара, дад, аублаақәа, аума шәақәшәазаргьы, шәхы иавыжәбартә шәыҟоуп: избан уҳәар, шәхала еиӷьшьаны Ҭырқәтәылаҟа шәдәықәлеит, ҳара аԥсуаа ҳауп
315

ахамшҭыхә ианиаз, ҳандәылцаны ҳаҩнқәа рыблит,
ҳадгьыл мчыла ҳахырцеит!
–   Аурыс ҳәынҭқар иоума шәахызцаз?
–   Мап, Аԥсныҟа иӡхыҵыз асулҭан ир роуп! Урҭ
ирҭахын аурысқәа нықәцаны ҳтәыла рымҟәыҵархаларц. Ақыҭақәа рблит, ашьарҩаш каҭәеит! – ишызбоз ибла аиқәаҵәарақәа ацыԥхь нархыҷҷалеит.
–   Зхатәгәаԥхарала идәықәлазгьы, мчыла иаар­
цазгьы еиҩырго акгьы ыҟам, џьаҳанымк еиц­
ҭашәеит, уи арахь уаҳа ҭыҵшьа амам, угәы иалымсын, дад, хараӡа еиӷьын, шәыԥсадгьыл шәшықәгылаз шәырҟәаҟәар! – сҳәеит сара, аҭаҳмада игәы
акаҳара агәхьаа мкыкәа.
– Ус ирҟәаҟәазгьы заҟаҩы ыҟада, аха зегь уи
ҳалым­шеит, ҳанацәеи, ҳаҳәсақәеи, ҳхәыҷқәеи, деигьызмаха адәы иаҳзықәмыжьит! Иҭацәит, Аԥсны
ҳәа акгьы ыҟам, дад, уажәшьҭа! – дцәажәон аҭаҳмада, ибжьгәаҩа ҵәыуабжьҵас игон.
–   Ҵабалаа рхабар иудыруазеи, шәара ишәыцӡхы­
ҵма? – сиазҵаахит сара, саншьцәа ртәык саҳауазар
ҳәа сгәыӷны.
– Ҵабалааи Далааи абаҟахыз, уара абзиара збаша! – иџьашьаны даасҿаԥшит аҭаҳмада – Асаӡқәеи
ахҷыԥсааи шәара ишәыцаахьан усгьы, убри ашьҭахь
хышықәса ааҵуаны, иҟалеит аҩбатәи амҳаџьырра;
инеиԥынкыланы Аԥсны иқәҵит Далаа, Ҵабалаа,
Гәмаа, Абжьаҟәаа, Маҷараа, иаанхазгьы уажәы
ахынтә раан иҳалгеит. Сара Абжьыуаатәуп, Тамшь
ақыҭа сеиуоуп, с-Раҵәбоуп. Ҳқыҭан, дад, лак иасуа
аӡәгьы днымхеит, убас ауп егьырҭ ақыҭақәагьы.
Бзыԥынҟагьы ҭацәит. Рацәа иқьаԥҭажәхеит, сабиц,
Аԥсынтәыла рыцҳа! Дарбан ҳарҭ аԥсуаа абаҩ еиԥш
зыхәда ҳкылахаз? Наҟ ҳалбааидар, ҳаизылбаамдо,
арахь ҳаиҿихыр амуа! Уажәшьҭа дҭынчхар здыруада? – абарҭ ажәақәа мыткәман иҳәозшәа акәын ишсаҳауаз. Уаҳа иацәажәаха смоуит, дыззыԥшыз џьоук
316

ракәхарын, ҩыџьа арԥарцәа ааҳадгылан, дҩадыргылан, дыргәагәо, агәарабжьара дныбжьаргалт.
Сара адунеи саҟәганы сыҟаз аахыс, еилыскааит
ахҭыс дуқәа шыҟалахьаз. Уахь ҳхынҳәуеит ҳәа баша
ҳгәыӷуан, ҭынчмҩак амоугәышьазаап Кавказ! Сара
зшықәсан сҭаркыз ашықәсан, Ҭырқәтәылан иқәнагалазаап Ҵабалаа, саншьцәа. Ҳара аҭаацәа ҳаӡзаргьы, урҭ бзиахәха иҟоуп ҳәа срықәгәыӷуан, рыцҳақәа,
изықәшәахызгьы сеидру? Арахь, жәышықәса раахыс
зхабар сзымдыруа сани саби, саҳәшьцәеи сашьеи,
анирахь, быжьҩык аишьцәа ҵабалтәи саншьцәа,
рыԥсы ҭагәышьазаргьы, иарбан ҿацәу Ҭырқәтәылан
урҭ ԥхьакны измоу? Ча ҿаҵак соуеит ҳәа, атәымуаа
рыгәҭа, аидарашьҭыхра мацара саҿума? Издыруада
ааигәасигәа џьара саншьцәа лыԥсаа дрымамкәа анхара-анҵыра иаҿызаргьы? Издыруада, тәылак аҿы
ауп иахьыҟоу, сҭаацәеи дареи еигәныҩхьазар, еиниахьазар? Схы абасырхари? Сзазҵаарыда?
Ҳааиқәшәеижьҭеи, дад Шәарах, убриаҟара, аки-аки еиԥшымкәа, ахлымӡаахқәа уасҳәахьеит, хыҭҳәаа
мацаразаргьы, иауарацәоуп ҳәа угәы иаанагозаргьы ҟалап. Угәы рҭынч, дад, уара дуқәшәеит, уаҩы
ихимгац зхызгахьоу! Сҿы иааҭшәалак ануҵоит
усгьы, абри иуасҳәазгьы уахь инацҵала, дад!
Аӡиас ишьҭнахыз ақыдбажә еиԥш, уинахыс ҭы­
шәынтәалаха сзыҟамҵеит, сгәы сыхеит саншьцәа
аԥсуаа амҳаџьырқәа рышҟа, урҭ срылагәаҟларц
сҭаххеит. Еиҭамжьыжькит ӷьара зқәымыз сыхә­
рақәа. Исаҳазшәа сааҟалеит сыдгьыл гәакьа афҩы
хаакәакәараӡа... Уи ауха ԥхыӡла еиҭазбахит еилаарцыруа ҳашьхақәа рсахьа еилыхха, инеиԥынкыланы даулк иасуазшәа рыбжьы саҳауан Бзыԥ аӡиас
иалаҽҽоз арҩашқәа, зны-зынла слымҳа иҭаҩуан,
сара саԥшаауазшәа, снапала иҭасырхаз Бзоу хлаҳәада акьыркьырбжьы... Аублаақәа ҳусҳәарҭа анбылуаз
алҩа еилахәашь иахылҵуаз иалууа иааиуазшәа збо
317

салагеит, хьыӡда-цәада иҭахаз аублаа хацәа ӷьеҩқәа
рхаҿқәа, лассы-лассы сылаԥш дааҵашәон, мҳаџьырра шәсышьҭуам ҳәа, иаҳәа цҳафыр ҟьо, иҳаԥгылаз
Бараҟаи-иԥа Аҳмеҭ. «Шьаҭанкыла шәыӡит! Абри
акәын ишәасҳәоз!» – дыдрак еиԥш исаҳауеит уи
ахаҵа ибжьы ҿаца. Схы ахьызгара сыздыруам, амца
иалахаз иеиԥш сгьежьыхынҳәуеит. Сцәырҳаны саа­
ҿыхеит.
– Убжьы цәгьоуп, иҟалазеи, угәы цәгьахама? –
сыжә­ҩа рҵысуа дысхагылан аидарашьҭыхҩык.
Рааигәара сыҟазар сҭахуп аԥсуаа мҳаџьырқәа,
рыбызшәа саҳалар сахәшәтәуашәа збоит. Сныгәнысуа Сҭампыл ақалақь салоуп. Аџьармыкьа аилашыра агәашәқәа рҿы, ма аџьаама аҭаларҭаҿы слымҳа
нарзынархан снагылоит... Алҩа еилахәашь зыҩначу акаҳуажәырҭақәа рҿы, еиуеиԥшым ауаа ӷьалпал
ахьрыхго, акәымжәы зшәу ахьтәоу гәаҭаны рааигәара снатәоит, ма ақалақь гәарабжьара еихагыларҭақәа рҿы амҳаџьыр рҽахьеизырго снеины снарылагылоит.
Урҭ зықәшәаз арыцҳара рҽандрааларц рҭахым,
игәамҵхамҵуеит, зегь ргәы нханы иҟоуп. Уи
џьашьатәым, уаӷоу дзыниаша ианиеит, сара сеиԥш изхызгахьоу ида аӡәгьы изеилкаауам, аха избан, дара-дара рыбжьара агәаӷ зҵысызеи? Атәым
дгьыл аҿы, анҵәара ахьырԥеиԥшыз, аидгылара,
аицхыраара аҭыԥан, дара-дара ҷанҷаны изеибакызеи? Еиныршәашьа змаӡамыз аимак рыбжьалеит, наҟ-ааҟ еиҿагыланы, аӷьаца-аӷьацаҳәа ахацәа рыбжьы ҭганы еиҿашуеит, иаӷьуеит, ицәҳауеит. Зны-зынлагьы рҟамақәа ҭӷәыцәаа еизыҵҟьоит.
Аԥсшәа змаҳауаз атәымуаа, џьашьатәшәа ибаны,
иаагылан ирыхәаԥшуан, ирыцәшәаны хара-хара
ираҩсуазгьы дубарын... Сара исаҳауан зегьы. Аимак сырцәарц знык-ҩынтә сажәа наласҵазаргьы,
аӡәгьы дазхьамԥшит. Ажәала ирымҳәазаргьы:
318

«Уџьам злам умҳаҵә алоумҵан!» ҳәа рыблақәа
ирхы­збаалон. Ус ауп, ауаҩы ишьапы баӷьаӡа иԥсадгьыл ианықәгылоу, ацәгьара бааԥсгьы рҽеи­
шьак аиҭоит.
Урҭ еимаркуаз башамызт, шьаусын, аха уи зыӡбодаз, ахара зду дахьзырхәуадаз, ус иаанхеит иахьагьы-уаҵәгьы. Издыруада мышкызны аамҭа иаӡбар?
Ус анакәха, сыхшыҩ храӡага иҭахаз акрыҟазар, еизсыршәшәап, уара избо, уабацәа рҭоурых ҟәырҷахакгьы џьара икауршәырц угәы иҭам, акырсызҳәагәышьар, анҵаразы уеизгьы уеиқәшәоуп.
Ишудыруа еиԥш, ҳарҭ аублаақәа иҳацӡхыҵит аԥсуаа рахьтә асаӡқәеи ахҷыԥсааи, хышықәса аанҵәоны уи ашьҭахь, Ҭырқәтәылан иқәнагалеит Далаа,
Ҵабалаа, Гәмаа уҳәа аԥсуаа рацәаҩны. Егьызеиӷьым
ахацәа знык асулҭан инапаҿы ианыҟала ихылаԥшцәеи иареи, урҭ абџьар иаҵамгылар ԥсыхәа рымамкәа иааҭадыргылт. Ачашә дгьыл шәаҳҭоит ҳәа џьоук
хырхит, шәара шәеиԥш еибашьҩы дыҟам ҳәа џьоук
дыргәыбзыӷит, ашәара знаалозгьы џьоук дыршәеит. Ҭырқәтәылантәи аиҳабыра заманала ирдыруан,
аԥсуаа рҿы ҭауади-аамсҭеи анхацәеи, уалаҭахыла,
еибааӡарыла еилысны ишыҟаз, уи дара ишырҭахыз
рхы иадырхәеит. Кыр зылшоны иҟаз ҭауади-аамс­
ҭеи, Алоу-иԥа Шьардын иеиԥш, ҳаҭыр рықәҵаны
ирыдыркылт, ачынқәа рырҭеит, ауалафахәқәа нац­
ҵаны. Убарҭ рыла анхацәа рырԥар рнапаҿы иааганы
аибашьра идәықәырҵеит. Заҟаҩгьы уаҟа иҭахада,
хынкылашьа змамыз, акы ада акы ззымдыруаз ашьхарыуаа насыԥдақәа, шәнеи ахьырҳәалак хакәыла
иагәыдлозар акәхарын.
Аурыс еинрал чын змаз Маан Кац иӡбахә уасҳәа­
хьеит, иугәалашәозар, ҳаԥсадгьыл ҳанахыҵ ашьҭахь,
рацәак мырҵыкәа дыԥсит. Иҷкәынцәа руаӡәы – Титу
– иара имҩа дықәлеит, дфицарын, аурыс ры дрылан.
Егьи – Ҟамлаҭ, даҽаџьара ихы ирхеит. Аԥсны аҳра
319

аҵыхәа анԥырҵәа, аурыс усбарҭақәа аныҟарҵа,
аҳратәра анеимырх, аурысқәа дырмаабкәан, иҭаацәа иманы Ҭырқәтәылаҟа дааит. Уи днаишьҭалеит иашьа иԥа Уазбақьгьы. Асулҭан иеиҳабыра,
аурысқәа рцас аҟынтәгьы, аԥсуаа рыгәҭа Ҟамлаҭ
хьӡи-ԥшеи шимаз еилкааны, ианаҭаххо аамҭазы
рхы дадырхәарц, мыцхә иацԥыҳәаны дрыдыркылеит. Нхарҭас Сҭампыл агәҭаны ханк изалырхит,
ауалафахәгьы изԥырҵә­еит. Иаарласнгьы фицарс
дҟарҵеит, аԥсуаа мҳаџьырцәа рыла ишьақәыргылаз архәҭа хыс даҭаны, Арабтәылаҟа ддәықәырҵеит,
уа асулҭан дизымӡырҩуа, зхызкәачраз аҭыԥантәи
ԥашьак ир еилаԥыххаа иқәиҵаразы, ахымхәыцыҩгьы диҳәынҷаразы.
Аԥсуаа рацәаҩны имҟәыҵанҵәазаргьы, идҵа неи­гӡ­ еит Ҟамлаҭ. Дук мырҵыкәа иԥҳа ԥшӡа, Нази­
фа захьӡыз, ԥхьаҟа асулҭанхара зҽазыҟазҵоз Абдул Ҳамид ԥҳәысыс дигеит. Ус ишааиуаз, рынасыԥ
иакит Маанаа, ӷәӷәала рҽаладырсит шьарда зымчыз аҳәынҭқарра ахы ахьыҟаз аҳҭынра, рымаҳә
Абдул Ҳамид дсулҭанхеит. Аха уи «ашьаарҵәыра» изымхеит зныкымкәа меигӡарах икаиршхьаз
ажәлар ршьа. Иблақәа шьашуан, инапқәа жьышуан. Адунеи аҿы узыцәшәаша иреицәоуп хԥа:
асаби аҳәызба цҳафыр иԥыхьашәар, амцҳәаҩ
иҽхәаԥхьыӡ ҳарҵо иалагар, зхы ада хы зҭахӡам
аҳәынҭқар амчра имҟәыҵеихалар. Ԥхыӡла Абдул
Ҳамид, дны­ҟәо дышнеихуаз, абри уара иутәуп ҳәа
Кавказ ԥш­ӡа аарган, уарҳалызшәа иаԥхьа инкадыршәхит. Иҭаххеит уи «ашьаарҵәыра» иԥхыӡ лабҿаба иҟаларц.
Асулҭан иҟаиҵаз адҵала, лада иҟа, ҩада иҟа, џьарак еизыргеит архәҭақәа ирылаз аԥсуаа зегьы. Урҭ
инарыларҵеит рыцҳашьара ззымдыруаз асқьар. Нас

320

асулҭан, иабхәа Маан Ҟамлаҭ амиралаи* чын наиҭаны, хыс дахаиргылеит уи адҵа ҷыда змаз ар­хәҭа.
Еиқәных зықьҩыла Аԥсныҟа еибашьра идәықәырҵоз ар аӷбақәа рықәтәара ианналагоз, Маан Ҟамлаҭ дбаҟысаҟуа, иара хадас дзырҭаз аԥсуа архәҭақәа
даарылагылан, ибжьы неиҵихит:
– Дадраа сашьцәа аибашьцәа! Асулҭан ду шәымҩа
ныҳәаныԥхьаны шәнапы иаиркит абџьар, агьааурқәа нықәцаны шәыԥсадгьыл иазшәырхынҳәроуп
ахақәиҭра. Иааит зегь ҳаззыԥшыз ахаҵа иаамҭа!
Ижәдыруазааит, Аԥсны ҳшьапы шнықәҳаргылалак,
агәырқьҳәа аӡәк иеиԥш аԥсуаа зегьы шҳацгыло.
Аиааира шәымазааит Ҟазауҭ бираҟ иаҵагылан еибашьуа зегьы! Падишахим бин иаша!** – абас далгеит
иажәа.
Аҭырқәа еибашьыга ӷбақәа иаҳа-иаҳа рҽадырхалон Аԥсны агаҿа. Аурысқәа, еилкааны исымам уи
зыхҟьаз, Аԥсны игылаз рырхәҭақәа еизакуа, Егрыҟа
анаскьара иаҿын.
Ҟамлаҭи Уазбақьи Аԥсны ишнықәгылаз еиԥш,
иаразнак ирԥшааит, уахь инханы иҟаз, изықәгәыӷ­
уаз рыбзыцәашьцәеи, рыуацәа-рҭахцәеи.
– Шәзыдтәалоузеи, агәырқьҳәа шәҽеидышәкыл,
– драцәажәеит Ҟамлаҭ Аҟәа абааҿы икылганы, –
иааит ҳа ҳаззыԥшыз аамҭа! Аҳәҳәацәа рылашәҵа
иахьабалак ақыҭақәа, икылсааит агаҿахь, заҟа рҭаху абџьар ҳара ираҳҭоит. Агьааурқәа уаҳа ихнымҳә­
роуп! Егрыҟа! Егрыҟа! Гьааур шьала ихышхыҵәароуп уи аӡиас!..
Аха Ҟамлаҭ дшақәгәыӷуаз, ԥыҭҩык Маанаа руа­
цәеи рҭахыреи алаҳамҵозар, ажәлар ицымгылт.
Аԥсуаа ирыдыркылахьан аурыс ҳәынҭқар изакәан,
еилыркаахьан уи иалԥсаартә ишыҟамыз, насгьы,
Амиралаи (ҭырқә.) – аполковник.
Падишахим бин иаша! – (ҭырқә.) Нагӡара иқәзааит асулҭан.

*

**

321

урҭ иԥыршәахьан аҭырқә сулҭан ашьамдгьыл ҳәа
изықәиргәыӷыз шеижьагаз, зныкымкәа, амҳаџьырра
иагаз, иахьнеиз џьаҳанымҵәҟьа ишҭашәаз... Уимоу,
Ҟамлаҭ абџьар иаҵаргыланы Аԥсныҟа иӡхигаз аԥсуаагьы дрыԥсахит. Рыԥсадгьыл ршьапы шаақәдыргылаз еиԥш: «Ҳаҭоумҵан, Аԥсны!» ҳәа рҽынкажьны, адгьыл иагәӡит, нас еихеит дасу рқьаԥ­ҭажәқәа рахь, иаарԥылоз ргәылацәа-рызлацәа усгьы ргәырҽанырҵон:
«Џьанаҭ ара ауп иахьыҟоу, акы шәамжьааит, амарџьа!
Маан Ҟамлаҭи Уазбақьи рыԥсадгьыл рыԥсаххьеит,
рхы мацара ауп изышьҭоу, бзиарақә иӡхымҵит!»
Абас Ҟамлаҭ иусқәа ишакәым еилахәеит, аха
дмеи­башьыр ԥсыхәа имамызт, аԥсуаа ицәеимпзаргьы, аҭырқә асқьар иманы Егрыҟа ддәықәлеит, аԥсыуак данибоз ибла ашьа хыҵәалон, «Ишәсырбап
сара!» – ҳәа дрықәмақаруан. Нас, убригьы даԥсыуан
ҳәала уара! Дмиӡар акәымзи ахазына, аха ишԥаҟауҵари, зегь зқәыӡуа кьаҳәк дрылиаалоит ажәлар.
Дук мырҵыкәа иҟалеит аибашьра, аха аҭырқәцәа
акгьы рылымшеит, иаҵахеит. Иаанхаз ар гьежьит
Аԥсны агаҿа иӡыхгылаз рыӷбақәа рышҟа.
Нас, Ҟамлаҭ ишԥеиԥсыхәо уажәшьҭа? Гәырӷьаҿҳәашас изнеигарызеи, адгьыл-нцәас ииԥхьаӡоз
имаҳә хазына Абдул Ҳамид? Аибашьра хьымӡӷыда
акгьы изалымгеит: амҳаџьыр иӡхигаз ицәеимпит,
аԥсуаа иҳәатәы харымҵеит, идымгылт, абарҭ зегь
анааиаҳа, афра агәыжәлацәгьа асулҭан, Ҟамлаҭ ихы
ихагылаӡамшәа наҟ ихицҟьаар ҟалоит.
Ҟамлаҭ гызмал иҭаххеит ахҿыхга, ишьаарҵәыра­
заргьы, ишьаҭарӡгазаргьы, ахҿыхга! Ишьҭрақәлаз
ас­қьар, Ҟамлаҭ иуацәеи иҭахцәеи нараԥгыланы, ԥы­
ҵәҵәа­-ԥыҵәҵәа рыҽшаны, ага иаркны ашьханӡа,
Егры иаркны Бзыԥынӡа, ирылалеит аԥсуа қыҭақәа.
Аҳәҳәацәа ҳәҳәон: «Изахәалак! Изахәалак! Аурыс
гьаа­урқәа ҳашьҭалан иаауеит, иаазықәшәалак ндырҵәоит, ахәыҷқәа аԥса иахарҵоит, ҩны-гәара иеи322

гӡом, ирбылуеит! Изахәалак шәаала Ҭырқәтәылаҟа!
Асулҭан ду ишәзалихит ашьамдгьыл, амсылман
гәҭылса дгьыл аҿ ишәзыԥшуп ахақәиҭра, џьанаҭ
ԥсҭазаара! Аҟәа иӡыхгылоуп, хаҭала шәара шәзын
иааишьҭыз, аӷбақәа раҳ «Маҳмадиа!» Изахәалак! Изахәалак!»
Амц каҭа иалашәаз усгьы ддәықәлеит хыма-­ԥсыма,
иҭаацәа иманы, уахь изгоз џьшьа ирахәгьы иаԥцаны,
егьырҭ еиҳараҩӡак: «Ҳазшьуа ҳара даабап, шәҳаламкьысын, шәара ижәшәхьоу ашьа шәызхоит, шәахьааз шәца!» ҳәа рыҩнқәа рҿы иаагылеит, аха асқьар
ршәақьқәа харшаланы иаарыкәшеит. Мчыла индәылцаны амца нароурыжьуан рыҩнқәа. Заа зҽыԥхьазкызи, ма ашьха цәҳәыра иқәыз хьчаки ирзууази акәымзар, зегь неидцаланы, шәцала ҳәа аҟәҟәаҳәа ирывахысуа ирыман агаҿахь идәықәлеит. Иԥсуаз уа дыԥсуан,
изхьаԥшуадаз, егьырҭ ирыхан аӷбақәа ирҭарыжьуан.
Иккаӡа иҭацәит Аԥсны! Гәымбылџьбара Ҟамлаҭ
ихы аҿыхра мацаразы ԥсаҭатәыс иҟаиҵеит ижәлар
гәакьа! Ичынқәа рыцырцырра иахҭниҵеит иԥсадгьыл бырлаш! Уа, Сҭампыл, асулҭан иҿы даннеилак: «Аибашьраҿы ҳаҵахазаргьы, уа иҭахаз асқьар
рхыԥхьаӡара хынтә рыла еиҳаны, абџьар иаҵагылаша ахацәарԥар узаазгеит» ҳәа ажьыӡ шәахтә еиԥш,
асулҭан иаҿа ианиҵозар акәхап ирпеипеиуа аӷба­қәа
рҭәны иааргоз ашьхарыуаа хлаҳәадақәа!..
Дад Шәарах, абыржәы иааркьаҿшәа иуасҳәаз
ажәабжь хырзаман, мчыла зыԥсадгьыл иацәдырӡыз аԥсуаа, игәаҟҵәаҟуа Сҭампыл ианалаз,
ана-ара слымҳа нарзышьҭуа санырзыӡырҩуаз, ма
санразҵаа­лак исарҳәақәоз рыла еилыскааз акоуп.
Убарҭ ашықәсқәа инадыркны ԥсыуа зхылаҳәоу Аԥсны данхалеит ҳәа сыҟамызт. Уара умааргьы, Аԥсни
аԥсуааи еигымкәа ишыҟоу смаҳаӡакәа анышәаӡа
сафагәышьозаарын. Аха Анцәа ҳазшаз иџьшьоуп,
имыӡзаап аԥсуаа рыжәла, иӷьацазаап рдаракәац!
323

Зымҩарак – арахә реиԥш мчыла еидцаланы иаа­
рцаз ажәлар, егьирахьҟа – Маанаа рыуацәа, рҭахцәа,
иара ус дара ирыдгылоз, убарҭ ракәын, еинышәашьа
змамкәа, ҷанҷаны зыблақәа ҭибахуаз.
– Аӡәгьы дҳазхьаԥшуам, ахәшә зфаз арахә реиԥш, анҵәара ҳаҿуп, иабаҟоу аџьанаҭ дгьыл иаҳзалырхыз? Дабаҟоу ҳара ҳазҭииз Маан Ҟамлаҭ, иҳаи­
ҳәааит ҳазхирҟьаз! – рҳәон џьоукы.
– Ижәуазеи, уара, аурысгьааурқәа шәаадмырбызар, Маанаа ирхароузеи? Иҭабуп ҳәа рашәҳәар
шәнаалоит, шәыԥсы еиқәдырхеит, шәшьапы шәықәмыркьысӡакәа ӷбала шәааргеит! – нараҭаркуан даҽа
зымҩарак иатәыз.
– Уара узусҭада, Маанаа рхәаша икарԥсоз иааӡаз
арыцҳа, унапы ианузеи? Ҳара иаабарц ҳҭахуп Ҟамлаҭ иашьеи иареи! Рҿала иҳарҳәааит ҳзыхдырҟьаз!
Ҳабла иадырбааит ҳара ҳҭины иҵырхыз амазара!
Мап анакәха, раҳҭны еихагыла ду амацәаз еиԥш
ҳаакәшан, агаз лақәҭәаны амца ацраҳҵоит, иалаабылуеит ишынҭаацәоу зегьы!
– Уахь неишьа шәымам, асқьар акәшаны игы­
лоуп, шәҟәаҟәан шәықәырҵоит!
– Иҟәаҟәан иҭарҵаз раҵкыс ҳазлеиӷьузеи, амлеи ачымазареи неилалан, шәҩыла анҵәара ҳаҿуп!
Шәыԥ­сӡама, уара, ҳдәықәлап аҳҭныҟа, ҳшьа ҭаҳҵап
кәапеила! – амца ацраҵаны даҵаҳәҳәон даҽаӡәых.
– Ижәуазеи, уара, аџьмақәа реиԥш шәынкыдԥала-аакыдԥало, асҵәҟьа ҽырхагара жәбахьоу! – аҭак
ҟаиҵон Маанаа ирзааигәаз аӡәы. – Шәара шәыӡхы­
ҵижьҭеи Ҟамлаҭи Уазбақьи ыцәам, итәам, Ҭырқә­
тәыла иалоуп, ишәзалырхырц иашьҭоуп нхарҭас
иреиӷьу адгьыл!
– Ҳара ҳашьҭахьҟа ҳхынҳәуеит, ара аагылашьа
ҳамам, дара ирымазааит уи адгьыл! Ирылдыршааит,
адунеи амаа зку маҳәыс дрымоуп усгьы, ҳара ҳшаа­
ргаз еиԥш ҳаԥсадгьыл ахь ҳархынҳәра!
324

– Ҩ-ҳәынҭқаррак рус Маанаа ирзыӡбом, аха усгьы
шәажәа наагап дара рҟынӡа, шәыҽшәырҭынч! – иаҳа
рыҽраԥсшәан ицәажәон егьырҭ.
Аџьармыкьа агәашә аҿы, акаҳуажәырҭақәа рҿы,
аџьаама зҭагылаз ашҭаҿы, иара ус ақалақь гәарабжьарақәа рҿы, аԥсуаа мҳаџьырқәа ахьааиқәшәоз
иахьа­балак абарҭқәа ракәын еимактәыс, ӡбатәыс
иры­маз. Аха аимакра аизыҵҟьарахь иниасит, аҟәҟәа­
ҳәа ана-ара аиҿахысрақәа, аҟамақәа ҭыхны аигәыд­
ларақәа, ауаҩшьрақәа, – ацәгьара бааԥс ахь ииасит
аусқәа.
Уи гәарҭазар акәхап аиҳабыра, дук мырҵыкәа
асул­ҭан иаҳҭнынтәи адырра ҟалеит, аԥсуаа мҳаџьырқәа, ақалақьқәа, иаҳҳәап, Сҭампыл, Езмыд, Самсун,
Трабзон уҳәа иахьыҟазаалакгьы иалцаны, Иазқьышаҳери Адаԥазари ҳәа изышьҭоу аҭыԥқәа рышҟа
идәықәырҵарц. Ари мчылаусхеит, мапчап уҳәаргьы ауамызт, ар ракәын ари анагӡара знапы ианыз,
ашәақьқәа наушьҭакны унараԥырцон...
Еиҭадәықәлахт ҳәсеи-хацәеи, хәыҷи-дуи амҳа­
џьырқәа еицрыхәхәа. Абраҟа ҳаиԥырнагеит аԥсуааи
сареи. Урҭ Сҭампыл ианалырца саргьы сзаламгылт
уаҳа. Урҭ срыдхалт акәымзар, уиаҟара аамҭагьы
сзаа­гыло сыҟамызт, сдәықәлар акәын сызлыҵыз
рышҟа... Саԥхьа ишьҭан амҩа гәҭыха!
***
Амҩа сықәуп, Осман-Коиҟа сцоит шьапыла, ҭага­­
лантәи аԥшабаа сысуа. Сыԥсы иадгьылны иҟамызт уи аҭыԥ, аха, иагаумҳәан, шықәсқәак ракәзаргьы, аԥхӡы нықәҭәо иқәаарыххьан сыжәлар гәакьа,
ипиџьҳаӡа, ажәҩан иаҵахәхәа иҩеихьан аублаақәа
рылҩаҵә, ана-ара илҳәыгәаахьан рнышәынҭрақәа,
ацхеиԥш ихаакәакәараӡа убраатәи аҳауа иалан ҳабызшәа, ажәҩан иаҵаҩуан ҳашәақәа... Уа инсыжьит:
саб, сан, сгәылацәа, ҳашьцәа, ҳҭахцәа. Хьацак амҵа
325

уԥхьахьазаргьы, уанаҩсуа уаагылан уахәаԥшуеит,
усҟантәи аамҭа угәаларшәо.
Сҭампыл саныҟаз ишалацәажәоз саҳаит, асулҭан
Абдул-Азиз данахыргоз, иара изааигәара игылаз
шьха­рыуак ацәгьара бааԥсы шимпыҵҟьаз, ихаҭагьы
цәгьаԥсышьа ширҭаз. Ҳәара аҭахымызт, ари ҳара
ҳахәԥҳа Алоу-иԥа Шьардын иакәын. Ииузеи, дзықә­
шәазеи, мцахәыцәа? Иара ихала ихы ҭаирхазаргьы,
жәларак зегь иара иқәӡуеит ҳәа сыҟамызт.
Иаасԥылоз аӡәы аублаақәа ахьынхо удыруазар
ҳәа саниазҵаалак: «Ачерқьесқәа ракәхап узҿу! Урҭ
Осман-Кои инхон, аха ианырмыхәа, шықәсқәак
рышь­ҭахь иахырцеит, қәылацәан, цәгьоуцәан, уаҩ­
шьцәан!» – аҭак ҟаиҵон уи. Иазгәаҭ, дад Шәарах,
Ҭырқә­тәылан ашьхарыуаа мҳаџьырқәа зегьы усҟангьы уажәгьы ачерқьесқәа ҳәа ирышьҭоуп.
Даҽаӡәых: «Урҭ зықәшәаз уаҩ дақәымшәац! Иахь­
неилак хҵәароуп, хыԥсаароуп ирзыԥшу!» ҳәа аублаақәа рыцҳашьаны дрылацәажәон. Ианбацәгьауцәаз,
ианбақәылацәаз, ауаҩы ибара ныҳәак еиԥш иеигәырӷьоз, зчеиџьыка знапы иқәҵан изкыз, ламысла иеибаркыз аублаа нхаҩыжәлар?
Амҩа сықәын уахи-ҽни.
Абар Осман-Кои аҟәаԥаҿаԥара аҽкыдкыланы
иахьы­­шьҭоу. Ахәлара рацәак агмызт, ажәҩан хәашь
иџьы­кацха иаҿышәшәон асы, слымҳа иҭашәышәуан
аԥшаҵәыҵәы...
Сышнеиуаз, раԥхьа снаҿагылеит ахьацазаҵә
зықә­гылаз ахәы – злыԥха ҳаура Быҭха атәарҭа. Сынхалазар, иабаҟоу, ԥахьа зны ашьац кашьшьы, жәларак
ҳшьамхқәа нарсны ҳныҳәарҭа; амыӷи ажыци ахылиаахьеит, иҭацәуп, иҟам ҳныха, еималахьеит иара ахьгылаз аҭыԥ, ишәыршәыруа иахагылаз ахьацагьы ԥырҟахьеит, аҵабаара иаҿуп иҵыҳәҳәоз ашьапы...
Уажәшьҭа гәыҩбарада еилкаауп зегьы... Иқәҵит
ари адгьыл аублаақәа шыжәларыз.
326

Сышнеиуаз, снадгылеит асаӡ-ԥсыуа Абыхәба
Мзауҷ инхарҭа. Иқәӡаахьан ихыбрақәа, амӡырхаҵәҟьа ртаӷаны аҭаҭын шылаз ҩашьом, ахәҵәқәа
кыдхаа асы илыҳәҳәоит, инапала иҿеиҵаз агәашәгьы нханы иҟагәышьоуп. Игәы амыҳәо, ихы амыҳәо
дызлаҟаз ала, иҟалап уи анкьатәи ҳгәыла заанаҵгьы
дыхҵәазар. Исгәалашәоит уасиаҭҵас исеиҳәақәоз.
Издыруада дызхынҳәызар Аԥсныҟа! Дзаҟарахарыдашь иҷкәын хәыҷы Шьоудыд?
Сара сеиԥш агәаҟрақәа згәы ҭырблаахьаз изынгьы имариамзаап, убама, уаҳа уара иутәым ухатәы
ҩны аԥхьа, уҭал ҳәа иумыԥхьо, уца ҳәагьы уарымҳәо,
агәашә уанылахалак! Ауапа насхадырԥазшәа сыблақәа аалашьцакит зназы, аха рацәак мырҵыкәа
инасхыҵит. Игылоуп ҳнапала иҟаҳҵаз ҳаҩны, кьыс
амаӡам, рыцҳа! Амала, аҩаза цәа ахьыкәкәоит, ихырқәақәоит. Абарҵан ԥшьҩык-хәҩык роума ахәыҷқәа
хәмаруеит, ахьҭагьы усс ирымам. Аҩныҵҟантә исаҳауеит ӡҟык иҵәыуабжьы, агәды-гәды ахгоит игара
ахьҵысуа, инхагәышьазаап ҭынч ҭаацәак, изысшәирызеи, Анцәа рызирҳааит, аха иабаҟоу сара стәқәа:
сан, саб, сашьа, саҳәшьцәа?.. Ала еиқәаҵәа сгәана­
ҭеит, сзадымҵуа агәашә сахьадгылаз... Аҿы ҩеихыхны ҟыԥ амҳәеит, иааскьан, садырызшәа сахь­гылаз
исыхәаԥшуа инатәеит.
Амш ахәларахь инеихьан, ахьҭа есааира аҽары­
ӷә­ӷәон... Сыҩнуҵҟа сыԥси сгәыӷырҭеи усгьы иҵааршәхахьан, уажәы – адәныҟагьы сцәа-сжьы ахьҭа
азымчҳауа иалагеит.
Мчык насыхан, снаднагеит агәашә. Сахьцо ҳәа
хықәкык сымаӡамкәа снаскьоит. Снавалеит ақыҭа
жьира, кеҩ-кеҩҳәа иаасаҳаит ажьаҳәа абжьгьы, сгәы
ааҟәандахеит, уажәы избазма, издырит ақырҭуа Дауҭ
ижьирҭа. «Урҭгьы ахырцарызма? – саахәыцит сара.
– Дауҭ дажәхьан, уажәраанӡа дзааирымызт, издыруада иҷкәын, анкьатәи сҩыза Дырсын, аибашьрахь327

тә деибганы дхынҳәызар?» Ашә аартны ажьира
сныҩналеит. Хаҵак, изшьапык мҿтәны, аҟыгә-­
ҟыгәҳәа иҵарсуа, аԥсангьери давагьежьуа ажьира
даҿын... Илымҳақәа ихьуан акәзу, баша алҩақ иҽацәихьчарц акәзу, ихы-иҿы хҭырԥала иҭаҳәҳәан...
– Амцахь уааскьа, ахьҭа цәгьоуп иахьа! – ҿааиҭит
уи, ижьаҳәа нықәҵаны, асқам сымҵахалауа. Ацәымза аиркын, даахан, иххаӡа иаақәиргылт, иааҩналашеит ажьира. Аԥшәмеи сареи ҳаблақәа неиҿаԥшит.
– Заурҟан уоума, уанаџьалбеит, Заурҟан! – дныҩныҵәааны, имҿтәы шьапы иҵаргәо, иҿааихеит сара
сахь.
– Сара соуп, убла уамжьаӡеит, Дырсын! – ҳҩыџьагьы ҳҽынеигәыдҳажьлеит. Иԥсхьеит, ихаҳәхахь­
еит ҳәа сыҟан сгәы, аха ибзахеит, иҭгәырӷьааит,
исцәыӡхьаз зегьы хынҳәызшәа. Ҳҩыџьагь, ҳқьызқьызны ҳҵәыуон, аха ҳара ҳзыжьжьахуадаз, ҩыџьа
заҵәык уада-ҭынхада аԥсангьери хьшәашәа ҳахагылан. Дырсын ҭынчхашьа имамызт, сазҵаара
дшаҿыц даҿын:
– Ажәҩан ахьтә улбаама, ма уԥсны убзахама,
икнаҳан ашьра зқәыз уабаанагеи, Заурҟан сашьа?
Ууацәеи уҭахцәеи еизаны урҵәыуахьеит, сыблақәа
сыржьазар ҳәа сшәоит, убжьы аасырҳала, убжьы
сгәалашәоит, Заурҟан!..
–   Сыкнаҳага сазнымкылт, иԥҵәеит! Дырсын,
иҟалазеи, иахьзеи ушьапы? Ухалазаҵәык уаххалама
аҩны?
–   Сшьапы ҳәа узҿу Тунис асакараҿы қәыџьма
млашьк иазныжьны схынҳәит, саб иԥсы шҭаз сихь­
ӡеит, ҵыԥх ауп даныԥсы, уиаахыс ишубо, сшьапызаҵә еиԥш, саргьы сзаҵәуп!..
– Иԥсаҭа бзиахааит Дауҭ! Иуаҩра хаакәакәараӡа
сгәы иқәуп, адунеи сықәнаҵгьы исхашҭуам! – саацәажәеит сара, сҩыза сизааигәаны, сиҿаԥшуа сахьтәаз. – Уара уаӡәгәышьоуп, избоит, аха иубаргәузеи,
328

уаби уани рнышәынҭрақәа уахьрыхәаԥшуа маҷк аҟара угәы рҟажалап, сара соуп, Дырсын, агәыҵәҟьа иқәхаз, саби сани рыԥсырҭагьы сыздыруам, саҳәшьцәа
усгьы рылахь шәышәын, агәылшьап иахәлабгахьан,
сашьазаҵәгьы ихы урҭ ирықәиҵазар акәхап!..
–   Уара узықәшәаз, иҟалап еиҭаҳәашьагьы амамзар... Аха уԥсы ҭахеит, уԥшьмахак еибгоуп, уаԥхьаҟа
иузылашааит амрахәага, ушьҭахьҟа иныжьзааит
агәаҟра еиқәаҵәарақәа зегьы!.. Измыд, Селымԥашьа уанилга, Мата деибганы дхынҳәит аҩныҟа,
аха рацәак даанымхеит, саб Дауҭ излеиҳәоз ала,
иаби иани иманы дықәҵит, уинахыс иахьан­ӡагьы
урҭ рхабар-зхабару ҳәа акгьы ыҟам!.. Заурҟан, иумпыҵҟьаз ацәгьара иахҟьаны, аублаак ак шимыхьыз
удыруаз! Угәы рҭынч. Уи ашьҭахь ауп шәыхәԥҳа Алоу-иԥа Шьардын ихҟьаны ацәгьара бааԥс аныҟала,
ажәлар анахырца... Урҭ зегь уасҳәап акакала... Саб
Дауҭ иҳәамҭаны издыруеит. Уи ибла иабеит зегьы...
Иагарааны иҟьаҟьаӡа иҳаршап аҵхқәа... Уаргьы
исоуҳәаша мачхәума! Уажәы, амҩа уашәаны уҟоуп,
уааԥсоуп, амлагьы уакуеит!
Дҩагылан, ишьапызаҵә иҵарсуа аишәахьча
даа­хан иаасымҵаиргылан, акҿаҩра дныкҿалеит.
Иԥиҟҟеит амгьал, заа иӡны имаз аԥсыӡ навеи­ҵеит,
иххит ашә, ирссеит аџьымшьы. Заа иҽҳәаиргылахьаз акаҳуаршыга абҩатәы гәыгәым хәыҷы ахәараҳәа ашра иаҿын. Адәныҟа аҵх еимаҳан илашьцан,
икыдҳан илеиуан асы, зны-зынла аууҳәа аҭӡывара
ԥшацәгьак аакыднаҳәалон, аҭуан ахьтә ахьхьаҳәа
инкаԥсон алҩақ цырақәа. Акрыфара ҳшаҿу, дҩагыланы амца дҩаҵхон, исымҵеиҵаз дахашшаауан сызҭаз аԥшәма.
– Уара уеиԥш асас имҵарҵаша сзымдыруа исмы­
хьит, Заурҟан, уаҳа змоу ишьҭахь ицәырыргааит!
Агәылара сныдыххылан акы аазгап ҳәа уҟоума, ҳазлатәоу зегьы ҿыцқәоуп, ааигәа ҳзеибадыруам. Иаҳа329

уеи, сабиц, ҳаԥсадгьыл ҳшьапы ықәгылагәышьазар,
уара уеиԥш знык иԥсны игылаз изыҳәан, цәык ахәда
хырԥаны икарыжьуан, иреиӷьыз аҳаԥшьа хырт­уан,
агәыла-азла, ауа-аҭахы рҽеидгаланы, кәашаран,
шәаҳәаран, мчыбжьыкгьы инеиужьны чаран... Аха
иабаҟоу ҳаԥсадгьыл, ҳабаҟоу ҳара?
– Идырны иумаз сҩыза, – инаиаҭаскуан сара,
– абри еиԥш гәыкала ирхиоу аишәа, Аублаатәыла
сықәҵижьҭеи сахамтәац. Аԥсадгьыл ануҳәа, Дырсын, убраҟагьы насыԥла усеиӷьуп, уара уԥсадгьыл
Қырҭтәыла, иара ишаҭаху хақәиҭрак амамзаргьы,
иеиқәханы иҟоуп, ақырҭқәа рабацәа рыдгьыл аҿы
инхоит, инҵуеит, рхәышҭаара дмырцәеит. Сара? Ҵабыргуп, иҟоуп Аублаатәыла, аха уи дгьылуп, шьхароуп, бнароуп, инеиԥынкыланы қьаԥҭажәуп, ҳаԥсцәа рыбаҩ аҷыдарахаз, аублаа зхылаҳәоу, ҭаҳмадак
идамзаргьы, аӡәгьы данымхалт. Ауаҩԥсы дызнымхалаз адгьыл – ԥсадгьылума? Аублаақәа уаҳа ирымам аԥсадгьыл! Урҭ, ажәҩан иххалаз аԥҭа ԥжәаха
еиԥш, афырҭын бааԥс иҟьо иаман идәықәуп, мышкызны, ажәларқәа зегьы рзын икаххаа амш еилгаргьы, уи аԥҭа хәыҷы ажәҩан ишхыӡыҭыло еиԥш, аублаақәа уи аҽнынӡа адгьыл ианыӡлар ҟалоит!..
Иҳазгәамҭаӡеит амца шҿыцәаз, Дырсын дҩагылан, ҟыгә-ҟыгәҳәа имҿтәы шьапы иҵарсуа, гәыдкылак амҿы нақәиԥсеит, нас алҩа жәпаҳаҳараӡа
изхылҵуаз ацәымза аақәихын, иааирҟәатҟәатит,
агаз ҭанҵәахьазар ибарц акәхарын, нацәхыԥла амцабз хылҵырҭа ааирыцқьеит. Ажьира ашә ааиртын, абарҵа дныҵагылан, ажәҩан днаҵаԥшит, аиаҵәақәа кәалыкәаџьо, аԥшәма ижәҩахыр сахыԥшны ажәҩан инадызбалеит, асы хкәахьан, аҵаа адгьыл еиҩнажәон, анаатә асы шьҭыԥссаауа ишааи­
уа, аҭӡывара инадсылон аҽрыӷьны, нас: зжьы зцаз
ала еиԥш, ҵәаабжьык ахылҵуан... Амца хааӡа ис330

ныԥхон, хынтә иҭацәхьаз абҩатә гәыгәым хәыҷы
еиқәыхьшәа­шәа игылан хазы...
Ҽыкәабага шанак насықәҭәан, сгәырҩақәеи, сгәа­
ҟ­рақәеи, схәыцрақәеи насхыӡәӡәааны иагазшәа, сҩы­
шьыраҳаҭны, хәажжаӡа иеиқәыз амца сыҽ­ҳәатәан.
Лассы уи инацлеит ацәа хаагьы...
***
Ааԥнынӡа ажьи Дырсын сиҭан. Жьаҳәа ҟыгәрала иааихашәалоз еиҩшаны иаҳфон. Саргьы баша
стәамызт, алӡынрак ауаҩыбжа хьҭак дасмыркит,
мҿаа­гаран сызҿыз. Заҟа ирыцҳау уазхәыц, ԥҳәыс
дахьыҩнам аҩнаҭа, аха уи ансырԥшуамызт сара,
афатә, ажәтә, аӡәӡәатә-аҳәҳәатә, ақәыршә-ҵаршәра инаркны, иареи сареи ҳаицхырааны зегь ҳҽырхьаҳагӡон... Зны-зынла санааҭацәуаз напы асыркит амарҵеира, аамҭа кьаҿк аҩнуҵҟала исылшо
салагеит аиха, аигәышә, аҽага, абаҳа уҳәа рҿыбаара,
рыӡрыжәра. Амч сзынханы исымагәышьан усҟан,
иага иҽ хагазаргьы, сымацара ишьаҳаны, инкажьны ашьапы счаԥон, ауардын агьежьқәа аиха рыкәсыршон. Дырсын сылшарақәа дреигәырӷьон: «Уара
избо, ас шулоу асулҭан иаҳар, иаҳҭныҟа уигар ҳәа
сшәоит хатә жьиҩыс, ирабҽы марқаԥақәа ршьапқәа изучаԥалап» ҳәа алаф сылихуан. Зны-зынла
усутә ҳамамкәа ҳанааилахалак, џьара акы ҟәнысшьо
сыҟазма, ақыҭа снарылалон сқьаранџьуа; аӡәы амҿы
изԥысҟаларын, егьи ирахә рхәы изаазгаларын, ибоу­
рақәа срыцқьаларын, ҟәрышьқәак насымҵарыԥса­
ларын, акрысҿаҵаны уца ҳәа насазҳәозгьы дуба-­
рын.
Газк, сапынк, џьыкак анҳагхоз, ма маҭәаҩыҭәак
анаҳҭаххоз, Езмыдҟа ма Бандырмаҟа снабжьысырц салагон, аха сҩыза Дырсын: – Арҭ аҭыԥқәа рҿы
Селым ԥашьа ихаҭа дахьымаара дцазаргьы, дызҭахыз, иуацәа-иҭахцәа, идкылан имаз азкылԥш331

цәа пылыпылуеит, уздыруаз дуҿаҳар алшоит! –
иҳәон, иҽаҿишьаауан, амҩа сықәлар иуамызт. Абас
Осман-­Кои салан сара, аӡәгьы сизымдырратә сԥаҵа
аушьҭны. Ажьира, ишудыруа, еиԥықәсларҭоуп, аӡә
дааиуеит, аӡәы дцоит, ус иахҭыгәлаз тәымуаҩык
дансазҵаауаз – сара Ҭоуфыкь сыхьӡын, Дырсын
иаб иашьа иԥа сакәын, Ордунтәи дызбарц сахьааиз
аӡын сҭанасын, аанҿасра сыҟоуп. Абас ҳазланхоз
зегьы Ҭоуфыкь ҳәа акәын сшырдыруаз. Ари еиԥш
ацәырҟьацәырасра ԥсҭазаарагәышьамызт, аха схы
мацара сазхәыцуамызт, аҳәынҭқарра цәгьауҩы ҳәа
сыԥхьаӡан, Дырсын снаидырбалар, афра ауаҩыбжа,
дныбжьахәаша дцон.
Дырсыни сареи ҳаидтәалан ҳшеицәажәоз мацара, иҟьаҟьаӡа аӡын ҵхқәа анҳаршоз ыҟан. Закәызеи,
аҳәсахәыҷқәа ҳавагьжьуа, абысҭа алҩаҵә ахылззуа ианҵаны, ашша алхәаҭо ажьҵаа ӡны инаваҵаны, аҩы ԥхеиԥхеиуа ҳаԥхьа иқәыргыланы, аккаҳәа
аԥхьарца бжьы ҳалаҩуа ҳтәап ҳәа уҟазу, ҳабҩагәыгәым ахәараҳәа ишуан, акаҳуа самсал ҳҽаҳарбылуан.
Иара дааԥсар, сара сналагон, сара скарахар – иара.
Еибаҳҳәон дасу ҳхьаа-гәҭыхақәа, ҳрылацәажәон
дасу иаҳхаагаз, ҳахьнеилак ҳзықәшәоз азалымдарақәа, еимҵаҳкуан, аҵхлашә иаҵәахыз амҩеиԥш,
еилгара змамыз уаҵәтәи ҳамш. Уажәшьҭа издыруан
сара, аублаақәа зҭашәаз аиҭарыцҳара – ари адгьыл
ишанырцаз, хырхарҭасгьы ироуз.
***
Дад Шәарах, иацы уақәсыргәыӷит инеиҵыхны
иуас­ҳәарц Алоу-иԥа Шьардын асулҭан иаҳҭынраҿы
даныҟаз импыҵҟьаз. Аҵла шшәырӡа ишгылоу
ашьапы ацәымса аанахәо иалагар – рацәак азынҵ­
уам, иҵҩаауеит, рыцҳа. Ажәларгьы убас кьаҳәк дрылиаауеит, иара даԥсаӡамкәа мчык наиҵасны ҳасабрҭа ӷәӷәарҭак аҟны дхагалан днықәнартәоит, ибла332

хаҵ гьежьуазар акәхап, далҟьар ҳәа дшәаны, лаҟәы
игылоу ауаа лаԥшықәҵаны ӷас ишьҭихуеит, ршьа
деигӡом, рыбаҩ аӷырҿҳәа днаӷрагыларц иҭаххоит,
дышнеи-шнеиуа, убасгьы цәгьарак импыҵҟьоит,
иара ихаҭагьы дазымхакәа, дызлыҵыз ижәларгьы
нақәхәаша ицоит.
Усҟан, уи акьаҳә дызлыҵыз ижәлар изашшра
рзы­гәаӷьӡаргьы, акгьы рымчым. Аҵлақәа ирыхьыз
умдыруеи Анцәа иҟны ианнеи? «Аиха ҳахнашьаа­
ӡоит, џьара еиқәырхашьак ҳаҭ!» – рҳәеит дара. «Аиха
зларҟьо аихахәы шәара ишәжьуп-ишәцәоуп, сара
ишԥаҟасҵари?» – аҭак ҟаиҵеит Анцәа.
Убас акәымзи дшыҟаз шәарҭ аԥсуаа шәзы аамсҭа
Маан Ҟамлаҭ! Убас аублаақәагьы даҳзыҟалеит санду
гәакьа лааӡамҭа аамсҭа Алоу-иԥа Шьардын.
Ишуасҳәахьоу еиԥш, Алоу-иԥа Шьардын, имаҳә
асулҭан Абдул-Азиз иаҳҭны амаҵура далан. Аусқәа
зегь раҳасабырҭаҿы даныҟала, зегьы иара илшоз
џьишьеит, дхамаԥагьахеит, иара знапаҿы дыҟаз
аиҳабацәа даарҿаххуа мацара, даарзымчҳауа аҟын­
ӡа ихы неигахьан. Знымзар-зны дызлыҵыз аублаа
жәлар, хҵәахыԥсаақәак ракәын, рыԥсы шԥаҭоу ҳәа
дазымҵааит. Идгьыл аҿы иқьаҳиа инижьыз ауалқәа
анизылымхлак, усҟан игәалашәон аублаақәа, ма аррахь ааԥхьара аныҟаз ашьхарыуаа рхьырԥар дреи­
гӡо дыҟахызма, усҟангьы игәалашәон аублаақәа.
Ихашҭит уи дзааӡаз ианаӡӡеи лкыкахш, иԥсы ҭоума рыцҳа ҳәа знызаҵәыкгьы дизхьамԥшит, иахьабалак иарӷьажәҩаны ивагылаз ибзыцәашьа – сара
саб Ҳамырза. Даагылеижьҭеи аԥсыцәгьара иман уи
ҳахәԥҳа, аха аҳаракырахь данҩеи, абеиареи аԥшӡареи еимгәҳәо ирылаз ауаа данрылаԥш, ҳәаак амоуа, иҵысит иԥсықымқымра. Дзыҩназ аҩны ханхьыҵәцаразарц иҭаххеит, амаҭәа иҩнагылазгьы
хьыразныла иҩычарц дашьҭан. Ирҳәоит, аҳәсақәа
рахьгьы хынкылашьа имамызт ҳәа. Ԥхамшьарыда
333

аҽнышьыбжьон дахан игон аҵарҭыша. Аӡәи-аӡәи
реичырчара, уҳәансҳәан рыбжьгара иҽазикит, аиҳабыра аӡәи-аӡәи рыгәра еибамго, еицәшәо, ирҳәаша
рзымҳәо рыҟаҵара иара илиршеит. Даҽак игзаалакгьы, абарҭ реиԥш аҟазшьа хәымгақәа злаилалазеи, анаџьалбеит, аламыс дгьыл Аублаатәыла иааӡаз
ахаҵа?
Уи сҳәеит ҳәа, иага гьангьашреи, иага маҳагьареи, еиҵаҟәаҟәареи аршуеит ақьафуреи аҽырбареи рыда уаҳа ус змаӡам ахьныҟәнагоз уи аҳҭынра
мцахәыцәа!
Авизир ду ихаҭа ҩынтә-хынтә иақәикхьан, ари
ауаҩ дышшәарҭаз баны, аҳҭны даԥырганы, еибашьуаз ар рышҟа деиҭадәықәырҵарц, уи азоуп
иаалырҟьаны иҵегьы еиҳаз афицар чынгьы зианеишьаз, акы даҳԥырнагап игәахәзар акәхап, аха
асулҭанԥҳәыс Шьанда-Валиде лашьа анс аламала
аӡә дилакьысыр ҟалозма!
Абдул-Азиз иҳәсақәеи жәпаҩык ихшареи рҟыбаӡыба дшалаз, иахьабалакытәи аҽыҩқәа изаарҭиуаз
рыбаҩ ԥишәонаҵ, арӷьажәҩас имаз, дзықәыгәыӷуаз анагақәа нарыдкыланы, иаӷацәа дықәзгашаз
рыхәшьадит. Ааԥынрак азы, шәақь ҭмырҟьаӡакәа,
асулҭан иҭыԥ дахҳәаны дылкарыжьит. Уаҟагьы иаанымгылт. Череген ахан аҿы адәылҵра дақәиҭымкәа
дҵәахны дахьыҟаз, ԥелуанцәак назыркын, ҟамала
дыршьит. Абарҭ зегьы зыбла иабоз асулҭанԥҳәыс,
ашьхарыуа ҭыԥҳа, агәырҩацәгьа лызхымгакәаны,
лҽылшьит, ус ауп ирҳәо, џьара дцәыҵадырҟабзаргьы сеидру?
Алоу-иԥа Шьардын иааиԥхьан, иабџьар имырхит,
ичынгьы – иара убас. Асқьар ааикәыршан иаадыр­
гылан, иан дышлыхшаз дҟьантазӡа дааилырхит,
ашьам­ҭлаҳәқәа ишьан усгьы, инапқәагьы ишьҭахьҟа
иааиаган аихац нахарҵеит. Нас ҩыџьа аԥелуанцәа
334

ҟамчыла иааисуа ипҟара иналагеит. «Ари – узыхшаз
уан лзы!» – иҿы иаанагоз ацәҳара нацҵаны аҿынаирхон аӡәы. «Ари – уаҳәшьа хамаԥагьа Шьанда лзы!»
– иааимидон егьи. Абжьас еиԥш хакәыла дыргәыдларц иҿанынеихалак, ирҟәарҟәантәны ихәда иахаз
ашаха, ирҭрысны ианахалак, дааҳәны игәы хаххала
дылкаҳауан. Атрышә иасуан, аҟырҟырҳәа ркьатеиах
ԥҵәаны еилаҳауан асқьар. Урҭ рыччабжь иалыҩуан
ашиҵә-ашиҵәҳәа аҟамчқәа рыкшабжьы...
Иага дуцәымыӷзаргьы абас уизымныҟәан ауаҩы,
хараӡа еиӷьуп аҵықьҳәа иааигәыдҵаны уилгар.
Абарҭқәа рышьҭахь зынӡа длаапкхан урҭ ауаа дрылагьежьит ҳәа гәыбӷанс иуҭозеи?
Ҳәара аҭахума, илшозар, ишьа ҭирттар акәын.
Иоуразоуроу деиқәшьаршәха, иԥсы илшәшәаны данкаҳа, ишьапы данкны дырҳәазаны днаган,
абахҭа дынҭарыжьит. Осман-Кои имаз идгьылгьы
имырхит, Сҭампыл инхарҭа казеныртәит, имаҭәаҩыҭәа избоз иргеит дегьызмаха. Асулҭан ҿыц Мурад – чмазаҩык, цқьа зхы еиқәшәамыз аӡә иакәын,
иара итәык мҩаԥиго дыҟамызт, икәшан итәаз иаарҭаххалак илдыршон... Ашьхарыуа хамаԥагьа абас
изутәуп анырҳәа, дагьазымҵааит – инапы нақәи­
ҵеит.
Адунеижә зеиԥшроузеи, анаџьалбеит, ишырҳәаҵәҟьо абарбал иануп, иахьа хыхьӡа ушыҟоу,
уаҵәы улеиуеит ҵаҟа, иахьа умал гарҭа шамам,
уаҵәы уаақәхоит уцәҳәыҟьантазны, иахьа иукәшоз-иузӡатәуаз, уааигәара агылара насыԥс измаз,
уаҵәы – рышьҭахь уеиадырхоит, зынӡакгьы урыздырӡом! Ус ауп, зхы ззымдырыз аублаа аамсҭагьы
ихьыз. Абахҭа дахьҭаку дхәыцуеит: «Саҳәшьагьы
лҽылдыршьуа, саргьы иаасысуа алажә еиԥш срыпҟауа, хара сымаӡамкәа сҭаркуа, исымаз, исыхӡыз
зегьы казеныртәуа, иҟалазеи, сзыниазеи? Уажәшьҭа
сыҟазаара зхәарҭоузеи, схы ақәысҵароуп ари!».
335

Ус рзынаицҳаит аиҳабыра: «Акызаҵәык ауп сзы­
ҳәо: сыҭшәыжь абахҭа, срылашәҵа аибашьра иаҿу
ар...». Доурышьҭит, знык ара дырзықәгар, иҵар­­­га­
лашаз мачхәызма!
Арра дышцара иҽанааибиҭа, Алоу-иԥа Шьардын
иақәикит игәы иҭаз анагӡара. Иҟалап уи ауаҩ хы­
хьымӡӷшьаҩы шиакәыз здыруаз, асулҭан иахыхра
згәы иалаз ауаа дырԥыхьашәазар, дазыҟарҵазар
шьауҩыс? Ԥсадгьылда адунеи ианхалаз ашьхарыуаамҳаџьырқәа, ҳаҟазаара зынӡа хьаас измаӡамыз џьоукы реизыҟазаашьа цәгьа ҳақәӡраны лахьынҵас
ишԥа­ҳамаз уҳәарауазеи, дад саншьа Шәарах?
Аҵх агәахьы инеихьан еиԥш, Сҭампыл ақалақь агәҭаны Таушьан-Ташь ҳәа изышьҭаз аҭыԥ
аҿы игылаз Мидхаҭ-ԥашьа аминистр ихан агәашә
даалагылт Алоу-иԥа Шьардын. Уи заанаҵ еиликаахьан, абри ахан аҿы асрасқьыр ихаҭа днарылаҵаны, хҩык, ԥшьҩык аминистрцәа еизаны аилацәажәара шрымаз. Ишәу имшьамба иҵахҩан
иабацәа рӷәакьиа ҟама, наҟааҟ икәа иҭан еиҵарпапа еиҵаз ҩ-тапанчак. Аҟарулцәа, уажәы дырбазма
асулҭанԥҳәыс лашьа, ҳаҭыр иқәҵаны амҩа ирҭеит.
Ишымгәыӷӡоз иаатит аиҳабацәа зыҩнатәаз ауада
ашә. Ԥшатлакәҵас даарылагьежьит ашьоура иаанацаз Алоу-­иԥа Шьардын. Раԥхьа иҭҟьаз асрасқьыр
Хәсен Авни-ԥашьа иԥсырҭа иҭашәеит, дахьтәазгьы
дзымгылеит. Аҩбатәи – акаԥдан-ԥашьа Ахмед-Каисарлы илахь аҿашара нкылнаблааит. Ахынтә раан
итапанча еибамгеит, ҟамала деиҩырҳа дылкаижьит
Ра­шьыҭ-ԥашьа. Егьырҭ ирулакгьы рыԥсы ргеит:
џьоук аҳәса руадалықь аҿы рҽырӡеит, иаанхазгьы
егьырҭ ауадақәа ирыҩналан рҽырҵәахит. Алоу-иԥа
Шьардын алаапк еиԥш аҟарулцәа дрылагьежьуан. Ус
ааигәа-сигәа иҟаз азаптиецәа еизеит, урҭ инарыцлеит асқьаргьы. Хысран, ҳәҳәаран, ҟааран, амардуан
ианшылан инеиуан ашьаҟәадабаа. Дук мырҵыкәа
336

ашәақьԥсақәа дырхаҵаны дҩышьҭырхит Алоу-иԥа
Шьардын еиҭамҳәа!..
Асулҭан мчыла иахҳәареи ишьреи инашьҭар­ххны
Сҭампыл шьхарыуак ихҟьаз ашьаарҵәыра ус бааԥс, ақалақь зегь хьҭакызшәа еиланарӡыӡеит, Ҭыр­
қәтәыла иахьабалак иалаҩит, игәыҭҟьагаха егьырҭ
аҳәынҭқаррақәа рҿынӡагьы инаӡеит. Иахәаԥштәхеит, иӡбатәхеит, аӡәымкәа-ҩыџьамкәа аҳәынҭқарра
аԥсҟырҭаҿы игылаз ауаанагақәа рышьра.
Ишьҭра ҭҵаауа инхылеит Алоу-иԥа Шьардын...
Иахыргаз асулҭан ихан аҿы даанагеижьҭеи, цәгьамыцәгьас иааҟалахьаз зегьы, иаҳҳәап: ӡәыр дыкна­
ҳаны дыршьхьазаргьы, иакәымкәа дҭахеит ҳәа
даа­дыриашеит. Ма акгьы ихараӡам ҳәа аӡәы доурышьҭхьазҭгьы, уи ихаран, цхыраарыла доушьҭын
ҳәа длышьҭагәа дыркит. Ԥҳәыск длыхнаҳәааит ҳәа
аӡәыр изы ирҳәахьазҭгьы, ма аҵарҭыша игоит ҳәа
аӡә длаԥшықәҵазаргьы, аиҳабыраҿы итәаз ауаа нагақәа наҟааҟ аиӷара ирыбжьаз инаркны, зегь еиқәзырҽаҽаз, еиҿызкааз Алоу-иԥа Шьардын иакәын
ҳәа, харас иҟаз зегьы ааизыркәкәаны, ихы илага
илҭа­дырԥеит.
Лассы иаацәырҵит Селым-ԥашьа ишьрагьы. Уи
зынӡаск дшыргәаламшәаӡоз, уажәы: «Ҳаи, дзакә
уаҩ ҟәыӷази ҳҳәынҭқарра иаԥхаз! – рҳәо иалагеит.
«Уи дызшьызгьы даублаауп!» – нацырҵон дара. –
Уи Заурҟан Золак ацәгьауҩы Алоу-иԥа Шьардын
ибзыцәашьа иԥа иакәын, ус анакәха, ашьра ҟа­
леит Алоу-иԥа Шьардын идҵала!» «Шәаагыл, шәаагыл, акаамеҭ ахьыҟоу араауп!» – рҳәеит урҭ ҷыдала
аусхәаԥшцәа иалхыз сара ашьра шсықәыз ԥшааны
ианахәаԥш. «Икнаҳара зыргәагәодаз Заурҟан Золак?» – еизҵаауан дара-дара. «Аӡәызаҵәык – Алоу-­
иԥа Шьардын!» – аҭакгьы ҟарҵахуан дара. «Ашьра
зқәыз ауаҩы абахҭа дыҭганы дызҵәахрыдаз, дыбназҵарыдаз, ҭынха дук димамзар? Уи зылшоз аӡәы337

заҵәык иакәын – Алоу-иԥа Шьардын!» – иааиқәшаҳаҭхон дара. «Ус анакәха! – еиҭаналацәажәон
сыӡбахә, – ацәгьауҩы Заурҟан Золак ихы дақәиҭны
адәы дықәуп, иагьа цәгьара иухьеит уиаахыс, издыруада, иара абра Сҭампылҵәҟьа далазаргьы ҟалап!
Дыԥшаатәуп, иаарласнгьы илгатәуп!»
Уи еиԥш адҵа азаптиеқәа инарырҭеит, урҭ Ҭыр­
қә­­­тәылан иахьабалак еишьҭеибаҵа сыԥшаара ина­
шьҭалт, аха сара усҟан амахҽ чаландар сна­шь­ҭаҳауа
Сахара ҭбааҭыцә аԥслымӡра сылан.
– Ҳаи, иаҳауеи, сара сеимлагәа сыкны, ԥшьынтә
сеиҩырҵәҵәаргьы, абри идырҵысыз аус бааԥс
аҵыхәа уа иԥҵәанда! Аха уа иаанымгылт, убама!
Ахара ниаргеит аублаақәа зегь рышҟа.
«Изусҭцәада убарҭ аублаақәа? – ҳарзымдырӡозшәа рыҽдырҵаауан дара. – Урҭ уаашьахәқәак ра­
кәында, аурысқәа ус ишҳәыԥкыз ртәыла иқәырцарымызт. Ианырмыхәаӡа, аурысқәа ишьҭыршьит
аҩымсаг! Урҭ иагьмсылманцәам, иагьқьырсианцәам, аџьаама рҭахым, ауахәамахь инеиуам, дин
змаӡам бнауаауп! Ақәылареи, аӷьычреи, арҳәреи
рҷыдахаз акы иаманшәалам! Маӡала ҳҳәынҭқарра агәыцә иаӷралан, аҭаҳаҳара иаҿуп...» Даҽаӡәы
дахьтәаз изымчҳакәа дыҳәҳәеит: «Уаԥсҵәык азна
иҟоу ажәлар, убриаҟара ҳазрыхцәажәарызеи?
Асулҭан итәарҭа, ҳҳәынҭқарра аԥсҟырҭа Сҭампыл
иахьазааигәоу инкылатәым, ишәарҭоуп, хәыҷгьы-дугьы абџьар ныҟәыргоит! Наҟ иқәцатәуп
Осман-Кои! Инаскьацатәуп мрагыларахь, иқәцалатәуп шәаԥыџьаԥла иӷару, ӡыла имаџьаноу адгьыл цәҳәыра!».
Урҭ рыгәҭа дтәазаарын, афес хылԥа хәхәа ихы
ҭар­шьшьы ҭаҳмадак, уи иакәхарын хадас ирымаз
аублаа жәлар рразҟыӡбацәа. «Урҭқәагьы азхом, аҳцәа, шәыххь згеит! – иҳәазаап иара иҩныҵҟа иҭагьежьуаз игәаӷеилашыра уаҩы изгәамҭартә еиԥш
338

ибжьы ларҟәны. – Урҭ ԥыҵәҵәа-ԥыҵәҵәа ишаны
ирыланырхатәуп ҳанхацәа, џьоукы аҳауацәгьа рызхымгакәан инҵәап, егьырҭ иаанхогьы ҳажәлар
ирылаӡҩап! Абас ирылгатәуп иаарласны, мамзар урҭ
рхатәы рыманаҵ, ргәыжәлацәгьара рызкажьуам!».
Зегь неиқәшаҳаҭхеит, шәҟәыла иаашьҭырхын,
асул­ҭан иахь инаргеит, уи ачымазаҩ дамыԥхьаӡакәа
инапы наниҵеит.
О, насыԥдараа аублаақәа! Ргәы каршәны анхара-анҵыра ишаҿыз, асқьар аарыкәшеит, рымаҭәеи рымҩаныфеи ашьҭыхра иаламыгӡакәа,
абџьарқәа нарышьҭакны инараԥырцеит. Дырҩегь
мҳаџьырра, дырҩегь анҵәара, дырҩегь амлакра!
Аублаатәыла иқәҵны мҳаџьырра амшын ианхылоз урҭ ирыман агәыӷра, раԥхьаҟа ирзыԥшыз
џьыршьон аџьанаҭ дгьыл! Уажәы хәыҷи-дуи хацәеи-ҳәсеи, инасыԥцәгьаха, еиқәаҳа-еиҵаҳауа,
ашьхақәа ирхыҵны, асакарақәа ирықәсны, мрагылараҟа рхы рханы анаскьара иаҿын, изакәызаалак гәыӷырҭак рымамкәа!
Абас ауп, дад Шәарах, сара џьоук рмазара азырҳаразы Африка еиужь ду сеимдо санықәыз, аублаақәа
зҭашәаз арыцҳара шыҟалаз.
***
Иаха ҳанеиԥырҵуаз, Заурҟан цәгьа дааԥсаны
дызлаҟаз ала, иахьатәи ҳаицәажәара маншәала­хоит
ҳәа сыҟамызт, аха шаанӡа, абжьааԥны аԥхьагьы
дгылеит.
Есымша еиԥш иахьагьы, «Шәит! Шәит!» ҳәа ала
еиқәаҵәа даԥхьан, ибзианы акраҿеиҵеит. Абӷа инапы нықәшьуа, инацәкьарақәа аҿархәмарны ирԥо,
амӡырхаҿы акыраамҭа иргәыбзыӷуан. Ауаҩыбызшәа адыруазшәа дацәажәон: «Амҵқәа ыҟамзар
зынӡаск агәҿыӷь уагон, уара рыцҳа! Аҳы, иазхоуп,
шьҭа уҭыԥахь уца! Ҳаи, уара узшаз ушкәакәаны
339

уишар, ари амӡырха лашарак ҭанагалар ҳәа дшәозма?..». Алагьы гәырӷьаҵәа иҵарыҵаруан, изааӡаз
иԥырҵуамызт, ишьапқәа ирыдҳәазалон. «Еснагьгьы ас ҟаиҵаломызт, акраҿаҵаны, «Цу!» «Цу!» ҳәа
даҵаҟьалон, аха иахьа Заурҟан игәаҳәара бзиазаап!»
– саахәыцит сара сахьгылаз.
Крыфан ҳаиҭанеидтәалеит. Ииашаҵәҟьаны, Заур­
ҟан иахьа, ишырҳәо еиԥш, ихшәаны дыҟан. Иӡам­
ҩақәа иаҳа ашьа рылԥхон, иблақәа цқьан, зны-зынлагьы кәицк нарыхшәалалон. Дцәажәо дышнеиуаз,
лафқәакгьы, иажәабжь дааҟәыҵны, иныбжьеигалон,
иаргьы игәарԥханы дыччон, саргьы сирччон.
Аҭаҳмада цынҵәарах абри еиԥш агәаҳәара иааихалаз схы иархәаны, изгәаӷьит есымша иахсырԥоз
зҵаарак.
– Зныкыр ԥҳәыс дуднагалахьазма, Заурҟан?
– Иҟан усгьы! – аҭак ҟаиҵеит иара, – сыԥсы исзалымхуаз, бзиа избоз лтәы уасҳәахьеит, уи, заҟа
ҟалалакгьы, лареи сареи ҳаинасыԥымхеит! Уаҳа
даҽаџьарагьы имхьаҳәит сыбзиабара! Лара лҟны
инҵәеит. Егьирахь, ԥҳәыск дсықәшәазаргьы, иудыруа ауп, иуасҳәарызеи, ус акгьы узымдыруазар
иуасҳәарын, аха иудыруазар, иабаҭаху!..
Сара саҵкыс хынтә рыла еиҳабыз аҭаҳмада
сиҿазза, абри еиԥш азҵаара исҭар игәы иалсыр ҳәа
сшәон, уи акәын иахьанӡагьы сзылакҩакуаз, аха
иара иҭыршәшәаауа дашьҭамлеит, ус баша лафк
азирхеит.
Инап дуқәа, адгьыл иалнаҳәаз аражә адақәа реи­
ԥш, адашқәа алпыҟҟа, ишьамхы иқәын. Дзықәтәаз
аҟәардә даласазшәа, дымқәацо дтәан ҳамҭакы. Нас
инацәкьарақәа рыла ижакьа ааирпыҵы-ааирпыҵит,
ахәыцқәа шықәӡоу ибозшәа, иблақәа рҽааиҭаркит, хәыцра шәшьырак нархыҳәҳәылеит – издырит
жәабжьк ахац шикуаз...
340

***
Ааԥын ԥхаҵәыԥхаҵәуа, ихаакәакәраӡа адгьыл
ианаақәлалак, ԥсы зхоу зегьы ҿыхоит, агәырӷьара
рнаҭоит, иҵыҩрны икажьу ибажәхахьоу аҵлаҵәҟьагьы, џьара макьана зыԥсы ҭоу дац хәыҷык амагәышьазар, ицәхәаҭоит, аԥсҭазааразы ақәԥара иалагоит. Усшәа сҟалеит саргьы...
Ҽнак, ааԥын шьыжьымҭанк азы, ажьира аԥхьа
ииагаз амҩаду аҵәирҭаҿы наӡаӡа ҳаиԥырҵит аиа­
шьара сзызуаз Дырсыни сареи. Схылоит сара,
хара мрагыларахь икарцаз сыжәлар насыԥдараа
рышьҭра. Алӡынрак кырынтә еимҵаҳкхьан Дырсыни сареи уахь сызлацашаз амҩа. Аҵыхәтәаны
ҳаиқәшаҳаҭны, иаҳагьы ишәарҭам, иаҳагьы имар­
иоуп ҳәа ҳазкылсит ӷбала адәықәлара. Убри аҟнытә
иӡбан: уахынла сҽадызгаларц ақалақь Езмыд, Дырсын дзықәгәыӷуаз џьоукы рҿы сыԥхьарц, шаанӡа
сыҽныбжьарӡны асқьалаҿы снеирц, аконтрабандақәа ныҟәызго ӷбакы сҭаларц. Уи цозар акәхон Измир иахысны, адыд ахьықәсыша, адгьылбжьаха Родос иаҩсны, ашыҵәрақәа ирхыкәшаны Мерсиннӡа,
уинахыс наҟ – шьапыла.
Шьыжьымҭанк, иҵарҟаца иаркыз адәқьаншәқәа
аӷьӷьа-гәгәаҳәа раартра ианналагоз, Езмыд салалан
снеиуан, аџьармыкьахь схы рханы. Ачаӡырҭа саннавала, ачабаба афҩы лаҳалаҳауа ианаасҿаҳа, сҿаӡы
аахажжылт, амламыжда сымгәа ҭнашьаауан. Иаҳа
имарианы какалк абаскри ҳәа, акрыфарҭақәа рышә
снылаԥшуа сышнеиуаз, сара сеиԥш ацәҳәыҟьантазқәа ахьыҩналоз џьара снымҩахыҵит. Ауу рыхга
акрыфара иалагахьаз снарылс-аарылсуа, акәакьҭаҿы
иҭацәыз аҭыԥ сыҽнықәскит. Иаасымҵадыргылаз
ԥсымышьҭыгак, ахԥа-ахԥаҳәа иналбааздан, акаҳуа
еиқәаҵәа сынхыҭәҳәало инасҿаскит. Ажьи Дырсыни сареи ҳаиԥырҵра аасгәалашәан, ихьухьууа сгәы
иааҵалеит, уи инацлеит сахькылнаго сзымдыруа
341

сызқәылаз сымҩа, сыкәшамыкәша итәаз ирҳәоз
акәым, дара рхаҭақәагьы сызгәамҭо акы сынҭанагалт... Знык снаҿыхәаны ахраҿа ахьнықәсыргылаз,
баша инеиқәыхьшәашәа ицеит... Ус, иззакәу сзымдырӡо, схәыцра саалнахт акы, санынаԥш, сымариаша,
хаҵа еиқәакы, иԥаҵеи ижакьеи еимассы, ибла цымцымқәа рыла скылблаара дшаҿыз гәасҭеит. «Дызусҭхарыдашь, ианаџьалбеит!» ҳәа сгәы сааҭахәыцит,
избахьаз аӡә иакәзаргьы усҟан дысгәаламшәеит.
Саатәеижьҭеигьы уи слаԥшықәҵан симазаарын,
аха сара исызгәаҭомызт. Уаҳа симбозшәа ныҟаҵаны, дҩагылан иҿынеихеит, ашә данынхыҵуаз, даа­
хьаҳәны даҽазныкгьы блала сааимидеит. Илаԥш
хьанҭақәа маҷк исцәымыӷхеит, аха рацәак хрыҩ
рымҭакәа, иаарласны аџьармыкьахь сдәықәлеит,
магәқәак аахәатәыс исыман, устәи асқьалахьы сыццакыр акәын, аӷба сыцәдәықәлар ҟалон... Ауаа срылагыланы сахьнеиуаз, аӡә иԥшаара саҿызшәа анаԥшааԥшра хҭаскит, иззакәу сыздыруам, ҩнуҵҟалагьы
гәамҵрак шаҵәышаҵәуа иаасыӷралахьан.
Аџьармыкьа агәашә сааваҵәиин, амагәқәа ахьы­
к­наҳаз дәқьан лаҟәык сныҵалеит. Магә хацлакык
аақәысхын, инарҳәаарҳәуа сшахәаԥшуаз, наҟ-ааҟ
ҩыџьа снапқәа лҿарбаӷьа сааныркылеит. Ишәҭахузеи, шәарбанқәоу ҳәа санаақәгьежь, даҽа ҩыџьа
ршәақьқәа харшаланы инасыӷраркит. Насҭха­шәа
саԥхьа дгыланы дсыхәаԥшуан, ани ауаҩеиқәа, абла
цымцым. «Дыжәбома Селым-ԥашьа дызшьыз, дыжәбома?» – инацәа сықәырххо сыдирбон, аидгәыԥлара иаҿыз ажәлар. Усҟан аҳаҷаҳәа даасгәалашәеит,
аԥашьа данысшь, аӡыршә аԥхьа снапы ҿазҳәаз аҟарул шиакәыз, аха, иабаҟаз, аамҭа иахыԥахьан, сшьапқәа ашьамҭлаҳә рышьарҵахьан, снапқәа инархадыршәхьан аихац!
Аҩынтә раангьы абас ауп сышхыҵыз абахҭа ашә­
хымс!
342

АХӘРАШӘА
Уажәы сызҭашәаз абахҭа, шәаԥыџьаԥла иӷарԥшарыз ҟәаԥаҿаԥарак иҩахыҳәҳәо иқәгылаз баажәын.
Уи аҭыԥ Мрагыларахьтәи Ҭырқәтәыла ҿацәк иатәын.
Иаакәыршан ахџьаракгьы харԥасҭан, аԥшьыџьара –
ацҳа еиԥш абахә ика иқәдаз амҩа ада, уахь неишьа
амамызт. Ари абахҭа знык инҭашәаз, арахь шамахамзар, еибгала дызҭыҵуамызт. Уи акәын «ҿааҳәыра змам» ҳәагьы изашьҭаз.
Сҭакын сара, абахәҭакнаҳарахь иҭаԥшуаз абаажә
архәараҿы, иаагәаҟрахаргьы ҩыџьа рышьҭаларҭа
злаӡоз, уахгьы-ҽынгьы иҭылашьцаз ҟарск аҿы. Аҭ­
ӡамцқәа хаҳә еиларҭәахны иҩаган, насыԥ заҵәык
исымаз, урҭ еснагь ишыхьшәашәазгьы, аӡы рылыжжуа ицәаакымызт, ауаҩ нырҳа иҽыҩеиҵихыр,
дынкылԥшыртә еиԥш, аарла уҭаҷкәым нкылшәо,
кылҳара хәыҷыкгьы азныжьын уи аҟарс.
Абра исхызгаран сыҟан исзаанхаз сыԥсҭазаара зегьы.... Езмыд сандырбаандаҩы, рацәак хара имгакәа,
сус рыӡбеит, ацәгьара иуижьҭеи акыршықәса цахьеит рҳәоу сеидру, рхазланҵәара, ашьра сықәрымҵеит, наунагӡа сыԥсы ҭанаҵы аҭакра аздырхеит.
Зназы, амшқәеи аҵхқәеи усгьы изгәалашәодаз,
аӡынқәеи ааԥынқәеи рыԥхьаӡара салагеит, аха урҭгьы ашьҭахь исцәеилаҩынтит.
Сгәы иаанагом, абахҭа аиҳабырагьы сҭакра
шықәсқәа рыԥхьаӡон ҳәа, урҭ акызаҵәык иазԥшын,
сваҵкьара хахақәа ирыдҷаблаз сгәы мыжда аисра
ианаҟәыҵлак, абри аҽны, абри асааҭ азы иус дал­геит
ҳәа, игәырӷьаны, ашәҟәы сааныхны «ахақәиҭра» сырҭон, аиеи, уара умсит, нарцәыҟа ахақәиҭра!.. Сара
сеиԥш иагаҩ ҭагәаҟхьан уи аҟарс ҭылашьцара, иагаҩ рыԥсы рхыҵхьан, иагаҩ рқьыбжьы, рыӷызбжьы
аҵаҩхьан уи аҭуан лаҟәы. Аха урҭ рыԥсы ҭанаҵы,
макьана адунеи ишану, ԥсы зхоу ишрыларԥхьаӡоу
343

рзырдыруаз, гәырӷьаҿҳәаша хәыҷык аҭыҩра ҭаҟәы­
кырахь ирызназгоз, ианыхәлоз, ианшоз разҳәоз,
рымш шәииԥхьыӡқәа зларԥхьаӡоз, абни акылҳара
ҭшәа акәӡан...
Агәаҟқәа! Уаҳа нарылымшо рыԥсы анҭахәаҽлак,
минуҭқәак ракәзаргьы, алашьцара рыбла иаахы­
ҵырц, адгьыл аиуа, ҽыҭк иадамзаргьы, рылаԥш
нахыргарц, мрахәага кахәхәак рқьышә шьадақәа
инарықәԥхарц, ԥшашәшәк цқьакәакәараӡа инарҿасырц инеины, ршьапқәа ҵаркьакьаны рхы акылҳара иныбжьаркуан, раргәҵысҭақәеи рыцламҳәақәеи
уи аҵкарқәа иахьрыдгылоз иҭыфааны иҟалахьан,
рнапқәа наҟ-ааҟ аҭӡамц иахьадыӷәӷәалоз, иҭаҩаҿахахьан...
Саргьы, уаҳа изласыркьаҿрызыз ашықәсқәа, убри
саҿын... Амш каххаа ианеилгаз, аԥхын шьыбжьы­
шьҭахь, амра ҵлак ашәара ианлеиуаз, аҳәа цҳафыр аҿеиԥш, мрахәагак лаша-лашо сҭыҩра иааҩнаҷҷон... Зны акәакь ҭылашьцаара инадԥхалон
ихааӡа, нас хәыҷы-хәыҷла, аҭӡывара ахаҳә ҭыҿҿарақәа еиԥхьышьшьаауа аҿыҩанахон. Ҭах гәакьак
схәы даҵаланы ари атымҭшәарҭа дааҭалазшәа, сеигәырӷьаны саԥылон ари сысасзаҵә. Лассы исыцәцар ҳәа сшәаны, сҽаласырԥхозшәа снаҳәы-аҳәуа
снамҵагылон. Сгәы аласҟажон, уаҩԥсык дааҩналазшәа сацәажәон, аха лассы ахабар зхабару ҳәа акгьы
сымбаӡо, алашьцара иналаӡыҭ ицон. Нас акылҳара
снадгыланы сазыԥшуан амра аҭашәашьа. Алашьцара иаасымнахаанӡа, уа садԥсылазшәа садгылан...
Зны-зынла адунеи ҽыҭ сызхәаԥшуаз убриаҟара сгәы
арԥшаауан, сылаӷырӡ хаҟәҟәала снеины ашьҭаларҭа
сыҽнықәсыжьуан, иҟьаҟьаӡа ишаанӡа, сшыбарџьеиуаз, сшыгәжәажәоз исхызгон... Мшәан, адунеи
ахьҵәыуаразы, гәеибаркыгас, абахҭа ҟазҵоз цас иазынрыжьит ҳәа сыҟоуп уи акылҳара! Ҵхыбжьонк,
зных, сыбла ҭаа, аеҵәақәа срыхәаԥшларын, даҽаз344

ных, амшцәгьа бааԥс ари ашьхарԥы ианахаԥоз, аҵырҵырҳәа амацәыс лакьылакьуа уа ианкаҷҷоз, аурҭ
бааԥс атәыла анарбгоз, ақәа ансҿанаҳәоз – сара сзы
игәырӷьарахон... Ус аматанеирагьы сналагон: «Уа,
шьарда зымчу Анцәа ду! Суҳәоит сгәаҟрақәа рҵыхәа
ԥуҵәарц! Џьаракыр дгьылк ҵысраны иҟазар, ма
ажәҩан мца – афы џьара иасырц иҟазар, ахәыҷы маалықьцәа иҭахәхәа ицәоу рынасыԥ иаԥумҟьан, урҭ ааныжьны ирҵысы ари «ҿааҳәыра змам» абахҭа зықәгылоу ашьхарԥы! Еилаҟәыбаса иҭалааит хланҵы,
ара иҭагәаҟуагьы ҳаманы, ҵҩа змам ауаа рылаӷырӡ
иарцәаакхьоу, рышәиԥшьира зыҩныҩхьоу абаажә
еилаҭәахра!» Аха сара сыгәжәажәара заҳауадаз, ауаа
сшырхашҭыз еиԥш, Анцәагьы сихашҭхьан...
Ҿыц саннанагазҵәҟьа акәын. Акылҳара схы нылакны анаԥшра сшаҿыз, игәасҭеит, сымариаша,
аиҩ­хаа ҵамҵамра нырцәҟа, бнара ҽыҭк илаҵакны
ишыҟаз мӡырхак. Уацлеи нышәаԥшьлеи ишьыхыз
ҩнык ҭагылан, аварахь – аца, уи ашьҭахьҟа – абоура!
Снарылаԥшит индәылҵуаз, иныҩналоз аҭаацәагьы:
ҩынҩажәаҟа зхыҵуаз хаҵак, аӡә еиҳа деиҵыбны –
ҩыџьа аҳәсақәа, ҷкәына хәыҷыкгьы. Амш анбзиаз,
иагарааны снаԥшыргьы, уи ахәыҷы дкәаҷалеиуа
ашҭа­ҿы дыхәмаруан.
Ашьыжь иҩагылаз, ацәа иаарымнахаанӡа, ахаҵеи
аҳәсақәеи еикәшон, тәамҩахә рымамызт, убас аԥхӡы
шкарҭәозгьы, рыхныҟәгара шыцәгьаз еилыскаартә
избон сахьынаԥшуаз.
Мышкала заҟантә уахь снаԥшуаз сеидру, уаҵәы
ус, уаҵәашьҭахьгьы ус, иниасуан игәыԥҵәагаха
ашықәсқәа. Ахаан исымбацыз абри аҭырқә нхаҩы
иҭаацәа рҿы аанҿасра саагылазшәа, срышьцылт,
сышнеи-шнеиуаз, иӡны ихынҳәыз рашьак иеиԥш,
аҭаацәа срылахәхеит. Руаӡәк иахьа ашҭа дықәсымбаар, иҟалазеи дычмазаҩхама ҳәа агәжәажәара салагон... Аусура иаркаран иҟаз аҭаацәа, шаанӡа иан345

зымҿыхоз ыҟан, ирыхьзеи ҳәа сгәаҟуа сшынаԥшуаз,
аҩны ахыбра алҩаҵә хәхәаӡа ианыҩахылҵлак, сгәы
ааҭынчхагәышьон... Ажәакала, урҭ аҭаацәа абас
разҟыла сырнымиар, сыԥсахәага уи абахҭа изҭы­
ҵран иҟамызт, есымша схәы рыманы абахҭа ашә
илагылазшәа, амла садмыркит, умшәан, аҳаҳаи, ара
ҳаҟоуп рҳәозшәа сгәы дырӷәӷәон.
...Аублаатәыла ҳаныҟаз, арыӷьарахь иҳаванхоз
ҳгәылацәа рцәа рхызбо салагеит. Шьмаҭ ихьӡысҵеит уи ахаҵа – ус акәын ҳгәылагьы ишишьҭаз. Аҭаа­
цәа рыхҭылҵ хәыҷгьы Наҩеи ихьӡысҵеит, ҳгәыла Шьмаҭ иҷкәынгьы уи акәын ихьӡыз. Аҳәсақәа
ракәын уажәы хьӡыда иаанханы иҟаз. Кыраамҭа
сры­шьҭаԥшуан дара, ахаҵа данааиуаз ишиԥылоз,
имаҵ шыруаз, ртәашьа, ргылашьа, дасу аҩнусқәа
изҿыз уҳәа, самжьартә еилыскааит урҭ аҩыџьагьы
аԥшәма ишиҳәсақәаз. Ԥахьа зны, ҩыџьа аҳәсақәа
ныҟәигартә еиԥш малк импыҵакызар акәхарын,
иахьа хаԥсыра баны зхы ныҟәызгоз ҭаацәаран.
Аублаатәыла ари еиԥш ҟалашьа амамызт, ԥҳәыск
дышимоу даҽаӡәы лаагара – шьаусын. Аԥхьатәи
аԥҳәыс уахык аҩны даагыломызт, лашьцәа ааин,
еибархьусууа илыхшаз нкаԥсаны, лҭаацәа рахь дыргон, насгьы ԥахьатәи рымаҳә ҳаҳәшьа ахьымӡӷ
лзыргаз ҳәа ӷас дыԥхьаӡаны, амҩа ааизкны даныршьуазгьы мачхәызма. Убри аҟнытә, урҭ аҳәсақәа
рыхьӡқәа, схы иҭысҳәаар акәхеит. Руаӡәк аукы,
абаа­кы, дагьеиҳабын – Шьамсиа лыхьӡысҵеит, егьи
– кьаҿк шәпа-жәпак – Рафида ҳәа слышьҭалеит.
Аҷкәын хәыҷы иангьы уи лакәын.
Наҩеи раԥхьа данызбаз ихыҵуазар ҟаларын хәба­
ҟа шықәса, хәыҷы еиламгылак, иласба еиқәаҵәа
ишьҭарԥало, дыҩуа акәытқәа ԥхаҵо адәы даақәлон,
зны џьара дтәаны қьалак ҟаиҵаларын, даҽазны,
иан ӡаагара дандәықәлалак, длыхьҵәыуо длышьҭаларын... Иаб иаҵкысгьы ианԥса Шьамсиа длыцә­
346

шәон, лыбжьы наиқәлыргар, аҵәыуара дааҟәыҵны
ашьшьыҳәа днатәон.
Исгәалашәоит, зны сылаԥш хьахәхәа ишрышьҭаз
Наҩеи хәыҷы иани иареи рҽеилаҳәаны ашҭа инҭыҵит,
уарҭанык ахь аанҿасра ицозар акәхарын. Ихауҵару сыздыруам, дад Шәарах, аҩны ирзыԥшыз, раб
иаҵкыс сара сазгәаҟуазар ҟаларын убарҭ рыхынҳәра.
Сахьынаԥшуаз, дызлазбоз ала, Шьамсиа есқьынагьы
лылахь еиқәын, издыруада ахшара дахьылмоуз акәзар, ма лықәра иахҟьозҭгьы, бзиа илбоз лхаҵа аԥҳәыс
данааига ашьҭахь, лара лахь иаҳа дыхьшәашәахазар,
аха уеизгьы тәымуаҩыс лхы лбомызт, аҩнаҭа амаа
лара илкызар лҭахын, убарҭқәа ирыхҟьаны, есымша
аҭыӡшәа рыбжьазаргьы ҟаларын.
Шьмаҭ дуаҩызаҵәын. Зны-зынла агәылацәа –
ҭаҳмадаки ҭакәажәыки амӡырха иааҭалалон, џьара
акы анырҭахыз, ма иара ус цәажәара... Уаҳа ауааҭахы ҳәа уаҩ дидсымбалеит. Аԥшәма ҿымҭк (ус
ауп сара схаҟны дшаазгаз), дынҭаҳа-ааҭаҳауа ины­
ҟәашьа, амҿы анԥиҟозгьы иеиха амҩанҵашьа, иԥсы
анишьозгьы аҭаҭын абырқьҳәа дахо, кыраамҭа
итәанхалашьа уҳәа, есқьынагьы хьанҭарак ихьын­
ҳалазшәа шьшьылаҳак иакәын. Аха усгьы, шаанӡа
иҩа­гылаз ацәа иааимнахаанӡа, иутәы даҿын.
Ашьхарԥы зегьы ииаҵәҟаҟараӡа иҭалаҳа ааԥын
анаа­қәлалак, Шьмаҭ лассаамҭа ацәаӷәара дзалаго­
мызт. Аныҟәара хҭеикуан, игәоуҭартә иҟан акы
дшар­гәамҵуаз, аха уи еилыскаанӡа алаҵара аамҭа
уцәцоит, уанаџьалбеит, узыдтәалоузеи ҳәа сизаӷь­
уан. Егьи, аҵактәы имаӡамзаарын, ҭынхада. Агәылацәа иларҵаша лаҵаны иалгаанӡа, иара дыԥшын.
Икьасацәан зыжәла кеиԥсоз аџьықәреи, џьара аамҭа
бзиак ахьымӡар, имгәахә азаашьҭуамызт. Ус аӡы­нра
анааилак, Шьмаҭ иеиха ачархь инықәҵан ихуан,
имҩаныфа зҭаз ахәырџьан ижәҩа иаахшьны, иеиха леиҩыҵрышь, иҭаацәа днарԥырҵуан. Ааԥнынӡа
347

ихабар ыҟамызт, амала, зны-зынла, асымҟәыл анкаҳалак, дхынҳәлон, ахыц ҟаҵаны ихыбрақәа асы
рықәихуан, иҭаацәа амҿы рыдгаланы, ижәзаҵә азы
ҟашәак ырмазеины деиҭацон... Ашьхарԥы аҵыхәахь
џьара абна ԥырҟозар акәхарын, иаргьы қьырала аус
иуан. Убри иааихашәалоз ала, иааихәон аџьықәреи,
ма ачарыц – иҭаацәа рымгәахә. Иҷкәыни иҳәсақәеи
идыргыла амхы анирашәоз, аҭаҭын анеиҭарҳа­уаз,
ма ианҿырхуаз, уа сыҟан, дара срыцын, сынхаҩ
шьа исызцәырнагон гәырӷьарак, сыԥсы ҭанаҵы сызҭымҵра абахҭа сышҭакыз схашҭуан... Аԥхӡыфҩы
хаакәакәараӡа исаҳауан...
Ииасуан ҵыхәаԥҵәара змамыз ашықәсқәа. Сгәы­
шԥы илықәсуаз сжакьа, санааиз хәыц шкәакәак
алар­шәымызт, уажәы иаанкыланы саннахәаԥшлак,
ашыла алаԥсазшәа иӷрахахьан.
Иахьа знык-ҩынтә дсымбар исзымычҳауаз Наҩеи,
уажәшьҭа ихәы ааинышәшәылахьан. Уи изҳарала
акәын, мҩашьарада сара сышықәсқәа зласыԥхьаӡозгьы. Среигәырӷьон Шьмаҭ иҭаацәа, абас ахаҵарԥыс
дахьрыҵагылаз. Наҩеи иаби иареи иақәыркит, жәохә
шьаҟак аҵеибаҳәа изҵарсыз, аҭакәажә мбарымбах
леиԥш ихырқәақәоз рыҩныжәк нықәхны аҿыц дыргыларц. Ҭагалан рурақәа адәы ишаақәыргылак, реи­
хақәа аашьҭыхны абнахь ицон. Амаҭәахә жәҩала мацара аагара иаҿын. Уажәшьҭа аргылара нап адыркыртә еиԥш рҽааидыргалахьан, аха идыргәагәон, иза­
лагомызт, дырҭахызар акәхарын ауасҭа. «Иаҳауеи,
сабиц, схы сақәиҭны уа сшәывагылазар, мыш ҩажәа
рыла шәыҩны абаҩ еибыҭаны ишәысымҭози! Аха
иабаҟоу!» – схәыцуан сара, акылҳара сахьадгылаз.
***
Иахак аҟарулцәа атрышә асран изҿӡаз, знык аҟарагьы ахысбжьы геит, ӡәыр дыбналама? Ӡәыр дыршьыма?
348

Ус, ашьыжь агәылацәа аҳәса, ахацәа ааира хҭаркит Шьмаҭ иҩныҟа. «Измааноузеи, иҟоузеи? –
схәыцуан сара. – Егьырҭ збоит, аха Рафида адәы
дықәызбааӡом, лгәы бзиамзар ҟалап», – ақәысҵеит
аҵыхәтәаны. Ус ахәаџьа дрыманы хәылбыҽхак ашҭа
иааҭалеит, издыргәышьеит ишыцәгьараз, ауха­
ҵәҟьа дыԥсит Рафида. Схы-сгәы далысхит ахаҳә
хьшәа­шәа аиҩԥара сахьыбжьаршәыз, лыҷкәынзаҵә
ибзиарак лымбаӡакәа дышԥаниаси, рыцҳа. Наҩеи
иакәын аҽнынтәарак алаӷырӡ цаҳәцаҳә дазыркәабоз, ишԥасҭахыз иааигәа сгылазар, дад, умҵәыуан,
ан лыԥсра зегьы иаҳхаагахьоу акоуп ҳәа дсыргәы­
бзыӷ­рын.
Аҩны ҳаргылоит ҳәа амаҭәахә икылыргаз, адәы
ишықәжьыз иаанхеит. Шьмаҭ иааразнак иныԥшит,
игәы иадҳәалаз иԥҳәыс лыԥсра. Илаба кны ашәшьыраҿы дахьынатәоз, уааин акрыф ҳәа иԥхьаанӡа, гылашьа имамызт.
«Изыԥшузеишь Наҩеи иаԥхьаҟа? Иаби сареи
ҳахь­ӡарушь, анаџьалбеит, уи инасыԥ? Сықәгьежьаа
сзымкәашаргьы, иага сгәырӷьап уи ичара аҽны!» –
абри акәӡан гәынкылагас исымаӡаз, иахьеи-уахеи
атымитыша аҵа ҭылашьцара сахьҭаршәыз.
Саазқәылаз блахаҵгьежьрак сызцәырҵит, аҳауа
цқьа сзымхозар акәхарын, агылараҵәҟьа сылшомызт, сҿажәкуан. Аха уеизгьы сеихеигәо сеиҭанадгылахуан сынаԥшырҭа... Аҭакәажәи алыгажәи рыда
Наҩеи адәы дықәызбааӡом. Џьара дышцаз ҩашьом,
аха данцоз шԥасызгәамҭеи! Иара даныҟамыз дырны
дааизшәа, ҽыуаҩык амӡырха дааҭалеит. Аҭакәажәи
алыгажәи неиԥылеит, дышҽыжәыз кыраамҭа ак
реиҳәон, инапқәа рыххо, дшаӷьуаз ҩашьомызт.
Нас, знапы згәыҵаԥса иуауаӡа игылаз Шьмаҭ днеизыҭрысын, ҽыҳәҵәыла дисит, аҭаҳмада ишьапы
дықәгылаӡамызшәа дынкаҳаит. Шьамсиа, арҵәааҳәа дыҳәҳәазар акәхап, изаҳауадаз акәымзар, дне349

ихагылан, аҭаҳмада иргылара дналагеит. Аҽыуаҩ
иҽы даасны ашҭа дынҭҟьеит. «Уаргьы саргьы ҳаицыԥсыхгьы, уа судгыландаз, алаӡахша, ус узцозар
убарын!» – аасгәахәит, схаԥыцқәа аӷырҿ нарыҵгеит, сҭаҷкәымқәа адыжә-дыжәҳәа ахаҳә ашәыгәра
инанҟьеит.
Аҳаҷаҳәа иаасгәалашәеит, Осман-Кои ҳанынхоз
зны, Алоу-иԥа Шьардын ҟамчыла дисырц сашьа
Мата данизыҵҟьаз, исзымчҳакәа ҳахәԥҳа даанкыланы ҳамӡырха данҭысцаз... Шьмаҭ иқәлазгьы џьара амал зымпыҵакыз, ма ақыҭа знапы ианыз ефендик иқьаҳиа иакәхап. Ашәахтә изымшәазар? Изҭодаз, рыцҳа, уажәааигәа аԥсра иақәшәаз! Иухьыз
сгәы иалсит ҳәа адашшылара аҭыԥан, ҽыҳәҵәыла
дисит! Иипҟо дызусҭада уҳәарауазеи, ауаҩы разы,
амса еиҟәырдыд зҵоу инапқәа адгьыл иқәаадрыхуа
акәӡами иара уи ефенди ихаҭа қьаф злеиуа?
Даҽазныхгьы снадгылахт акылҳара. Нырцә сахьа-­­
ҿаԥшуаз, аҵлақәа рышәшьыра иаҳа-иаҳа акьаҿ­­
хара излаҿыз ала, амра кыр иҩхашлахьан. Шьмаҭ
иҽада акьахь нақәиҵан, џьықәреихап ирҭаз, наҟааҟ ааҵәақәа нахишьын, днаҵаҟьо, ашьшьыҳәа
ашҭа дынҭыҵит, иҩашьомызт, аӡлагарахь дышцоз.
Уажәшьҭа ҽадала акәымзар, жәҩала еидарак изы­
шьҭыхуа дыҟамызт, ибӷагьы акыр ихәахьан, лабадагьы дызныҟәомызт. Аӡи аӡлагареи бӷаԥҵәаган арҭ
аҭаацәа рзы, ахацәа аӡлагарахьынтәи ашыла аагара
шьыбжьонынӡа иадхалон, аҳәсақәа ахарԥасҭахьы
илбааны, рыԥҳалқәа ирыҵалан аҩадара рыԥсы кыдыхәхәало ианкыдлоз, ирыцҳасшьон. Иҟалап, Рафида рыцҳа лгәы кыдызжәаз уи аӡаагара мацара акәызҭгьы!
Шьамсиа лымацара заҵәык ашәшьыра дыҵатәаны, лхы ларҟәны акы даҿын, лхаҵа имаҭәажәқәа
қәлыршәуазар акәхарын. Ус амӡырха иааҭалеит шьапыла иҟаз хәҩык ахацәа, зегьы ашәақьқәа ирыҵоуп.
350

Дыздырит, раԥхьа дгылоуп Наҩеи. «Ҳаи, рыцҳа!» –
саагәырӷьеит данызба, аха иаргьы абџьар даҵоуп.
Ахаан уи идсымбалацызт, ахысшьаҵәҟьагьы идыруеит ҳәа сыҟамызт.
Асасцәа амӡырха иқәымхакәа, Шьамсиа днараԥгылан, аҩныҟа иныҩналеит, кыраамҭагьы уахь иаанхеит, амла иакны иҟазҭгьы акрыфара иадхалт. Издыруада, арҭ абрагьцәазар, рҳәцәазар? Нас дышԥарылашәеи Наҩеи? Хатә џьабаа мацарала инхоз анхаҩ иԥа, иарԥысра данықәла арҳәреи аӷьычреи нап
аиркуама? Иҟалап, дыҷкәынамзи, ихагамҭа дықәын,
уаацәгьақәак дрымԥыхьашәазар? Ауаҩы иааӡара
ауп иуадаҩу, ибжьыхра мариаӡоуп.
Ус асасцәа аадәылҵын, агәашә ахь имцакәа,
ахҵысҭа инхыҵын, абнарахь рхы дырхеит. Наҩеи
акыраамҭа дрышьҭаԥшуа дгылан, нас даахьаҳәын,
Шьамсиа дналацәажәан, ишәақь ижәҩа инхшьны
аҩны ашьҭахьҟа игылаз абоурахь дцеит. «Излазбо ала, ари ихы дацәшәоит, измаанахарызеишь?»
– схәыцуан, акылҳара сҽадырԥсыла сахьадгылаз.
Шьыжьаахыс уахь аԥшра саҿуп, сышьхынԥсылеит, сшьапқәа дысит, снапқәагьы хьашьшьуеит
абар, аҟәыд ӡыҩарҩалеи, афаха умоуит ҳәа аҟарс
ашә иаакылдырҳәҳәазгьы алакьысха сымам, ус
анышәаԥшьтә џьам ианыхьшәашәалеит. Избоит
сара, исзааигәаӡоу ҭаацәарак арыцҳара ишааҭагылаз! Абаажә сахьыҩнабаауаз, лахьынҵала исзалхыз
схатә гәаҟрақәа сзымхозшәа, изацларызыз даҽа
џьоукы ртәгьы?
Абар, Шьмаҭ ҽыҳәҵәыла исыз аҽыуаҩ ҽырххыла амӡырха дааҭалахт, иҟамчы иҽы инажәиҵеит,
гәамҵхамҵрак шимоу ҩашьом. Дааҭгылан Шьамсиа длацәажәоит, инапқәа иҟьоит, ишьапқәа иҟьоит, ацәҳашҳара даҿызар акәхап, «ахацәа абацеи?»
ҳәа дҵаауазар акәхап, хылаҵәҟьа дзышьҭоу Наҩеи
иакәзаргьы ҟалап... Зынгьы, ишыҟаиҵалац еиԥш,
351

аҭакәажә ҽыҳәҵәыла длысырц длалыдыххылеит,
аха изымгәаӷькәа даахынҳәын, ашҭа данынҭыҵ, ахкаара агәашә аҿы дааҽыжәҵит. Иҟаиҵозеи, ижәла
нҵәеит ҳәа сышихәаԥшуаз, аҭаацәа рыжәзаҵә ахкаара иахьықәҿаҳәаз днадгылан, аҿаҳәага ааԥыртланы инаиаԥицеит. Шьамсиа рыцҳа лнапқәа лҟьоит, ҳумшьын, ҳажәзаҵә шԥоуго ҳәа агәжәажәара
даҿызар акәхарын! Иара дыҩҽыжәлан, ажә наиаԥицон еиԥш, дышхысра ишәақь кны аҩны даавҟьеит
Наҩеи. Зны амцабз аакаҷҷеит, нас алҩаҵә еишьылӡа
иҩахҟьеит ишәақь, дышхысыз ҩашьом. Аҽыуаҩ даа­
хьаҳәхьачеит, ажә зланеигоз ашаха лкаршәны, иҽы
даасын дыҩит... Деиҭаивахысит аԥшәма ҷкәын, аха
аҽыуаҩ дцоит иаԥхьаҟа иҽхырнааны дышзахәоз,
дцон уи уаҳа дунеихаан арахь ақәлара игәамԥхауа!
Наҩеигьы акыраамҭа дишьҭан, нас даахынҳәын,
ижә аҭыԥаҿы инҿеиҳәан, игәыҭҟьаԥсыҭҟьаха игылаз ианԥса дналацәажәеит, лгәы ирӷәӷәозар акәхарын. Нас иҩызцәа злацаз ахҵысҭа дынхыҵын,
ишәақь ихаргьежьуа, дыкәкәаӡа ахылаӷьара дынҭалеит. «Уқәақәра згааит, Наҩеи, уқәақәра! – сыбжьы
ныҩныҩит аҟарс ҭылашьцаара, изаҳауадаз акәымзар. – Унаӡахааит, ухаҵан угылазаап! Азалымдара
уаҿагылеит уабџьар шьҭыхны! Саҭамзааит аӷьычреи
арҳәреи ахьудыскылаз, насыԥуп уҩызцәеи уареи ари
еиԥш аус ду шәеиднакылазар! – абас ҭынчхашьа сымамызт, аҟарс ҭшәара сахьҭагьежьуаз. Ҳаӷоу дахьгәырӷьаша адгьыл аҿы сара агәырӷьара шьҭысхит,
исызхьаҳәызшәа сааҟалеит хаҳа-џьшьада инысххьаз
сыҷкәынра амчқәа, хараӡа ажәҩан иналыҷҷаз еҵәак
еиԥш иаакәеицеит наӡаӡа сгәы зыцәцахьаз аԥсҭазааразы агәыӷра! Сеилаҳаит адунеи ҟьаҟьа ақәзаара!
Сақәныҳәеит уи акылҳара ҭшәара хәыҷы! Уи сы­
қәнарԥшит жәашықәсала сызԥыргаз адунеи дуӡӡа,
исаҳаит иаҳагьы иӷәӷәаны ауаҩытәыҩса игәеисбжьы, иснарбеит ишыҟаз аиаша иазықәԥо ахацәа!
352

Уинахыс иагарааны снаԥшыргьы аҭаҳмадеи аҭа­
кәажәи ракәын, акы ныҟаҵа-ааҟаҵо, амӡырха иқәызбаауаз.
Ашәалҟьамрак еиԥш дцәырҟьацәырасуан На­
ҩеи. Даакыдыххылан, ажәжәаҳәа аутәқәа ныҟа­
ҵаны дныҵаҳа дцон. Уаҳа назҭахым арԥыс иакәын
уажәшьҭа дҟатҟато. Аџьықәреи анирашәозгьы
ишәақь ааигәа икыдгылан, есқьынгьы игәиҽанын.
Данцалак, лассаамҭа ихабар ҟаломызт, даныхынҳәуазгьы, ҩыџьа-хҩы аҩызцәа еиқәных ицны даауан.
Хықәкыс ирымоузеишь урҭ аиҩызцәа? Изеибашьуада? Ирылшарызеи? Иаҳҳәап, аҟәҟәаҳәа ихысуа иаакылсны, абахҭа акануеицәа лықәцҟьааны аҟарсқәа
зегьы рышә аадыртыхыр? «Шәҭыҵ абахҭа, иааит
шәарҭ шәзызхьуаз ахақәиҭра мшы!» ҳәа рыбжьы
наҳақәдыргар, усҟан ишԥаҟасҵарыз сара? Ҳәарас
иаҭахузеи, раԥхьаӡа снаидгылан, исцәыӡыз сашьа
Мата иеиԥш дыԥхьаӡаны, даасгәыдсыҳәҳәаларын. Нас: «Уара ухәыҷаахыс уздыруеит, шәҭаацәа
ирылахәу уаҩуп!» ҳәа схы исырдыррын, аҩныҟа
сиццарын, иани иаби исызгәакьаӡоу џьоук реиԥш
аԥсшәа расҳәарын, насгьы ҳшеиуацәахаз уҳәа акы
рцәымӡакәа зегь рызхыстрын...
Аха Наҩеи иҩызцәеи иареи ҩагылан: «Заурҟан,
дад, уара уҳашьазар, уҳацаала еибашьра, ҳаӷа макьана адгьыл даныхым, усҭ абџьар!» ҳәа ашәақь насдыркыр ишԥаҟасҵарыз? Жәаҳәарада, срыцдәықәлон.
Уаҳа иззысҭахызеи иаанхаз сыԥсҭазаара? Аха иабаҟоу сани саби? Урҭ уажәраанӡа изааирымызт, нас,
еилкаатәӡами, арыцҳақәа анышә иахьамоу? Иабаҟоу
сашьеи саҳәшьцәеи? Фелдышь лтәы сҳәаӡом, уи лареи сареи ҳанасыԥ џьоук амца ацраҵаны ирбылхьан
усгьы. Мата гәнаҳала дшьызар, нас сара ишьа сымур
уаҳа изуада? Зашьа ишьа зымуз дхаҵоума? «Закәызеи, Заурҟан, уара аџьажәлар рзеиԥш ус азы ақәԥара
уҽазукит, арахь уашьа ишьаҵәҟьа узымуит!» – ҳәа
353

џьоукы иаасаҽԥныркылар, сыхәда хҽит ауп, уаҳа
ирасҳәозеи?
Шәарах, дад, шәара аԥсуаа саншьцәа шәажәа иналашәҵалоит шәанцәажәо: «Зны-зынла агәы амшын
агәеиужьраҿы ицаны аҭәа архуеит» ҳәа. Усҟан усшәа
акәымзи схәыцрақәагьы шыҟаз: абахҭа нҭыҵ сыҟазшәа, сабџьар кны сгылазшәа сгәы иснаҭон...
Аҭҳарцәҳәа сҿыхазшәа урҭ ахәыцра хаақәа санаа­
рылҵлак, дырҩегь сааҩнахон аҟарс ҭылашьцара.
Еишьҭагылан рҿынархон амзақәа... ашықәсқәа...
Сармарахьгьы сарӷьарахьгьы сара сеиԥш ҿааҳәыра
змамыз ауаа ҭакын, урҭи сареи ахаангьы наԥшыхақә акәзаргьы ҳаибамбацызт, мызқәак рахь зны
шьапынеиҵыхра ҳанҭыргозгьы, аигәылацәа ҳаиқәдыршәомызт. Бахҭақәак рҿы, аҭӡамцқәа ирысуа, напышьҭыбжьыла еибадыруеит, иалеицәажәоит, аха
уи араҟа нагӡашьа амамызт, ахаҳә еиларҭәах иалхыз
аҭӡамц аҿыгҳара нацәкьар шьҭыбжьык аныҩуа иҟамызт. Амала, уахынлатәи аҭынчра еиқәыхьанҭаха абаажә ианахаҳауаз, зны-зынла, сармарахьҭәи
аҟарс ахьтә исаҳалон аӷызбжьы... Убригьы ҳамҭакы
акәын, нас иааиԥхьбеит, дыԥсызар акәхап агәаҟ!
Амца зҭашәаз уи абахҭа сҭыҵра рацәак агмызт, усгьы иақәгәыӷуадаз, аха ирымҳәои: «Аџьма
имԥсыша, амаҵә азылаҟәуеит!» ҳәа. Шьмаҭ иҭаацәа рхынҭаҩынҭара, уи исызнарҵысыз агәеибафара уҳәа, саазқәылаз ахыхь бааԥс шьҭысхит. Мызкы
аахыс сзымгыло, икҿачаԥаз ацәардаӷәы хьшәашәа
сықә­жьын. Ус зны, аҵх агәахьы инеихьазар ҟаларын,
сыбла цәа хымло ацәардаӷәи сареи ацәибарҵәара
ҳшаҿыз, гәаҟ шәаҳәабжьык слымҳа иааҭасит. Зназы исызхамҵеит, аха цқьа саныӡырҩ, сармарахьтәи
аҟарс ишҭыҩуаз еилсыргеит. Игоз аԥсыуа ашәан –
ахәрашәа, агәаҟашәа!
Ишԥа? Дабаанагеи аԥсуа ара? Аҭӡамц хьшәашәа
слымҳа надкыланы аӡырҩра салагеит, мап, имцым,
354

иара ахаҭоуп, уажәы исаҳазма! Изҳәогьы ибжьы
мыжда қыџьқыџьуеит, рацәак изҭгом, ахәра бааԥс
дшаргәаҭеиуа ҩашьом, Зны-зынлагьы аӷәызӷәызҳәа
аимҳәара иааԥнаҵәоит иашәа. Ԥыҭраамҭак иаа­
ҭынчрахоит, ма қьыбжьык, ма уазбжьык уаҳаӡом.
Нас деиҭаналагоит, уаз ажәақәакгьы налеиҵоит,
аха урҭ сара сҟынӡа иааҩуам. «Дызусҭахарыдашь,
ианаџьалбеит, ари аԥсуа? Дзықәшәазеи, дзыниазеи
иара гәаҟ?» Аухантәарак сышхәыцуаз, сшыгәаҭеи­
уаз иҟьаҟьаӡа иаашеит. Аҽнынтәаракгьы слымҳақәа
кыдҵан аӡырҩра саҿын, аха иууаӡа иҭынчран.
Адырҩауха, аҵх агәахьы инеиуа ианналага, дырҩегь ахаҳә шәыгәра иалсны аҿаанахеит ашәа. Издырит уи ауаҩ ахәра ӷәӷәа имаз уахынла иаҳа дшаргәаҟуаз.
Абарҭ амшқәа инадыркны, хьаацәгьаха исызцәырҵит, ԥхыӡ избаргьы ихасымҵашаз, даҽа гәҭыхақәак. Шьаҿақәак набжьамкәа сывараҿы агәаҟра
даҿуп зжьы салҵыз саншьцәа иреиуоу хаҵак. Сҿи
снапи еиқәыԥсаны сызлатәарызеи? Сызлаихәарҭахарызеи? Уажәшьҭа исмыхьыц уаҳа исыхьран иҟоузеи, исзаанхаз сыԥсҭазаара, баша абахҭа иҭаӡы­
ҭран иҟоу, џьара акы ишихәо здыруазар, сеигӡаран сыҟаӡам. Аха, изла? Сзазҵаарыда? Акануеицәа сҽырзыскыр, агәаҟра иаҿуи сареи иаҳагьы
ҳлаԥшықәҵан ҳаицәдырӡыр алшоит. Аҵх шааиҩнашалак, еиҭагоит агәаҟашәа. Сгәалашәара ихнатит
ахәрақәа. Саԥхьа иаагылт Аԥсны, Ҵабал, саншьцәа
рҭынхара... Убраҟоуп уи ахәрашәа ахьысҵазгьы.
Саншьцәа руаӡәы дызгашаз ахы иқәшәан, аԥсра
даҿын. Агәыла-азла, ауа-аҭахы, есыуаха идтәаланы
ахәрашәа изырҳәон, иаргьы иаарымданы дналагон,
убри шиҳәоз мацара иԥсы ааихыҵит. Убас, абри
агәаҟгьы рацәак дзымнеирҳәагьы сшәоит, знызаҵәык ибла сынҭаԥшында, иуасиаҭ сзынижьыргьы здыруадаз!
355

Стәаны сышхәыцуаз, сгәы иааҭашәеит: агәаҟра
иаҿу уи ачымазаҩ ижьы иалҵыз иаҳәшьаԥа иааи­
гәараӡа дшыҟоу ирдыртәуп, зеиԥш ҟамло акгьы
ыҟам, сара акгьы сылымшаӡаргьы, иара даманшәалахар ҳаиқәшәара?
Иашәаҳәара анаанҵәоз иақәыршәаны, сара иаацәырызгеит ахапа, иара иҟынӡа инаҩыртә еиԥш
сыбжьы ҩҭганы. Санаалга, иаҳамашь ҳәа сааӡырҩит,
ҭынчран, еиҭасҳәеит даҽазныкгьы, аха макьана ҭынчран... Ахынтә раан иаҳагьы сыбжьы ҭызгеит. «Узы­
рхәаауазеи, уара абаандаҩы!» ҳәа акануеи сҟарс ашә
аӷьара-ӷьараҳәа днасит, аха игәхьаа мкыкәа сашәа
иналасҵеит исгәалашәоз ажәақәакгьы:
Уа, раидии, ахәрашәа – хаҵа ашәоуп...
Игәаҟуа изы гәыжьжьагоуп, хәырбӷьыцуп...
Ахы цаҳәцаҳә иқәшәаз, ԥшыртҟәацыз џьишьеит...
Ашьа рҩаш илҵызгьы ԥхӡыз џьишьеит...
Уа, рааидии, ахәрашәа – хаҵашәоуп!..

Салгаанӡа сыбжьы аанкыла-аанкыло сааӡырҩит.
Иалсзаап, убама, ахаҳә еилаҭәахра! Арӷызра даҿуп!
Агәырӷьара саашьҭнакәыцәааит иаразнак, ари еиԥш
аӡәы иҳәонгьы уаҳахьоума, ахәрашәеи агәырӷьареи!
Ҳаигәныҩит уажәшьҭа, сара саалгар – иара дналагоит, иара даалгар – сара. Ҳаныӷьазклак, хьаак змаӡам
иеиԥш ҳҩыџьагьы ҳҭахәхәа ҳацәон. Ари – уаха...
уаҵәуха... мчыбжьык, мызкы...
Цәала-жьыла сеибгагәышьан, аха гәыла-ԥсыла
схәын, ахәрашәа сҳәо саналага, изакәу сыздыруам,
иаҳа сраҳаҭхазшәа, сҟарс ҭшәара усҵәҟьа илашьцамызшәа, сцәардаӷәгьы усҵәҟьа икьакьамызшәа,
схаҭагьы усҵәҟьа сзаҵәымшәа збо салагеит...
***
Уахынлақәак иааихсыӷьит сгәыла игәаҟашәа.
Сара исҳәеит, еиҭасҳәеит, аха аҭӡамц хьшәашәа да356

гәан, иҿаҳан. Ихьзеи насыԥда, дыԥсыма? Ма даҽа­
џьара дахыргама?
Ҽнак, шьапынеиҵыхра ҳдәылыргеит, аигәылацәа ҳаиҩга-еивганы. Абахҭа ахылаԥшцәа, рыбжьқәа
неиқәырга-ааиқәырго, шьақәгылашьак рымамкәа
ишеилагьежьуаз гәасҭеит. Баандаҩык данаасаҩсуаз:
«Адгьыл ду ахь еилаҩеиласрак ҟалеит, асасцәа рацәаҩны иаҳзааргарц иҟоуп, – иҳәеит уи, ибжьы аармаҷны. – Ухала уҟазар, аҩыза дурҭоит, ачара уҽазырхиа!» – нациҵан, днасаҩсит...
Наҩеи иусқәа рылагьы адәныҟа еилаҩеиласрак
шыҟаз агәҩара сыман. Шьыжьымҭанк зны акылҳара
сеиҭанылагылеит, аха аӡәгьы дықәсымбааит аҭырқә нхаҩ имӡырха. «Дабаҟаларишь Наҩеи? Иаӷацәа
дырԥыхьамшәонда?» ҳәа сышхәыцуаз, аӷьӷьа-агәгәаҳәа, ажьакца зхьыкәкәоз сҭыҩра еихатәны иҿаз
ашә аатит.
Игәҭасын, дааҩнарыжьлеит аарлаҳәа зшьапы
иқәгылаз, зцәеи зыбаҩи еикәыршаз, макьана зуа­
ҩыбжарахь имнеицыз хаҵак. Хыла аҭуан даҵакьысуан уи, макьана шлацк зларшәмыз ихахәы иаҵубаауан маҷк иқәкәымпылыз илахь ԥшӡа, иҿачыз
ижакьа иӡамҩа агәқәа рҭаҳара азыҵәахуамызт.
Ашьха цәҳәыраҿы анаҟә иаҵажьу аӡыжь еиԥш, иблақәа ҭиаҵәаан, амцеи агәыбзыӷреи рҽеинрааланы урҭ ирхыҳәҳәылан. Имч илӡааны дшыҟазгьы,
диашахәҵәаӡа дгылан, изнапык ала иӡара ҭарбаӷьа
икны.
– Мшыбзиа аҳәара сыхәҭоуп сара, аха иабаҟоу
уи амш бзиа, адәныҟа хараӡа инҳажьхьеит, ара
уахгьы-ҽынгьы лашьцоуп! – даацәажәеит иара аԥсышәала ахьхьаҳәа. – Уара уоума схьаацәгьа сыцеиҩызшоз, ахәрашәа сыцызҳәоз? Уаԥсыуоума, узус­
ҭада?
Сахьгылаз снеилууа сцеит, аҭӡамц садгыламзар,
скаҳаргьы ҟаларын.
357

– Бзиала уаабеит ҳәа злауасҳәарызеи, ара бзиара шыҟам усгьы иубоит. Аха уара уааира хақәиҭрак
исзаҩызоуп, ԥсеиқәырхагас иара убри амацара сызхоит!.. Сара саԥсыуамзаргьы, аԥсуаа ржьы салҵит! –
саацәажәеит сара, цқьа исҳәо сҿамшәауа, сҿагәаҿасуа. Снеиԥылан, даасгәыдсыҳәҳәалеит. Агылара шицәыуадаҩыз збон, днаганы ацәардаӷәы хьшәашәа
днықәсыртәеит. Аҟарулцәа иршәны иааҩнарыжьыз
аилаҳәара аашьҭыхны дахьтәаз инаивасҵеит.
Иблақәа ааихмырсыӷьӡакәа дсыхәаԥшуан, дсы­
хәа­ԥшуан...
– Заурҟан Золак ҳәа аӡә дыздыруан саныхәыҷыз,
заҟа уиеиԥшузеи? Издыруада, уи уара уакәзар? –
ҿааиҭит иара.
– Ииашоуп, сара соуп Заурҟан, аха уара усзымдырит, узусҭада? – сҵааит саргьы, сгачамкны.
– О, Анцәа злыԥха ҳаура, уԥсы шԥаҭахеи, укнаҳаны уршьит ҳәа акәын ирҳәоз. Селым-ԥашьа
душьаахысгьы абра уҭакума? Сара усҟан смаҷӡан,
аха ублақәа схамшҭит, убарҭ рыла усмырҩашьеит,
Заурҟан!
Уаҳа изымҳәеит, аимҳәа изҵысит, деимҳәоит,
аха дышԥеимҳәо, ибжьы аҭуан ҵнахуеит, иоуразоу­
роу дышьҭҟьаны дцоит, иԥсы шилшәшәоз анызба,
имаҭәажәқәа наиҵаҵаны днықәсыриеит. Схәыц­
уеит, сеиҭахәыцуеит, аха дахьызбахьаз сгәалашәом,
арахь иара сидыруеит. Аимҳәара маҷк аҟара ианааихсыӷь, деихеигәо даақәтәан, скылкааны даасыхәаԥшит.
– Иугәаларшәа, Заурҟан, Осман-Кои акыҭа! –
дналагеит уи аимҳәара дакыр ҳәа дшәаны, игәы­
шԥы инапы адырӷәӷәаланы. – Шәааигәара дынхон
саӡ-аԥсыуак, Мзауҷ ҳәа Абыхәбак, уара амцхәгьы
бзиа уибон, шәагьеицныҟәалон, шәеиҩызцәан, убри
диман Шьоудыд ҳәа ԥа заҵәык, дышԥаугәаламшәои,
иагараан ахәмаргақәа изыҟауҵахьан, дуварԥало
358

шәыҩныҟа дугалон, иара иҩны аҵкыс шәара шәҿы
дааӡахьан. Иугәаларшәа, саби уареи шәнеидтәаланы ахәрашәа анышәҳәалоз, саргьы ишәыцысҳәалон,
убасҟан ауп ианысҵа, уи аԥсуа ашәа ҳаигәнарҩит
акәымзар, ас ҳзеиқәымшәаргьы ҟаларын... Нас, сузымдырӡеи уажәшьҭагьы, Шьоудыд соуп сара, Шьоудыд!
Ҳәара аҭахума исгәалашәоит урҭ зегьы, Самсун
ақалақь аҿы дҳацӡхыҵит асаӡ-аԥсуа, Абыхә Мзауҷ,
иара убраҟа ауп ахҭылҵгьы дахьиоуз, саб Ҳамырза иоуп уи Аԥсны ашьхақәа руак ахьӡ Шьоудыд
ихьӡызҵазгьы. Нас, гәаҟрас иҟаз зегьы еицаҳхыганы Осман-Кои ҳаннеигьы ҳаигәылацәахеит. Абыхә
Мзауҷ иакәымзи Фелдышь хлаҳәада лыԥшааразы адгьылбжьаха Родосҟа исыцдәықәлахьаз.
Дышԥасгәаламшәои Шьоудыд хәыҷгьы, ҳара иаҳааӡоз, аублаа аҭакәажә Ҳамида лмаҭа Ҭаҳир хәыҷы,
Алоу-иԥа Шьардын данаҳцәига, Шьоудыд хәыҷы
иакәымзи ҳара аҭаацәа гәырҿыхагас иҳамаӡаз. Иагараан ашәыр­шәырқәа изыҟасҵахьан...
Жәашықәсала аамҭа шцахьоугьы, урҭ зегьы сгәалашәоит, аха саԥхьа итәоу ахаҵа, сара издыруаз
Шьоудыд хәыҷы дызлаиеиԥшыстәра ҳәа акгьы идызбалом. Ишакәхалакгьы, ашьха бӷьыци ага бӷьыци
реиԥш хазы-хазы зымҩақәа еиԥыргаз ҳаиқәшәеит
зегьы иахьреицәаз аҟымҟырҭаҿы. Дычмазаҩ гәаҟын
зеиӷьа дмаҷыз аԥсуа арԥыс Шьоудыд. Игәаҵаӷара
иалҟьаз ахыцаҳәцаҳә иахҟьаны, ирԥҳақәа акыдбаалара иаҿын, иааихымсыӷьӡоз ашоура-мца дҭаршәын, дбылуан. Шьоудыд сара саасҭа дыҷкәынан,
имгәыӷкәа иԥсхьада рымҳәои, ари аҟымҟырҭаҿы
сара исызхымгаргьы, иара адунеи ақәыԥшылара
мышкызны ишԥеимоури ҳәа, схы иагыжьны сицхраауан, аха уи ауаҩ иҿҳәара ԥҵәан... Уи иаргьы
идыруан, уи азы акәхарын дзырхыццакуаз иуасиаҭ
ажәақәа...
359

– Уара Селым-ԥашьа данушь, рацәак мырҵыкәа
саб, сани сареи ҳиманы Осман-Кои далҵит, – дналагеит уи ҽнак шьыжьымҭанк иеимҳәарагьы агәхьаа
мкыкәа. – Асаӡқәеи, ашьҭахь иӡхыҵыз Далааи,Ҵабалааи, Гәмааи уҳәа аԥсуаа рҽеизакны Адаԥазар азааигәара иахьынхаз рышҟа диасит. Уа ҳрықәшә­еит
Абыхәаа рацәаҩны, саб ицхраан ҩнык издыргылеит. Сара снаган ахәыҷқәа ахьадырԥхьоз меқьҭебк
сҭеиҵеит. Саби сани иаархашәалоз зегьы ахәаџьа
ирҭон, џьара ҷышәрак сызҵар ҳәа игәыӷуан... Уи
саналга, сгәырҵҟәыл шьахә абзоурала, Сҭампыл
медреск* сҭалеит, ҩышықәса рыдагьы уа сзамыԥ­
хьеит, саб иусқәа анеилахәа исыцхраауадаз, сҭыҵит.
Аха усгьы ҩба-хԥа бызшәа рыла ишысҭаху саԥхьоит, сыҩуеит, агәаҟрацәгьа иҭагылоу сыжәлар рзын,
џьара ак сылҵыргьы ҟаларын, абас ишубо еиԥш
слахьынҵа смеижьар. Сҭампыл исықәшәеит сара
Ҳамида лмаҭа Таҳири, Шьардын-иԥа Мансоуи. Мансоу иаб, ишудыруа, амаҵура ду далан, иҷкәын уиаҟара аҵара дашьҭамызт, ақьафуреи аҳәсақәеи дхагалан дрыман.
Акыраамҭа, иҭаҷкәымқәа иҿакны, аимҳәара да­
ҿын, маҷк данааҭынчха деиҭаналагеит:
– Таҳир зынӡак даҽаӡәуп, аҵараҟынгьы иҩызцәа
зегьы дреиӷьын. Иҟазшьа, идырра, игәаӷьра, ихатәы
жәлар рахь игәблышьа уҳәа, иҟалап, ашьхарыуаа
мҳаџьырқәа убри еиԥш аҵеи дрылымҵыцзаргьы.
Аублаақәа Осман-Кои ишахырцаз анааиаҳа, уахыкгьы даанымгылеит, ижәлар дрышьҭалан дцеит.
Ҩынтә-хынтә шәҟәыла ҳаигәныҩит иареи сареи, уа
дахьнеиз қыҭак аҿы рҵаҩыс даангылеит, аублаақәа
рыхшарагьы даргьы џьара лашарак ахь икылигарц
даҿуп... Убри ахаҵа дымшны дшәызгылеит шәарҭ
гәаҟра згым аублаақәа...
Медрес – аучилишьче.

*

360

Иааизцәырҟьахит аимҳәа, дзықәтәаз ацәарда­
ӷәы дықәҟьан дцон, дахьеихоз, илаӷырӡ хаҟәҟәала иӡамҩа иаҿачыз иԥаҵа иахьыжжын, аҟарс
ҭаҟәкыраҿы аҳауа изхомызт. Аҵыхәтәаны – иуҭар
ԥҳалк аӡы ҭаирцәуан, иҩныҵҟа еиӷрыблааны ицозар акәхарын. Ихала дынсыжьыр, здыруада, иаҳа
изҭынчрахап ҟасҵан, акылҳара снадгылахт, ҩаԥхьа
снықәԥшыхит Шьмаҭ имӡырха. Аҭакәажәи алыгажәи рыда, Наҩеи ихабар ҳәа акгьы ыҟам. Шьоудыдгьы иасҳәахьеит уи аҭаацәеи сареи ҳшеиуацәахаз. Наҩеи ихаҵарақәа ртәы, сара сшазԥшыз
еиԥш, рацәакгьы иџьаим­шьеит, изыхәҭаны иҟалаз акеиԥш иԥхьаӡеит. Сара адгьыл ду саҟәыганы
сыҟаз аахыс адунеи аҿы ахҭыс дуқәа амҩаԥысра
иаҿызаап. Шьоудыд аҵара иман, шәҟәи газеҭи
дрыԥхьон, уи излеиҳәаз ала, ҭырқәтәылантәи анхацәа, зҵыхәа ԥымҵәаӡаз аибашьрақәеи ашәахтәқәеи зынӡак иқәырхуа ианалага, жәпаџьара
абџьар шьҭыхны иаҿагылеит асулҭан имчра. Урыстәылан иҟалаз аилаҩеиласра ду ахәылҟьаҿылҟьа
акәзаап араатәи анхацәагьы ргәы зырӷәӷәаз. Урыстәылатәи аҳәынҭқар дахьтәаз ихан ахь, ҳазҭашәаз
арыцҳарақәа урыхәаԥш ҳәа, мҽышак аҽны ҳәсеи
хацәеи бџьар зкымыз аџьажәлар иҳәарц ианнеи, ар
ҩарыжәиҵан, иҟәаҟәеит, ашьарҩаш каиршит. Шьоудыд исеиҳәақәаз рахьтә убри «ашьаарҵәыра мҽыша» аҭыӡшәа иахьагьы исхашҭуам. Макьана иара
аԥсуа хаҵа ихаҭа дзықәшәаз зегьы цәыримгацызт,
саргьы, имҳәамырза убри сазԥшын...
Иаргьы ибагәышьон иаҳа-иаҳа игәабзиара шеицәахоз, исеиҳәаша сеиҳәаанӡа дыԥсыр ҳәа дшәон.
Ҽнак, иаԥхьа инықәсыргылаз аџьам азна аӡы аашь­
ҭыхны уажәы-уажәы днаҿыхәо, ацәажәара дналагеит.
– Уаанӡа Ҭырқәтәылан иаланагалахьаз аԥсуа мҳа­­
џьырқәа Аԥсныҟа еибашьра иандәықәырҵоз, саб361

гьы дрылалеит, уаҳа цашьа имамызт иԥсадгьыл ахь.
Дандәықәлоз, сааиртәан, ус сеиҳәеит: «Дад, сара еибашьра сцо џьумшьан. Аԥсны сшьапы шнықәсыргылаз еиԥш, сыбналаны сабацәа рқьаԥҭажәқәа рахь сеихоит, иаасԥыло зегьы ирасҳәалап Ҟамлаҭ-гәымбыл
амц каҭа рхаирԥарц дшашьҭоу, Аԥсны аҵкыс еиӷьу
уаҳа дгьыл шыҟам. Уара схабарк џьара иуаҳаанӡа
уан улԥырымҵын. Бзанҵык иухоумыршҭын, дад,
сыҷкәын, угәы иаласа абарҭ ажәақәа – «аԥсадгьыл
уацәыӡыр ауеит, аха иара уцәыӡыр ҟалом».
Ишиҳәаз иагьыҟаиҵеит. Ашьҭахь ихынҳәыз изларҳәоз ала, саб Аԥсны даныӡхыҵ, иҳәатәы хазҵаз
хынҩажәаҩык аибашьцәа иманы, Ҟамлаҭ цәгьахәыц
дицәыбналт. Ашьҭахь иҟалақәаз удыруеит, Аԥсны
еиҭаҭацәит, мчыла иахцаны иаарцеит аԥсуаа. Аха
саб ихабар уаҳа иҟамлеит, ииасуан ашықәсқәа, саргьы Маанаа «абналаҩ иԥа» ҳәа ҭыԥ сырҭомызт, уи
аламҭалазы сангьы дыԥсит, аха лҩаҵәк ҩасышьҭуан, ҳхәышҭаара сырцәомызт...
Ус, сшымгәыӷӡоз, уажәааигәа исоуит саб иахьтә ашәҟәы, иԥсы ҭагәышьазаап аҭаҳмада. Иабацәа
рҭыԥ, ишудыруа, Гагра акәын, аха иара дынхон
абжьыуаа рҿы, Џьгьарда ақыҭан. Аԥсныҟа, сыԥсадгьыл ахь, дсыԥхьон саб. Саргьы, уи сацԥыҳәан,
аҽазыҟаҵара салагеит. Аха уи аус аҽаԥнашьит
даҽа хҭыскгьы. Аԥсуа мҳаџьырқәа, иамуит, рыбӷа
рзеиҵымхит – иажәа наигӡон Шьоудыд, – адгьыл
абаџь ршәарызу, рыҭауадцәеи раамсҭцәеи рымаҵ
рурызу, иара ус аҳәынҭқарра шәахтә ршәарызу,
иахьынаҳәы-ааҳәлакгьы дара рзы ԥсеивгарак ҟамлеит. Рыԥсы ианақәыԥш, аҭырқә нхацәа реиԥш,
даргьы абџьар шьҭырхит. Анхацәа ҭыԥ ахьримҭоз
инахырҟьаны илеигәыдҵан дыршьит аҭауадцәа
Маршьанаа рқьаҳиакгьы. Ҭӡышәк инареиҳаз хыжәла еибаркырак, Абыхәаагьы нарылаҵаны, Ҭырқәтәыла иқәымҵыр ԥсыхәа амамкәа иааҭагылт.
362

Сара сгәы иҭаз рдыруан усгьы, снаскьаԥхьан,
Аԥсныҟа идәықәларц шырҭахыз сцәымӡакәа исар­
ҳәеит. Баша ус ажәала акәымкәаны, ҳәсеи-хацәеи:
«Дшәиизааит хаҭалагьы шьҭралагьы уи амҩа ада,
даҽа мҩак иқәларан иҟоу!» ҳәа илҭагылан ҭоуба
руит. Уаҳагьы ԥсыхәа рымамызт, ма Аԥсныҟа, ма
Арабтәылаҟа иахыҵыр акәын. Жәларык Аԥсныҟа
рдәықәлара шшәарҭаз збагәышьон. Аргама шьапыла жәларак ҳаибарҵысны ҳдәықәлар, аҳәаа аҿынӡагьы ҳнарышьҭуамызт, ҳандырҵәон. Иалҳхит, ҵхылашәык азы ҳдәықәларц маӡала, ӷбала.
Меҳмеҭ ҳәа аӷба змаз аӡәы ҳиацәажәан, дақәшаҳаҭхеит, уи ибзиан идыруан Аԥсны агаҿа, Кәыдры
амшын иахьналало шәназгоит, абриаҟара сышәҭ ҳәа
ҳаиҳәеит. «Абриаҟара» захьӡыз, хьанҭарахеит, иҳамаз зегьы ҳҭиргьы иаҳзыԥшаауамызт. Нас ауп ацәгьарахь ҳаниас. Сзықәгәыӷуаз хәҩык аҩызцәа сыманы, амҩа ҳкит, уа ишиаргоз аадыруан аказен ԥара.
Аха ҳшақәгәыӷуаз иҟамлеит, жәпаҩык акануеицәа
ҳрылаҳаит. Еиҿахысрахеит, сҩызцәа ҩыџьа ршьит,
саргьы сгәаҵаӷара ахы ақәшәан, скаҳаит. Сшычмазаҩызгьы сус рыӡбеит, жәашықәса сыҭаны, сахьааргаз убоит... Ашьҭахь излеилыскааз ала, урҭ ашәҭӡык
Арабтәылаҟа иахыҵит...
Иамуит, Заурҟан, иацы зны иуҳәон еиԥш, акгьы
зқәым, иқәӡам. Еилаҟәыбаса ицеит зеиԥш ыҟамыз
аус ду! Уара, Заурҟан, сара саҵкыс насыԥла уеиӷьуп,
Анцәа иуҟәырхуп, аха ара уеибганы узҭымҵыргьы,
иубаргәузеи, уԥсадгьыл узныҵыз абырлашрақәа зегьы убла иабахьеит!.. Сара... сара ӡбахәылоуп акәымзар, Аԥсны закәу сыздырӡом, уи мбаӡакәа сахьԥсуа,
убриоуп аԥсрақәа раҵкыс еицәоу аԥсра!
Сажәа агәра га, Заурҟан, лассы ара уҭыҵуеит
Асулҭан Абдул Ҳамид шьаарҵәыра имшынҭәагшуараха ихыҵит гәнаҳала адгьыл иқәиршхьаз шьеи
лаӷырӡи. Анхаҩыжәлар рықәгылара рхы иархәаны
363

«Осман ҿыцқәа» игылаз, даҽа бзиарак иҟарҵо сыздыруам, аха уи «ашьаарҵәыра» дахырҳәоит. Усҟан
иҟалар алшоит аманифест. Уоурышьҭуеит, уара,
Заурҟан, аҳаҳаи, угәы каумыжьын! Нас уцозар акәхап ужәлар аублаақәа рышҟа. Амҩа бзиа узеиӷьас­
шьоит, Заурҟан. Уахьнеиуа жәлар рҵеи бзиахә Ҭаҳир
хәҭаала иалкааны асалам сызиҭ, иблақәа еимданы
исызгәыдкыл! Ҳаи, ажәланҵәеит, зынӡак схәаҽӡома, уааскьеишь, абааԥсы, даҽазныкгьы иаҳҳәап
агәаҟашәа...
Уа, раидии, ахәрашәа – хаҵашәоуп!..

Уаҳа ибжьы изҭымкааит, аимҳәа ихәлаҵәан, иҽизнымкылакәа ацәардаӷәы днықәҳаит. Дықәын, ахаҳә
еизада цәны далырхызшәа, деихаӷәӷәа-еиҵаӷәӷәа,
дышшәырӡа, ддауаԥшьха... Амала, игәышԥы мыжда,
амшын цәқәырԥа еиԥш, аҭҳара-аҭҳараҳәа аисрак
иаҿӡан...
Адырҩауха, ацәылашара адәы иаақәлахьазар ҟаларын, акылҳара шҭылашоз ала, ачымазаҩ дцәар­
ҳазшәа даақәтәеит, уамага-цәыршәагак аҟарс иааҩ­
налазшәа, ихы ҵыс-ҵысуа дынхьаԥш-аахьаԥшит,
иблақәа ианахо.
– Схәаҽит, уара, схәаҽит! Шәуаазар, ашәқәа
аашәыр­ты! – даацәажәеит иара, иҭахцәа икәшан
игылазшәа ибозар акәхарын. Нас иҽизнымкылакәа
ахьашьшьра даналага, снапы наивакны ашьшьыҳәа
днықәсыриеит. – Сан, сан, ус бымҵәыуан, абааԥсы!
Саб ак ихьыз џьыбымшьан, деибгоуп, абар ашәҟәы
исзиҩыз, Аԥсны иашьцәа рҿы дынхоит! Ашә аашәыртырауазеи, схәаҽит! Аӡба! Аӡба! – аҭҳараҳәа иеис­
уаз игәы иаҳа-иаҳа аиқәаҳара иаҿын... Кьынтыжәк
аарбааӡан иқьышә инықәсшьит, ӡыкгьы неиҿасырхәхәарц сналагеит, аха ихаԥыцқәа аихашәра иалагахьан...
364

– Ҳаи, абааԥсы, ҳаи, абааԥсы! Уажәыгь Аԥсны
ҳамнеиӡаци, уара? – абарҭ аҵыхәтәантәи иажәақәа
ракәын. Игәаҵӷа акы иааҿнаҵәазшәа, иаразнак данааҭынчха, снапала деиқәыскит...
***
Рацәак сҭамхеит саргьы уи амца зыҩнагьежьыша «ҿааҳәыра змам» абахҭа. Зыԥсаҭа бзиахаша
Шьоу­дыд ииҳәаз ҵабыргхеит: Асулҭан Абдул Ҳамид
шьаарҵәыра дахыргеит, аҳәынҭқар мчра знапаҿы
иаазгаз «Осман ҿыцқәа», зыԥсы аҟны инеин иҟаз
ажәлар аладыргәыбзыӷырц акәу здырхуада, ҳара
ҳтәгьы днарылаҵаны, акырџьара абахҭа ахылаԥшцәа рмаҵурақәа ирымырхит, имаҷҩымкәа абаандаҩцәагьы ахақәиҭра рырҭеит, саргьы машәыршәа
убарҭ срыланакит.
Ихоуҵару, дад Шәарах, «Удәылҵ, уажәшьҭа ухы
уақәиҭуп!» ҳәа анырҳәа, сгәы аазыблит жәашықәсала
сыԥсы ахьыҩнаҟәыкуаз аҟарс, убра имацаразаҵәык
дааныжьны сцозшәа сааҟалеит Шьоудыд еиҭамҳәа.
Сдәылҵымҭаз, иԥсы ахьихыҵыз ацәардаӷәы снадгылан, ҩаԥхьа дысшәит-дызџьабеит. Даҽазныкгьы
акылҳара схы нкыласкит, иқьаԥҭажәхахьан Шьмаҭ
инхарҭа, аҩныжә шкаҳара, ихырқәақәо игылан,
икаԥсахьан амӡырха злахкааз аҵәҩанқәа... «Даҽа
ҭыԥк ахь нхара ииеигазар акәхап Наҩеи ианԥсеи
иаби», – аасгәахәит сара...

365

АХԤАТӘИ АШӘҞӘЫ

ААМҬА ИАМԤСАХУА ИҞОУЗЕИ
–   Иаха ушԥацәаз, дад Шәарах? – дсазҵааит аҭаҳмада сыгәцаракны. Сахьнышьҭалаз, знызаҵәыкгьы
сымнаҳәит сҳәарц инақәыскит, аха маҷк саацәыԥхашьан, сҽааныскылеит.
–   Ааи, дад, ауаҩы игәы аныраҳаҭу, ицәагьы ҭын­­
чуп! – дналагеит Заурҟан. – Исхызгахьоу саны­
наз­хьаҳәлак, иӡымшынха сырԥеиԥеиуа срыман
рҿынархоит сгәалашәарақәа. Ҵхыбжьон зны сылацәа неиқәысыԥсаргьы, сыцәоушәа, сыцәамшәа,
сызлоу ԥхыӡу лабҿабоу сзымдыруа, акы сналаҳа­
уеит. Егьџьашьатәымзаргьы ҟалап уи, мшәан, сыԥсы
ҭаҟьышәуп умҳәозар, иахьатәи адунеи сызлалахәу
маҷӡоуп, наҟ ицахьоу рахь ами еиҳарак сахьыҟоу.
Иахагьы, аӡыхәашь еиԥш акы сҳанто салан, ԥхы­
ӡк­ збазаргьы – санҿыха исхашҭит. Ашамҭазшәа
сҩа­гылан, адәахьы сындәылҵит, уаасмырԥшыкәа
сыҟам, ашә сыцәкыдҳалеит, ажәҩан снаҵаԥшырц
сҭаххеит. Уи каххаа ианҵәцоу, схәыҷаахыс издыруа аеҵәақәа кәалыкәаџьо сыбла ианаахыҷҷалалак,
агәырқьҳәа сҭахцәа исцәыӡхьоу зегьы аасыдтәалазшәа, дареи сареи ҳаилаҵәаны аицәажәара ҳшаҿу,
ус рыԥшшәқәа нархыҵны ажәҩан иналабоит... Аха
аеҵәақәеи сареи ҳзеиҿамԥшит иаха, ажәҩан хәа­
шьын...
Снеин, ани аҵла хыжәжәарах амҵаҿы асаҟәа
сны­қәтәеит. Сзызхәыцуаз удыруоу дад, Шәарах,
366

иахьа ашьыжь? «... Саншьа бзиахә, сысас дысҭанаҵы
исыбаргәузеи, насыԥ змоу среиӷьуп, сцынҵәарахуп­
ҳәагьы схы сызшьом, аха данцалак, ишԥасыԥсыхәоу?» – абри ауп, дад, иахьа ашьыжь мацара
акәым, сышә уаахыҵижьҭеигьы, изуцәызӡозеи,
гәҭыхас исымоу! «Иууазеи, Заурҟан, ишԥасыԥсыхәоу
захьӡузеи, ҳара ҳаҟами ара?!» – рыбжьы аасықәырганы, исыкәаӷӷаша итәазшәа сааҟалеит, ани уара уанааи ауха ачараҿы иудсыртәалаз Сиҭ, Соулаҳ, Дауҭ,
Ҭаҭласҭан, Ноурыз, Мураҭ уҳәа аублаа ҭаҳмадцәа.
«Амала, узызхәыцша, дад, Заурҟан, – нацырҵахит
урҭ, – усас дцо даналагалак, гашьак изыҟаҵозар уԥсы
имада, ари адәысакара игиуа иқәхар аҵкыс, ҳаԥсадгьыл бзиахә иазигап, ҳарҭ ҳаԥсқәагьы уахь ицахь­
еит, убаҩ хәарҽхахьеит, ара иҟагәышьаз, изҭахыда
усгьы!..» Уара умгылацызт, сузгәамҭеит акәымзар,
абас аԥсцәа срыдтәаланы гәҭыхала сышрацәажәоз,
амра ҩыҵхахеит. Сыԥсы сара иумасымдаргьы, иара
уццараны иҟоуп, дад Шәарах! О-о-ҳ, ажәра мцахәыцәа! Сеилаххаа акалашәа сыҟоуп иахьа, уззыӡырҩыша акгьы сызуамҳәаргьы ҟалап! – абас даасацәажә­
еит Заурҟан шьыжьымҭанк зны. Ихы-иҿы ҭакәаҳа,
ауха дшызмыцәаз ҩашьомызт.
–   Маҷк аҟара сааԥсеит саргьы, ҳаицәажәара иахьа
иахҳарԥаргьы цәгьамызт, – наиаҭаскит саргьы, убас
иҭаххап ҳәа ӡбаны.
–   Ибзиоуп, дад Шәарах, иахьа, нас, ԥсшьараз! –
дақәшаҳаҭхеит аҭаҳмада. Нас: – саргьы абра џьара
неитәыс исымоуп, лассы схынҳәуеит! – иҳәан, Заурҟан илабашьа аакыдхны, ахарԥасҭа дналбааны,
ишызбоз акаршәра днықәлеит... Ихы абеирхеишь?
Ажәытә нышәынҭрақәа дрызцазар? Сеидру.
Есымшааира еиԥш иахьагьы, лассы дааит Бирам.
Заурҟан дшыҟамыз ауимбахуаз, аха дабацеи ҳәа
дагьизымҵааит. Схәы насымҵаргыланы шьыжьхьа ансҿеиҵа, рацәак днымхакәа дцеит. Ашьҭахь
367

санҵамҭақәа аасымҵаҵаны, акакала абӷьыцқәа
еихы­­ршәшәо сҿынасхеит.
Абар мышҩажәа нҭакәкәа инҵәеит, зеиԥш адгьыл дықәым ажәабжьҳәаҩ ҟаза сидтәалеижьҭеи,
исеиҳәоит дзықәшәаз, дзынԥаз акакала. Заурҟан
Золак ихатәы биографиа ашьаркәасҭа еиԥш иагәы­
лоуп аублаа жәлар ртрагедиа. Иажәабжьқәа ирылжжуеит ашьаарҵәыратә ҵабырг, ахҭысқәа реишьҭагылашьагьы еиламырсӡакәа ириашаны ианааигогьы ыҟоуп. Иџьашьатәӡами, шәышықәса ирҭагылоу
ауаҩы, адунеи аҿы иҟоу агәаҟрақәа хкы-хкыла зегьы
ԥызшәахьоу, абарҭқәа зегьы ицқьакәакәараӡа игәалашәараҿы иахьынхаз?
Иазгәаҭазар сҭахуп, ажәабжьк ахы иаркны аҵы­
хәанӡа ишеибгоу ианиҳәалак, даанкыланы ианы­
сҵаз сизаԥхьоит, ицәыбжьахаз акрыҟазаргьы ина­
ци­ҵоит, ирҽеитәугьы даҩсуам, ҵоуп, ажәабжьқәа
хазы-хазы ахқәа рымам, ирықәнагахашагьы рызхәыцха сымам.
Ихатә биографиа згәылгоу ахҭысқәа аҭоурыхтә
рыцхәқәа инарыдкыло сҿаасхан, џьара-џьара уаҩы
иааџьеишьаратәы ирықәшәо иааиуеит. Иаҳҳәап
нас: аублаақәа Кавказ агаҿа нрыжьит 1864 шықәса
рзы. Усҟан, Заурҟан Золак 24 шықәса ихыҵуазҭгьы,
сынтәа иаарыцқьаны шәышықәса дырҭагылоуп,
даҽакала иаҳҳәозар, уи диит 1840 шықәсазы. «Самсун ҳаныӡхыҵ инаркны, Осман-Кои ҳанынхозгьы
налаҵаны, 5–6 шықәса рыда снымхеит аублаақәа
рыгәҭаны» ҳәа дцәажәоит Заурҟан. Уи уаҩы ихаиҵан ианыҟала, сзызҿлымҳау аҭаҳмада цәажәаҩ,
иаҳәшьцәа зҭашәаз анасыԥдара иахырҟьаны Селым-ԥашьа дишьит 1869 ма 1870 шықәсқәа руак
азы. Ашьҭахь, абахҭа дыҭганы данырҭи, «...аашықәса инарықәгәыӷуа ачаландар снашьҭаҳауа Африка
асакарақәа срықәын», – иажәабжьуп уи. Аашықәса...
имырҩашьеит, убама, избан акәзар, уи аконтинент
368

ныжьны Сҭампылҟа даныхынҳә иақәшәоит аԥсуаа
Ҭырқәтәылаҟа мчыла рахцара, уи ҟалеит, аҭоурых
аҿы ишазгәаҭоу еиԥш, 1877 – 1878 шықәсқәа рзы.
Уинахыс Заурҟан Золак зны ҳамҭак ихы дақәиҭын,
ашьҭахь деиҭаҭаркуеит, урҭ зегьы еилкааны шықәсыла рышьақәыргылара уадаҩуп, амала, идыруп
акы – даноурышьҭыз. Ҭырқәтәылан «Аҭырқәа ҿарацәа» ҳәа изышьҭаз зхагылаз ареволиуциа ҟалеит,
дагьахыргеит Асулҭан Абдул Ҳамид шьаарҵәыра
1908 шықәсазы.
Аублаа хаҵа шықәсыла гәыӷрада «ҿааҳәыра змам»
данҭагәаҟуаз, ахаҳә еилаҭәахра иалсны иара адунеи дацәыӡны аҟарс дахьҭаршәыз аҟынӡаҵәҟьагьы
инаӡеит Урыстәылатәи актәи ареволиуциа ахәыл­
ҟьаҿылҟьа. Иаҳгәалаҳаршәап гәыӷрда уи абахҭа
дыш­ҭагәаҟуаз атәы ҳазҳәо, сара «Ахәраашәа» ҳәа
хыс изысҭаз ажәабжь. Иабеидыруаз ашьхарыуа баандаҩы акылҳара ҭшәа ихы кылакны аҭырқә нхаҩы
иҭаацәара ргәаҟра даналаԥшуаз, Наҩеи зыхьӡиҵаз
урҭ рыҷкәын, егьырҭ зықьҩыла аҭырқә нхацәа реиԥш, иабџьар кны асулҭан имчра хәаҽыга аҭарнакцәа данырҿагылоз, иара асулҭан гәыӷырҭас имаз ирмчқәа рыҩнуҵҟагьы зычҳара хыҵыз 28-ҩык аҭырқә
фицарцәа ргәы ашьала ишырҩуаз икнаҳан иршьыз
аурыс револиуционер, алеитенант гәымшәа Шмидт
иаҳәшьа лахь асалам шәҟәы.
«Цәыкәбарк иадамхаргьы уаҩшьа ҳаланаҵ, –
аҳәоит, сара санстудентыз аахысгьы ҿырҳәала издыруа уи ашәҟәы, – ҳазықәԥоит, ҳара ҳгылаанӡагьы
иреиӷьу аӡәырҩы рхы зқәырҵахьоу ауаҩытәыҩса
ихақәиҭра ԥшьа. Убри инаваргыланы ҭоуба аауеит
ҳара, ԥсыхәа ахьынӡамоу хеигӡарак ҳәа ҟамҵаӡакәа
аҭырқә жәлар ирҳардырларц. Урыстәылан иҟалаз ахҭысқәа, наҟ-ааҟ ҳамчқәа еицырхырааны ҳазықәԥаҩны иалҳхларц уаҩҵас аԥсҭазаашьазы зда
ҳхәарҭам азинқәа».
369

Иабеидыруаз Заурҟан Золак абри ажәлар рҵысра ду иҟалаз 1908 шықәсазы абахҭа дышҭнагаз,
иԥсы шеиқәнархаз? Уи арыцхә аҿы инҵәоит макьана ицәыригахьоу иажәабжьқәагьы, наҟ исеиҳәаран
иҟоузеи? Уи инаркны иахьанӡа 30 шықәса инреи­
ҳауп. Уи аамҭа аҩнуҵҟала, ауаатәыҩса ашьҭра ҿыц
ианы­зҵашаз ахҭыс дуӡӡақәа ҟалеит. Имҩасит миллионла ауааԥсыра рыԥсҭазаара зыхәлабгаз актәи
адунеизегьтәи аимпериалисттә еибашьра. Урыстәылан иҟалеит, адунеи уаҳа зда ҟамлацыз, Октиабртәи
асоциалисттә револиуциа, зхы иақәиҭхаз аусуцәеи
анхацәеи ишьақәдыргылеит Асовет мчра. Иԥыххааса, еилаҟәыбаса ицеит ацаризм – ажәларқәа рбахҭа.
Октиабр ашәахәақәа цәымза дуӡӡак еиԥш иқәла­
шеит адунеи. Убри иҟанаҵаз анырра ӷәӷәа абзоурала, иара Ҭырқәтәылангьы 1919 – 1923 шықәсқәа
раан имҩаԥысит амилаҭ-буржуазиатә револиуциа:
дахыргеит Османтәи аимпериа 36-тәи асулҭан,
атәылаҿы ишьақәгылоит абуржуазиатә республика.
Заурҟан Золак уажәшьҭарнахыс исеиҳәаран иҟоу
ажәабжьқәа, изаҟаразаалак ирныԥшраны иҟоума
хыхь ҳазлацәажәаз ахҭысқәа? Мамзаргьы ауаажәлар
рыԥсҭазаара даҟәганы ҩаԥхьа дҭашәахуама абахҭа?
Знымзар-зны дрыниараны дыҟоума дзыцәдырӡыз
ихатәы жәлар? Дрыниаргьы, дышԥарынио хҵәареи
гәаҟреи лахьынҵас измаз аублаақәа? Ацынҵәарах
ҳәа ихы иазиҳәартә еиԥш адгьыл ианыӡааӡама дара?
Рацәак нымхеит сыԥсадгьыл ахь ахынҳәра аҿҳәарагьы. Избоит уи ажәабжьҳәаҩ ҟаза макьана исеиҳәаша рацәаны ишимоу, аха сахьӡару урҭ зегь ран­
ҵара?
Иахьантәарак санҵамҭақәа снарыхәаԥш-аары­
хәаԥшуа реилыргара санаҿыз, абарҭ реиԥш ахәыцрақәа ракәын ҭынчхашьа сызымҭоз.
Ашьыбжьышьҭахь уи данхынҳәгьы, дахьыҟаз даламцәажәеит, ҿымҭ ҳнеидтәаланы акраҳфеит.
370

Саԥхьа дышьҭалеит, ауха дгылогьы сымбеит,
даҽазныкгьы агәра згеит уи ииҳәалоз: «Цқьа уцәарц
уҭахызар, ирааԥса ушьапқәа». Адырҩаҽны, сара
сҳәара иҭахӡамызт усгьы, шьыжьнаҵы аҵла хачахь днамҵатәеит. Сҽааиқәыршәаны санааидтәала,
акаршәра цәыҩҩажәра акы ықәибаауазшәа иблақәа
џьара инкыдхалеит, нас деиҭанарылагеит иажәабжьқәа.
***
«Ҿааҳәыра змам» абахҭа санҭыҵ, сышиашаз аублаақәа ахьынхоз саанагаз џьумшьан, дад Шәарах.
Зны ақалақь, зны ақыҭа, сахьнанамгаз ҳәа иҟоузеи,
шықәсыла сынкыдгәгәало, Ҭырқәтәыла салан. Зны
ефендик иҿы аԥсаса срыцын, даҽазны Ерзарум ақалақь аҿы уаҩ беиак қьаранџьыс симан, зны Измир
абаӷәазаҿы аидара шьҭысхуан, ашьҭахь аихамҩа
ахьиаргоз усуҩыс сыҟан. Адаԥазар иацәыхарамкәа срықәшәеит аԥсуаа мҳаџьырқәагьы. Сахьнеи­
лакгьы амала ӡәыр акыр сиҭозма, иага исычҳап
уҳәаргьы уӷра ҭацәны ԥсҭазаашьа ыҟам. Ашьҭахьшәа, Ҵабал иҭыҵыз саншьцәа Шаҭаагьы сыԥшаа­
ит, агәакьақәаҵәҟьа уаҩ дыҟамызт, иԥсхьан, аха
рыжәланытә ыҟан усгьы. Ҩбаҟа шықәса инарықәгәыӷуа, Ҟансоу ҳәа Шаҭиԥак иҿы сыҟан. Абахҭа иафахьаз нап ансыдыркыла, сыԥсы ҭалеит, сышуаҩыз
здырит, убра снанамгаргьы, рацәак сзынҵуамызт.
Даргьы, мҳаџьырк дшубац, рыԥсҭазаашьа цәгьагәышьан, аха иахьынӡарымчыз џьабаа смырбакәа
сныҟәыргон... Сара санырԥырҵуаз, агәаҟра ишҭагылазгьы, рхаҵацара, ржәытә қьабзқәа, рыбызшәа
шамахамзар ԥырхага рымамкәа иҟан. Уиаахыс адунеи ҩынтә-хынтә аҽеиҭанакхьеит, аамҭа ӡеибафара
иалаӡҩахьазаргьы сыздыруам.
Шаҭаа рыԥсыжырҭақәа рҿы Ҟансоу исирбеит
ҩ-ны­шәынҭрак. Џьарак сан джын, уи авараҿы – саб.
371

Хаҳәқәак рханы иарсын акәымзар, аҳаҭгәынқәа
аҳәира рхылиаахьан, аха иацы иԥырҟазшәа акәын
сара сзы ишыҟаз. Амала, исҵәыуоит ҳәа саламгеит
сызхылҵыз арыцҳақәа, икасҭәоз алаӷырӡ абасымаз,
зынӡа иҭабахьан, баша исрыцқьеит рнышәынҭрақәа,
рахәык ргәы иқәымло агәарагьы накәсыршеит. Сара
еицәаз сақәгәыӷуан, ианамуӡахгьы маҷк сгәы ааб­
ааит, саншьцәа рнышәынҭрақәа рҿы сызхылҵыз
рызқәаҭыԥ ахьыҟалаз.
Ааи, дад Шәарах, урҭ уа ишаанагазгьы уасҳәап:­
Измыҭ Селым-ԥашьа данысшь, Мата дырԥы­хьам­
шәакәа иҩныҟа дхынҳәит, уи дгаӡазма, идыруан
Осман-Кои уаҳа нхамҩа шимоуаз, иҟалаҵәҟьаз зегьы ирылаҩаанӡа, иани иаби иманы дыбна­леит.
Ҵабалаа хҵәаны Ҭырқәтәылан ишықәнагалаз
еиликааит, убрахь ихы ирхеит, дызхылҵыз иманы.
Шаҭаа рҿы ианааи иреигәырӷьеит, усҟан саншь­цәа гәакьақәагьы рыԥсы ҭагәышьан, џьаргьы имы­
шьҭыкәа рыҩны иааныркылеит. Сан аҵыхәтәаны ачымазара дыхҭакны даман, саҳәшьцәеи сареи
ҳгәырҩа анылзацла, шықәсыкгьы илызнамгеит,
дыԥ­сит, даҽа хәбаҟа шықәса рышьҭахь сабгьы дналышьҭалт.
Даанханы дыҟан Мата... Есқьынагьы саншьцәа
рҿы ссасуама иҳәазар акәхап, Шаҭаа дгьыл ҽыҭк
аары­михын, ҩнык сыргылоит ҳәа амаҭәахәқәа
шеи­дигалоз, арра иԥхьеит. Ҵабалаа рыҷкәынцәа рхыҟәшәаны ианыргоз, Матагьы дыргеит еибашьра. Ашьҭахь ихынҳәуаз изларҳәоз ала, уи дрылашәеит Арабтәылаҟа идәықәырҵоз архәҭа. Убри
иаҷыданы уаҳа ихабарк ҟамлеит сашьа, амшын
данхыз дҵааҟәрылоу, асакара данықәыз ашоурацәгьа изхымгакәа дыԥсу, ма аибашьраҿы дҟәаҟәаса дҭарҵоу, наунагӡа дыбжьаӡит насыԥда! Саҳәшьцәа усгьы лахьынҵацәгьа рзыԥшын. Селым-ԥашьа
данҭаха, иуацәа иуадалықь адыркит, иҳәсақәа зегьы
372

ршеит, уинахыс саҳәшьцәа, аӡы иналашәаз ахаҳә
еиԥш, ибжьаӡит. Иара убас акәхеит, Ҳаџьы Кьарантыхә ихаҭагьы, уахь иццаз аублаақәагьы изықәнагалаз адгьылбжьаха ҵааҟәрылазшәа, аӡәызаҵәыкгьы
ихабар ҟамлеит.
Умбо, дад Шәарах, адунеи аҿы зегь реиҳа исызгәакьаз, рыԥсра-рыӡра заҟа ирмариан иуасҳәо, избанда, аамҭа иамфо иҟоузеи, сгәы сырҭынчхьеит
урҭ рзы. Даргьы сара сзы ргәы рҟычхьазар акәхарын, сыкнаҳан сыршьит ҳәа акәын ишырдыруаз.
Иуасымҳәеи, аамҭа иҿанаҟәҟәоит агәыхь, иҭанарбоит алабжыш, ҿанҵас иуԥнагалоит агәхашҭра.
Аамҭа – есымшааирагьы иацуп агәхаршҭра. Уи
ус иҟамзар, ауаатәыҩса рыбжаҩык агәыҭҟьа иагахьазаарын. Далазҵазеи абри аҭаҳмадажә, дааҟәымҵӡакәа артытра, аркшара даҿуп дзықәшәаз,
дзынԥаз уҳәар ҟалоит, дад Шәарах! Иудыруазеи, уи
заҳаз аӡәы ма ҩыџьа ашәарҭа мҩа ианыганы анасыԥ ахь рхырхара иацхраар, ианамуӡахгьы, ахымдыр ихы инардырыр.
Саншьцәагьы саншьцәа ракәын, аха, иага умҳәан,
сызлыҵыз сыжәлар рыԥсы ҭан, урҭ рахь сгәы сых­
еит. Амҩа сықәлеит, адунеизегьтәи аибашьра иалагахьан, гәаҟран, еилаҩынтран, сышиашазгьы цашьа
сымамызт, сынкыдгәгәало, џьара сусуҩны, џьаргьы
сқьаранџьуа иахьа иаасырҳауа уаха ифауа, амҩа
сықәын...
***
Зны, ҳәаа змаӡамыз сакара ҭацәык саннага­
леит. Амра цаҳәцаҳә зыншылоз адгьыл цәыббылны, аџьыкахыш алҳәаны ишьҭан... Уахьыԥшлакгьы
улаԥшҳәаа анҵәамҭаҿы дгьыли-жәҩани неималон
акәымзар, уаҳа улаԥш иааԥгылашаз акгьы ыҟамызт,
аԥслымӡра ҭацәыра, уажәымзар-уажәы аԥырқьҳәа
амца нацралап уҳәаратәы, абылра иаҿын. Зны-зын373

ла асакара агәҭахьшәа џьара иқәсуаз афырҭын еи­
лагьежь иаашьҭнахуан аԥслымӡ саба, алҩаԥшшәы
змаз цәқәырԥа дуқәаны иҩышьҭыззон, нас ԥыҭҳаԥыҭҳа аҳауа еилыххара иналаӡыҭуан...
Адунеи аҿы усгьы сзаҵәын сара, аха араҟа, уаҩԥсык дахьықәыршәымыз, ҵла заҵәыкгьы ахьықәгыламыз, сызаҵәра аиҭазаҵәра нацнаҵон.
Ус сышнеиуаз, саԥхьа наҟ хараӡа асакара иқәызбааит кәкәыбла еиқәаҵәак. Сылахь снапы наԥыраскын, цқьа снаԥшыхит, зназы ҳәысҭа уарбажәыз
џьысшьеит. Уи иаҳа-иаҳа ааскьара иаҿын, ус, асакараԥша исзаанагеит ауаҩытәыҩса ибжьы. Игон
агәаҟашәа, аха сара мыткәмаҵас акәын ишсаҳауаз, ихалон, илаҟәуан, ҭагалантәи абӷьыц еиԥш
иқыџьқыџьуан, изныҩуаз акгьы ыҟамызт, асакара инықәӡуан... Ашәа зҳәоз даауан ҽадак дақәтәаны, аҳаиуан зны иаахысхысуан, нас аныҟәашәа
нышьҭнахуан... Асакара еиԥш зхы-зҿы амра иабылхьаз ҭаҳмадак, игыргыруаз иҽада дақәтәаны
даасывалеит... Аԥхӡиалаӷырӡи еимаҵәаны ижакьа
ӷарԥшар иалыкәкәаны, имаҭәа хьыжәкәыжә иахьы­
кьасон. Ауаҩы данызба сгәы ааҟәандахан, сна­
иеихырхәаны саламк исҭеит, аха иара зынӡакгьы
сгәеимҭеит, иблақәа ажәҩан иаҵаԥшуан, иҿы аартын, дадӷьазкылан агәаҟашәа иҳәон, зны дӷызы-ӷызуан, ахәрацәгьа данхьаауазшәа, зны ажәҩан
кылнаҵәарц аҭахызшәа ибжьы ҩышьҭыҵуан, нас
ихьахәхәа, зымҵәыжәҩақәа ԥҵәаз аԥсаатә еиԥш,
хланҵы инҭалон... Зны арахәыц еиԥш инахон, зны
аӡхыҽҽеиԥш еилаҽҽон, аха есқьынгьы азаҵәра
мацара агәылшәшәон... Аҭаҳмада иҿыҵҳәацәоз
ҟуҵәыуаразу, шәииԥшьиразу аилкаара уадаҩын...
Знызаҵәыкгьы дсызхьамԥшит абри аҭаҳмада,
иаа­сыварӷәӷәаны днасаҩсит, – «уаха сымам амҩа­
сҩы, самҽхакны самоуп ашәа, уи иуанаҳәап сыгәҭыха!» – иҳәозшәа.
374

Ибжьы смаҳауа днаскьаанӡа сааҭгылан сишьҭаԥшуан игәаҟуаз аҭырқә ҭаҳмада, ибжьы цәырҟьацәырасуа, иаҳа-иаҳа исцәыӡуан, аха иажәақәа иԥсаатә
мҵәыжәҩаласха асакара ҭацәра иахагьежьуан. Урҭ
исарҳәауан аҭаҳмада иааӡа-ихьча ԥшьҩык аԥацәа
шимаз, аԥшьҩыкгьы асулҭан еибашьра ишдәы­
қәиҵаз, аха раб имацара дахьахыз аҩныҟа дышзыхнымҳәыз аӡәгьы...
Еилаҳаит аҭаҳмада инхара-инҵыра, ауалқәа дыдмыргылеит. Идгьыл иааигәара инхоз ауаҩ беиа
ицәигеит. Иҽада заҵәык ада уаҳа рахә изным­
хеит, ҽнак акьахь нақәҵаны дынҽыжәлан, иашҭа
дынҭыҵит. Уиаахыс дынкыдгәгәало, ҩныда-гәарада
адунеи дануп, иҽада днаҵаҟьо.
Ирццакла, уааԥсар – акакала
Адунеи аԥшьганк рахь снагала!
Сыҷкәынцәа дәықәырҵеит ԥшьыџьара,
Ихнымҳәит, иҭахеит тәымџьара.
Иахьшәарҭоу уаламган сыхьчара,
Идыр, џьаҳаным ауп сгәырӷьара!
Сылабжыш икаҭәаз – џьыкацуп,
Сашәа – асулҭан из шәиԥхьыӡуп!
Лымҳаџадра сақәтәоуп имаашьо,
Чаҿаҵак насиҭоит срыцҳазшьо!
Дысшәиуеит наӡаӡа сықәызхыз,
Сыхзырҵәаз, сыҷкәынцәа сымызхыз!..

Азаҵәқәа абра ҳашԥеиқәшәеи, уҳәарауазеи?
Аҭаҳ­мада рыцҳа, ибжьы мацара ауп шаҳаҭреи ҩызареи изызуа, аха убригьы ицзырӷызуа, дыҟам –
375

изаҵәуп! Издыруада ари асакара ҭацәыра, уахьы­
наԥшлакгьы изаҵәы-неибеиԥшны ишьҭоу, иара
ианаалозар, иара иахшазар абри абжьызаҵә? Ҵлак
улаԥш иҵашәаргьы – изаҵәуп, ӡыхьк ыҵхәраауазаргьы – ахала мацара аԥсы ҭоуп, амҩасҩы инеи­
уагьы – дзаҵәуп!
Асгьы зҳәо дубахьоума, аха сааиҵашьыцит аҭаҳмада, иԥшааит, убама, агәҟычга – ашәа! Сара... ашәа
сызҳәозар, исҳәара сымамкәа сауҟаху, адунеи аҳә­
ҳәы­ҳәа исырҵәыуарын, сҭаацәа рымацара ракәында, исцәыӡит сызлыҵыз сыуаажәлар! Аха сара уаҩы
имыхьыц сыхьын сшыҟоугьы, сгәаҟрақәа шьҭы­зхы­
ша адыдбжьы схазаргьы, мап, бжьызаҵәла ашәа сызҳәом, сашьцылам!
Ма ԥхьарцак аккаҳәа ицәажәо искызар ауп, ма
исыц­зырӷызуа сыкәшан игылазар ауп! Мап, аублаақәа, иага гәаҟра ҳҭашәаргьы, азаҵәра ҳаздырамызт, ҳаԥсадгьыл ԥшшәы рацәала ишеиласаз еиԥш,
ҳашәақәагьы бжьы рацәала иаҳҳәон, иара иазшан, ианаалон, ҳашьхақәаҵәҟьагьы акы убар, акы
ухашҭуан, аки-аки еиԥшымызт, ҳазҿықәынхалоз
амшынгьы цәаҩала ибеиан, мышкала ҩынтә-хынтә
игәаауан, аҽаргәыбзыӷуан, ԥшшәылагьы аҽеиҭанакуан.
***
Сызцәыӡхьаз сыуаажәлар мрагыларахь рхы шдырхаз мацара акәӡан издыруаз, уахь ихҵәаны ицеижьҭеигьы уажәшьҭа акрааҵуан, ишырҳәо еиԥш,
рышьҭамышьҭа еималахьан, амҩа бааԥс зызхым­
гакәа иҭахазгьы, рыбаҩ анышә ақәлахьан. Амра
агыламҭа сазԥшны амҩа сықәын, ҟәаԥаҿаԥеи, са­
кареи акыр сышьҭахьҟа инсыжьхьан, сзызҵаауаз
џьоукых зынӡак аублаақәа рыздыруамызт, егьырҭ
«узқәу амҩа ухымҟьакәа узцозар, дара рҿы унанагоит» ҳәа сарҳәон.
376

Хәылбыҽхак, қыҭак сналанагалеит, аха ҳара ашь­ха­рыуаа ҳанхашьа еиԥшымызт, нымҩахыҵ-аамҩа­
хыҵ аҩны шьҭасыҟәқәа еизааигәаны игылан, гәарабжьара заҵәыкгьы рыбжьган.
Адәқәа рахь иҳәны, рқьышә хышқәа нышьҭышьуа,
агәашәқәа ирызнеиуаз ажәқәа срышьҭагыланы анаскьара саҿын. Сахьынарышьҭлак, сымҩахымҵыр
ԥсыхәа сымамызт, уаҳа насылымшо сааԥсахьан, амлагьы сеиқәыцәон. Схы абадызгалари ҳәа агәашәқәа
снарылаԥш-аарылаԥшуа снеиуан, сыштәымуаҩыз
раԥхьаӡа игәазҭаз ақыҭа лақәа аасыцрыхо исышьҭан.
Рацәак набжьамкәа, ҭаҳмада кьаҿк, ааҵәак даҵаланы, наҟ ихы рханы дгәагәо дышнеиуаз снеицраԥшит. Днымҩахыҵын, ихы зқәикыз агәашә днадгылаанӡа, дызҵаз аидара лкаижьын, илаба рыхха,
иааи­гәара игылаз ажә дназыҭрысит, уи агәара икылсыз аҳәыс аҵагьежьны ацәара иаҿын.
– Абга уеимырҵәааит, уара аҳәыс, хшы мҳаҵәк
иҳа­­уазгьы ҳҿыкәкәааны ишԥоуфеи! – аҭаҳмада дгәамҵхамҵуа, аҳәыс ашьапы кны, ииулакгьы
агәашә инҭаирԥалеит.
Арҭ ажәақәа злеиҳәаз аублаа бызшәан. Уи самеи­
гәырӷьеит ҳәа уасҳәар имцхоит, аха ԥахьа-ԥахьа
еиԥш, сыблахаҵ мгьежьит, сыблақәагьы млашьца­
кит, сгәы мыжда зынӡак идысхьазар акәхарын,
«изды­руада уажәшьҭа сымҩа абраҟа инҵәаргьы!»
– аасгәахәит агәарабжьара сахьангылаз. Аҭаҳмада
ҩаԥ­хьа илаба рыхха ажә дназыҵҟьеит.
–   Алақәа урыхәхааит, џьара уқьышә нышьҭушьыр,
ахш ҳауршьыр ҳәа ушәома! Амш ахәлаха амҭакәа,
ухьагәгәа уаауеит! – абас иара даӷьны дцәажәон, аха
сара ацха еиԥш ихаакәакәараӡа исзааиуан жәашықәсала исмаҳацыз схатәы бызшәа.
Аҭаҳмада сара сгәеиҭаӡом, иааҵәа уаҳа ижәҩахыр
иқәымҵаӡакәа, ус иааиҩыҵракны агәашә дынҭысын, амӡырха ҭшәа днықәлеит. Ус ҭакәажәы шәпа377

жәпак, ацәажәабжьқәа лаҳазар акәхап, аҩны дааҩныҵны аҭаҳмада днеиԥылеит.
–   Бара, банаџьалбеит, аҩны быҩнахаӡеитеи, знызынла баадәылыԥшлар, ари аҳәыс кьача ҳамыхә­
еит, ан иаҵагьежьны ацәара ишаҿыз саадгылт, уи
акәын сызраӷьуазгьы! – даацәажәеит иара, иеидара
абарҵаҿы инышьҭаҵауа.
–   Уи аҳәыс ҳара ҳамыхәеит, иацухагьы убас ҟана­
ҵеит, аҟәҟәа азыҟаумҵар, гәарак иннакыларан
иҟам! – лыбжьы саҳауеит аҭакәажә, ахьхьаҳәа аублаа быз­шәала. Акамбашьцәа аҵкыс ижәпахахьаз
сцәа адырдырҳәа иҩасыхҟьеит, издырит ари саб
иаҳәшьа Хымжәажә лыбжьы шакәыз, уи илывагылоугьы лхаҵа Сиҭ иоуп... Саб, сан, саҳәшьцәа,
сашьазаҵә, исцәыӡхьаз зегьы еибга-еизҩыда рнапы
еибаркны сара сахь рҿаархазшәа сылаԥш иаахгылеит. ...Заҟаа­мҭа ус сышьхынԥсыланы сгылаз сеидру,
лаӷра хәыҷык аҷыӷәҷыӷәҳәа абжьы ҵарыхәҵәаӡа
агәашә иаакылкәраан, ианаасыдыххыла, саалҵит.
Алыгажәи аҭакәажәи рыҩнызаҵә аԥхьа игыланы
сара сахь иааԥшуан. Слаба наҟьа-ааҟьо, алаӷра леишәацәгьа сыҟәцауа, амӡырха сааҭалеит.
–   Дызусҭада рыцҳа, деихьыжәеикәыжә арахь
иаҳ­заауа? Заҟа дауузеи, анаџьалбеит! – инцәыҵакшәа илҳәаз саҳаит аҭакәажә.
–   Аҳ иԥа даҳзымҩахыҵып ҳәа быҟоума, бара насыԥда? Агәаҟ, амҩа иашәаз, иара иҩыза гәаҟк иахь
ауп дахьымҩахыҵуа, – иҳәеит аҭаҳмада, илахь инапы наԥыракны, арахь, сара сахь дааԥшуа. Ус рааигәараӡа саннеи:
–   Уа мшыбзиақәа! – ҿаасҭит ҳабызшәала. Ишызбоз сцәажәашьа аарзымбатәбарахеит.
–   Бзиара убааит, дад, бзиала уаабеит! – аҭак ҟаи­
ҵеит аҭаҳмада. Аҩыџьагьы блала иааимыздеит, иш­
ԥажәи, рыҽшԥарыԥсахи, анаџьалбеит! Даргьы сџьа­
шьаны рыбла ҭраа исыхәаԥшуан, сшырзымдрыз ҩа­
378

шьом, аха изура сыздыруам, иаразнак сыҽсырзару,
маҷк аҟара сааԥшрызу?
–   Саб иаҳәшьа гәакьа Хымжәажә, бара мыжда,
сышԥабзымдыри, Заурҟан сами! – ҿаасҭит, лара
лахь снаскьауа.
–   Ишԥа? – налыхәылҟьеит аҭакәажә, лыбжьы аар­
лаҳәа иҭкаауа, лнапқәа наздылкылаз лқьышә ишыз­
боз иааицаԥеит, дкаҳауазшәа лышьҭахьҟа даагарыгаҽеит. Аҭаҳмада уаҳа акгьы мҳәаӡакәа даасыдгылан,
икылкааны сыблақәа днархыԥшылеит.
–   Уа, Аллаҳ, злыԥха ҳаура, избо дызусҭада? –
ахьҭа дакызшәагьы аҵысра дналагеит. – О, бара,
насы­ԥда. Заурҟан баԥхьа дахьгылоу бымбаӡои, Заурҟан! – дааӷызы-ӷызит Сиҭ, инапқәа аасыкәыршаны сааигәыд­иҳәҳәалеит.
–   Уара, цқьа исмаҳаит иуҳәаз, иаҳзааз дызусҭада,
анышә зхырԥсалаша сыблақәагьы уаҩ дырзеилыргом! – дӷьаҵәыӷьаҵәуан Хымжәажә.
–   Бара насыԥда, Заурҟан иоуп, Заурҟан! – ибжьы
ҩҭицеит Сиҭ.
–   Ишԥа, сашьа иԥа Заурҟан? – мчылаҵәҟьа дахан лгәы иааҭылжәеит арҭ ажәақәа. Дгарыгаҽо сара
сахь лҿаалхеит, аха шьаҿақәак рыда лзыҟамҵеит,
ашьшьыҳәа днеизҟәыҿит. Акаҳаха лымҭакәа сналыдххылан, лшьапы дықәсыргылоит ҳәа сҩалыхиит,
аха лыԥсы лылышәшәахьан, ҵаҟа днышьҭасымҵар
амуит. Ахьышәҭҳәа аҩны сныҩнаххын, мыҿтә
џьамк иаасԥыхьашәаз ала аӡы сыманы сааин, лхы
снаҵатәаны иналҿасырхәхәеит, снапгьы аарбааӡаны лылахь акыҷыра инықәысшьит.
–   Ааи, бара хлаҳәада, быԥсыхаҭозаргьы абыржәы
беиӷьым, башьа дааин дыбхагылоуп, гәакьа напыла
анышә беиҭап! – дцәажәон Сиҭ, сҟәаҟәа шьышьуа
дахьсыдгылаз. Аха аҭакәажә лыԥсы лылаломызт.
Луахҭа снапаҿы иҟалазшәа исцәымыӷхеит, аиаша
уасҳәап! Сиҭи сареи ҳаицхырааны, аҩныҟа дныҩна379

галаны, ацәардаӷәы днықәыриан амарҭақ лхы ина­
ҵаҳҵеит.
Саԥхьа дықәын аарлаҳәа зыԥсы леиҩеиуаз, шьала-дала исзааигәаз зегь рҵыхәтәа, ахҵәареи арыц­
ҳареи згәы ҭыхны ирфахьаз, идражәхьаз, аԥсрада
уаҳа адунеи аҿы гәыӷырҭа змамыз аҭакәажә...
–   Улҟәаҵ, дад, уи акгьы лыхьуам, ус дҟалалоит, аха далҵуеит! – дцәажәон Сиҭ, длеиҩеиуа аҩны
дахьы­ҩнагылаз. – Агәрахаҵара сцәыуадаҩуп макьана, ҳаԥсцәа зегьы гыланы ҳашҭа иааҭалазшәа ауп
сшыҟоу... Дыԥсхьеит, дыӡхьеит ҳәа зеишәамаҭәа
кҿа­ҵаны иаҳҵәыуахьаз, иаҳауеи, сабиц, уаби уани
знызаҵәык убла аҭаԥшылара роуны рдунеи рыԥсахыр, џьанаҭ шьапыла имцагәышьози! Дад, дад Заурҟан, уааскьеишь арахь, цқьа сухәаԥшырц сҭахуп,
уара уакәҵәҟьоума, мшәан? Уажәгәышьазаап уаргьы... Узражәрыз мачхәызма! Уиами, мшәан, ариабжьарак аԥхыӡқәеи алаԥықәшәеи сыхҭакны срыман... Уара умацара уакәӡам ибзахаз, иаҳцәыԥсхьаз,
иаҳцәыӡхьаз зегьы ргыланы иуманы ҳгәашә уаа­
ҭалеит, абзиа зԥеиԥшхаша Заурҟан!.. Бааԥшы, баа­
ԥшы, бара насыԥда, алабжыш иабылхьаз быблақәа
гәырӷьацәар ҳәа бшәома? Агәырӷьара, агәырӷьара
мцахәыцәа!.. Икыдшәаз аеҵәа иаҳзаҩызахеит! Иара
ажәа ахаҭагьы ҳхашҭырц егьҳагым! Ҳагәқәа абнара
илажьу абажә еиԥш, агәырҩа ирықәнажьхьан ашыцламшә, аха иҳазкаԥхараны иҟазаарын амрахәага!..
Дад, дад дукәыхшоуп, Заурҟан, уи уажәшьҭа далҵ­
уеит, улцәымшәан, унатәеишь арахь, уааԥсамкәа
уҟам! – даҿын аҭаҳмада, ҭынчхашьа имамкәа.
Ҵабыргны, Хымжәажә лыԥсы ааҭалашәа дааҟалан, дҩеихан, ацәардаӷәы даақәтәеит, лыбла ҭырхаха дсыхәаԥшуа.
–   Нан, нан, зкәырбан сцаша, уааин ара саԥхьа уаатәа!.. – дсыԥхьеит аҭакәажә, еилажәжәа иҟаз лыхцәы касы еиқәаҵәала иҵакуа.
380

Лаԥхьа аҟәардә наргыланы снықәтәеит, зны схахәы
лнапы налылшьуан, зны сҟәаҟәа лнапы нкыдыл­
шьылон, дамхаҵәыуар ҳәа дшәаны лҿы лзеихыхуамызт, арахь лылабжышқәа лҿыкьаса ицон. Сиҭгьы
дааскьан дааҳадтәалеит. Ҳарҭ ахацәа зны Хымжәажә
лыгәшәымшә шаҳҳәоз, нас ҳахҩыкгьы ҳгәаҟрақәа
рахь ҳниасит. Дара инеимда-ааимда ишаҿу сара сналагон. Ишыхәлазгьы ҳазгәамҭеит, нас Хымжәажә
дҩагылан, фатәқәак аацәырган аишәа инықәылҵеит,
аха ихауҵару, дад Шәарах, уи азхьаԥшха ҳамамызт
ҳара... Маӡа бааԥсык еибызҳәоз реиԥш, ҳахҩыкгьы
ҳахқәа неидкыланы ҳшеидашшылоз, ҳшеидҵәыуалоз мацара, ашара адәы иаақәлеит.
Ашамҭазы ҳааиԥырҵын, џьара-џьара ҳахқәа ны­
қәаҳҵеит.
Ара акәшамыкәша инхоз анхацәа зегьы реи­
ԥш,­ Сиҭгьы ҩны заҵәык изгылан, ахыб ықәсаҟьан,
уацлеи нышәаԥшьылеи ишьыхын, агәҭа еиҩ­каан,
зымҩатәирахь акәын сара сахьышьҭаз уажәы.
Амҩа сашәан сыҟамзи, амра акыр иҩхашылаанӡагьы ацәа сзалымҵит. Санааҿыха, адәныҟа жәпаҩык
рцәажәабжь саҳаит, ишеицәажәозгьы аублаа бызшәалоуп. Иааилак, Сиҭи Хымжәажәи ирыдныҳәалоит. «Заурҟан!» «Заурҟан!» – сыхьӡ еимдыр­ҟьоит.
Издырит арҭ сбара иааиз агәылацәа шракәыз...
Ажәжәаҳәа сҽааилаҳәан сындәылҵит. Урҭ агәырқьҳәа иаасыкәшан, аԥсшәа сарҳәеит, сгәыдыркылт-схыдыркылт.. Абар сара сызхааныз аублаақәа.
–   Дауҭ уами уара, усзымдырыз џьушьома?
–   Анкьа ҳазбахьаз аӡәы ҳаигәалашәо ҳаҟахума,
ҳазлаудырзеи, Заурҟан?
–   Шәыздырит, мап ус шәеицакны шәыҟам... Мураҭ уами, мшәа? Шәарҭ аишьцәа – Ҳаҭхәеи Ҳафизи...
Аҩны авараҿы қәабк амца иахакнаҳан, кәацк
ажәра иаҿын. Афҩала издырит шыџьмажьыз, Сиҭ
ауал иқәҵаны иааихәазар акәхап џьмашьтәак.
381

Агәылацәеи сареи ҳшеицәажәоз, иаразнак ҳхәы
дырхиеит, лассы ауадақәа руак аҿы ҳаикәшаны
ахацәа ҳладыртәеит. Аҳәсақәа заҵа иҳавамтәарыз, ҳахьтәоу ауадахь иааиӡом. Хымжәажә заҵәык,
зны-зынла ашә даалагылан даасыхәаԥшуеит, егьырҭ­ ҳамԥынҟа иқәлаӡом, афатә зну аџьамқәа ашә
иааларкуеит, ҷкәынак днеин иаарымхны аишәа
иаақәиргылоит. Сара схаан ус иҟагәышьамызт, аҳәсақәа паче ала рхы-рҿы хырҩомызт, ӡӷабцәақәак
ҳхагыланы ҳамаҵ руазаргьы, егьырҭ ҳадтәаланы
акырҳацырфон, ашәа ҳацырҳәон, иҳацкәашон...
Сара схаан абыргцәа рааигәа аҿарацәа атәара
иақәиҭымызт, азин ылымхыкәагьы ацәажәарагьы
ҟаломызт. Уажәы ус избом сахьынаԥшуа, аханӡа
итәоугьы дыҷкәыноуп, Дауҭи Мураҭи рыбжьара итәоугьы ҷкәына қәыԥшк иоуп, аха ажәа уаара
риҭо­мызт, апарпарра даҿӡан.
Аублаақәа ҳанеибгаз, иԥсасаз, ишьамаҟаз, асас
им­ҵа­ҳҵоз жьыхәҭала еиҿаҳхуан, акәац зшоз еиҳа­
бы-еиҵбыла, асасгьы дахьынӡасасыз гәаҭаны, иаҳ­
ҳәап, аԥылгыды, ажәҩашәаҟьа, ахыбжа – абас ҳаҭыр
змаз ажьыхәҭақәа, дасу ирнаалашаз алԥшааны иры­
мҵарҵон. Уи абаҟахыз ара, акәац жьыхәҭала еиҿымхкәа, иара ус иҟәаҟәаны саарак ианҵаны ҳаԥхьа иқәгылан, изҭахыз инапы аалишьуан, иԥыхьашәоз днахон... Абысҭа, егараан сыззгәышьхьаз, ара иҟамызт,
ача ҩанҭхь ԥыҟҟаны иқәын. Арыжәтә усгьы аӡбахә
зҳәодаз, ацхаӡҩа ааҳаларгалеит.
Еи, дад, аамҭа мцахәыцәа иаратәы ҟанаҵоит, иш­­
ԥааури!
Ҳнапы аҳаркаанӡа, Сиҭ ҳааирӡырҩит.
–   Сгәылацәа, сашьцәа, шәыххь згеит! Иқәықәмашәызқәмаха аҭакәажәи сареи ҳзыҩнаршәыз
аҩны, ҳшымгәыӷӡоз, амрахәага азкылыԥхеит. Ижәбоит, даҳзааит Заурҟан. Иԥсны ибзахаз ҳәа аӡәыр
дыҟазар – иара иоуп! Иахьа сыҩны иҟоуп агәырӷьа382

ра, сгәылацәеи сашьцәеи уи шәалагәырӷьар сҭаххеит! Анцәа исиҭаз гәыкала сазыразны ишәымҵасҵеит, шәнапы ашәыркы, шәыххь згеит!
Нас «анцәа улԥха» ацымхәрас «ԥсымиллаҳ!»
иҳәан, ацхаӡҩа днаҿыхәан, ихәы инапы наиркит.
Егьырҭгьы уи инаиҿыԥшит. Аҭаҳмадацәа раасҭа,
аҿар иаҳа рыбжьы гауан, лаф ҿҭамӡақәакгьы неигәыдырҵон, аҟырҟырҳәа еибарччауа. Сиҭ, Мураҭ, Дауҭ
уҳәа уажәы избазма, аха акәымжәқәа ахьыршәымыз
акәу, избахьаз џьоук ракәӡамшәоуп ишеилатәоу.
Агәылацәа аазыԥхьаз аԥшәма Сиҭ, Аублаатәыла даныҟаз акәзар даҽакала дцәажәон: ацә мажәрахә
шьны ирзықәиҵаргьы, ишәымҵасҵаз маҷӡоуп ҳәа
ихы гәыбӷан аҭаны дахашшаауан, нас арыжәтә анаарыларгалалак, абчараҳ* далихуан. Уи ачара мҩаԥигон ҳаҭыр ақәҵаны, зегьы еизыӡырҩуан, ачыс анаҩсангьы ажәа ҟәыӷақәа, ажәа ԥшӡақәа рыла итәаз ауаа
ргәы ҭәуан. Аӷзааҳәа иаацәыригаларын ачараашәа,
зны-зынлагьы акәашарагьы наладыршәуан, ԥҳәызбак дахьымкәашаз чароуп ҳәа ирыԥхьаӡомызт.
Исгәалашәоит, Сиҭ Аублаатәыла даныҟаз ацәа­
жәаҩ ҳәа далхын, ауаҩы деиҿыхны дышьҭазаргьы,
ажәала деибиҭон, данцәажәоз иажәақәа заанаҵ
ирхианы имазшәа, аимхәыццырақәа реиԥш, ахьхьа-хьхьаҳәа иҿы иҭибаҳәаны иаауан, абар уажәы –
дҿагәаҿасуеит, ажәақәа иҿы аҭыҵра рцәыхьанҭан...
Сиҭ анкьа акьанџьа еиԥш аҽеилаҳәара идыр­уан,
избахьаз дабаҟаз, иқәыршәҵаршәны ишәыз има­
ҭәақәа иара итәымшәа акәын ишинубаалоз...
Егьырҭ аҭаҳмадцәагьы сылаԥш нархызгеит, сара
аӡәк сакәӡан урҭ рыԥсадгьыл аҿы ианыҟаз изакә хацәаз здыруаз, егьырҭ ара Ҭырқәтәыла ииз аҷкәынцәа, рабацәа рычаԥашьа мацара атәы роуҳәаргьы
рхаҿы ирзаагомызт.
Абчараҳ – атолбашь.

*

383

Ааи, урҭ аҵыхәтәантәи аублаа ҭаҳмадцәа ракәгәышьан, аӡәык-ҩыџьак шәышықәса ирҭысхьазаргьы ҟаларын... Абан, Ҳаҭхәеи Ҳафизи ҩыџьа аишьцәа. Ҳаҭхәа деиҳабын. Иумбахьеи, ахра цаӷьцаӷь
иаҿиаауа аасҵла, асымҟәыл ақәҳаргьы иачҳауа,
афыр­ҭын бааԥс асыргьы иазхымжәо, абасшәа акәын
макьана уи ахаҵа дшыҟаз. Ҳафиз – деихыкка-еиҵыкка даун, дфархьын, ашықәсқәа иқәрыжьыз ахьан­
ҭара дазмырхәо, анышә иалакьакьаз аҟама еиԥш,
диа­шахәҵәаӡа дубон, аха иаҳаидеи маҷӡан, дӡыҩӡа
хәыцрак далахазшәа дыҟан.
– Шәааӡырҩишь, уара! – иаалырҟьаны ҿааиҭит Ҳафиз, ихы ҩеиҵыхны итәаз днарылаԥш-аарылаԥшын,
– зынӡак шәыԥсӡама, арыжәтә усгьы иаҳхашҭхьеит, аха ашәак ааҭшәырҟьарауазеи! Дыԥсхьеит ҳәа
иаҳҵәыуахьаз ауаҩы иашьцәа ҳахь дхынҳәит, абахҭа
иҭахәаҽыз игәы ааҭҳаргәыр­ӷьааргьы шәыздыруам!
Аӡәгьы дазымӡырҩит уи иажәа, џьоук рхы ақәырԥсны акрыфара мацара иаҿын, егьырҭ рцәажәара еихсыӷьуамызт, адгьыл рымазкуаз џьамҳасараа рԥыза иӡбахә еимдырххон, уи ирахә аублаақәа
рымхқәа шықәырхуаз уҳәа, игәаӷ ӷәӷәала ишрымаз
рӡомызт ацәҳара аҟынӡагьы инеиуан.
– Ҳабацәа гәышьақәа ус ҟарҵомызт, – ибжьы ҩеи­
ҵихит Ҳафиз, – асас данырҭаалак, аԥсхых дырзықәзаргьы, гәырҩак шрымаз идырбомызт, шәаҳәарыла,
кәашарыла, иԥылон... Ҳара?..
– Ҳаи, ушаҟәыҵра! «Ҳабацәа!» «Ҳабацәа!» шышә­
ҳәоз ҳгәахы аакыдышәхӡеит, шәарҭ иаҳшәырбаз
ауп ҳарҭ аҿарацәа иаҳҵаз! – абас иаахжәаны, игәы
иалсрыз ак иаҳазшәа, аҭаҳмада иажәа днаԥыххылеит арԥыс Шьафкеҭ. «Иауеи, арҭ избахьаз ракәымзаап!» – аасгәахәит сахьтәаз Ҳафиз иаҳаз ажәақәа
зынӡагьы хрыҩ рзымуӡакәа, иҽырҭынчны дтәан,
нас икылкааны сара даасҿаԥшын, иаацәыригеит
ажәытәтәи ауб­лаақәа ҳчарашәа:
384

Уа, раида гәырӷьара, раид ахацәқәа рҳәама?
Уа, абарҭ еидтәалоугьы еиԥымхаша!

Зынӡак сгәы ишҭаӡамыз, ицырӷызуа сҿынасхеит,
аӡәык-ҩыџьакгьы иааҳацҩызахеит. Аҭаҳмада ахапа данаалга, сара иааимыздеит. Сшақәымгәыӷӡоз,
акаҩ-­акаҩҳәа сыбжьы ҩышьҭыҵит.
Хьыӡ рыман иаауа, хьыӡрацара ицазгьы,
Дгәырӷьан дырԥыло ачара зырхиазгьы!..

О, иараби, хәрашәамзар, иҵуазеи, даҽа шәак
сҳәоит ҳәа сҿы ҩеихысымхижьҭеи! Мчык аасызцәырҵын, знызаҵәык акәзаргьы, схьаабаақәа зегьы
схаршҭны, иҩасыҵасны саашьҭнахит. Аха изхәарҭагәышьазыз, ҳабжьқәа еиқәымшәеит, сара сыбжьы
ҩарылкьит, егьырҭ уаанӡа изымнаӡеит, ихьыр­вырны идәықәлеит. Зныҭрыс акәхеит, уа иҿахҵәеит
ҳашәа.
Иззакәу сыздыруам, зегьы ацәажәарақәа иаа­р­
ҟәаҵын, иӡыҩ-ӡыҩӡа иааилахеит... Убасҟак иуарла-­
шәарлахама аублаақәа ҳаҩныҵҟа ашәаҳәара?
– Заурҟан, дад, адунеи гәаҟра хкыс иҟоу зегьы
шухугахьоугьы, ҳара зхы иақәиҭны адгьыл ианыз
ҳаҵкыс уеиқәханы уҟазаап, имеицакзаап ухаҵа
быжьгьы. Сналаԥшызшәагьы сааҟалеит ҳаԥсадгьыл
бзиахә Аублаатәыла! Уажәра шкәакәахааит, дад! –
даа­цәажәеит Сиҭ, илаӷырӡ хаҟәҟәало.
– Уқәақәра згааит, дад, ҳгәы шԥаурҿыхеи, ҳабацәа
гәышьақәа рыбжьы ҳурҳаит! – иблақәа ҭгәырӷьаауа
даасҿаԥшит Мураҭ.
– Ҳара агәаҟқәа реиҳа ҳаилаҳамҭазы, уара умшны
уҳаланагалазаргьы здыруада? – нациҵеит Шьмаҭ.
Аҿарацәа ирҳәара рҿашәомызт, џьашьатәшәа сбаны исыхәаԥшуан, ҳашәаҳәабжьы заҳаз аҳәсақәагьы
ашә илаибамырӡо арахь иааԥшуан.
385

Уи ԥыҭраамҭак акәын, нас хәыҷы-хәыҷы излацәа­
жәоз рыҽналаргалеит ҩаԥхьа.
Абри аҽны инаркны, саб иаҳәшьа лхаҵа Сиҭ
иҩны саанхеит, уаҳа хыдкыларҭа абасымагәышьаз,
даргьы даҽа ҭынхак дрымамызт, Осман-Кои ианыҟаз рыҷкәынцәа арра иахьцаз изыхнымҳәит. Ирзаанхан иҟаз рҭацеи рмаҭацәа ҩыџьеи ара иахьааиз
аҳауа рызхымгакәа иԥсхьан.
***
Қарынџь-Овасы – ҳқыҭа ахьӡҵәҟьагьы шыҟоу
умбои, – ашышкамсқәа ркаршәра, иҟалап аублаақәа уахь инанагаанӡа, ԥсы зхаз ашышкамсқәа
рыда даҽак ыҟамызҭгьы. Уи – шәаԥыџьаԥ змам
каршәроуп, лаҟәыроуп. Алабз еиԥш ихәхәаӡа аҩада иҩашьҭуп. Аҵыхәахь ԥслымӡроуп, џьара-џьара
апҟызи ачалеи зхықәиааз, аӷуҳәа ашыӡ кәыбырқәа
зхаԥыруа аӡытҟәақәа ҭатәоуп. Ахахьы – хаҳәырддыра мардараха ашьхарахь ихалоит. Аԥхын ашоура бааԥсуп, аарҩара ианхнарҟьалак, алаҵара: ичарыцыз,
ибамбаз, ибрынџьыз аӡы рыҵамҭәакәа иаақәхар,
амцабз рхысызшәа инықәыҷҷаа ицоит... Аӡын ахьҭа
цәгьоуп, еиҩжәаны иҵаауеит, уи азмырхакәа мрагыларахьтә, аҿаанахоит ԥсы зхоу зегьы еилазырӡыӡо
аԥшаҵәыҵәы. Аԥхын дызусҭзаалак аӡәгьы дықәломызт арахь, избанда, араҟа, ашыӡ адагьы, абла чмазареи адәарԥшӡеи цыхлымуан.
Арахә еизцаны, адәышкәаӷьаз ианықәырцало
еиԥш, асулҭан гәымбыл имчра аҭарнакцәа, ааԥын­
рак азы, аублаақәа раԥцаны иаарцеит ари акаршәра
ацә­ҳәыраҿы.
«Шәзынхозаргьы – шәынха! Шәынҵәозаргьы
– шәын­ҵәа!» ҳәа рлахьынҵа цәгьа инамҵажьны,
иахьааз ицеит. Иааизынхеит шьхатәыла аԥсабара
*

Қарынџь-Овасы – (ҭырқә.) ашышкамс каршәра.

*

386

беиала згәы ҭганы иааӡаз аублаа мҳаџьырқәеи акаршәра ҳарами.
Афырҭын бааԥс еиланаргьежьыз амшын уххалар, сыеҵәахә анбацәырҵуеи ҳәа ажәҩан уаҵаԥшуа узтәома, ажәҩақәа ҟьа, издыруада узықәтәоу
аканџьа агаҿахь изынаскьар? Анхара нап адыркит
аублаақәа асакара аганқәа рахь, адгьыл иаҳа аԥсы
ахьалаз гәаҭаны, ҩажәи жәаха қыҭакны рҽыршеит.
Ахьхьаҳәа абахә иалхәрааны иаауаз аӡыхьқәа ры­
да, егьырҭ цқьа изҩыдам ҳәа изаҭәазымшьоз аублаа­
қәа, дара рнапала иржыз, акәыбрқәа зхаабыцуаз
аҵеиџь ҭылашьцаарақәа инархагылеит. Сара сзыниаз аҭаҳмадцәа Сиҭ, Мураҭ, Ҳаҭхәа, Соулаҳ, Ҭаҭласҭан
уҳәа инеиҭанеиҭасуа, ахәхәаҳәа иқәыԥсычҳауа,
исарҳәон ара ианықәнагала раԥхьатәи ашықәсқәа
раан ирхыргаз арыцҳарақәа. Ара иит, ара иааӡеит
урҭ аҭаҳмадцәа рмаҭацәа, аха реиҳараҩык ҿааҳәырада аибашьра иагахьан. Ашәышәбжьы ҩныҩуа
игылан аҩныжәқәа, иҭацәын аҳаблақәа, наунагӡа
иӡӡахьан жәлақәакгьы... Уахьнеилакгьы аҳәсақәа
ашәы рхьыкәкәон, акаршәра иқәыҩуан амыткәма,
ахацәагьы рхахәырԥаҵа аурыжьуан, иџьабон...
«Аҿар иҳаҵагылаз ирхарагәышьоузеи ашәаҳәареи акәашареи рзымҵазар, аҽырхәмаршьа рзымдыруазар, ҳанацәа рҵәыуабжьи рыӷызбжьи акәын
иахьабалак ираҳауаз!» – еидашшылон аҭаҳмадцәа.
Ее, дад, ҳарԥагьаны ҳашԥамаз, уҳәарауазеи, зыхәзыԥса ҳзымдыруаз ҳаԥсадгьыл хазына. Уа ҳаныҟаз,
баша қәацәк ҳаргылозаргьы, арасатә быца ҳаҭәа­
ҳшьозма, иаҳҿон ма ахәажә, ма абжьынҵ быца, масарс алтәгьы ҟаҳҵозма, иаҳцәуан ахьа гәылыршәа.
Ахыбрахь ҳаннеилак, рыцҳак изууазеи акәымзар,
арас ақәаҳҵозма, иаҳхыбуан есырла ма ҟауарла!
Еҳ, сабиц, уаҳа акгьы сҭахымызт, уахызаҵәык
иада­мзаргьы, аԥацхаҿы сыԥхьазшәа сыҟазар! Ԥхнызар, аҳауа иага ицәыҵаҟәкызаргьы, ашоура уакы387

хуа уҟоума, ашыш ҭӡывара аԥша кылишәшәоит,
уахьы­нтәи икылыҷҷаз амза уҿахәмаруеит, ааҵраҿы
ашьац иаҵәа рҽыларӡны «шәыр-шәыр» ҳәа нанҳәахыӡқәа агарашәа узырҳәоит.
Уажәы сызҿу, дад, – хараӡа ицахьоу ԥхыӡуп, алабҿаба, аублаақәа зҭагылаз, даҽакын. Ахаҳәқәа неи­
қәҵо, анышәаԥшьи ауаци еиларшьшьны инарбыжьшьуа рыҩнқәа рыгыдра ҩаргон. Ахыбра ахаҳәҵәаҳә кыдрыԥсаломызт, иқәырсаҟьан иҟарҵон, ма
нышәаԥшьыла ишьыхны анышә ықәрыԥсон, ма
ӷәыла ирхыбуан. Ахьҭа иацәшәаны, шамахамзар,
аԥен­џьырқәа ҿарҵомызт. Шәы заҵәык азныжьын,
иара убрахьынтә акәӡан аҳауа злаҩналоз, алҩагьы
злацоз...
Хәышҭаара змамыз ҩнык, дызусҭазаалакгьы аублаак ихаҟны изаагомызт. Уи ихәышҭаара ахаангьы мца агхомызт, аныхаԥшьа еиԥш ирыԥхьаӡон,
иахӡыӡаауан, «ухәышҭаара ҭабгааит!» рҳәон ҳабацәа
анкьа ианышәиуаз. Уи ашәиԥхьыӡ ҳақәшәо здырхуада, уажәы аублаақәа рыҩнаргәы агәҭаҵәҟьа ҭыжааны ҭандыр* ҳәа изышьҭаз ачаӡырҭа ҟаҵан.
Аублаа нхаҩы дарбанзаалакгьы, аԥсаса, раԥхьаӡагьы аџьма изанымкәа даақәхар, уахыкгьы изынҵуам,
– абас ргәы иаанагон ҳабацәа. Уахык аума, мшәан,
жәашықәсақәа ниасны ицахьеит, аублаақәа ԥса­сада
иааиуеит, ишԥарурыз, аҳәырҭақәа рымамызт. Дара
зышьцылаз аџьықәреи акәгәышьан, ианааиҵәҟьа
иаразнак нападыркит уи алаҵара, аха убригь башахеит – аџьықәреишьап ахҳәаҵә аланаршәаанӡа, аӡыршы ақәҭәазшәа, инықәҷыҷ ицон.
Ачарыц аарыхра мацара рхы рзаланыҟәгомызт.
Ауб­лаақәа рзы зынӡа иҿыцбарахын абамбаарыхра, аха
мраҭашәаратәи ргәылацәа рҽадцаланы убри иаҿын,
ԥсеивгагасгьы ирыман, аублаақәагьы урҭ ирҿыԥшит.
Ҭандыр – (ҭырқә.) аҩнаргәы жны иҟаҵоу ачаӡырҭа.

*

388

АБҨАТӘ БЫКЬ
Ақыҭа сналалан сҿынасхеит зны... Уаанӡа сахьнеилакгьы ссасын, издыруада аԥшәымаҵас схы
збо сҟаларгьы абраҟа? Гәарабжьара заҵәык ақыҭа
иагәылган, наҟ-ааҟ харабӷьара анышә иқәсаҟьан
анышәԥшшәы змаз аҩнқәа... Ана-ара асаба ҩыҵбыблоит, иҟьо иаман иаақәлоит аԥша, агәарақәа ашәыб
еиԥш асаба нарықәҳауеит, гәашәк аауртырц унапы
ахьындәықәуҵалакгьы, итатаӡа асаба инылашәоит.
Махҽқәак, рыбӷақәа гәардӡа, улаԥш нарықә­шәоит,
еишьҭагыланы иахьнеиуа, нахьхьи, аҵлазаҵә
ашәшьыраҿы, ҵәабаақәак рыхқәа неидкыланы еидгылоуп... Амӡырха, шамахамзар, аӡәы дықәубаауам,
ашоура иацәшәазар акәхап, ҟызқәак ма акәытқәа
ҟарҟаруам, иахьцәыҵатәо, иҳаҭҳаҭоит, рԥынҵақәа
еихагылаӡом, иаартуп, алақәаҵәҟьагьы шуам.
Ашоу­ра анхҽлак, ахәылбыҽха, џьоук аацәырҵуеит,
ахәышәтәырҭа иҭыҵыз реиԥш, игиуа... Еидгылан
еицәажәозаргьы, рыбжьы уаҳаӡом... Еҳ, иабаакылси уҳәарауазеи аублаақәа! Иабаҟоу, рҽы ҭуӷанқәа
ирықәтәаны, амҩаду ианибамырӡало, апҟа­цаҳәа
рҟам­чышьҭыбжьы иардыдуа иныҟәалоз? Иабаҟоу,
рӡа­­рақәа еиҩаҳаҳа, хәылбыҽхала цәажәара агәылара
инеиуаз абыргцәа? Уахьынаӡырҩлакгьы иуаҳауам:
«Бзиала уаабеит! Умҩахыҵ, ҳаԥшәымаз!»
Шәаҳәабжьык усгьы иааҩуам, аха хәыҷык иҵәыуабжьгьы уаҳаӡомеи, мшәан!
Ақыҭа агәҭаны игылоуп аџьаама, иара убриак
акәӡоуп ҩынҵас иҟаҵоугьы. Шьыжьла, хәылбыҽхала амула аҳаракырҭахь дхалан ириҭоит азан. Ибжьызаҵә кьаукьаууа инықәыҩуеит акаршәра: «Аллаҳҭаала ида нцәа дыҟам!..»
Сныҟәоит, еимыздоит аублаа қыҭақәа, исыԥшаауа саргьы исыздыруам, зегь зцәыӡхьоу иибаран
иҟоузеи? Насыԥуп, ԥахьа аахыс издыруаз ҭаҳмад389

цәақәак срықәшәар. Егьырҭ аҿарацәа, уаҳа царҭа
шсымам ззымдыруа, тәымуаҩыс срыԥхьаӡоит. «Даа­
зар, дахьааз дцап!» – неибырҳәоит санырбалак.
***
Қарынџь-Овасы инаркны амрагыларахь инхон
џьамҳасараа, изларҳәоз ала, урҭ уаракаа* ирыжәлан.
Ԥагьақәак, хжәақәак, тәымуаҩыкгьы дрыларыжьломызт, рылахәахәҭрагьы уадаҩын, ҵабыргны, ҭеиҭыԥшла есымша амҩа иқәыз, акәадыррҭа иааӡаз,
еихыкка-еиҵыкка уаанырҳарақәан. Аԥсаса мацара
рзанын, еиҭаҵуаз нхацәан. Ҭагалан, излааз ҳзымдырӡо, мрагыларахь иҳаваз адәеиужь ду, алаҳәа
еиқәаҵәа нықәҳазшәа, акачадырқәа** еиқәаҵәа-­
еиқәаҵәаӡа иаразнак иаахырҩон.
Март мза аныҩагылалак, рырахә раԥцаны аҟәаԥа­
ҿаԥа инаҿалон. Ацәыббра аныҩагылоз, рышьҭахьҟа
ихынҳәуан. Урҭ дрыман ԥызас Џьауад-беи ҳәа ҭаҳмадак. Гәыжәлацәгьак, иуадалықь аҿы ҩыџьа аублаа
ҭыԥҳацәа шыҟазгьы, ҳара ҳажәлар хҭакны иман.
Ҳшымгәыӷӡоз арҳәцәа наҳажәиҵаларын, ҳаӡӷабцәа
мҵарсны џьара иҭиларын, ма ҳарахә ԥҵәаны игаларын. Урҭ ззымчҳауаз аублаақәа абџьар шьҭырхуан,
икаҭәон ашьа.
Шьаруалаа, амраҭашәарахьтәи аублаақәа ргәылацәа, зынӡак даҽа уаан, хыԥхьаӡаралагьы ижәпаҩын,
рцәажәашьа хазын, ақыҭа мацара акәымкәаны,
ақалақьқәа рҿгьы инхон, аҿаԥсшәа рҿан, рнаалашьа бзиан, баша ирзырҳәомызт: «Шьаруалаа иузгәамҭаӡакәа уҟырҟы иҭиаауеит» ҳәа. Урҭ хәаахәҭцәан, ҳқыҭа акәшамыкәша аџьармыкьақәа дара
иркын. Шьаруал ԥҳәыс лысаби дырцәо, агарашәа
иақәыл­ҳәоит ҳәа лафны ирҳәон:
*

Уаракаа, ииашаны, иурукаа – аҭырқә жәларқәа иреиуоуп.
Качадыр – апалатка, кәымзцәа лыхуп, исуп.

**

390

Уцәа, сыԥшка, иага уцәгьахаргьы,
Дәқьанк ушԥазыҵамгылари!

Ҳарҭ аублаақәа ҳаиԥш, ашәыр, ауҭраҭых, ашә,
ахш, акәты, акәтаӷь уҳәа рыҭира иацәыԥхашьомызт,
урҭ, ишҩыҵшәоз еиԥш, ахәаахәҭра рҽазыркуан, иагьаманшәалан.
Аублаақәа ари асакара ианықәнагала ашьҭахь,
дук мырҵыкәа излааз ҳәа рзымдырӡо, шьаруалаа аарылаԥсеит. Аӡәы адәқьан ааиртит, даҽаӡәы
акаҳуажәырҭа, ахҩык – ахәыҷымыҷы иманы ақы­
ҭа днарылалт, аԥшьҩык қьаранџьыс џьара даагылеит, ахәҩык – дуасҭон. Ҿыц иаадыртыз аџьаамаҿы хәаџьас иҳамазгьы, ақыҭа знапы ианԥшылоз
амухтаргьы*, акаимакамгьы, шьаруалаа ирылҵыз
ракәын. Уимоу, изларҳәоз ала, авали ихаҭагьы дара
дреиуан.
Шықәсқәак рыҩнуҵҟа Қарынџь-Овасы адгьыл
ԥсыларақәа аанкыланы, инхеит-инҵит шьаруалаа,
иреиӷьызгьы аҩнқәа дыргылт. Аублаақәа – шәахыҵ,
ари адгьыл ҳара иаҳтәуп ҳәа рзымҳәеит, избанда, амчра шьаруалаа иркын, насгьы ахәаахәҭра,
алагаҩага, аԥараԥсахра уҳәа аԥсҭазаараҿы рыда
ԥсыхәа ҟамлеит. Шьаруалаа, егьырҭ ҳгәылацәа
реиԥш, рыҽхьакны иҳавамгылт, хәыҷы-хәыҷла имырхьаакәа инаҳалаҵәеит. Дук мырҵыкәа еиуарақәакгьы наҳабжьалеит, дара еигәырӷьаны ҳҭыԥҳацәа
ҳәсақәас иргон, ҳаргьы рҭыԥҳацәа ҳаарыхон ҭацацәас. Урҭ ирхылҵыз милаҭс изеиуоу узымдыруа рыз-­
ҳауан.
Урҭгьы дрыман знапы ианԥшылоз аҳ. Уи – иԥхьа­
тәахьаз аԥашьа Али Ҳазреҭ-ԥашьа иакәын. Еиҳараӡак Сҭампыл дынхон, зны-зынла инапаҵаҟа
иҟаз ашәахтә анырзымшәалак, ма игәҿыӷьра ихаМухтар – асҭаршын.

*

391

иршҭырц ақалақь даналҵуаз, шьаруалаа рахь даа­
қәлалон. Изларҳәоз ала, адунеизегьтәи аибашьра
ианалга, Ҭырқәтәылан уахасахаҳәа ианеилала,
Али Ҳазреҭ-ԥашьа иԥхьатәарагьы агәхьаа мкыкәа, аҳәынҭқарра аусқәа иҽрылаихалеит, аилаҳара
иаҿыз асулҭан имчра аиқәырхара дашьҭалт.
Хәарҭа змамыз аԥашьа иқьаҳиа Хәсеин-ефенди
иакәын. Ауаа реичырчара мацаразы дшан, дҟырлышын, асулҭан ихазынарҭа иҭаз ахьи араӡни на­
ган инаирҭаргьы, иԥсы ҭәуамызт. Аублаақәа тәамбашақә, лахәлахәы дрышьҭаԥшуан, аха иаахтны
хықәкыла дрыжәломызт, ирзымдырӡакәа ҵаҟаҵаҟа еилеикшон, иахьабалакгьы ацәҟьақәа ҳаны
иман, маанала инацәахы иакәиршарц иҭахын.
Шьаруалааи ҳареи иҳабжьысны инеиуан ӡиаск,
убри мыжданы, иқәибахганы иаарыбжьалеит наҟ-­
ааҟ ҩ-жәларык. Аарцәтәи ҟәыҵәак аҟны аублаақәа
аӡлагарақәа ҭарҵарц шықәсыла иазашшуа иашьҭан,
аҵыхәтәаны Хәсеин-ефенди дақәшаҳаҭхеит, аха
ӡлагарацыԥхьаӡа абаџь диршәон. Ишуасҳәаз еиԥш,
ара аарҩара мцахәыцәа адыруан. Уи – аҵеиџьқәеи,
аӡытҟәақәеи ҭарбо, абнара илагьежьыз амцаиԥш аурақәа зегьы былуа аҿанаанахалак, шьаруалаа, ари
аӡиас ҳара иаҳтәуп ҳәа ирыԥхьаӡон усгьы, имҩахганы рымхқәа инарыҵарҵон. Ҳара иҳадыз аҟәыҵәа
цәыкәбарк ҭамыршәкәа иҩашӡа иҟәарашха ҳаадхалауан. Итәон ҳаӡлагарақәа, ӡыда иааилахон ҳарахә,
инықәҷыҷаа ицон ҳаурақәа.
«Аллаҳҭаала иишаз аӡиас ауаатәыҩса зегьы
ирзеиԥшуп, ҳара иаҳзыжәуз закәандароуп!» ҳәа
хар змамыз аублаа быргцәа Хәсеин-ефенди иҟны
инеи­уан.
–   Ииашоуп, Аллаҳҭаала ишеит аӡиас, аха адгьыл аҿы Аллаҳҭаала изаҵәу асулҭан ду, ҳара ҳаҳ
Али Ҳазреҭ-ԥашьа аибашьрақәа рҿы иааирԥшыз
аха­ҵарақәа ихаҟны иааганы, ари адгьыли аӡиаси
392

шеизаку, хәыдаԥсада ҳамҭас ииҭахьеит. Исҳәо ха­
шәымҵозар, абар шәаԥхьа асулҭан ираде*, – рқьышә
инықәикуан қьаадк.
Ихьагәгәа ихынҳәуан ацҳаражәҳәацәа. Хаала
ишамуаз анырбалак, уажәы ирбазма, абџьар шьҭырхуан аублаақәа. Иҩашӡа иҭацәыз аӡыршьҭра ианшылон ашьарҩаш, наҟ-ааҟгьы иҭахон акгьы зхараӡамыз анхацәа.
Абри еиԥш ацәгьара ашьҭахь, Хәсеин-ефенди аублаа рахь ауаа неишьҭуан аинааларазы, уи дзакәыз
еилызкаахьаз игәы иҭаз рдыруан: ҳара ҳмухтар, уи
имҵақьақьаҩ, ҭӡыцыԥхьаӡа днарылалан алаӷырӡ
зыхьшыз аԥара еизигон, инаган ақьаҳиа ԥсымҭә ианихәлаижьлак, ахьхьаҳәа ҳара ҳахь аҿаанахон аӡиас
аҟәыҵәа.
***
Дахьынхоз еилыскаахьан, Чарыхә аӡиас зҽазҭаз
аублаа ҭакәажә Ҳамида лмаҭа Таҳир. Уи ҳанеибгаз ҳаҩнаҭа дааӡахьан, иашьа хаҭак дысзиҩызан,
ҩынтә-хынтә иҩныҟа сымҩахыҵхьан. Иԥҳәыс Гулизар, ҭахык леиԥш слыдылкылон, лхаҵа илеиҳәахьазар акәхарын ҳаизыҟазаашьа, аха иара Таҳир ихаҭа
синиомызт.
Уи аӡәзаҵәык иакәын ҵарак зманы аублаақәа
ирылаӡазгьы. «Ҿааҳәыра змам» абахҭа санҭагәаҟуазгьы, Шьоудыд Абыхәба исеиҳәахьан – Таҳир иӡбахә, Қарынџь-Овасыҟа ижәлар ахырцеит ҳәа аниаҳа, Сҭампыл дызҿыз иусқәа кажьны иҽырхьигӡеит.
Зегь раԥхьаӡагьы – дашшуа даашьҭалан, ақыҭаҿы
идыргылаз аџьаамаҿы, аублаақәа рыхшара рзы иааиртит амеқҭеб. Таҳир ахәыҷкәа хәыдаԥсада дырзаԥхьон аҭоурых, нас хәыҷы-хәыҷла дналагеит, иара
еи­қәиршәаз анбан ала аублаа бызшәа дырҵара. Ани
Ираде – асулҭан иҭижьыз аусԥҟа.

*

393

анбан аублаақәа ҳҭоурых аҿы раԥхьаӡатәи ашәҟәы
акәхарын. Амула ихы ааихнахит Таҳир иаԥшьигаз.
«Изакәызеи дызҿқәоу, ачарқьас хымхәыц! – дгәааны дцәажәон уи, – аӡәы идырҵо шәаҳахьоума аҵыс
бызшәа, аҭырқәшәа уи даҽакуп, арра иԥхьаргьы,
уаҟа иара изы ихәарҭоуп, аџьаамаҿгьы, Аллаҳҭаала
ҳазлаиҵаныҳәо – ҭырқәшәала ауп. Араб бызшәа –
убригь ҵатәуп, избанда, уи ала ауп аҟәырҟан злаҩу!
Мап, уи ачарқьас хымхәыц, абрагьцәа ирылҵыз, дызҿу дахьырхәымзар, уи аҵыс бызшәала азҩаҿкы рылеиҵар ҟалоит ижәлар».
Аублаақәа мсылман ҳасабла рынамӡара ахарҭәаа­
ра уалԥшьас иԥхьаӡон амула. Абри даназхәыцуаз,
Таҳир гәрамгарҭас дышьҭихуан. «Дабаанагеи абри
ҵарала зхы ԥжәо Таҳир?» – «Сҭампылнтә!» «Аҳа, уи
бзиоуп, аха уа зыҟны дыҟадаз?» «Алоу-иԥа Шьардын, ачарҳәаҩ иҩны драаӡон!» «Нас Таҳир цәгьамзар бзиа иураны дыҟоума?» – абра дазкылсуан амула. Нас аиҳабыра рахь длатәаны иҩуан: «Шәлымҳа
аҟынӡа иназгоит, Таҳир, азакәан зынӡа иаҵанамкуа
аҵыс бызшәа дырҵараҟны даанымгылт, ацәгьауцәа дырзықәгылт цҳаражәҳәаҩыс, асулҭан ирада
агәхьаа мкыкәа анхацәа ашәахтә шәымшәан ҳәа реиҳәоит, ажәлар рыхьӡала ашшыԥхьыӡқәа еиҿикаа­
уеит..!».
Шьыжьы, шьыбжьон, хәылбыҽха агәашә инадгылон аублаақәа иреиуаз аӡәырҩы.
– Таҳир ихабар ҳәа ибдыруазеи, Гулизар? – илаз­
ҵаауан дара. – О, Аллаҳҭаала, ирманшәал жәларак
ҳус иашьҭоу имҩа! – иныҳәаныԥхьан ицон.
Сымацара сакәызма, жәларак зегьы амраҭашәарахьтә иаагаз амҩа рыбла ҭырхаха ианыԥшылон,
шьаҟауаҩык ма ҽуаҩык кәкәыблак даҟараны аса­
кареи ажәҩани ахьеивҵалоз данаацәырҵлак, еибарҵысны уахь рҿынархон. Аха макьана иҟамызт
Таҳир ихабар. Абар ҩынтәуп уи ажәлар рышшыԥхьыӡ
394

иманы Сҭампылҟа амҩа дықәлоижьҭеи. Раԥхьа данца, ихы-игәы дақәгәырӷьо дхынҳәит. «Сызԥшрак
шәгәы кыднахызаргьы, мҩамш санылеит ҳәа сыҟоуп! – нареиҳәеит усҟан, дышхынҳәыз заҳаны идеизалаз ажәлар. – Иага џьа збазаргьы, авизир ду
ихаҭа сидикылт, сышшыԥхьыӡ дахәаԥшит, ажәалагьы даара сҭиҵааит». «Узықәгәыӷша акыр уеиҳәама, ижәла нҵәеит!» – ацәажәаха рибамҭо иааилалеит арахь игылаз. Убасҟан иаацәырган иреиҳәеит
Сҭам­­пылтәи аиҳаб ду иажәа: «Аҳаҳаи, акы шәацәы­
мшәан, ашьхарыуаа! Асулҭан ду иԥиҟаз азакәан
иара иҳәынҭқарра иқәынхо жәлары зегьы ирзеиԥшуп. Уи еилазгаз ашьаус изыԥҵәоуп. Шәарҭ аублаа­
қәа шәымҳаџьырқәоуп, адгьыл абаџьгьы уиаҟара
шәықәҵатәым! Атәыла аҩнуҵҟа аилаҩеиласрақәа
маҷк иааԥхьатәашәа иҟалар, амеқьҭебқәагьы шәзаа­
ҳартуеит!»
Аӡбахә бааԥс нкылашьа шамам еиԥш, агәырӷьа­
ҿҳәаша бзиахәгьы аԥша иаамҵанарсуеит, унхьа­ԥшаахьаԥшаанӡа жәлары зегьы ирыхьнагӡоит. Ус иҟалеит, абраҟагьы, уахьынаӡырҩлакгьы иуаҳауан:
«Абаџьшәара аҵыхәа ԥҵәоит!»
«Али Ҳазреҭ-ԥашьа азалымдарақәа иаҳзиуз иахы­
р­­ҟьаны, иԥашьара имырхуеит!»
«Ақьаҳиа Хәсеин-ефенди дҭаркыргьы ҟалап!»
«Ҳашшыԥхьыӡ агәаҭаразы џьоук аауеит ҳәа аниаҳа, Џьауад-беи ирахә дрышьҭалан ашьхара иҽеи­
ҭеит!»
«Афырхаҵа Таҳир!»
Аха инамӡеит, ихәашхәашаны ицеит усҟантәи
ргәырӷьарақәа. Таҳир зыҟны дыҟаз аиҳаб ду имаҵура нижьит. Иҭыԥаҿы дгылеит, иара дызҭахымыз,
иусқәа еилазырҩынтуаз даҽаӡәы! Еиҳараӡак аублаа­
қәа рыбӷа ԥызҵәоз, уахь ихалаз аиҳабы, Али Ҳазреҭ-ԥашьа изааигәаз уаҩызаарын. Ашшыԥхьыӡ данаԥхьа: «Ишԥа? Аублаақәа? Уажәыгь инымҵәацкәа
395

иҟоума? Аҭырқәцәа ирыларҩашьатәуп ҳамҳәахьази,
мшәан?!» – дыцәҳашҳауан иара.
***
Аарҩара иқәнакит аурақәа. Уиакәын Хәсеин-­
ефен­дигьы дыззыԥшыз, длахан, аӡиас аҟәыҵәа
икит. Алаҳәа анҟыруа, иаҭахуп ажьабаа, ақьаҳиа
Хәсеин дангәаау, иҭахуп аҵарҭыша! Аха уажәык уи
рылшо иҟам аублаа мҳаџьырқәа.
Рыԥсы ианақәыԥш, еиҭеизеит ажәлар.
– Аҽнышьыбжьон ҳацәирҳәит ақьаҳиа! Ҳаиҭа­
ҳәам акәымзар, уи аӷьыч ашьаус дақәшәон!
–   Ииашан, ҳаиҭаҳәамкәа ҳаанхеит!
– Таҳир, уда ԥсыхәа ҳамам! Ҳашшыԥхьыӡ уманы,
даҽазнык Сҭампылнӡа уҳазца!
– Ижәдыруеит, шәарҭ шәзы сара схы сеигӡом! Аха
баша сцоит, акгьы алҵуам! Сҭампылтәи аиҳабыра
ҳарҭ ҳаха рымам уажәы!
– Дад, Таҳир, убла узыхҩарыма, ҳанацәа рылаӷырӡ умбо? Улымҳа узыџьгәарыма, ҳасабицәа амла
ҳәа рыхьусубжьы умаҳаратәы? Уршьыхаҭозаргьы,
даҽазнык ҳашшыԥхьыӡ уманы удәықәла, Аллаҳҭаала дақәныҳәап умҩа!
Ишԥеиурыз Таҳир, даҽазныкгьы жәлар рашшыԥ­
хьыӡ шьҭыхны Сҭампылҟа ихы ирхеит.
Абри ҟалеит сара Қарынџь-Овасы саннеишаз аламҭалазы.
***
Ас мацара, акы му, акы мҳәа зҳәаз еиԥш, ҭакәа­
жәыки лыгажәыки рнапы санԥшыло сызлатәарызыз? Схы зланыҟәызгарызыз? Ажьира сымдыруази,
мшәан? Хыбрак аргылара сылсыршаӡаргьы, излаасхәарызыз аӷа, аԥсангьари, ажьаҳәақәа, арыҭәақәа?
Зегь реиҳа ибӷаԥҵәагаз арацәа акәын, ҳааигәа-­
сигәа бна ыҟамзар иабасырцарыз уи? Мап, мап, уахь
сымҩа ркуан!
396

Иаанхазеи, умҳәои, нас?
Сиҭи, сареи, Хымжәажәи зымч зшәахьаз ҳакәын
усгьы, адгьыл хыӷьӷьаԥыӷьӷьаны, ачарыц заҵәык
лаҳҵон, бжеиҳан ҳамгәахә ҳзаарыхуамызт, абамбаарыхра ҳалшомызт, ҳаҟәыҵхьан. Ашьҭахь, мҟәыба
жәла бзиак ҳаднагалан, илаҳҵон, амҟәыба рацәаны
ианҳаулак, алҩаҿ, иҳарҩон, нас Сиҭ днадтәаланы
иҟаиҵон акәапеиқәа, ахәы ԥшӡақәа рыҭаны, ахраӡагақәа, ахраҿақәа, аматрақәа, агәыгәымқәа. Убас
амҟәыба ҟәазқәа ирылихуан ахәыҷқәа рзы хәмаргас
аҵысхәқәа рхаргыланы, аласа ԥаҵас ирыҭаны асабрадақәа, акьанџьақәа... Саргьы, уаҳа иҟасҵахуазыз,
убри сҽазыскит.
Анцәа иҟнытә, ҽадахәак ҳамагәышьан, ҳнаплых
нақәҵаны, ма Сиҭ, ма сара аџьармыкьахь ҳдәы­
қәлон... Ҟәрышьқәак ҳауеит ҳәа иахьахәлаанӡа амра
ҳацәгылан...
Саб Ҳамырза, ахаҵара усқәа рзы мацара ииааӡоз
иҷкәын сара, сымҟәыбақәа ырхәархәаруа аџьармыкьа сшықәгылаз идыруазар, хакәыла иԥҽны дҭыҵыргьы ҟаларын идамра! Аха, ишԥаҟауҵари, ауаҩы
зны длаԥсахоит, зны дҳәаԥсахоит рҳәоит...
Аҽнынтәарак сымҟәыбалыхқәа саԥхьа ишьҭаҵаны, амра схацеиуа, амҵқәа сықәпапа аџьармыкьа
сықәгылан. Абжьааԥны еиԥшымкәа сманшәала­
хеит; икылызгаз зегьы сҭиит. Аџьармыкьа сналалан,
иаҳҭахқәаз: аџьыка, агаз, асапын уҳәа аасхәеит, урҭ­
моу, ачабабеи аҳалуеи раахәарагьы згәаӷьит...
Сеидара сҽадахәа инақәҵаны аҩныҟа схынҳәит,
аха иахьа абга шысԥылазгьы, гәаҳәара сымамызт,
сылахь еиқәын... Акы, сара сызҿыз, аиаша ҳҳәозар,
акәымжәы зшәыз аӡәгьы иусмызт. Ҩбагьы, – аџьармыкьаҿы иумаҳара иҟоузеи, аибашьра еиҭаҟалеит ҳәа ажәабжь бааԥсы иалацәажәон зегьы... Урҭ
ирҳәон: Измир ишыӡхыҵыз абырзен ры, урҭ атәыла рымпыҵахало амрагыларахь ишдәықәлаз, Мер397

син абаӷәаза рыҽшадырхалаз афранцыз еибашьыга ӷбақәа, ар аӡхыҵра иалагараны ишыҟоу. Сҭампыл, асулҭан итәарҭаҿы, англыз еибашьыга ӷбақәа
шӡыхгылоу, асулҭан ихаҭагьы иҭааз атәым сасцәа
ирҳәо ада даҽа мычхарак имамкәа дшаақәхаз. «Ари
еиԥш аилаҩеиласра ахьыҟоу, Таҳир илшагәышьозеи? Ихаҭа деибганы дзыхынҳәуанда» ҳәа сшынкахәыцуаз аҩны сааит. Исаҳақәаз Сиҭи Хымжәажәи
ианрасҳәа, рылахь еиқәнаҵеит. Сара сеиԥш, даргьы
Таҳир хьаас дҟарҵеит: «Аҳи аҳкәажәи ргәеизынхара
аҳҭԥҳәыс далаӡит» ҳәа, ари еиԥш аамҭа бааԥс ауб­
лаақәа шьаҭанкыла ҳалаӡӡаргьы ҟалоит!» – иҳәеит
Сиҭ, ҳашьҭаларц ҳаныҩагылоз.
***
Ахацәа срылагыланы есхәаша аныҟәара салагеит
аџьаамахьы, ааи, дад, даҽаџьара акәым, аџьаамахьы!
Амала, угәы иаанамган, Заурҟан Золак иааизцәырҵит ҳәа Аллаҳҭаала ихаҵара! Мамоу, дад, сара сзы
Аллаҳгьы дыҟам, Анцәагьы дыҟам. Уахь сцоит, зегь
ируа зуеит ҳәа, сымкьыкьхан слаԥшықәҵамхарц.
Адунеи аҿы исзаанхан иҟоу Сиҭи Хымжәажәи ргәы
иасуа ак ҟасҵарц сҭахым, дара санырбо, есымшааира хәынтә анамаз скуан, санырымбо иаабжьасыжьуан. Игәасҭеит, срыҟәҟьаны сыҟазаахыс, Хымжәажәи
Сиҭи рымацара ракәым, аублаақәа зегьы, дара ирыланхо шьаруалаа раҵкысгьы амсылманра рылаҽны
ишыҟаз. Иаабжьамыжькәа есхәаша, еицырхашьшьы,
аҿарацәагьы рыларгыланы, аџьаама иҭалон, амсылман ныҳәақәагьы, излатәаз, шьаруалаа раасҭа, иаҳагьы иалырҳәцааны имҩаԥыргон. Арыжәтә аӡбахә
усгьы изҳәахуадаз, ахьӡҵәҟьагьы ражәа иалӡаахьан.
Уажәы-уажәы: «Анцәа, улԥха ҳаҭ!» ацынхәрас, «Аллаҳ, улԥха ҳаҭ!» – зегьы ирҿакын.
Быҭха атәоума узызҵаауа, дад Шәарах? Уи ауп
саргьы сыззаауа. Иҟан уи аныхаԥшьа, аӡәыр­ҩгьы,
398

еиҳараӡак аҭаҳмадцәа агәра ргон, иаҵаныҳәон.
Ақәра ӷәӷәа змаз аныхаԥааҩ Соулаҳгьы макьана
иԥсы ҭан. Есааԥынра ажәлар еизганы, «Аныха амҵа»
зыхьӡырҵаз ахәадаҿы, аныҳәара ҟаиҵон. Сара саныҷкәыназ сақәшәахьан ҳгәылацәа шаԥсыӷаа анны­
ҳәоз. Урҭ аҵаныҳәон аџьар сахьа зхагылаз аҳаҵла.
Аедыгьақәагьы убас аҵаныҳәарақәа рдыруан. Шәарҭ
аԥсуаа ишәымоуп ашьха рынцәа Анана-Гәында,
дара – Мериси. Ӡынра цәгьак азы ашьхақәа зегьы
ахьҭа иннарҵәеит акызаҵәык ада, уи Мериси лмаӷра
иахьҭашәаз, еиқәхеит. Убри иахылҵит ашьхыцқәа
зегьы, ларгьы дара дрынцәахеит.
***
Ҽнак, Сиҭ иаҳаит Соулаҳ игәы бзиамкәа дшы­
шьҭаз. Усҟанҵәҟьа иӡбеит ибара дцарацы.
– Уаала, дад Заурҟан, уаргьы уажәраанӡагьы дубар унаалон ҳныхаԥааҩ! – насыдиҵеит уи. Мап
ахы­сымҳәааит саргьы. Лассы ҳаиманы амҩа ҳнықә­
леит. Сиҭ, еизара дук ахь дкылсуашәа, деилаҳәан
кәымжәыла, кабала, иҟәнын аҟама, икын алабашьа,
ус ацәырҵра аныхаԥааҩ игәы иахәоит ҳәа иԥхьаӡозар акәхарын. Агәарабжьара ҭшәарала ҳнеиуан. Сиҭ
дыздыруаз иааиԥылоз, – Салам алеиқәым! – ҳәа
аԥсшәа иарҳәон. Иаргьы аҭак ҟаиҵон. – Алеиқәым
салам! Знызаҵәыкгьы исмаҳаит аублаа бызшәала:
«Уа, мшыбзиа!» «Бзиара убааит!» Арахь ианааидгылалак, аублаа бызшәала аицәажәара иналагон.
– Ас изыҟалазеи? – сиазҵааит Сиҭ.
– Ҳашьцылт, дад, иамоузеи, уигь мшыбзиа ауп иаа­
наго! – аҭак ҟаиҵеит иара, уаҳагьы хырҩ азымукәа.
Ҳамҩа аԥыхьа, аҵла қыцә ашәшьыра иҵатәаны
аҿарацәа «ҳәызбаҵыркьакьа» ҟарҵон. Аублаатәылан акәзар, агәырқьҳәа иҩагылан амҩа ҳарҭон, арҭ
дызусҭазаалакгьы аӡәгьы даҳхамыҵгылт, рхы адырԥсылан изҿыз иаҿын, ашьшьыҳәа ҳнархыкәшеит.
399

Зхыԥҷаҷар еилагылаз ҷкәына жыцәк, еиқәакы,
дахьтәаз ихы нарнааны Сиҭ днаихәаԥшит:
– Еи, уара аҭаҳмадажә, ани акәмызцәа еидрыххала иушәу ааушәухыр, убаҩ хәарҽқәа ԥшак нарысыргьы уздыруам! – аҟырҟырҳәа даахыччеит Сиҭ
икәымжәы. Егьырҭ ахәыҷқәагьы акьатеиԥҵәара
иалагеит. Аҭаҳмада дхьаԥшынгьы дрыхәамԥшит,
ус уажәадагьы иаҳақәахьазар акәхарын, амала –
«е-еҳ, анаџьалбеит!» ҳәа зны даақәыԥсычҳаит, нас
«смиӡар акәын абзиа...» ҳәагьы нациҵеит. Кыраамҭагьы ажәак ихәлымшәеит, днеиуан ус ихы
иқәыжьны. Исҳәара сҿамшәо саргьы сишьҭан, аха
сара сзы иуадаҩмызт аҭаҳмада игәынқьра змааназ
адырра. Уажәы дхәыцуа дахьнеиуаз, ибла иаахгылозар акәхарын анкьа зны, нахьхьи Аублаатәыла ихигаз иҷкәынра...
«Аҽы уаах, аҽы!» – ибжьы наиргон еиқәышлаз
ҭаҳмадак, аҷкәын Сиҭ иахь ихы нарханы. Аҷкәын
Сиҭ днаҵҟьон, аҽхарԥарҭахь, иԥашашо аҽымар­
қаԥа аҭаҳмада иаԥхьа иааиргылон. Аҭаҳмада аҽы­
жәларахь иҿанынеихоз, иара илҭарс иааникылон
ашькыл. Зны-зынлагьы, уи аҷкәын ианиқәшәоз
ҟалон ацҽыжәлара. Инеиуеит абыргцәа еиқәҽыжә
апыҟҟаҳәа, иара дрышьҭоуп армарахьтә аган иҽа­
дкыланы. Ишнеиуаз, абар агәашә, армарахьала
днаԥырҟьаны иааиртуеит, дара нҭыҵаанӡа, дадырсызшәа дахьгылоу дгылоуп, агәашә кны. Иаҳҳәап,
абыргцәа рҽадырхало иалагеит иахьҽыжәҵша аҭыԥ,
иара днараԥысын, заанаҵ дылҽыжәԥоит, даадыххылоит аҭаҳмада иҽы, изнапык ала аӷәра ааникылоит,
егьи ала – ашькыл. Аҽқәа днарыханы иҿеиҳәоит.
Аҭаҳмадцәа еидтәаланы аҭаҭын иахо еицәажәонаҵ,
иара дықәгьежьааны амца еиқәиҵоит, рымҩаныфа
цәырганы шьыбжьхьа рызирхиоит, ӡтагак ԥшааны
рнапқәа дирӡәӡәоит, ампахьшьгьы нариҭоит. Дара
ҭынч рхәы инахатәон. Иара дрыҵагылоуп, иага400

раангьы имгыларгьы рымаҵ уа. Дара изымҵаакәа
иара драцәажәар ҟалозма!
Хараӡа инаскьеит уи аамҭа, иара Сиҭгьы – иахьа
неихыркәа змам ҭаҳмадоуп. Аҿар игылаз иара ииба­
хьаз ракәӡам. Иара ихаан еиԥш, абырг ҳаҭыр иқәызҵо урҭ аӡәгьы дрылаӡам. «Ҳәызбаҵыркьакьа» иасуаз аҟырҟырҳәа икәымжәы иахыччеит. Ирымҳәои,
мшәан, «Ахьаԥарч зхылҵыз иахәлаџьаџьон» ҳәа.
Ахаҵгылараҵәҟьа шаҭахызгьы рхашҭит... Изусҭцәада умҳәои дара? Шьҭрала аублаа гәҭылсақәа, Сиҭ
игәылацәа, иашьцәа ирхылҵыз. Аублаақәоуп ҳәа
баша ирзырҳәоит акәымзар, иахьа урҭ зеиуаҵәҟьоу
аилкаара уадаҩуп...
***
Ашҭа ҳаннықәла, ныҳәара дцошәа, шкәакәа ма­
ҭәала деилаҳәаны, алаҳа ашәшьыраҿы снеигәыдыԥшылеит, илабашьа иԥышьҵыргәа аҟәардә лаҟә
дахьықәтәаз Соулаҳ. Ижакьа ӡыш жәпаҳаҳараӡа
имаҟҿаҳәара иахысуан. Ицәыхарамкәа икәшаны
итәан Дауҭ, Шьмаҭ, Ҭаҭласҭан, Мураҭ уҳәа аҭаҳмадцәа.
Сидырит, дҩагыланы сааигәыдиҳәҳәалеит.
– Узгаз рымшра ааугааит, дад Заурҟан! – иҳәан
еиҳаб дук иватәара шызымуазгьы, мчыла иааигәара
аҟәардә наргыланы снаиртәеит. Ахыхь бааԥс имазгьы ихашҭит, ихы злаҿаҳәазгьы наҟ иамихит, дсацәажәон, сҭиҵаауан, сажәақәа игәы шеибадырфоз
ҩашьомызт.
– Дадраа сашьцәа! – иҳәеит Соулаҳ зегьы дааҳа­
лаԥшны, – исҭахқәаз абас иахьа шәеинымиаргьы,
ҷыдала шәеизызгарц сгәы иҭан. Заурҟан дахьҳақә­
шәазгьы – зынӡа абзиа. Сныхаԥаара шьҭасҵарц
сгәы иҭоуп, иахышәҳәаауазеи?
Абри еиԥш заҳап ҳәа имгәыӷуаз аҭаҳмадцәа, ир­
ҳәо рҿамшәо иааилахеит.
401

–   Ари цәырызгарц сгәы иҭеижьҭеи акрааҵуан,
аха исзыгәаӷьуамызт, шәарҭ аҵыхәтәантәи аублаа
ҭаҳмадцәа шәгәы ишасуаз здыруан – аҭынчра ааилеигахит Соулаҳ.
– Ҳныхаԥааҩ, ҳаԥхьагыла, ахаангьы хшыҩи-гәамчи згымыз, анцәеи ажәлари иуаҭәаршьаз мап ацәу­
кыртә еиԥш цәгьарас узҭаԥшызеи? Зныха амаа уку,
аублаақәа реиҳа ргәы анҵаӷаз, реиҳа рыбӷа анкәадаз, аӡреи аԥсреи ианрыбжьагылоу аамҭазы, уҽԥ­
хьоукырц зуҭаххазеи? – акыр дацраланы даацәа­­жә­еит Сиҭ.
– Аԥыза ар имамзар дызԥызарыда? Аҵла злагыларызеи, дац амамзар? Аныха аӡәгьы ихаимҵозар,
аӡәгьы даҵамныҳәозар, дзаҭахузеи аныхаԥааҩ? –
даацәажәеит Соулаҳ, ихы иқәыжьны ҵаҟа дышьҭаԥшуа.
– Ҳара нцәак уаҳзиҩызоуп, Соулаҳ, иаҳа ҳанеицәазгьы агәышьҭыхга ҳауҳәон, иахьатәи уцәажәара, иҟалап угәамбзиара иахҟьазар. Уара уажәбааны
утәам, уц, ушә иҳагымхаша, укаҿкаҿуа уҳамоуп! –
иажәа налеиҵеит аҭаҳмадцәа руаӡәы.
– Агәы анеицак, ашьамхы акгьы алшом. Уара
угәы – еицакуа гәым – дҩагыланы дцәажәеит Ҭаҭ­
ласҭан.
–   Ҳныха шыҟоу еиԥш, ҳныхаԥааҩгьы дыҟазаруп!
– ҿаарҭит аҭаҳмадцәа еицҿакны.
– Уи зҳәо Аублаатәыла агәыҭгара ишәнаҭаз ма­
кьа­на изцәнымҵәац шәоуп. Ус ихәыцуеит ҳәа сгәы
иаанагом аублаақәа зегьы – ҿааиҭит Соулаҳ, ихы
ҩеи­ҵыхны дҳалаԥшуа.
– Мап, уи еиԥш шәарҭа ыҟаны иаабом, ҳныхаԥааҩ, угәы рҭынч.
Илабашьа иаҳагьы иҩыҵра иныҵарӷәӷәаны, ҳам­
ҭакы дхәыцуа дтәан. Анкьа избахьаз дабаҟаз, деи­
хәлаҳахьан Соулаҳ, Илахь ҿаша ианыҩҩылаз акаҷырақәа зны инеизыҵәон, зны иааиҵыҵуан, иԥынҵа
402

агәы ахьылхыз, асыԥса зҿыбгаз абахә еиԥш, абаҩ
ааԥшуама ухәартә ацәа ҵаӷахахьан, хәыҭхәыҭла
дцәажәозшәа, иқьышәқәа маҷ-маҷ иҵыс-ҵыс­
уан, ҟыҳы – ҟыҳы ҳәа данеимҳәоз, даацӷызы-ӷызуан, иблакыҵа ҭаҳара иҭыгьагьон ибла ӷра дуқәа,
аха алҩа еишьыл хтәалазшәа, изакәызаалак џьара
кәицк узхыбааломызт, баша саркьа хьшәашәаҵас
ухыԥшылон. Анкьа, Соулаҳ данныҳәоз акәым, иара
ус данцәажәозгьы, ибжьы абҩа быкь иҭыҩуазшәа
аӷьаца-ӷьацаҳәа иуаҳауан, уажәы аҳаԥы цәаак аҵа­
хьынтә иааҩуазшәа иҭахәаҽын...
– Ус анакәха, ҳныха амҵа еизыжәга аублаақәа зегьы! – ҿааиҭит иара, илабашьагьы ивараҿы иҟәардә
инкыдҵаны агылара иҭахызшәа инапқәа аҩбагьы
ишьамхы инақәикит, – иҟаҳҵап ажәлар реизара, ҿыхтыла ҳаиҿаԥшып, гәҭыӷьӷьаала ҳаицәажәап, иауазар
ҳҽеилҳаргап саси-аԥшәымеи. Ҳбызшәа казыжьыз
ауаҩы иҳаиҳәааит уи зыхирҟьаз, ҳабацәа рқьабзқәа
ирхыччо – иҳаиҳәааит ирыдибалаз. Ақьаҳиа Хәсеин-ефенди ихәы назго, ихьӡ знықәуа, уи игәы иахәоит ҳәа ҳара ҳжьы иаӷрагыло, ҳаҩнуҵҟа ацәгьа зыршуа,
ацәгьаҳәара занааҭс ишьҭызхыз, убарҭгьы цәыраагап.
Ҳҽаҳрыцқьап, дадраа. Џьауад-беи ида ԥсыхәа змам
– иҳалҵааит, ицааит, уи ҿыц идырҳаз рыуа ишҟа.
Аџьаама иҭамлааит сҳәом сара аублаақәа, аха имцхәхама, нас, шьарда зымчу Быҭха? Ижәдыруазааит, џьоукы-џьоукы ҳныха амԥынҟа иқәымло ианалага ауп,
ҳара ақәӡаарахь ҳхы анҳарха, ҷанҷаны ҳанеибакы.
Ҳныха ада ҳҿызхуа даҽак збом, дадраа, ижәдыруаз!
– Зеиԥшыҟам усуп, уххьзгеит, Соулаҳ иаԥшьугаз,
акырҵуеит абас аублаақәа ҳмеизеижьҭеи! – даақәшаҳаҭхеит Сиҭ.
– Даҽак ҳзеибымҳәаргьы, ма ҳхаҭақәа ҳаибабап!
– нациҵеит даҽаӡәы.
– Еҳ, дадраа, ҳаблақәа ааԥшуеит умҳәозар, ҳара
ҳаԥсхьеит! Ҳаԥсадгьыл аҿы ҳаныҟаз акәзар, Быҭха
403

ам­ҵахь ажәлар реизгара аӡә имацара дазхон, ахәы
ҳарак днықәгылан, абыкь днасыр, уаҳа аҭахӡамызт,
– даацәажәеит Дауҭ.
– Абыкьгьы ҳасроуп, сара сҟны иҟоуп иара ахаҭагьы, аха уи азҳархарым, шәарҭ абыргцәа ҟәыӷақәа,
шәыҽшаны шәнарылал ҳқыҭақәа, ҭӡыцыԥхьаӡа
шәныдгыло, аизара шыҟало зегьы адырра рышәҭ –
иаҳа длахҿыхны дцәажәон ҳныхаԥааҩ.
Абас иааидтәалаз аҵыхәтәантәи аублаа быргцәа
аизара аҿҳәара ԥырҵәеит, мшысгьы иалырхит уи
аҽны иацааиуаз аԥшьаша. Бзиала ҳәа иаҳәаны, ҳцоит­ ҳәа агылара ҳҽаныназаҳк, Соулаҳ ҳааникылеит.
Иҭаца усгьы ахацәа ахьтәаз дцәырҵуамызт, имаҭа
анапызаҵә, иара уи аӡәк иакәӡан дызхәаԥшуазгьы,
дааиԥхьан, акы наиеиҳәеит. Уи аҩны дныҩналан,
алаҳа ашәшьырахь иман дааин дааҭгылеит: иҟәы­
наԥсараха аублаа маҟа зыҵдаз аӷәакьиа ҟамеи аб­
ҩатә быкьԥшьеи.
Соулаҳ дҩагылан, махәҿа ӷәӷәак змаз иеиԥш,
аҽыҩ­ҳәа илабашьа ныҵаирсит, ижакьа еилач аӡы
алхны ирҩарц иҭахызшәа инацәкьарақәа накәыршаны илахьиҳәеит.
– Дадраа, сашьцәа, сгәылацәа, аублаақәа раԥхьагылацәа, даҽа знызаҵәыкгьы шәаасзыӡырҩырц сҭахуп! – иҳәеит иара, икәаӷӷа игылаз днарыхәаԥшны.
– Абарҭ ижәбо, аҟамеи абыкьи машәырны иахьеи-­
иаци исыднамгалт, сабшьҭра иаҟәыхуп дара. Аҟама
– анкьа зны аублаа мца иаӡрыжәыз, аублаа ԥсангьари иқәырчаԥаз, аублаа мақьа иахыз, кырынтә
аӷа ишьа зҿататахьаз, кырынтә аублаа ӡара зырԥш­
ӡахьаз абџьаруп. Абыкь – аублаа зегьы еицырдыруа,
иԥшьоу маҭәахәуп, аублаа мца иарҭәаз абҩа иалхуп,
уи зҿакны иасуа адауаԥшь хаҵа даныҟала, аублаа
жәлары зегьы рыбжьы ахылҵуеит, жәларак зегьы
рҿахәы аҳәоит, ҳара ҳгәаҟрақәеи, ҳгәырӷьареи уи
иамбац, иахҭнамгац иҟоузеи? Зны игәырӷьаҿҳәа404

шан, зны ишәаџьҳәаҩын, шьаарҵәыралеи лаӷырӡылеи иҭәу ҳҭоурых иашаҳаҭуп!
Анышәынҭра ихықәгылоу сара, ахҭылҵ ҳәа исзы­
н­хазгьы, ишыжәбо, дыбжоуп, дычмазаҩуп, исҭа­­
хым сара жәларак ҳҳәаҭҳа изыхәҭам иԥыхьа­шәарц,
хәмаргас еигәыдырҵо иҟаларц. Дад Заурҟан Золак,
абра иааилагылоу абыргцәа зегьы раасҭа уеиҵбуп,
зегь реиҳа ушгәаҟхьоугьы, зегь реиҳа алаӡара умоуп.­Уара иухугахьоу, абра уаақәгыланы аҳәара уалагар, аӡыҵәҟьа агәара-гәараҳәа иаршып, ахаҳәҵәҟьа
ахьышьҭоу аҽырҳәа аԥхӡы ақәнаҭәап, аха урҭ ҵҩа
змам агәаҟрақәа ирзымхәаҽит угәамч, уаанхеит
абарҭ зегь ҳаасҭа ушаублаа хаҵаз! Нас, ус анакәха, уара уоуп изаҭәоу, иахьауажәраанӡа сара имырӡӡакәа иаазгаз ҳабацәа рҟәых!
Абарҭ ажәақәа ҳәаны, Соулаҳ иааганы аҵӷала
сыжәҩа иаахишьит абыкь, инапала иаасымӷеиҵеит
аҟама зыдҳәалаз амаҟагьы.
–   Ҳаи, абзиара згымхаша ҳныхаԥааҩ, абас сурԥ­
ха­шьоит ҳәа сыҟамызт, сара ауаҩы ишьа зым­
ҟәы­ҵататоу, абахҭа иҭабаахьоу, уи афҩы макьана
изхымҵыц, иабасықәнаго аҭоурых иатәу аҟәыхԥшьа!
Ус сзумур акәын, сара сызҵоу агәнаҳа хьанҭа аарлаҳәа
иныҟәызгоит, иҵегьы ихьанҭоу аҵалара зсыдуҵазеи?
Акгьы зхараӡамыз Саид дсымҟәыҵаԥсхьеит!.. – ҳәа
сааӷьаҵәыӷьаҵәит.
– Иамаумкын, дад, ақәнага сара иаҳа избарҭоуп!
– иҳәеит Соулаҳ. Егьырҭ аҭаҳмадцәагьы аасыкәшан,
снапы аанкылауа, исыдырныҳәалеит исоуз аҳамҭа.
–   Заурҟан, дад, – деиҭаацәажәеит ҳныхаԥааҩ,
ина­пы сыжәҩахыр инықәҵаны, – унеи, хаҵак дышнеиц еиԥш, аԥшьаша ашьыжьымҭан ҳныха амҵаҿы,
унықәгыл ахәы акәаԥра, абыкь ноуҿыҵакны ухаҵа
бжьы нарыларга аублаа жәлар! Иргәаланаршәап
хараӡа инҳажьыз адгьыл гәакьа! Згәы каҳаз игәы
шьҭнахып, зхы зхашҭыз ихы инардырп, ҿыц игылаз
405

абиԥара изакәызеи ҳәа иазҵаап, иаланарцәажәап,
иад­наԥхьалап шьарда зымчу Быҭха!
Згәы каҳан иҟаз аҭаҳмадцәагьы, иаҳа иаалахҿых­
хеит. Збара инеиз ачымазаҩ ихьаақәа шихашҭыз
еиԥш, даргьы, аамҭа кьаҿк акәзаргьы, ирхашҭит рыгәҭыхагәырҩақәа. Уамак зылшоз аӡәы сакәызшәа,
гәыӷырҭала исыхәаԥшуан абыргцәа, сара сҵәыуарызу сгәырӷьарызу сыздыруамызт сахьгылаз.

ҲНЫХАԤААҨ ИУАХҬА
Иааит ҳарҭ абыргцәа ҳгәы хыҭхыҭуа ҳаззыԥшыз
аԥшьаша. Ҭагалан ахь инеихьан, ажәҩан аӷлҩа аҵа­
чызшәа, аԥсҭҳәа еиқәаҵәақәа идырлашьцон, ақәоу­
ра азыгәаӷьуамызт, ичкәаҳауан. Аԥслагаҩагара
хьанҭан, ицәыҵаҟәыкыран. Иҳаваз адәы еиҵых ду
аҿы џьамҳасараа ркачадыр еиқәаҵәақәа еивҵарыԥхаа иқәдыргылахьан. Есуажәааны, ишыҟалац еиԥш,
руасақәа хыҵны иқәырхуан ҳамхқәа, ирыцҟьон
ҳҭәар­ҭақәа. Убри аҟнытә, аублаа рԥарцәа рҽеиҩыхны уахи-ҽни, бџьарла еиқәных ҳҳәаақәа рҷаԥшьон,
уажәы-уашьҭан ҳгәылацәеи дареи аҟәҟәаҳәа ишааи­
ларҵара еиҿагылан.
Адҵа шсымаз еиԥш, шьыжьнаҵы снеихьан «Аныха амҵахь». Ахәы акәаԥрахь сынхалеит, агәҭаҵәҟьа
иқәгылан, зшықәсан аныха дыртәаз ашықәсазы
иеи­ҭарҳаз ахьаца қәыԥш. Адгьыл цқьа ианымаалозар акәхарын, изымӷьацеит, ҳара аублаақәа ҳхаҭақәа
ари акаршәра ҳшықәчычиахаз еиԥш, еилҩааны,
ирыцҳахәха, иааҟәымҵӡакәа есӡынра мрагыларахьтәи аԥшаӷьы иасуаз иахҟьаны, зымҩаџьара ихы­
нааны игылан. Уи ашьапаҿы ихыргьежьааны иҟаҵаз
ахаҳәгәара иҭагылан Быҭха.
Аныха аԥхьа амрагыларахь схы рханы саагылеит. Заҟа ҵуазеи, анаџьалбеит, абыкь сасуеит ҳәа
406

сала­мгеижьҭеи! Сара сеиԥш зымч зшәахьоу ауаҩы
илшарыма, жәлары зегьы ирылаҩыртә еиԥш, ари
абыкь асра! Саалакҩакит зназы, аха сгәы ааԥсахны
инасҿаскит.
Мрагыларахь сҿы рханы сшасуа, сықәҵәиаа­уан
мраҭашәарахь, ԥыҭрак ашьҭахь – алада схы сырхон, нас – аҩада. Абыкь абжьы хҵаны игауан, аха
иџьасшьартә еиԥш избеит, Аублаатәыла уи абжьы
дыдрак еиԥш ашьхақәа ирҿаҩуан, нас иааҳәны
амшын агәы инхыҩлауан, уахьгьы хара иамшьҭуазар акәхарын агаԥша, иааҵәины ақыҭақәа инархалон игәышьҭыхгаха. Мап, уажәы ус аҽазышьҭыхуамызт уи. Иага ирӷәӷәаны сасыргьы, акаршәра ҭбаа­
ҭыцә изахьӡомызт, ажәҩан ахьгьы изыҩаӡомызт,
аԥсҭҳәа жәпақәа ирынԥауан, нас иааҳәны, аԥслымӡ
цыра еиԥш, иҿыпны асакара ҩанҭхьра илаԥсозшәа
збауан. Уи гәаҭаны, иаҳагьы садаапкыланы, ожәыожәы сыԥсы ааиҭакны сасуан, сеиҭасуан, ақәа сҿанауазшәа, аԥхӡбаа сҿыкәкәаны икаҭәон. Иҵааҟәрыло
аӷба ацхыраара азыҳәан аҿҭра ианаҿу еиԥш, абыкь
хәаазаауан. Изаҳашаз ираҳаит ҳәа сгәы ианаанага,
асра сааҟәыҵны, аҵлаҿыс амҵан иҟаҵаз атәарҭаҿы
сбыкь насываҵаны снатәеит.
Ақәашырпҟҟара ишаҿыз иааҟәыҵны иаакылԥ­
хеит жәхьан еиԥш иҩеихьаз амра. Шьыбжьон акәын
ажәлар еизараны ианыҟаз, аҩныҟа сцаны сааргьы
иалаӡартә иҟан, аха иззакәу сыздыруам, абри ахәы
ԥшӡа акәаԥраҿы, жәлар еизаанӡа схы сазныжьзар
сҭаххеит.
Инаӡама аублаақәа рлымҳаҟынӡа абыкь абжьы?
Иахырҳәаарызеишь, еизарушь аӡә дагымкәа? Еизаргьы, анкьа еиԥш, изыӡырҩрыма ҳныхаԥааҩ Соулаҳ? Ожәааигәа ҿыц иҩыҵҟьаз џьамҳасарааи ҳареи
ҳаиӷара, ҳарҭ ҳаҩнуҵҟа иахьа уажәраанӡа иҳазмырцәаз, ҩ-жәлак ашьаус ирыбжьалаз уҳәа мачхәызма
сара сзызхәыцшаз, аха уахь ахы амырхеит сыгәҭы407

ха. Изыхҟьа, излаа сзымдырӡо, ихаакәакәараӡа даҽа
хәыцрак сналанагалеит...
Саԥхьа ишьҭаз ҳәаа змамыз акаршәра ҟьантаз
сшы­қәԥшуаз, иаразнак иааиҭаҟьан, еилаарцыруа
шьха­рак сыблақәа иаарыхгылеит: шьыжьыхуп, џьара-џьара анаҟә ԥжәахақәа акаҵәарақәа реиҩԥарақәа
ирыбжьаӡсаны ицахуеит. Ашьха аика ҵарқәа сыла
иҭаҳәҳәахуп, арахь лбааҟа ашәаԥыџьаԥ бзарыбзаруеит, ишәахԥсараха убарҭ ирылҟьаны, ҩнык-­ҩнык
ираҟароу ахаҳә дуқәа ирхыҩрны, ахылҩаԥсылҩа
хыртәало илеихуеит анкьа ҳзыҽԥынхалоз Шәача
аӡиас. Аҟәаԥаҿаԥа ианылкылшәалак, аҽырҭынчны,
иказказуа, алаӷырӡ еиԥш ицқьаӡа, амра хыҷҷало
ицахуеит. Аиҩхаақәа реимакыраҿы амаакыра аманы цҳаҵәрык хуп... Агәҭа иахьазеиҟароу сықәгылахуп, аӡыжь ҵамҵамуа схыԥшыло, уа схы-сҿы анызбаалоит, сеиқәышлара абаҟаху, ахш цәа схьыкәкәо,
сыҷкәынахуп...
Ус, аҩадахьыҟа џьара аҷеҩҳәа маҵәык ааԥҵәахит.
Саныҩаԥш, ашьабсҭақәа хԥа еицрагыланы, ишәаԥырҳаԥуа аӡиас иаахықәгылан, рԥышә ԥшӡақәа аӡы
инӡааркылеит. Инаҿыхәаны рыхқәа ирҩахан, иаанаԥшыааԥшит. О, изакәытә блақәоузеи рыџьымшь
кахәхәақәа иаарыҵԥхоз! Убарҭ реиԥш аблақәа зхаз
ԥҳәызбак дызбахьан Аублаатәылан ҳаныҟаз џьара қыҭак аҿы. Сшьанҵа шәақь аҭаҳәҭеи иҭаны
сыбӷа икыдызшәа сгәы иаанагеит, снапы аҿынасырхеит, аҭра иааҭырҵәрааны, снапы инықәырсны ашәарахқәа среихсырц... Ашәақь абаҟаз... иаа­
сԥыхьашәеит сывараҿы атәарҭа иқәыз абҩатә быкь...
Аҭҳарцәҳәа саалҵит сызлаз... Ахьацаҿыс саҵатәоуп,
саԥхьа ишьҭоуп акаршәра цәыҩҩажәӡа... Шәарак
сааиланарӡыӡеит. «Сыжәҩа ҭҟьама, сабаҟоу, мшәан?
Сыцәазма? Мап, мап, лацәеихьшьгьы сымуит, нас,
ауаҩы дмыцәакәангьы ԥхыӡ ибозаап», – аасгәахәит.
Ари алаԥшҵашәара избаз џьашьо, илакәшьо иш408

сымаз, санынаԥш, дыбӷьаауа акаршәра дықәланы
«Аныха амҵахь» дшааиуаз гәасҭеит аӡәы... «Сбыкь
абжьы заҳаз аӡә иакәзаргьы, макьана шьыбжь хамлац, дзырццакызеи?» – саахәыцит сара.
Ашьаҟауаҩ иаҳа-иаҳа иҽсыдхалара даҿын, изба­
хьаз иакәзар, уажәшьҭа деилсыргартә дааихьеит.
Кьаҿ маҭәала деилаҳәоуп, адгьыл шыӷәӷәоу гәеи­
ҭошәа, аҽыҩ-ҽыҩҳәа ишьапқәа аирсуеит, ихы хтуп,
ихахәы жәпа ихагәҭахь иқәҳәоуп, ашла иары­ӷ­
рахьеит, даууп, дфархьуп, иӡара ҭӷәыцәаа амаҟа
ҟьаҟьа имӷоуп, амарда данкыдлагьы, дласкәантраӡа
ашыжә-шыжәҳәа дыҩхалеит.
– Уа мшыбзиа, уа рахә узԥшуп, Заурҟан! Иахьа­
тәи амш азы, адунеи ҟьаҟьа ахьынӡанаӡааӡо, сара
сеиԥш игәырӷьо дҟаларым, уара улабара ахьсоуз! –
ҿааи­ҭит ахьхьаҳәа аублаа бызшәала. Нас, дшааиуаз,
даанымгылакәа, инапқәа аасыкәыршан сааигәы­ди­
ҳә­ҳәалеит.
– Бзиара убааит, дад, ҭах гәакьак иеиԥш сара исеи­
гәырӷьаз, аха зны узбахьазаргьы, иахьа усзымдырит! –
саацәажәеит сара, иблақәа сырхыԥшыло.
– Уара санудыруаз, шәыҩны, шәчеиџьыка санаа­
ӡоз, ахәмарга шәыршәырқәа ансзыҟауҵоз, быжьба-ааба шықәса рыда схыҵуамызт, уажәы хынҩажәа
сырҭысхьеит! Таҳир соуп, Заурҟан, Таҳир!
– Ҳаи, Заурҟан дукәыхшааит! – аасыхәылҟьан,
сгәырӷьаҵәа даасгәыдсыҳәҳәалеит. Сахьа еибаркыраха иаразнак саԥхьа иниаҟьеит Таҳир изкыз сгәалашәарақәа: Самсун агаҿала сашьа Мата дигәыдыр­
ӷә­ӷәала данааигоз, уинахыс ҳара ҳҿы дшыҟаз, Осман-Кои ҳанынхозгьы, ҳамӡырхаҿы дкәаҷалеиуа
дшыхәмаруаз, ҳахәԥҳа Алоу-иԥа Шьардын иҷкәын
Мансоу дицҵаны Сҭампылҟа данишьҭуаз, сани саҳә­­
шьцәа насыԥдақәеи иара ишихьҵәыуоз.
Сашьа гәакьа Мата даасыдгыларгьы, абри иац­
ҵан уаҳа сызгәырӷьомызт, мшәан, анык ҳалхым409

шеит умҳәозар, сашьа иакәымзи Таҳиргьы. Наҟ-ааҟ
ҳнеиҿатәеит ҳҩыџьагьы, ҳаиҿгәҳәааны ҳаиҿаԥшуа.
Цқьа санихәаԥш идызбалеит даныхәыҷызтәи ихаҿы
артәашьақәа, зегь раԥхьаӡагьы, ииашахәҵәаӡа ила­
шьҭыз иԥынҵа, ибла ҭиаҵәаақәа.
– Ҳахьеиқәшәазгьы зеиԥшра дгьылу убоит, ацқьа
ҭыԥ, аублаақәа ҳныха ду амҵан! – сҳәеит сара, сыбла
ааихмырсыӷьӡакәа сиҿаԥшуа сахьтәаз.
–   Аублаақәа уаҳа ирымам изҵаныҳәо аныха,
иры­мам ацқьа ҭыԥ! Аԥсадгьыл зцәыӡыз зегь ицәы­
ӡит! – иҳәеит Таҳир, илаԥш сара иаасыдганы акаршәрахь инаршәуа. Усҟан ауп ибла ҵаулақәа аҽыԥҽыԥҳәа ацыԥхь шырхәыҵҟьозгьы ангәасҭа. – Иаха
ақыҭа санҩалалаҵәҟьа, иаасықәшәаз раԥхьа исеи­
ҳәаз уара ушхынҳәыз ауп, – даҿын уи, дыццакны
дахьаауаз иҿашыз аԥхӡы чабрала ирбауа, – исызхамҵеит, аиаша уасҳәап, зназы. Уара раԥхьаӡа
уанҭаркыз, иудыруеит, Сҭампыл аҵара сҵон, изулакгьы Алоу-иԥа Шьардын ила еилыскааит укнаҳаны ашьра шуқәымшәаз, аха уинахыс, аумеиқәаҵәа
схы иахҭысхзаргьы, ухырхарҭа сзеилымкааит. Уиаахыс аибашьреи, аилаҩынтреи, ахҵәареи-ахыԥсаареи уԥсы ҭаны урылҵит ҳәа аӡәы исеиҳәаргьы
ихасҵомызт. Шаанӡа Сиҭраа рҟны санааи, арахь,
«Аныха амҵахь» ушаахьаз сарҳәеит. Сиҭ снаиртәан,
иаацәырганы узықәшәаз, митәыс иҟоу зегьы шухугаз дшалацәажәоз ауп убыкь абжьы агара ишалагаз,
нас исзымычҳаит, сеихеит уара уахь!
Ҵабыргуп, Сиҭ уара дуҭахгәакьоуп, уаб иаҳә­
шьаҵәҟьа иҩны дыҩнагылоуп, аха саргьы стәым­
уаҩым, – даҿын Таҳир. – Уаби уани рыԥсаҭа бзиахааит, ирыхшаз раԥхьа сыргыланы срааӡон, саԥсазар,
уашьеиҵбы соуп, ухы схумбаан, уаала аҩныҟа, сара
исоуҳәаша рацәаны ишумоу еиԥш, саргьы иуас­
ҳәаша сымоуп, ҳаԥсы ҭанаҵы ҳаицыҟазааит џьарак. Сиҭ диашоуп: Иԥсны ибзахаз ҳәа аӡәыр дыҟа410

зар, уара уоуп, Заурҟан! Уцәа иҭаӡаз, уԥсы иачҳаз,
ушьамхқәа ирылшаз ицәырган зегьы ирдыруазар,
ахаҵа-ихаҵа ҳәа аԥхьарца уанҵаны ашәа ухыр­
ҳәаарын, аха иабаҟоу, иара аԥхьарцагьы ҳцәыӡит,
ашәаҳәашьагьы ҳхашҭит!.. Уара ухынҳәра аублаа
жәлар зегьы рзыҳәа хәы змам ҳамҭа дууп. Урҭ уара
ирзааугеит зегь реиҳа иҵаулоу ауаҩытәыҩса игәырҩа аҵа ҭылашьцарахьтә ихоугалаз ахаҵара. Уи
еиҳа згәы каҳаз дарыӷәӷәалап, ашәарҭа иҭагылаз
ахыхьчашьа инарҵалап! Зымч еилышшаз ахачҳара
иланаҵалап!
Ных, урҭқәа уаҳа сыҽрылазгалом, ианаҳҳәаша
иага аамҭа ҟалап, зҿы еимамлац ахәрацәгьа уаламкьысроуп, ихтыр, имжьыжькыр ҟалоит... – абас
даҿын Таҳир, иажәақәа сара сахь ирханы... Ибжьы
маҷк иҭахәаҽуама уҳәартә ауп ишуаҳауа, аха мчык
аҵоуп, уазымӡырҩыр ԥсыхәа амамкәа уаақәнархоит, иажәақәа мчыла акы иаджәаны иаа­игошәа,
ираҵәа-раҵәаны иҿы иҭыҵуеит, нас ӷәӷәала иадырсыз аҵәҩанқәа реиԥш, иџых-џыхӡа, угәаҿы иара
иуеиҳәо ахшыҩҵак арыԥхра иналагоит. Сыблақәа
рызхара дрымбац макьана, игәыдшәаҟьалоит, иааидшәаны иҟалом. Ижәҩа ԥџаџақәа рыбжьара, агәыгәым еиԥш ихәда ԥшӡа акыр иҩылгоуп, ицламҳәа
иазылгәыгә-хагьежьаауп,
наҟ-ааҟ
иҿырҟьара
анҵәамҭақәа рҿы ахыц еиԥш ианубаалоит арӷыз
кыҷырақәа. Ашла зхыҩлахьоу иԥаҵа иаазыркьаҿны иҵырффоуп – илаԥықәшәарҭа мацара хнаҩоит,
илахь ҳаракуп, ицқьоуп, макьана ашлара зхымсыц
иџьымшьқәа ахьааиԥылаҵәҟьо иҩаркны, аушәақә
илахь иалдоуп рӷаз кыҷыра заҵәык, иблақәа ҭбаауп, рышьҭахьҟала амрахәага рылԥхошәа, лашарак
угәыддырԥхалоит...
– Иҭабуп, Таҳир, уҩны схы ахызбаауам, уахьгьы
снеип, снашәылаԥхьап, амала, угәы иалымсын, Сиҭ
иҩны сызныжьуам, уа дтәоуп аҭакәажә, саб иаҳәшьа
411

гәакьа, уи лаҵкыс исзааигәоу уаҳа уаҩ дсымам.
Дсызгәаҟуеит, лнапы сыкәыршаны дтәоуп, агәылараҵәҟьа саннеилак, саахынҳәаанӡа агәашә дылагылоуп! Сеигәырӷьоит, Таҳир, уҵеимшны гәаҟра згым
ужәлар уахьрызгылаз! Абра сааижьҭеи сызбалак
«Таҳир дубахьоума?» ҳәа исазҵаауеит. Хәыҷи-дуи
зегьы бзиа урбоит, ҳажәлар уара ухшыҩ злам ак рыӡбарц рҭахым. Кыр улшан ухынҳәыма? Кыраамҭагьы
унхеит уахьцаз, иаҳзааугазеи уаҩ дзыргәырӷьаша
ажәабжьс? – сиазҵааит сара.
– Иаахҵәаны иуҳәозар, акгьы сылымшеит, сманшәаламхеит, избан акәзар, убри еиԥш аамҭацәгьа
ҳҭагылоуп. Ҭырқәтәыла аибашьраҿы иаҵахеижьҭеи,
ицәгьа-ибзиа закәанк ыҟам. Аиааира згаз аидгылаҩцәа, хәҭа-хәҭала атәыла ԥыҵәҵәаны ирымҟәыҵархаларц иашьҭоуп. Сҭампыл иӡыхгылоуп англыз
еибашьыга ӷбақәа, урҭ рҳәатәы хазымҵо аиҳабыра уажәы-уажәы ирыԥсахуеит. Асулҭанҵәҟьагьы
дара рнапаҿы дыҟоуп, ирҭаху идырҟаҵоит. Измир
ақалақь аҿы шә-нызқь иреиҵамкәа иӡхыҵит абырзен ир, атәыла иақәланы амрагыларахь ааскьара иаҿуп, Ҭырқәтәыла амрагылара аҿацәқәа рахь,
атәыла амҟәыҵахалаҩцәа рықәцара азыҳәан Қьамал-ԥашьа ар реидкылара далагеит. Уахьнеилакгьы
ҭынчра ыҟам, еилаҩеиласроуп, дасу ирҭаху руеит,
аилаҳара иаҿуп асулҭан иҳәынҭқарра амчра! Уара
уазхәыц, Сҭампыл ацара-ара заҟа садхалаз. Мыз­
наҟьак сашшыԥхьыӡ сыман аиҳабыра раҳҭны садтәалан. Есымчыбжьа аиҳабыра рыԥсахуан, санамы­
хәаӡа, сышьҭахьҟа схынҳәит!..
Таҳир дацралан ииҳәауаз зегьы шысзеилымкаауазгьы, сцәа иалашәеит аублаақәа ҩаԥхьа бзиарак
шаҳԥеиԥшымыз. Амшгьы шьыбжьхалара иаҿын,
иҟалараны иҟаз аизарагьы хьаас исыман, Таҳир уи
аԥшьгара дшахәаԥшуазгьы сыздырамызт.
– Иахьа ажәлар еизару? – сиазҵааит сара.
412

– Аҭаҳмадцәа ҭӡыцыԥхьаӡа иныдгыло идәықәын
ҳәа иалацәажәоит, абыкь абжьгьы рылаҩит, ҳабацәа
рхаан еиԥш зегьыҵәҟьа меизаргьы, ԥыҭҩык еиднагалоит иахьа, – аҭак ҟаиҵеит Таҳир, нас дышшәыр­ӡа
дҩагылан, дыццакы-ццакуа ахәы акәаԥраҿы анеиҩеира дналагеит. – Еиднагаларан иҟоугьы аныхаԥааҩ изқәикыз азы акәӡам изеизо! – деиҭанала­геит
уи. – Аублаақәа ари атәыла иқәнагалеижьҭеи мчылаҵәҟьа аҳәынҭқарра ирыланарҵәоз амсылманра ишьҭнахит. Уажәшьҭа ихарҵом Быҭха, уи аамҭа
цеит. Иаԥхьан иуасҳәеит, иахьа аублаақәа ирымам
аныха, уи иашоуп, аха ажәлар ныхада ихәарҭам, Заурҟан! Сара сызҿу ари ахаҳәгәара иҭаҵәаху ахьшьыцба сахьа змоу аныха акәӡам, сара сызҿу иахьӡуп –
аха­қәиҭра. Аха уи ишьамхнышлан иаҵаныҳәаӡом,
аб­џьар шьҭыхны, ашьа азкаҭәаны иааргоит!
–   Дад Таҳир, арҭ «аныха», «ахақәиҭра» ҳәа иуҳәа­
қәо цқьа исзеилкаауам! – саацәажәеит сара.
– Уи зегьы еилыркаауа иҟазар, адунеи милаҭлеи
мазаралеи ауаатәыҩса реиҟарамра аҵыхәа ԥҵәахьазаарын уажәшьҭа. Иахьа иззеилымкааз уаҵәы еиликаап, аус злоу, ажәлар уи амҩахь рхы рхатәуп! Знызаҵәык акәзаргьы ухаҟны иааг, Заурҟан, аублаақәа
Қарынџь-Овасы ҳәа изқәынхо адгьыл, шәахтә ахырымшәаауа, аӡқәагьы, адәқәагьы, ашьхақәагьы дара
иртәны, ԥашьеи беии рԥырхагамкәа, ахәаахәҭцәа-ацәахыхцәа ыҟамкәа, зхатә џьабаала инхо анхаҩы
аҳәынҭқарра азакәан дахьчауа, шьаруалааи џьамҳасарааи ҳгәылацәа дареи ҳареи еишьцәаҵас ҳнапы
еикәыршаны ҳаицхыраауа, аублаа қыҭацыԥхьаӡа
амеқьҭебқәа аартны, ахьхьаҳәа рхатәы бызшәала
аҵара рҵауа, қыҭа напхгаҩцәас дара рыҷкәынцәа
иахьабалакгьы игыланы... Нас ишԥоубарыз, Заурҟан, абри еиԥш аамҭа ҳзыҟалар?
–   Дад Таҳир, уара узлацәажәо ауаҩытәыҩса ес­
қьы­нгьы дазхьуан, аха уи ԥхыӡ уаҩы ибоит акәымзар,
413

аԥсҭазаараҿы џьара иҟалахьеит ҳәа смаҳац! Адунеи
ршеижьҭеи ԥҟарас иҟоуп: абеиа даныҟала, аӷаргьы
дҟалоит, уахи-ҽни реиԥш азалымдареи аҳақи еиқә­
шәоит, џьоукы ангәаҟуа, даҽаџьоукы гәырӷьоит, џьоук анҵәыуо – даҽаџьоукы ашәа рҳәоит, џьоук анԥсуа
даҽаџьоукы ииуеит! Сара сзын, дад Таҳир, нцәагьы
дыҟам, ныхагьы ыҟам! Сара сынцәа дыԥсит. Сиҭ иуеиҳәазар акәхап. Африка асакараҿы аублаа рԥыс Саид
дансымҟәыҵаԥс аҽны!
– Урыстәылан аҳәынҭқар дшахырхыз уаҳахьоума,
Заурҟан? – иаалырҟьаны дсазҵааит Таҳир.
– Исаҳахьеит, дад, измаҳацгьы аӡә дыҟоуп ҳәа
сыҟам!
– Аҳәынҭқар иахгара мацараҟны иаанымгылеит.
– Урыстәылан иҟалаз инқьылаб*, – иҳәан Таҳир,
алеиҩеира дааҟәыҵын, дааин саԥхьа даатәеит. – Ҭауади-аамсҭеи амалуааи рымчра нахҳәаны, аусуцәеи
анхацәеи ишьақәдыргылеит адунеи уаҳа зда ҟамлацыз дара рхатә закәан ҿыц. Урыстәыла иаланхоз
амилаҭқәеи ажәларқәеи зегьы ироуит ахақәиҭра.
Аублаазаҵәыкгьы дахьанымхалаз ҳ-Аублаатәылагьы иқәԥхеит амрахәага, уара уаншьцәа аԥсуаагьы
ироуит рхатәы ҳәынҭқарра, аиҳабыра хадас иамоугьы даԥсыуоуп, ҵыԥхцәа усқәак рзы Ҭырқәтәыла
дыҟазаарын, сара сиқәымшәеит, аха ашьхарыуа-мҳаџьырқәа дыздыруа рацәаҩуп.
– Дад, мамзаргьы аԥсуаа нханы иҟоума Аԥсын­
тәыла? – иџьашьаны сҵааит сара.
– Урҭ ҳара ҳаиԥш ишҳәыԥыз амҳаџьырра рҽарымҭеит. Рыбжаҩык, ахырзаман ишҭагылазгьы,
рыԥ­садгьыл иаԥырымҵит, рнапы аларԥсны иркит.
Азакәан ҿыц рыԥсы ҿнахит, уажәшьҭа ирыбаргузеи,
насыԥ рымоуп! – иҳәан, дҩагылеит Таҳир, саԥхьа
алеи­ҩеира деиҭаналагеит.
Инқьылаб – (ҭырқә.) ареволиуциа.

*

414

Уара уазхәыц, дад Шәарах, аныха аҵаныҳәара
иааиз ауаҩы абарҭ ажәақәа рышьҭахь сшыҟаларыз.
Ихас­ҵар сҭахын Таҳир иажәақәа, уи гәҭыӷьӷьала
ишиҳәозгьы збон, аха сыхшыҩ, ҩада иҳаразымкышаз атыҩ еиԥш акы наԥыраҳауан, сыблақәа иҵегьы
инаԥшырц рҭахын, аха акаршәра цәыҩҩажә иза­
хыԥшуамызт. Схаҿы иаазгарц сҭахын зхы иақәиҭхаз Аԥсынтәыла, аха иага сыхшыҩ еиласырҵәаргьы,
сара санхәыҷыз избаз Аԥсны асахьа акәын сыбла
иаахгылоз.
– Ҭырқәтәылан асулҭан иаҳра агазҽазра иаҿуп,
иахьа ма уаҵәы еилаҳарц иҟоуп! – анагӡара даҿын
Таҳир иажәа. – Уи иаҳра ихәаҽны иамаз амилаҭқәа:
аерманцәа, акәырдқәа, ашьхарыуаа уҳәа ҵысит. Урҭ
уара убыкь абжьы аҵкыс еиҳаны рлымҳаҟынӡа иааҩит Урыстәылан иҟалаз ахҭыс ду. Арҭ исҳәақәо уаҳауама, Заурҟан? Ажәларқәа зегьы ахақәиҭра иана­
шьҭоу, аублаақәа ҳнапы еиқәыԥсаны ҳтәазаарыма?
– Дад Таҳир, уара иуҳәақәо лакә ссирк исзаҩы­
зоуп!
– О, Заурҟан, алакә лабҿабахаргьы ҟалоит! Аныхаԥааҩ иахьа дныҳәан даналгалак, ажәлар саарылагылан абарҭқәа срылацәажәарц сҭахуп, угәы ишԥаа­
нагои?
– Иуасҳәо издыргәышьозеи, абахҭа иҭабаахьоу,
зыбла-зҿы ҭахҩоу ауаҩы. Аублаақәа ҳлаԥшықәҵоуп,
ҳгәылацәа ҳаиӷоит, ҳаҩнуҵҟагьы еидгылара ҳамам,
ҳаӷацәа иакәым акы уақәдыршәар ҳәа сшәоит!
– Сара ак сыхьыр, даҽаӡә дҩагылап, ажәлар ҵеида инхарым!
– Иахьа уара узыԥсахуа уаҩгьы дҳамам, Таҳир!–
абас акыраамҭа сцәажәон, уиаахыс заҟа ҵуа удыр­
уеит, исҳәақәоз зегьыҵәҟьа сгәалашәом, аха уеизгьы Таҳир игәы зырҭынчшаз акгьы сзымҳәеит.
Ус, ажәлар еихьышәшәаԥышәшәа «Аныха ам­
ҵахь» рҿаархеит, иаауан аӡәаӡәала, ҩыџьа-ҩыџьа415

ла, хҩы-хҩыла, аладантә, аҩадантә. Аублаа ҳтәылан
еиԥш, иаауаз аҳәсақәа рыламызт, зегь ҳацәан. Хәыц
еиқәаҵәа зламыз аџьмашьтәа иахо иааргон ҩыџьа
аҷкәынцәа, урҭ хара-хара ирышьҭан ҳныхаԥааҩ
дзаԥгылаз Сиҭ, Мураҭ, Дауҭ, Ҭаҭласҭан уҳәа аҭаҳмадцәа. Иааиуаз зегьы «Аныха амҵаҿы» иаагылон,
ахәы акәаԥрахь аныҳәара амш аҽны аныхаԥааҩ ида
ахалара уаҩ дақәиҭмызт, ҳаргьы ҳалбааны уахь ҳрылагылан.
Ашьтәа Соулаҳ данахныҳәа, иаразнак инапала
ахәда ԥиҟеит, аха аҷкәынцәа ацәа ахыхшьа иақәы­
м­­­шәеит, аҭаҳмадцәа рыҟнытә, ишихәҭамызгьы,
Ҭаҭласҭан дадгылеит, уажәы ибазма, абырсааҭк
еиҿыҟьҟьа ақәаб илҭеиҵеит. Аублаатәыла ҳаныҟаз,
жәла еибаркырацыԥхьаӡа шьтәак-шьтәак ааргон,
урҭқәа абаҟахыз, уи ашьтәак ахьроузгьы еигәыр­
ӷьон зегьы... Акәац иадыркылашаз ачысгьы аӡәыкҩыџьак роуп иаазгаз. Сара схаан абӷьынҵә аӡа
акәын афатә зқәырҵоз, уи абаҟахыз, ашәаԥыџьаԥ
гылаӡамызт, џьоукы неин, аӡбаарра иҭиааз абаџьар
ҿаны иааргеит.
Схынҳәижьҭеи уи аҽны ада ариаҟара аублаақәа
еизганы исымбацызт, блала сеимдауа срылоуп,
аха иабаҟоу урҭ анкьа избахьаз ахацәа хатәрақәа,
рыԥсуа кәымжәқәа аҵәаҟьа еиԥш ирыдшәаҟьалан,
рҳазырҭрақәа хьашаԥаша каламԥсараха, рӡарақәа
каткато, раҳәа хәышқәа рҟәынҵаны, рхылԥарчқәа
цыҩцыҩуа абыргцәа еидтәаланы ҭынч еицәажәауа, арԥарцәа џьоукы урҭ ирыкәыӷӷааша игыланы
еизыӡырҩуа, егьырҭ иаанхаз иқәгьежьааны ахәы
дырхиауа! Иабаҟоу, мшәан, аныҳәара ашьҭахь идырыҩуаз, идырхәмаруаз рҽы ҭуӷанқәа, сахьынаԥшуа џьаргьы еиқәхарԥаӡамеи?! Насҭхашәа иҳәуеит
аидара злааргаз амахҽ бӷеимҿаԥа. Иабаҟоу, мшәан,
аныҳәара ашьҭахь ашәаҳәареи акәашареи еиҿызкаауаз арԥарцәа, реимааи реимси ахьеивҵаԥаху
416

узымдыруа ашьацәхыртәцәа? Иабаҟоу, мшәан, урҭ
ирывагьежьуа ирыцкәашоз аҳәсахәыҷқәа, рыхцәы
ԥаны илакьылакьуа саара ишьҭасуа?
Сахьрылаԥшуа, аӡәык-ҩыџьак аҭаҳмадцәа рыда,
аӡәгьы акәымжәы ишәӡам, уаҩ нырҳаракгьы шамаха улаԥш дыҵашәом, уаҳа нарылымшо иааԥсаны-икарахаз реиԥш ауп ишеилагылоу, игәамҵхамҵуеит, еизыӡырҩны цәажәара ыҟаӡам, ҩыџьа
ахьеидгылоугьы аимак-аиҿак рыбжьоуп, џьаргьы
иуаҳаӡом уажәы дара зымҵагылоу шьарда зымчу
Быҭха аҭыӡшәа. Таҳир данаагәарҭа, ҳныхаԥааҩ иара
иакәызшәа, агәырқьҳәа иааикәшеит, дыхҭакны иаз­
ҵаауеит. Иаргьы иреиҳәон жәлар рхашшааразы дахьцаз илшаз, иибаз, иаҳаз.
Ус, ахәы акәаԥра даақәгылеит ҳныхаԥааҩ, ихы
инар­кны ишьапаҟынӡа, ихахәы, иԥаҵа усгьы ишлан,
дҟәашкакараӡа деилаҳәаны. Иҩаҳаракны иарӷьа
нап иакын аҵәы иахаҵаны аџьмашьтәа агәи-­агәа­
ҵәеи, алҩаҵә рхылззуа. Аԥхьа игылаз аҭаҳмадцәа,
рхылԥақәа аархыхны, агәырқьҳәа инышьамхнышлеит. Саргьы урҭ снарҿыԥшит. «Уашьҭан ииҳәаран иҟоуи, уажәы иҟаиҵои зынӡак еиқәшәаӡом!»
– аасгәахәит, снаҩс игылаз Таҳиргьы ус шыҟаиҵаз
анызба. Ҳладахьыҟа џьоук қәацәқәацәӡа ус игылан, аҭаҭын иахозгьы дубарын. Амала, зназы зегьы
ааиқәыӡырҩит, ажьабаа иаргәаҟуа ажәҩан иалаз
ҟәараанқәак рыда, ашьацра илатәаз арҵуҵәҟьагьы
абжьы уаҳауамызт.
– Уа, Анцәа ду, шьарда зымчу! Уа, жәларак ҳаԥсы
хаа знапы цқьа иану, ҳлахьынҵа аныршоз иацыршаз иаҳхылаԥшхәу, Быҭха! Улԥха ҳаҭ, угәыԥха ҳаҭ!
Ажәлар рыгәҭыхақәа умардарц ухәы рыманы иаа­
ин, еиқәыӡырҩуа уаԥхьа ишьамхнышлоуп! Ирыгхаз,
ирыԥхаз иаҭоумҵан, умаҵ аура иахумбаан! – абас
аӷьаца-ӷьацаҳәа ибжьы ааҳалаҩит Соулаҳ. Ихаа­
кәакәараӡа акы сдақәа инарҭалан, иаразнак саа­
417

имнадеит. «Ҳабацәа шьарда зымчу иадымкылакәа
Быҭха рҳәомызт, акы ыҟаҵәҟьазаргьы сеидру?» –
аасгәахәит сара.
Ус, аҵыхәахьшәа аҭаҭын иахо игылаз, асқьар
маҭәа ҩаза зшәыз арԥыск, иҵарыхәҵәаӡа, улымҳа
ҵнахыртә еиԥш, имацәақәа леиҿыҵакны ироуӡан
атрышә дасит. «Ҳаи, иҟалазеи?» – ааилдырган, ишьа­
м­­хнышлазгьы ҩеибаргылан, уахь инаԥшит.
– Ҳныҳәеит, ҳаиҭаныҳәеит, шьарда зымчу ҳҳәеит,
еиҭаҳҳәеит, аха иахьҳахәаз ҳәа акгьы сымбеит! – ҿааиҭит уи арԥыс, иҭаҭын ацыблааха иварахь инаршәны. – Сабдугьы убри даҿын, сабгьы убри ашьҭра
дықәын, саргьы убарҭ исдырбаз еиламырскәа саа­
уан, аха иабасыхәеи ҳәа сшәазҵаауеит, ажәлар,
шәха­ҵкы? Ахҵәара, аиҭахҵәара, аԥсра, амлакра,
ақәӡаара! Хышықәса аибашьра саҿын, сара исыхьчон асулҭан имҟәыҵакыз адгьылқәа, зны Арабтәыла, даҽазны – Балкан. Хышықәса ашьаҟәада сылагылан, саныхынҳә, исымаз нҵәахьан, иқәӡаахьан
сабаҭынха, снапы сгәыдкыла адәышкәаӷьаз саақәхеит! Нас, ҳныхаԥааҩ суазҵаауеит, изысмоузеи
сара Быҭха алԥха? Зегь башоуп, еижьагоуп! – иааҿахиҵәеит уи асолдаҭ инапы ҟьаны.
– «Шьарда зымчу!» «Шьарда зымчу!» умшуп уҿы
ааихухцыԥхьаӡа, Соулаҳ, – ҿааиҭит зымаҭәа қәыршәҵаршәыз ҷкәына асакы, аныхаԥааҩ дгәеиҭартә
еиԥш амарда дҩаҿагылан, – уиаҟара амч амазар, уара
уами изҳәало ҳныха жәҩангәыла иныҟәоит ацыԥхь
ацрыдды, адыд еиԥш аҵықьҳәа ихысуеит ҳәа, нас
ишнеиуа, џьамҳасараа рԥыза, ҳшьа зыӷрагәоу Џьауад-беи ашәшьыра дыҵатәаны анард дахьасуа
аагәаҭаны, ихы иласны иааҩнажәар, ҳҭынчымхози?!
– Уара, ишәыхьзеи, абааԥсқәа, ҳныхаԥааҩ агәаҵәа
кны дгылоуп, шәгәалақәа зегьы уажәы ишәымҳәар
ҟамло иҟоума? – даарылабжьеит Сиҭ, аилахәара
иҟа­лаз даара ицәымӷханы.
418

– Аџьаама ҳанҭало ацәажәара ҳақәиҭымзар,
ҳмухҭар џьарак ҳаизгара дацәшәозар, нас ианбыкәу ҳгәалақәа ҳҳәараны ҳаныҟоу? – даҵаҳәҳәеит да­
ҽаӡәы.
– Есышықәса аарҩара ҳчычоуп, иаақәнахуеит ҳаура-ҳҳәара, абри ԥсыхәак шоуа здыруазар, сшьамхнышгылан саҵаныҳәоит Быҭха!
– Аллаҳҭаала ҳиҵаныҳәозар, нас даҽа нцәак дза­
ҭаххазеи?
– Абра иҳавыҩрны илеиуа аӡиас ду амҩахгараҵәҟьагьы ҳақәиҭым! Ҳара уаас џьаргьы ҳаԥхьа­
ӡаӡам, ҳара ҳазшәииз дыԥсхьеит, иабеибагәышьо
агәи-агәаҵәеи!
– Агәи-агәаҵәеи шыхаау узымдыруашәа уцәа­
жәа­­­шьоузеи, аныха уҿасааит! – аҵәы налеиҵеит ат­
рышә иасыз асолдаҭ.
Ахҿақәа реиԥш иааиларԥсеит ажәа цҳафырқәа.
–   Уара, иахьа еибыҳәаны шәыҟоума ҳныҳәара
хшәы­рбгаларц! – ибжьы ҵарыхәҵәаӡа днарыла­ҳә­
ҳәеит аҭаҳмада Ҭаҭласҭан. Уажәраанӡа ҿымҭӡакәа
игылаз Таҳир дцәажәарц иҭаххазар акәхап, амарда дҩаҿалеит. Уи данаагәарҭа, аӷьалпалгьы маҷк
иааи­қәтәеит. Аха убри аамҭазы зыбжьы ҿахҵәаны,
ишанханы игылаз аныхаԥааҩ Соулаҳ агәи-агәаҵәеи
зхаҵаны иикыз аҵәы леимпыҵҟьан, ахәараҳәа асаба инылаҳаит, иаргьы, аԥша ицәнаршәаз ашьаршьаф
еиԥш, даабырбырын, ахәы акәаԥраҿы анышә ҩара
днықәҳаит.
Уиакәхеит, абырсааҭк асакаса аархианы днанаҳҵеит, ԥыҭҩык дҳаманы аҩныҟа ҳдәықәлеит,
егьырҭ ажәлар, изҵагылаз ахәы мшынк аахы-­
ҽ­ҽаны ирылалар ҳәа иацәшәазшәа, еимпны, хама-­
хама асакара инықәлеит. Аӡәгьы дазхьамԥшит
акәаци афатәи, ақыҭа лақәа еимыжәжәо инарха­
леит.
Аухаҵәҟьа идунеи иԥсахит ҳныхаԥааҩ Соулаҳ.
419

ШЬАРДЫН - ИԤА МАНСОУ
О, дад саншьа, сызкәыхшоу Шәарах, зынӡак ухы
ҭысымҟьаӡазар, ҳцалап ҳажәабжь аракәа ԥым­ҵәа­
кәан, џьара шәыр кьачак зҿалагәышьаргьы иаа­ҿу­
хлап!
Иугәалашәозар, аханатәгьы акырынтә иуасҳәа­
хьеит санду гәакьа лааӡамҭа аамсҭа Алоу-иԥа Шьардын иӡбахә. Уи иакәымзи зегь раԥхьаӡагьы џьанаҭ
адгьыл ахь ахыҵра ҳадзыԥхьалоз, Осман-Кои ҭыԥс
иаҳзалызхызгьы. Иугәалашәома убра иареи сареи
ҳшеиҿаххыз, иаҳауеи, сабиц, убасҟан наҟ силгар,
издыруада ҳара ҭаацәак асҵәҟьа ҳашьхәамышьхәа
мыӡыргьы. О, амаҳагьа, саҳәшьцәа рынасыԥ арцәгьара иара ихаҭа иоуп еиҵызхыз, урҭ ршьа зуеит ҳәа
сандәықәла, сызқәшәақәаз зегь акакала иуасҳәа­
хьеит. Ихьӡ мацара џьара аӡәы иҿыҵшәаны исаҳаргьы, адырдырҳәа сцәа схыбзаауеит, убриаҟара дысцәымӷын уи аџьныш. Акызаҵәык сгәы збаауа, санду
лгәыԥҳәыхши ҳҭаацәа рылаӷырӡи изыӷьашкызар
акәхап, иуасҳәахьеит аҵыхәтәаны иаргьы ԥсышьацәгьа ширҭаз.
Уажәы Қарынџь-Овасы санааи, исаҳаит ҳахәԥҳа
Алоу­-иԥа Шьардын иԥазаҵә Мансоу даҳҭынрашха
дшын­хоз, аублаақәа аҳас дышрымаз, анкьа ҳабацәа
рхаан ишаԥыз еиԥш, ҭӡы иҭаз зегьы иара иҿы аусура
шрықәыз, ихәы шнаргоз. Мансоу сара саниԥырҵуаз
дқәыԥшӡан, иаб ихҟьаз ацәгьарақәа рышьҭахь дыбжьаӡит ҳәа сыҟан, уажәы ара даҳны дахьаақәгылаз
омашәа избеит.
Ее, дад, урҭ, знапы ахәы ыҵиаау, рхатә закәанқәа
рымазаап, ацәгьа рургьы акгьы амаӡам. Сара сеиԥш
нанамгак ус цәгьарак имҟәыҵҟьар, иара ихаҭагьы
иҭаацәагьы зегь лақәхәаша ицоит. Мансоу урҭ зегь
хара-хара ивсит, уажәы қьафура ада ус имаӡам адунеи аҿы.
420

Иҟалаз уи акәзаап: Алоу-иԥа Шьардын даныршь,
Мансоу иан, илулак, лыҷкәын Ҭырқәтәыла далган
Франциаҟа ддәықәылҵеит, ихы зланыҟәигашаз
аԥара иҭаны, ларгьы ҩышықәса рыда дзымнеит,
дыԥсит. Мансоу уахь даанхеит, зны аҵара иҵон,
зны дхәахәҭуан, аха рацәак дманшәаламызт, иреиӷьыз аресторанқәеи аказиноқәеи даарыҵыҵуамызт, есқьынагьы ауал иқәын. Ашьҭахь, аублаақәа
џьара ишынхаз анеиликаа, маӡала акәымкәа, зинла
дхынҳәит дара рахь. «Шәаҳ соуп сара!» ҳәа даарылагылт... «Уаб ҳаамсҭа ԥхьагыла иакәын, уаргьы уаҳгәалашәоит, мап уҵәаҳкуам, ҳаҳ уоуп, бзиала уаабеит!» ҳәа иԥылеит даргьы. Аублаақәа ҿыц ианнеиз
акәымзи, асҵәҟьа ахырзаман раԥхьа ишьҭоуп ҳәа
иҟамызт, раҳ мыжда дзакәыҵәҟьазгьы абардыргәышьоз. Мансоу аҵара имоуп, днаԥшыааԥшхьеит,
иагаумҳәан, ҳжьы далҵит, залымдарак ҳақәшәаргьы днаҳаԥгылап ҳәа иқәгәыӷны, аҳҵас дрыдыркылеит.
Иахьреиӷьыз анхарҭа изалырхит. Мансоугьы баша
дтәамызт, абамба хәаахәҭра дналаган, рацәак мыр­
ҵыкәа, ицәҳәыҟьантазны ихынҳәыз амазара ӷәӷәа
ааидикылт, зеиԥшыҟам ахангьы иргылеит.
Аха аублаақәа, иахьабалак еиԥш, раҳ Мансоу иҟынгьы ргәы иажьеит, дара ишиқәгәыӷуаз
дзыҟамлеит, знызаҵәыкгьы дрызхьамԥшит ижәлар
зыргәаҟуаз русқәа. Амала, иара иахь усура имнеиз,
ма ашәахтә зымшәаз иаразнак дгәеиҭон, ақәыџьма амгәарҭаҟынгьы ацҳара аҵоит ҳәа, иаб итәқәа
иламзи, ибла ашьа хыҵәало, иҟамчы кны дааидгылон.
Амалагьы иаб ицәа ихазбон, урҭқәа ансаҳа, зын­
ӡакгьы имԥынҟа сықәымларц сҳасабит. Ҵоуп, Сиҭ
уажәшьҭа ус изуа дыҟамызт, уи иҭыԥаны мчыбжьык
ахь ҩынтә аҳ Мансоу имхырҭахьы, ма ирахә рыхьчаразы сҭыҵуан.
421

«Аҳҭныҟа унеи, ухы ирдыр аҳ Мансоу, шәеиуацәа гәакьоуп, иудыруазеи, ҳаҭыр уқәҵаны уидикылар, имал-ишьал, инагара уҳәа уи дахьҳахәаша
мачхәума!» – абас исыҳәахьан ҩынтә-хынтә Сиҭи
Хымжәажәи сыдтәаланы, аха, аиаша уасҳәар ами,
уахь сшьапы сазнагомызт.
Ус ҳшаауаз, ҳгәылацәа џьамҳасарааи ҳареи ус
бааԥсык ҳабжьалеит. Иҟалаз уи ауп, рԥыза Џьауад-­
беи рахәқәак ицәыӡит. Аӷьычра зуз аублаақәа роуп
ҳәа авали иҿы дашшит, хҩык аублаа ҷкәынцәа
аус иарҭеит, аха акгьы шырхарамыз анырба, иаурышьҭит. Ари – ихы ааихнахит Џьауад-беи. «Арахә
ыӡзар, аӷьычцәа шԥаҟам!» – имахҽ уахьад дларысын, ҳамхқәа иларыжәиҵеит. Уи рылаӡо иҟазма
аублаақәа, аҟәҟәаҳәа ирышьҭахысуа аҽыхьшьцәа
наԥхарҵеит, урҭгьы ажрақәа рыҽҭажьны аҭак ҟарҵо
рҿаархеит. Ари мышк акәымхеит, ҩымш ракәым­
хеит, ажәлар еидынҵәалоит абар, арахь ҳаԥшын,
Џьауад-беи аҽцәа жәпаҩ ицрыԥсса сасра дизааи­
уеит аҳ Шьардын-иԥа Мансоу, ачара иахатәоуп, қьаф
руеит, зынӡак акгьы ҟамлаӡазшәа.
Уахык, хар змамыз аублаа ҭаҳмадцәа Дауҭ, Мураҭ, Ҭаҭласҭан уҳәа рҽааидыргалеит хықәкыла Сиҭ
иҿы. Урҭ еицҿакны егьсыдырҵеит аҳ Мансоу иахь
сцарц, схы-сҵыхәа ирдырны сиҳәарц ҩ-жәларык
аиӷара ирыбжьалаз ихаҿы иааганы, Џьауад-беи диацәажәарц, аҵыхәа ԥиҵәарц. «Шәара иансыдышәҵа,
сахьнеиуа сшеиҩырҵәо здыруазаргьы, сцоит, иаб
жәлары дшырзыҟаз жәдыруеит, аԥагьы уи имҩа
дықәлазар, акгьы алҵуам, иҟалозар, шәаҟәыҵ» ҳәа
даара сыҽсырххеит, аха исыдгәаало ианалага, сақәшаҳаҭхеит.
Уажәшьҭа уазыӡырҩы, дад Шәарах, заҟа исықә­
ҿиаз уасҳәап ажәлар снап ианырҵаз аус. Уара аҵеи
мшы, иуқәшәира ӡәыр дыҟазар, убас дахьнеилакгьы
дманшәалахалааит.
422

***
Ԥштәы рацәала еилшәааз аихатә гәашә аартны
ашҭа санҭалоз, ҟарулк абџьар иҟәныззала сааникылан:
– Уабатәида, иуҭахыдаз уара? – дсазҵааит.
– Сара Заурҟан сыхьӡуп, Золак сыжәлоуп, аҳ Мансоу изааигәаӡоу ҭахуп, дсымбаргьы схәарҭам!
– Изакә жәлоузеи, изакә хьӡузеи, исҳәоит ҳәа
уалагаргьы уҿы ԥнажәап, аҳ Мансоу ус ҭах диманы сыздыруам, иахьа уаха имам, асасцәа дахьқәа
иҭоуп! – иҳәан, гәрамгарҭас сҟаҵаны, схы инаркны
сшьапаҟынӡа илаԥш ласхьиҳәеит. – Ублақәа ҭыхума, анҭ аҽқәа еиқәхарԥоуи афаетонқәеи умбаӡои?
Али Ҳазреҭ-ԥашьа, афранцыз еинрал, Џьауад-беи...
Е-ее, уара агаӡажә, урҭ закә сасцәа дахьқәоу удыруама! Агәашә наҟ уҭыҵ, агәашә! – акакеиҳәа днасыҵа­
ҟьеит аҟарул.
Ишԥаҟасҵоз, смагамаго сышьҭахьҟа саахын­
ҳәит. Агәараанда саннавалоз, асасцәа шьыжьхьа
ыфан иҩагылазар акәхап, агәырқьҳәа амардуан илалбаан, заа ртәарҭақәа ҟаҵаны иахьыҟаз
ашәшьырахь рҿынархеит. Издырит ара ланарԥшырак шыҟалоз, аихатә ҵәҩан хьшәашәақәа схы нарыдысҵан, ашәшьырахь снаԥшуа саагылт. Саси
ԥшәымеи сзеиҩдыраауам акәымзар, цқьа изба­
рҭаны сгылоуп, аҟарул сгәеиҭар уажәшьҭа алақәа
сышьҭеиҵахьазаарын. Раԥхьа дгыланы, аԥшәмара
иҽазкны инеиуа аҳ Мансоу иакәын, имдыршьас
исымази, иаб ихы аахҵәаны ихагылазҭгьы. Арымарахь дивагылоуп ауалыр еиԥш, шәпакы, ихахәда
аласыҟәны, шьахәар кьаҿк, ичынқәа цырцыруа, уи
– иакәзаргьы иакәуп гәымбылџьбара ҳәа иԥхьаӡоу
Али Ҳазреҭ-ԥашьа, арӷьарахь дивагыланы днеиуан, уигьы ичынқәа цырцыруа, аукы, абаакы, лабҷашь хәыҷык ыркәаталеиуа икын, насгьы ибжьы
ихарззала, исзымдыруа бызшәак ала дцәажәон,
423

– уи афранцыз еинрал иакәхап, наҟтәирахь ирывагылоу, уи наԥшыхақә дызбахьан, агаргалашь ду
Џьауад-беи иакәын...
Агәырқьҳәа зегьы леибартәеит, раԥхьа астол
гьежьқәа инарықәдыргылт ашәыр, ашьербеҭ, ахаа-­
мыхаа. «Е-е-е, дад, ақьафуаа раамҭа злархыргара
рыздыруам, арбаӷьқәа ракәын аисра иаладмыргацыз!» – аасгәахәит, ҩыџьа наҟ-ааҟ арбаӷьқәа рыманы ианаацәырҵ.
Ус, инеиурыжьит аԥсаатәқәа. Арбаӷьқәа ак шкәа­
кәан, егьи ҟаԥшьын. Ишьҭыԥрааны ишааиуаз, ха­
кәыла инеиҿасит, рыхәцәқәа неибакын, иааивагье­
жьит, нас иааиԥырҟьахын, шьҭахьҟа инаскьаны,
рыхә­дақәа ркьакьаны, рыхәқәа еиларгыланы еиҭа­
неигәыдыххылеит, кәтыцла иааибакын, еивагьежьны
аиқәԥара иналагеит, аҟаҿыҳәа иахьеицҳауаз ашьа­
ҟәада рыхьшын, аҳауахьгьы ишьҭыҵуеит, ҵаҟагьы
икататоуп аҵысхә.
Арахь асасцәа ркьатеиах ԥҵәаны икаҳауеит, аҟыр­­
ҟырҳәа рыччабжь улымҳа ҵнахуеит... Аӡә даҵа­ҳә­
ҳәалап, аӡә атрышә даслап. Аҟәада зыхьшу аԥсаа­тә­
қәа еидибарԥсылоит!
Аиашами иуҳәара, заҟа игәырмаҷгоузеи сыз­
хәаԥшуаз уи ашьаарҵәыратә сахьа. Аихатә гәара
снадҵны, схы сымагәхьха сышьҭахьҟа сҿынасхеит.
«Арҭ аҳцәа, арбаӷьқәа реиԥш ауп ҳгәылацәеи ҳареи
ҳшеибадырфо, – сынкахәыцуа снеиуан сара. – Аԥсаатәқәа еибарԥсуеит, дара ркьатеиах ԥҵәоит, адгьылқәаарыхыҩцәа, амца еимыздо, ачеиџьыка ззеи­
лоу аигәылацәа наҟ-ааҟ ҳаигәыдҵаны, дара рмазара
аздырҳауеит, иалачоит! Абри еиԥш аҵәхәықәхга еицгәарҭартә рыблақәа анбахтуеи ажәлар?»
***
Асасцәа шықәҵыз ансаҳа, адырхаҽны сеиҭаадгылахт уи амца зхыдыдша аихатә гәашә. Избахьаз
424

иакәымкәа, сааникылеит даҽа маҵуҩык. Иаацәырызгеит Мансоу дызбарц шысҭахыз.
– Аҽы кәадырны иахьгылоу убома, аҳ уажәыҵәҟьа
дҽыжәлоит, шәарыцара дцоит!
– Рацәак дынсырхом, ҩ-ажәак роуп иасҳәо!
– Мап, азин сымам! – иҽирцәгьеит амаҵуҩы, аха
саргьы сиԥырҵуам. Ус ишеимҳарххоз, амардуан
даа­лбаан амӡырха даақәлеит Шьардын-иԥа Мансоу.
Шәарыцара дышцоз ҩашьомызт, ичаз хылԥа, ишьапымаҭәа уҳәа, шәақь еимҿаԥакгьы ижәҩа ихшьын.
Кәымжәылеи кабалеи сеилаҳәан, аҟамагьы сыҟәнын, урҭ гәеиҭоу здырхуада, сара сышҟа ихы рханы
иҿааихеит, саргьы снеиԥылеит.
– Уа мшыбзиа! – ҿаасҭит иаргьы саргьы ҳабацәа
рыбызшәала.
– Усзымдырит, узусҭада уара? – дцәажәеит ҭырқә
бызшәала.
– Ухәыцыр, сугәалашәаргьы ҟалап, Заурҟан Золак соуп сара... Уаб Алоу-иԥа Шьардын, зыԥсаҭа
бзиа­хаша, санду гәакьа лоуп гәыԥҳәыхшла дзааӡаз,
ухәыҷын, аха иугәалашәар ҟалоит ҳара ҳҭаацәа заҟа
бзиа шәырбоз...
– Аа, амухтар исеиҳәон уӡбахә! – даацәажә­еит,
иҟамчы ишьаргәацә иакәырҟьашо. – Укнарҳаит
ҳәа акәын сара ишыздыруаз, ибашоума ԥашьа дук
ишьра, нас узлацәцазеи? Абахҭахьынтә убналама?
– Зны сырҭиит, зны саархәеит, сара сзықәшәаз
ҳаӷоу дақәшәеит, иаанхазгьы бахҭала мацара исхызгеит. Ашьҭахь манифестла сшоурышьҭыз ашәҟәы
амухтар иҟны ишьҭоуп. Мансоу, уххь згеит, исхара­
мкәан ауп сшақәшәаз!..
– Иухароу иухараму уажәы ара иаҳзыӡбарым, зегьакоуп – ауаҩы душьит, унапқәа шьаарҵәыроуп,
агыгшәыг узлеиӷьу акгьы ыҟам! – иҵкьыҵкьеишьашаз акы изнарган, наҟ исԥырыжәга иҳәарызшәа,
инапқәа наиҟьеит.
425

– Сара схазы агәаҟ, аиҭагәаҟ шсакәугьы, акгьы
сашьҭаӡам! – иақәыскит сара иаразнак сыззааиз
цәырызгарц.
– Мшәан, уареи сареи ҳазлеиуацәазеи зуҳәаз? –
иаалырҟьаны дсазҵаахт иара.
– Уаб, Алоу-иԥа Шьардын, ибзыцәашьа саб гәы­
шьа Ҳамырза иакәын.
– Уи еиуароуп ҳәа сара исзыԥхьаӡом, ажәытәра иагаӡахьоу акы уалацәажәоит, уи еиԥш иагаџьара еиҵахан аублаақәа!.. Нас, иуҭахузеи уара сара сҟнытә? –
дҵааит аҳ Мансоу.
– Гәыбӷан сымамзааит, адәы уқәыргыланы иахь­
уасҳәо. Аублаа жәлар зегьы уҳәоит, сара сыцҳа­
ражәҳәаҩуп, ҳгәылацәа џьамҳасарааи ҳареи ҳшықәи­
бахра ҳаидтәалоуп, Џьауад-беи уиацәажәаны, ҳаилшәырга, уара удагьы ԥсыхәа уаҩы изаҭом!
– Сара сзаҭахузеи, уи ԥсыхәа амоуп: аублаақәа
аӷьычра ианаҟәыҵлак – шәеинаалоит! Уаазышьҭыз
аӷьычра шәаҟәыҵ ҳәа сызраҳәа! – иааҿахиҵәеит
Шьардын-иԥа Мансоу. Шьаҿақәакгьы ныҟаиҵахьан,
даахьаҳәын: – Иарбан мшқәоу сара сҿы аус анууа? –
даасазҵааит иара.
– Ашәахьеи аҩашеи!
– Саб ихьӡ угәалауршәеит. Убри аҳаҭыр азы мышкы ухы уақәиҭыстәуеит, аҩаша мацара уус ахь унеи­
ла. Амала, иахьа уанааих, баша умцан, арҭ ахымш
асасцәа дахьқәа сҭан, амаҵуцәа русқәа ирыхьӡом,
маҷк уаарыцхраа. Еи, Ҳасан, абри иҟаҵатәу ишәыр­
ба!
Иааҳадыххылаз Ҳасан инапы снанҵаны, саб ихә­
ԥҳа иԥа дыҩҽыжәлан, ҽырххыла амҩаду длыбжьахәаша дцеит.
«Сшьапқәа ԥҵәар акәымзи абри ашҭа санҭалоз!»
– аасгәахәит ԥсым-бзам сахьгылаз. Ҳасан захь­­­­ӡыз иблақәа ҭиқәаҵәааӡа, уаҩы еиқәызза дук, ила­
хьи иԥынҵеи рыда ихы-иҿы еимасабаха аԥаҵа иҿа­
426

чын... Раԥхьа симан амҿырҟәара днадгылеит. Еихак аасыҭаны, иԥҟатәыз, иршьшьатәыз насир­беит.
Аԥхӡы сылхәаҭа, изулак уи насыгӡеит. Деиҭааихит
Ҳасан. Абаҳчара симан дынҭалан, ирхны ишьҭаз
аҭәа аиқәҵара насыдиҵеит. Шьыбжьнхыҳәҳәаанӡа убри саҿын, сагьалгеит. Амлагьы сакит, сгәы
ахәыц еиҩнаҵәоит, аха хьаас измада, уажәшьҭа
агәашә сыҭганы сыҟазар ауп исҭаху, аха деиҭаакылсхит Ҳасан гәаҵәажәпа. Сааиган, амаҵуарқәа ҵаруа
иахьҭакыз алаҭра саадиргылт.
– Алақәа кәабатәуп, умаӷра ԥхьарҵәа, сара аӡы
узынасышьҭуеит! – насыдиҵеит уи, ибжьы гәа­ҩаӡа.
Сшанханы сгылоуп сара. Адунеи аҿы исхызымгац ҳәа
иҟазыз, аха алаҵәҟьа сыдмыркәабацызт. Скәымжәы,
сҟама, џьара инеиуа дшеилаҳәоу сеибыҭоуп, уажәы
алакәабара сызлалагарызеи?.. Алышькьантыр иага­
ша, зныкыр снапы рхьысхьоума, рыкәабашьагьы
здыр­уама?
– Удагәахама уара ашьхарыуа, исҳәо умаҳаӡои?
Умаӷрақәа ԥхьарҵәа! – днасықәхәааит уи ауаҩеи­
қәызза.
– Исылшом, исзыҟаҵом! – ҿаасҭит сара.
– Ишԥа? Зҩа уоуааит иҟоуҵара аҟара!.. – деиҭаҩасықәхәаан, иҭаҷкәымқәа раҵәан сара сахь иҿааи­
хеит. Ашырҳәа сҟама ҩҭысԥааит, уиакәхеит, ауаҩеи­
қәызза ду ахчԥаԥыр аҵкыс дласхеит, даақәҵәиааны,
дыҩны амаҵурҭа иҽыныҩнаижьит.
Иаарӷәӷәаны, ахысцәа зҭалаша ашҭа сынҭыҵын,
амҩаду ианыршәланы сҿынасхеит. Џьашьатәшәа
иубаргьы, еиҳараӡак сгәы ззеибакуаз Аублаатәыла ижыз санду лакәын. «Быԥсаҭа аӡахәа ахарҵааит,
– гәаныла сшәииԥшьиуа снеиуан, – даныбкәабауаз
абҩа лагьан цырцыр данбыриалар, ижьы ихьыр ҳәа
бацәшәаны, анармаԥшқа зҵабыршәуаз, иреиӷьыз
Аублаатәылатәи арҩаш казказ иаҭәамшьакәан,
хшла ибкәабоз бааӡамҭа Алоу-иԥа Шьардын, иаргьы
427

дмыждеиқәаҵәаны дазгылахьан ҳҭаацәара, уажәы
иара ихҭылҵыз Мансоу, раԥхьа иҩны ашә санхыҵыз
аҽны, алақәа шысиркәабоз бдыруазар, аҳаҭгәын
ҭыла­шьцаараҿы иҭаԥсоу быбаҩ хәарҽқәа бгәаӷмца
нарыцралан иҭнаблаарын».
Сламгәа ҭаҿаҳәа, иаҳа-иаҳа аҳҭны сацәыхарахон, иаҳа-иаҳа аҭәра иаҿын аҳ Мансоуи сареи уаҳа
ҳаиқәымшәартә нырцә-аарцә ҳзыргылоз амшын.

ЗОЛАК АСҬАН
– Золакаа ҳажәланытә аӡәыр дынханы дыҟагәы­
шьоума? – слазҵааит санааи адырҩаҽны саб иаҳә­
шьа Хымжәажә.
– Аӡәызаҵәык иоуп иҟоу, иара убри дызбалакгьы игәаламшәар ҟалашам, ҳабацәа гәыжьк азыҳәа
ирҳәалоз: «Уаб дызусҭада? – иазҵааит агәыжь. –
«Сара сзыхшаз ҽануп, аб захьӡузеи!» – аҭак ҟанаҵеит
аҳаиуан», – лылаӷырӡ лыкәаашо ҿаалҭит аҭакәажә.
– Дызусҭада иара?
– Уаргьы дудыруеит, нан, аԥхьарцарҳәаҩы Сакәыт
имаҭа Асҭан.
Уажәы дызбазма, дысгәалашәон Асҭан. Дад Шәарах, уаргьы иуасҳәахьеит уи иӡбахә. Алашә Сакәыт
ижәҩа иаҵагыланы дназгаазгоз имаҭацәа руаӡәк,
Самсун ҳаныӡхыҵ амгәахь дагахьан, егьи иаанхаз
иакәын Асҭан.
– Е-е-ҳ анаџьалбеит, изакәытә ҭаацәарази ианеи­
бгаз, иахьа изаҵәхаз Асҭан иабацәа! Сакәыт ила­
шәра амгәарҭа иҭимгаӡеит, шәарыцара дахьцаз, шьа­
бсҭак ишьырц ишьанҵа шәақь анааиқәикша, иҟалах
сеи­дру, иабџьар иҿаԥжәан, иблақәа аабыжьнахит.
Хҩык аԥацәа иман Сакәыт, урҭ рысас-рыцәас, рыуара-рҭахыра, рчеиџьыка, рныҟәарақәа, рыламыс уҳәа,
ирмаӡеит акәымзар, ианрааз хьӡи-ԥшеи зырҳахьаз
428

ҭаацәаран. Асҭан иаб еизарак аҿы башак иахырҟьаны аӡәы дишьит, иашьцәа еиҵбацәа заа аиба­шьраҿы
иҭахахьан. Аҭаҳмада имаҭацәеи иареи рымацара
иҭын­хадаха рыҩныжә ишахыз ауп амҳаџьырра шы­
ҟалаз... Сакәыт даныҷкәыназ аԥхьарца икуа уаҩы
димбацызт, абас агәаҟрақәа данрықәшәа игәы алеи­
ҟычырц иаашьҭихит, аха убриаҟара дазҟазахеит, иара
итәы мацара акәым, жәлары зегьы ргәаҟра иҿыцҳәацәон. Имаҭацәа рхы иананҟәышлаха, еидыртәаланы
«Золакаа ҳажәла шәмырԥхашьан, дадраа, ашьажә
баа­уам иԥсуам, иагарааны шәыҟазаргьы, шәшьа кәапеилаҵәҟьа ишәтароуп» ҳәа иазыҟаиҵон.
Уажәы ҩыџьа заҵәык адгьыл ианхалан иҟаз Золакаа ҳаибамбар ҟалозма? Иӡбахә анаасаҳа инаркны,
сара сыхәҭаахь ала, илабара сахыццакуан... Сышхынҳәыз заҳаз сызгәалашәоны иҟаз зегьы Сиҭ иҩны
иааины сырбон, Анцәа иџьшьоуп, узгаз рымшра
ааугеит ҳәа исыдныҳәалон. Аха амшқәа цон, Асҭан
иҽирҵысуамызт. Иара инымаалаӡози, дад Шәарах, ҳақла ҳцәажәозар, қәралагьы дсеиҵбын, дааин, сашьазаҵә ухынҳәра сеигәырӷьеит ҳәа сеиҳәар?
Уимоу, иара иакәымзи изуалыз, Сиҭ, иага дсыуазаргьы, даҽа жәлак ихын, иҩны саадәылганы, ҳахьыԥсуа ҳаицыԥсып ҳәа иара иахь сигар? Иаҳҳәап, сылкаҳан сыԥсыргьы, Золак ҩнаҭак шыҟоу тәымџьара
сырҵәы­уар, иара изы ԥсрамзи!
Ҽнак, Сиҭ амҩа снықәиҵан, сдәықәлеит Асҭан
иахь. Исгәалашәоит, ԥхынран, амра рацәак ихамлацызт, уҭраҭыԥк аҟара иҟаз Асҭан имӡырха саннықәлоз. Агәара иахагылаз атамаҵлақәа ирҿаз
ашәыр иҩежь-ҩежьӡа иҟаланы абӷьы иалыԥшуан.
Амӡырха иҭагылан зхыбра ықәсаҟьаз ҩны хәыҷык,
алҩа ахылббуа, уи анаҩс – ауац зышьҭахь ика­жьыз
жәыҭра заҵәык.
Ҭаҳмада абаакы иџьымшь хышлаақәа еимассы,
атама ашәшьыра маҷ иҽыҵакны, иаԥхьа ишьҭаз
429

амақьа иқәҵаны еикәаӷак ахра даҿын. «Асҭан иакәзар, арсҟак дышԥажәи, сара саҵкыс акырӡа деиҵбын!» – саахәыцит сара, аҭаҳмада сыҽидхалауа.
– Уа мшыбзиа, Золак Асҭан, сашьа, дызбозар ҳәа
ауп сгәыӷны сзымҩахыҵыз! – ҿаасҭит сара, ҳабацәа
рыбызшәала. Аҭаҳмада илахь инапы надкыланы
ҳам­ҭак дсыхәаԥшуан, агылара иҽазымкуа.
– Бзиала уаабеит! Зыӡбахә уҳәаз соуп сара! – аҭак
ҟаиҵеит уи, нас ҭырқәшәалагьы инациҵеит:
– Усзымдырит, узусҭада уара?
–   Сузымдырзаргьы џьашьатәӡам, иԥсны игылаз
соуп сара... Цқьа ухәыцишь, Асҭан: дыҟазма Золакаа
рыгәҭа Заурҟан захьӡыз аӡәыр?
Аикәаӷа наҟ инышьҭеиҵан, дшанханы дсыхәаԥшуа даатәеит.
– Ааи, дыҟан ус аӡәы, дагьхәыдамызт, аха иаҳә­
шьцәа ирхырҟьаны Езмыдтәи аԥашьа дишьит, иаргьы дыкнарҳаит. Уи ахҭыс аҵыхәала Золакаагьы
лаԥшықәырҵеит... – ҭырқәшәала ауп ишиҳәо абарҭ
Асҭан.
–   Усҟан сыкнаҳан ашьра сахдырԥеит, аҟәада
исықәыз картоӷала исхызгеит, сузымдыри, Заурҟан
соуп, уашьа?
–   Мап, дад, сара иашьагьы дсымам, иаҳәшьагьы дсымам, сыжәланытә зегь нҵәахьеит. Изуҭахузеи, уара аҭаҳмада, ҳәынҭқараа иршьхьоу аӡә ихьӡ
ухьӡҵаны сымӡырха аҭалара? Цәгьарак уны ахы­
ҵәахра уашьҭазар акәхап, уҵәахра сылшом, аамҭа
цәгьоуп, еилаҩеиласроуп, уара сухҟьаны сналахәаша сцар ҟалоит, харада, барада!.. – даҿуп Асҭан Золак ацәажәара, ихы ҩеиҵыхынгьы дсыхәаԥшуам,
утәа ҳәагьы сеиҳәом, агыларагьы иҽазикуам.
– Иухьзеи, уанаџьалбеит, ухы ҩеиҵыхынгьы усы­
хәаԥшуам, Заурҟан сами, сышԥаузымдыри?
–   Аԥсцәа гылеит ҳәа макьана уаҩы имаҳац! –
Ани, Иса Қрысҭа дыԥсны дыбзахеит ҳәа гәаразҵаз
430

агьааурқәа роуп! Уи мцыла еиқәырҽаҽоуп! – иҳәеит
Асҭан, уаҳа ҽырҵысра имам.
– Уҭахызаргьы маанафестла абахҭа сышҭрыжьыз
ашәҟәы усырбап. Саб иаҳәшьа лхаҵа Сиҭ иҿы саангылеит, уаҳа царҭа сымамызт. Уԥсы шҭаз ансаҳа,
сеи­гәырӷьеит, иахьеи-уахеи сыԥшын, унеины уҩныҟа сааугоз џьысшьон... Анкы ҳалхымшазаргьы,
ҳаишьцәами, уара уҿы ами аангылара ахьсыхәҭоу!
Ухы ҩеиҵыхны уаасыхәаԥш, уашьа соуп, абааԥсы!
Уи агәра угарц азы, уаасзыӡырҩы, иугәаласыршәап
хара ица­хьоу аамҭақәак: Аублаатәыла ҳанықәҵуаз аҽны, уашьа разҟыцәгьеи уареи шәабду Сакәыт
ижәҩа­хырқәа шәрыҵагыланы данаажәгоз, абри
акәӡамзи ашәас ииҳәоз:
О, раид, ҳаԥсадгьыл! Афырҭын бааԥс иасыз
Ҳамч мырхакәа ҳахьымаара ҳашьҭуеит!
Угәнаҳа ҳамазааит, абас ҳахьымҩасыз,
Ҳабаҩ аагаргьы, ҳаԥсы узынҳажьуеит!

Самсун агаҿаҿы ахьаца хәыҷы амҵан ами уабду
дахьжу?
Ишызбоз Асҭан илаԥш аҽеиҭанакит. Дҩаҵҟьан
сааигәыдиҳәҳәалома аасгәахәит.
– Сгәы узҩеит, иҟалап Заурҟан уакәзаргьы, – даа­
цәажәеит иара, дыштәац ҽырҵысра имамкәа, – ацәгьара ануу, уабрагьзар акәхап, мамзар, ианбаҟалахьеи асулҭан знык ашьра зқәиҵаз иԥсы ҭаны дынхауа. Удкылара сылшом, суқәӡуеит... – сышидгылоу
аӡәы ҳаибар ҳәа дшәаны, уажәы-уажәы дхьаԥш­
кәаԥшуан Асҭан...
– Иухьзеи, абааԥсы, зынӡак уиасӡама? Ацәгьара
уны сыҟазаргьы, уара уами сыздызкылаша, сшьа
утәызаргьы, уара уами изуша!
– Уара моу, саб ишьа сзымухит! Уажәы саазқәылаз ԥхыӡла саб ашьа игәыҵатата дызбалоит. Сшьа
431

сзымуӡакәа сыԥсыр, џьанаҭ гыларҭас ишсмоуа здыруеит, аха уажәыҵәҟьа ҟыбаӡыбада аԥсҭазаара ауп
сзыҳәо. Аӡәгьы акгьы исымҭац, аӡәгьы акгьы имсх­
уам! – иҳәеит Асҭан, кыр ибжьы ҩыҭганы.
«Зегь ихашҭзаргьы, ашьоура ихамышҭит, убама, баша ирымҳәазаап, ашьажә баауам, иԥсуам!» –
схәыцуан сара, иажәақәа ссиршәа ибаны.
– Уареи сареи шьак ҳаицалҵит, узбарц, суеигәыр­
ӷьарц ауп сзымҩахыҵыз, уаҳа акгьы сҭахӡам уара
уҟнытә.
– Уԥшьмахак еибгоуп, адгьылгьы урҭап, Аллаҳ­
ҭаала дузылԥхар, унхап-унҵып!
–   Уареи сареи ҳауп Золакаа рҵыхәтәа, иҳақым
ҳкаибажьыр.
–   Сара сыжәла схысххьеит, сыҳәсақәа руаӡәы
лыжәла Казанџьы-оӷлы шьҭысхит! – насеиҳәеит Ас­
ҭан.
– Заҟа ирмарианы уалацәажәазеи ажәла ахыхра!
Ҳанеибгаз уи аҵкыс еицәаз ауаҩы рыцҳара дақәшәомызт. Иухьзеи, уара мыжда, ужәла бзиахә ухыхны
уԥҳәыс лыжәла шԥашьҭухи, ишыхьымӡӷу ухашҭма?
– Ажәла – ажәагәаҩоуп! Амҟәыбаҵәҟьагьы ажәла
амоуп, аха акәапеи аныҟарҵо, ажәла ҭганы икары­
жьуеит! – иаасымеикит Асҭан.
– Закәызеи иуҳәо?! – сгәы ҩеинԥхеит сара.
–   Ҳа-ҳа-ҳа! – дааччеит зыжәла зхызхыз аублаа.
– Аублаақәа ирызкамыжьӡаз рҽырхықәымҵара!
Ис­гәа­лашәоит сабду иҟазшьақәа... Аҟабақ ахәҵәы
хжәар, иԥсхаԥсит ҳәа ифаӡомызт... Уаха асасцәа
ирымҵаҳҵоз акәац, уаҵәы ианцо мҩаныфас ираҳҭар
ҟаломызт, ахәыцха ҳәа иԥхьаӡон... Ҳажәлантәык
зыжәла намӡаз ирылҵыз ҭыԥҳак дааигар, ма дикадрыжьуан, ма дрылырцон... Уахҭаԥса анҳамамызгьы, ҳара ҳхы иагыжьны асас ихәы ҳамҵәахыр иуамызт... Аублаақәа, ҳара ҳмаҷны, адунеи ианӡаломызт ҳхамаԥагьара, ҳахькылнагаз убоит аҵыхәтәаны!..
432

– Аладара уҽауҭеит, Асҭан! Нас уажәы ҳшыҟоу
иаҳа еиӷьума? – сгәы еибакны саацәажәеит сара.
– Иԥсны ибзахаз ужәлантәык дааины дудгылоуп,
арахь уагьи­хаҵгылом, утәа ҳәаҵәҟьагьы иоуҳәом!
– Атәарҭа мачхәума, уҭахызар утәа!
– Атамаҵәҟьа ҟаланы иҿоуп, иф ҳәа идугалом!
– Сеигӡом, иуҭахызар иҿых!
– Амӡырха дықәыргыланы думоуп, аҩныҟа уааи
ҳәа иауҳәом!
–   Уаҟа ашоура цәгьоуп, ашәшьыраҿы иаҳа иԥс­га­
рҭоуп!
– Ужәла ухуххьеит! Аҿар игылогьы уи инаҿыԥшып,
урҭ ирыхшогьы изеиуоу рзымдыруа адгьыл ианхалап!
– Урҭ ирҭаху ҟарҵааит, сара исусым.
– Уҭаацәа сурдыруам, избан, абааԥсы, Асҭан?
– Урҭ еилахоуп, уажәы ачаӡра иаҿуп, насгьы, аха­
ҵа иахь ицәырҵуам!
– Ҩыџьа аҳәса ныҟәугартә иумоузеи иахьа?
– Уажәы исымахузеи, ацәҳәыҟьантаз, урҭ анаазгоз кыр сымпыҵакын, ашьҭахь асы еиԥш иӡыҭит
акәы­мзар!
– Рабхәындазаҵә соуп сара, рнапы ыргьежьуа
сгәы­дыркылар рыхәҭаӡами?
– Урҭ аҩыџьагьы шьаруал ҭыԥҳацәоуп, ҵыхәа­
ԥҵәара змам ҳара ҳкәамаҵама рыздырӡом. Еҳ, урҭ
ҳагьызымгаз ҳагьаазымгаз ҳкәамаҵамақәа! Насгьы,
аиаша ҳҳәозар, ахаангьы урымбац, угәыблырас ҳәа
ирымоузеи? Уара уахьтә бзиарас ирбахьоузеи? Иаацәыргеишь ҳамҭақәас ирзааугаз, даба!
– Ҳамҭақәас иҟоу иреиӷьӡами аиашьара, аибабара?
– Уи ҽраԥшроуп, дәныҟаҽырбароуп!
– Сара саԥсамзаргьы, уара иунаалон сашьа дааит
ҳәа угәыла-узла еидугалар, сыдурдырыр, уаҳа акгьы
улымшозаргьы, каҳуа еиқәаҵәак надуржәыр! Уи
433

дәыԥсшәазаргьы, угәылацәа рҿаԥхьа уаҳаҭыр шьҭ­
на­­хрын.
– Мап, сгәылацәеи сареи уи еиԥш ҳзеилам. Ус акы
иақәскыргьы, ҽынла ахацәа рыҩны иубаӡом, усура
иҟоуп! Хәылбыҽханӡа узаагылозар, уаанӡа ачагьы
шԥамӡри, акаҳуагьы ҳаршып, сгәыла Меҳмеҭ аҭаҳмадагьы сааиԥхьап.
– Нас, ианакәым сымҩахыҵзаап, убама? – сҳәеит
сара сааччашәа.
– Уара ишуҭаху! – исымаимкит Асҭан.
– Иуаҳахьоума ахьаԥарч згәылҵыз иахәлаџьа­
џьон ҳәа?
–   Исаҳахьеит, уаҳа даҽак алшомызт ахьаԥарч!
–   Ҳаи, анаџьалбеит, ишԥасҭахыз иахьа сдагәазарц! – сыбжьы ҩеиҵысхит, аха Асҭан алаҿимҭит.
– Урҭқәа ҳарҟәаҵып, уажәшьҭа ҳаилибакааит. Хшарас
иумада, Асҭан? – сҵааит сара, уаҳа агылара сылымшо
саналага, насҭхашәа ишьҭаз асаҟәа снықәтәан.
– Ҩыџьа аҳәса рахьтә ҩыџьа аԥацәа сымоуп.
– Урҭгьы рыжәла рхыхума? – сҵааит сара, иаақәы­
рццакны.
– Урҭ шә-Золакқәоуп ҳәа роуҳәар, иахыччаргьы
ҟалап. Казанџьы... Казанџьы-оӷлы алымҳарҭагьы
иԥш­­ӡаны иҭаҩуеит, уахьнеилакгьы узмилаҭда ҳәа
улаԥшықәҵан иуазҵаауам, аҷкәынцәа џьара маҵурак иалалозаргьы, ирыхәоит.
– Уҷкәынцәа абаҟоу уажәы?
– Руаӡәк, абар, хәышықәса раахыс ихабар ыҟам,
аӷьычреи арҳәреи занааҭс ишьҭихит, џьара дҭахазаргьы игәхьаа сымаӡам, џьаҳаным иҭыԥхеит!..
– Иаууеи, уи хәарҭагәышьам, ианаамҭаз нап узидымкылазаап! Егьи дабаҟоу?
–   Егьи зынӡак даҽауаҩуп, Кониа ақалақь аҿы
дәқьанхьчак марҵеис димоуп, дҭаацәароуп, маҷсаҷкгьы ихашәалоит, амала, иԥҳәыси ихәыҷқәеи ма­
кьана исымбац!
434

– Излаучҳауазеи умаҭацәа џьара икаԥсаны, абри
амӡырха иҩуа, ихәмаруа иқәзар угәы дмырҿыхози,
уажәымҭыҽха ууамбалха, уҳәсақәеи уареи шәхы ааи­
дыкшалауа аҩны шәахуп!
– Ҳаи, Заурҟанхеит, урҭ ахәыҷқәа рырххара, рны­
ҟәгара зылшода! Иахьыҟазаалакгьы имԥсааит, зегь­
акоуп рылахь иану иақәшәоит.
– Уара узҿузеи, занааҭс иумоузеи? – сҵааит сара,
лассы сҩагылан сышцара сазхәыцуа.
–   Сҟызхьчоуп сара... Ақьаҳиа Хәсеин-ефенди
иҟыз­қәа срыцуп. Ахьшьцәа хҩык ҳаҟоуп, есхымш
ҳҽеи­ҩаҳхуеит.
– Ҳаи, уанаџьалбеит, зныкыр аублаа ҟызхьча дубахьазма, ианамуӡа, ҽыхьчас ауахьад урыцлар! –
сгәы иамыхәоз аасылыжжуа, саацәажәеит сара.
– Е-е-е, дад, иуздыруам азы ауп урҭ реиԥшқәа
зуҳәо! – иаасымеикит Асҭан. – Мамзар, аҽы еиԥш­
ума аҟыз! Ажьы шыхаау ҳалацәажәарым, усгьы
идыруп, аха ахәы... Аҟыз ахәы мал дууп! Хәсеин-ефенди ахьырҵәаҵәа наимҵаԥсан ауп, иадибарԥсыланы ишаархәауа. Анышә иамахгьы, урҭ аҟыз гәарҭа
сара срықәиҭында, закә малу исырҳауаз убарын!
Амала, рыхьчарагьы ус имариам, удыруоу? Аӡытҟәа
анаагәарҭа, ашаха рхаҵаны иукызаргьы, иузынкылом, насгьы кәырмахьцала ипҟаны иҭумцозар, уаҳа
хынҳәышьа рымаӡам! Сгәы рзыбылуеит, мцахәыцәа, снапала исмааӡеи! Рԥыцқәа ҩежь-ҩежьӡа, рыбжьы хҵаны ҟәақ-ҟәақ ҳәа ианыҟарҟаруа, сгәы ҟанаҵоит!..
Абас акыраамҭа аҟызқәа рыӡбахә иман, иџьоу­
шьаша, иреицәаз ҟызкгьы ашҭа иузықәбаауамызт,
арахь иԥсы рыҿҳәараны дрыхцәажәон...
Ус, аҩны ашә аалыртын, ԥҳәыск даадәылҵит,
ҳам­ҭакы дгылан дҳахәаԥшуан, лыблақәа рыда лхылҿы убартә иҟамызт, аҿаршә лҿаршәын. Маҷк даас­
кьар, сҩагыланы сылԥылап шысҳәоз, абарҵа иҵа­
435

ԥсаз афархьқәа аашьҭыхны лышьҭахьҟа днагьежьит.
– Асҭан, – саацәажәеит сара, ԥыҭрак ашьҭахь,
– абра ҳаидтәалоуп аублаа иашақәа, аха бызшәала ҳаибакуам: сара сцәажәоит ҳабацәа рбызшәала,
уара – даҽа бызшәак ала. Иҟалазеи, иухашҭма зын­
ӡак ухатәы бызшәа?
– Исхашҭыз акы иаҩызами, – аҭак ҟаиҵеит Ас­
ҭан, – иуҳәо зегьы саҳауеит, аха уи ала ацәажәара цқьа сҿы азцом! Иҟасҵарызеи, иаасыкәыршан
инхо зегьы шьаруалаа ракәхеит, сыҳәсақәагьы урҭ
ирылҵыз роуп, ҩынгьы, ндәылҵгьы исаҳауа урҭ
рыбызшәа мацара акәхеит, нас ахагацәа реиԥш схы
самацәажәозар, ҳабызшәала сзацәажәарыда? Уаҳа
иабазгарыз ҳабызшәа, иааиларҳәны инаган алыӷәра
инықәыс­ҵеит... Хәсеин ақьаҳиа аччара аниҭаху, снаганы ублаа бызшәала сирцәажәоит. «Аҵыс бызшәа!»
«Аҵыс бызшәа!» ҳәа икьатеиах ԥҵәаны дкаҳауеит.
Мшәан, Заурҟан, сахьахәаԥшуа ажәытәтәи ҳабацәа
рҟама уҟәнушәа збоит, уи аҭра изҭымҵуа иҭажьакцан иҟагәышьазар, баша уаҵазза изныҟәугагәышьозеи?.. Убриоуп ҳбызшәагьы иахьыз!
Ашьшьыҳәа сҟама аҭра иааҭысхит. Амра наҿацырцырит иаразнак, Асҭан инхарҭагьы иаргьы асаркьа
еиԥш инанызбаалеит сҟама аҿы. Сыкәшамыкәша
иҟазгьы, сара схаҭагьы заҟа ҳмаҷузеи, уи цәҳәыра шьхак иқәжьу анаҟәа еиԥш ихьшәашәоу ажәытә
ҟама аҿыцҳафыр аҵкыс! Сгәы аинԥхара иалагеит,
ус сыхьхьан Африка асакараҿгьы, уажә сызҭагылаз амӡырха иаразнак иҭшәахеит, иҭшәахеит зны
сыз­ҭанҵәоз аҟарс аҵкыс! «Наҟ уҭыҵ!» «Уҭыҵ!» ҳәа
мчык сыхон... Сыԥсы ҭаҟәыкуан, аҳауа сызхомызт...
– Залымдарас иҟоу зегьы ҳхыганы иахьанӡа ҳанааи, ҳкеибажьрым, Асҭан, уареи сареи ҳабацәа
арх­нышьна еиҟәызҵәаз роуп, шьак ауп ҳазлыҵыз,
– сҩа­гыланы саацәажәеит сара. – Ишубо еиԥш,
436

аамҭа бааԥс ҳҭагылоуп, акыразы суҭаххозар, Сиҭ
иҿы сыҟоуп. Урҭ рахьгьы, зны аха анумоу ункыдгыл,
ҳаб иаҳәшьа Хымжәажәгьы дузгәыкуеит, улымбари!
Иахьазы уаҳа усыруадаҩуам! Абзиаразы!.. – сҳәан,
сҿынасхеит.
– Абзиаразы! – иааҿахиҵәеит Асҭан. Ирласны
дысԥырҵында ҳәа дтәазшәа, ивараҿы ишьҭаз аиха
аашьҭыхны, амақьа инықәҵаны ҩаԥхьа ахра дналагеит. Сара исыздыруам уи иеикәаӷа иалаԥиҟарц
игәы иҭаз, аха уи ихы иакәыхшаны, сгәы дасны
сгәаҵӷа лкыдирффалазшәа ауп амӡырха сышҭыҵыз.
Агәарабжьара сныбжьалеит, исзышьҭымхша
аидара дук саҵазшәа, соумам-оумамуа. Дад Шәарах, уара уеиԥш ауаҩ ҟәыӷа изы рацәак иуадаҩхом реилкаара Асҭани сареи ҳаиқәшәара иарҵысыз ахәыцрақәа зеиԥшрахарыз... Ҳаԥсадгьыл
ҳахыҵии­жьҭеи гәаҟра мацаралами сшааиуаз сара,
аха уи аҽны сшьамхқәа сыҵаҟәалт, сгәы кыдыҩрны исыӷрахеит. О, анаџьалбеит, анаџьалбеит, зны
Аублаатәыла зҽыжәлашьа џьаршьоз, зыламыс
иаҵа­шьыцуаз, зхаҵара ҿырԥшыгаз Золакаа иахьа
рҵы­хәтәа абакылси уҳәарауазеи... Асҭан ишихьыз
еиԥш хәыҷы-хәыҷла ирцәыӡырц иҟоуп рыбызшәа.
Ааи, адунеи ршеижьҭеи адгьыл иқәыҩуаз, излеибаныҳәоз, излеибашәиуаз, агара шәа зларҳәоз, ргәы
зладырҭынчуаз, ргәы зладырхаҵоз иӡуеит, иӡ­уеит
аублаа бызшәа! Сара дызбеит зда царҭа амамыз
аҵанӡа илеины игылаз ауаҩы. Агәра згеит, Аублаа­
тәыла ҳаныҟаз қыҭацыԥхьаӡа иуԥылоз, ҳажәла бзиахә­аракәа шыԥҵәаз! Анҵәамҭаҿы ҩ-нашак ҿалеит,
аҩбагьы хәахәақәоуп! Аӡәы – сара, егьи – Асҭан!
«Аниашьа хаҵашьоуп!» рҳәоит, гәыбӷан сызи­
ҭарыма Асҭан? Аҟымҟырақәа дырҭамшәакәа, уаҩ
иибац ԥсҭазаарак иманы дааиуазар, ажәланҵәеит,
абасҵәҟьа диасрымызт! Уи иаҵкыс сызлеиӷьузеи
сара? Ҭаацәада, хҭылҵда, ҩныда, гәарада, ҭах быс­
437

ҭахьк снацҳауа адгьыл сануп. Ҵабыргуп, сыҟанаҵ
уажәшьҭа сҽысыԥсахуам. Асҭан иеиԥш аладара
сҽасҭарым, хра ҭакнаҳазаргьы, аҩадара скыдзаап,
сабацәа ирҿысҵааз акгьы еиламырсҳакәа исыманы
сцалап, аха анарха амам уаҵәтәи сымҩа! Шәышықәса раахыс адәышкәаӷьаз хнаҩон ҵлак. Ҽнак аурҭ
бааԥс насын, шьаҭанкыла иҵнажәеит, избаз насын,
мҿыс, маҭәахәыс хьышьаҵәыкгьы камыршәкәа иргеит. Ус-ус, аҵла зықәгылаз адәышкәаӷьаз ашәахсҭаҵәҟьагьы азнымхеит, еималеит. Ус ауп ҳажәлагьы адунеи ишаныҵыз.
Иабаҵәаху жәларак зегьы рықәӡаара зыхҟьаз
амзыз? Издыруада, ҳара ҳхаҭақәа ҳакәзар изхароу?
Аԥсыҽра ҳахьӡазар? Заанаҵ ҳаиԥхныҩланы ҳаԥылазар ҳақәӡаара? Ҳазгоз аӡы маҷхар ҳәа ҳшәаны, иалаҳҭәазар ҳхатә шьа?
Даҽакала ухәыцыргьы, Таҳир ҳара дҳалҵит, ҳаԥсадгьыл агәбылра ҳәа иидыруазеи, дшысабиӡаз
дықәҵит, аха акгьы иԥырхагамхеит, дҵеимшны,
дмилаҭ гәазырҳаганы дгылеит. Уи дызлаҟалазеи?
Убри еиԥш агәаӷь ҳаманы, уи иеиԥш ҳхәыцуа ҳаҟазар аублаақәа зегьы, ҳабакылсрыз, анаџьалбеит!
Алахтра ҳагхазар акәхап! Уи сҳәеит ҳәа, дызусҭада
ҳаамсҭа Мансоу алахтра ицәмаҷуп зҳәара? Аҵара
имоуп, атәылақәа жәпакы еимидахьеит, днаԥшаа­
ԥшхьеит, аха ихәыцшьа зынӡак аҽакуп, уи имилаҭ ҟазшьақәа ахьицәыӡыз деигәырӷьоит, насыԥс
иԥхьаӡоит.
Амҩа сахьықәыз абри еиԥш абнатоура хәыцра­
қәа срылахалан сыҟан, сахьынаԥшуаз џьаразаҵәык
икылԥхон амрахәага лашарак. Уахь схы сырхеит.
Ашьыбжьышьҭахь снадгылеит мӡырха ԥшӡак агәашә.
Уи аамҭазы сара сзы нцәасгьы, џьаамасгьы, ныхасгьы
иҟаз, сызлааиуаз агәарабжьара ахьаанҵәоз игылаз,
жәлар рҵеи бзиахә Таҳир инапала иҟаиҵаз, аҩны
хәы­ҷы акәын.
438

АԤСНЫ АҞӘЫРҶАХА
Таҳир иҩны уаатәи анхацәа рыҩнқәа изла­реи­
ԥшымыз ҳәа акгьы ыҟамызт, ишьыхын нышәа­
ԥшьыла, еихыхеиҵыхмызт, иҭшәан, аха иагарааны умҩахыҵыргьы, аԥшәмацәа рхала урықәшәомызт, ҳусҳәарҭа аҵкыс анеиааи рацәан. Ара иаа­
мҩахыҵлакгьы гәаартыла иԥылон, ажәа ҟәанда
иаҳауазгьы, игәыхь инақәҭәон ихьаахҽыгаха. «Бзиала шәаабеит!» – игәы ҭырхаха дырԥылон аԥшәма;
аӡәы арзаҳал изыҩтәын, егьи – ашшыԥхьыӡ, даҽаӡәы
гәалак имазҭгьы, Таҳир исабжьигарызеи ҳәа, уи аҽны
сара сшымҩахыҵыз еиԥш, дааиуан. Игәы зырҭынчшазгьы иаҳауан. Чмазаҩык дызмазгьы хәшәык-быӷьшәык азыҳәан Таҳир иахь иҿааихон. Ишԥаҟаиҵарыз, ада ԥсыхәа шыҟамыз гәа­ҭаны, жәытә шәҟәқәак
днарыԥхьа-аарыԥхьан, еили­каахьан ихәшәыз аҳас­кьынқәеи аҵиаақәеи рыхьыӡ­қәа, насгьы реиҵар­
ԥхьа­шьақәагьы.
Абарҭ реиԥшқәа ҳмухтар издырҵысуан ахыбаара, хәыҷы-хәыҷы уи ниасуан агәаӷ ахь. Уажәы, Таҳ­
ир дибар иблахаҵ гьежьуан, длаԥшықәҵаны диман,
дизкылԥшуан. «Закәызеи, мшәан, аҵлагәаҩа иҭиааз аублаак, акымзарак знапы ианӡам аӡәы, амҳа­
џьырқәа нцәас дрыԥхьаӡоит, иара ииҳәо ада акы
ныҟәыргом! Иабаҟоу аџьаама? Дабаҟоу, нас, амула?» – абарҭ реиԥшқәа зныз ашәҟәы еиқәаҵәақәа
Али Ҳазреҭ-ԥашьа изиҭиуан, урҭқәа Таҳир ишидыруазгьы, агәхьаа икымызт, иахьынӡаилшоз ажәлар
дрыц­храа­уан.
Уи аҽынгьы Таҳир хҩык роума, ԥшьҩык роума
ауаа иҭан, еицырзеиԥшу уск рымазар акәхарын,
аҩныҟа иҩнагаланы рацәажәара даҿын. Агәашә
сышҭалаз аниба, исасцәа ныжьны даасԥылеит.
– Абзиара збаша, Заурҟан, ашәшьыраҿы уаа­тәа,
лассы сҭацәуеит! – иҳәан, ишьҭахьҟа днахынҳәит.
439

Атәаха сымҭакәа, Гулизар акаҳуа еи­қәа­­ҵәа ал­
ҩаҵә ахҟьо саԥхьа иаақәлыргылеит. Уи саҳәшьцәа насыԥдақәа рцәа лхазбон, ҳаҭыр лықәысҵон.
Уахьлыхәаԥшуазгьы, лыблақәа ччаччо, еиқәакы,
еинаалак, Сҭампылтәи ҭырқәа ҭыԥҳан, ҵара хәыҷыкгьы лыман, ҳабызшәа лаҳауан, аха илызҳәомызт.
Аҿаршә ныҟәылгомызт, ахацәа рахьгьы дцәырҵуан.
Таҳир кыр иқәра ифахьан ауп ԥҳәыс дшааигаз, аха
иразҟы иалашәеит ҩыџьа аԥацәа. Урҭгьы уажәшьҭа
ижыцә-жыцәӡа, еихымҟьеиԥымҟьо, ацәмаа ркыртә
иҟалахьан. Уажәы аҩны авараҿы ихәмаруан, санаагәарҭа исеигәырӷьаны иаасыдеибаҳәалеит. Акәым­
жәы исшәыз аҳазырҭрақәеи, сма­ҟеи, сжәытә ҟамеи
џьашьахәыс ибаны иахәаԥшуан, сара сахь ааскьара
рзыгәаӷьуамызт...
Сҩагылан, иаасыдыскылан, еимданы рыхқәа сна­
ры­гәӡит.
– Шәабиԥара шәықәымӡааит, дадраа, – сҳәеит
сара гәык-ԥсыкала, аҷкәынцәа рыхқәа снапы нықә­
шьуа.
– Рабиԥара шрықәымӡуа иахьанатәгьы иҩашьом,
иуҳәаз рзеилымкааӡеит, аублаа бызшәа рыздырӡом,
уахьала сҭаханы сыҟоуп макьана! – ҿааиҭит Таҳир
сышьҭахьҟа, исасцәа наскьаганы данаахынҳәуаз.
– Уи саргьы избагәышьоит, Таҳир, – сҳәан, сҩеихаҵгылеит. Уа сааҿахеит, наҟ иацысҵарыз сзым­
дырт.
– Гәыбӷан сумҭан адәы уцәыртәаланы уахьсымаз, уааи аҩныҟа, Заурҟан! – иҳәан, аԥшәма иаԥхьа
сыргыланы аҩныҟа ҳҿынаҳхеит. Акы ҳныҩнысны
егьи иаҳа иҭшәаз ауадаҿы ҳнеит. Уи аҽны ада уахь
сыҩнамлацызт, ашәхымс санаахыҵ сгачамкны саа­
ҭгылт: адашьма инаркны аҭуан аҟынӡа аҭӡамцқәа
шәҟәыла еивҵарыԥхаа иҭәын. Абриаҟара ашә­
ҟәы аублаак иҩны избеит ҳәа аӡәы исеиҳәаргьы
ихасҵомызт. Закәызеи, снеины шәҟәык аарылхны,
440

абӷьыцқәа еихыршәшәо саԥхьап ҳәа уҟазу, асаркьа
ианԥшылаз аџьма еиԥш, сылаԥш ҟьало сырзыԥш­
уан. Уи гәеиҭеит Таҳиргьы.
– Ара иҟоуп ус аламала уаҩы иԥыхьамшәо ажәытә
шәҟәқәа, – инапқәа нарықәкуа даацәажәеит Таҳир, –
аҵыхәтәаны иаҳзамугәышьеит акәымзар, Заурҟан,
ҳара аҭоурых беиа змаз жәытә жәларгәышьан. Ара
еизганы исымоуп ажәытәӡатәи бырзен бызшәала,
араб бызшәала, ҭырқә бызшәала уҳәа Аублаатәыла
иазкны аҭоурыхдырҩцәа рҳәамҭақәа.
– Излеидугалазеи ариаҟара шәҟәы? – сҵааит
сара.
– Иудыруеит, зны Шьардын-иԥа Мансоуи сареи
Сҭампыл аҵара еицаҳҵон, уадак ҳанеицыҩназгьы
ыҟан. Уи иаб амаҵура дуқәа дрылан, иҷкәын заҵә
ԥарак-шьарак азы дрыцҳан ҟалозма? Аха Мансоу
ашәҟәы дахәаԥшыр иблахаҵ гьежьуан, уи ахагьы
изҭодаз иахьахәлаанӡа амшгара иаҿыз. Иара изынгьы сара сзынгьы аҵара сҵалар акәын, уи азыҳәангьы ҟәрышьқәак насымҵеиԥсон. Абас исырҳаз аԥарақәа рыла еидыскылеит абарҭ ашәҟәқәа...
Аҟәардә даахан, иҩырҭа астол азааигәара снаир­
тәеит. Ицнапык иазышьҭымхуа напҩыракгьы даахан, саԥхьа иаақәиҵеит.
– Ари уара иуцәызӡом, Заурҟан, – даацәажәеит аԥшәма, – ажәытәӡа инаркны, амҳаџьыррагьы
налаҵаны, аублаақәа ҳҭоурых ауп, саҿижьҭеигьы
акрааҵуеит, акы сахнамгозар, рацәак мырҵыкәа
салгоит! Исызкьыԥхьны иҟалозар, иаԥхьап ауаа,
зыԥсы ҭоу рҽырԥсахуеит, аха зҽызыԥсахызгьы
иԥсы ҭами, ԥахьа дзеиԥшраз ибароуп. Ус акәымкәа,
ари адгьыл ҳаныӡааӡаргьы, асҵәҟьа сгәыӷрақәагьы
кәадам, аха ари адунеи гәымбыл аҿы иҟамлаша
убахьоу, аублаа ҳәа Кавказ иашьагәыҭыз, аҭоурых
наскьа змаз жәларык ыҟан рҳәап, ҳара ҳаиԥш аҭоу­
рых ӡеибафара изалымҵыз ажәларқәа ҳрылакны
441

уанҳахәаԥшуа, адунеи иадырып мчыла ҳшындыр­
ҵәаз...
– Угәы иҭоукыз ҳақ усуп, Анцәа уахьигӡааит, дад
Таҳир! Забацәа ртәы змырӡуа, рышьҭа ихылаз, бзиарак дазкылымсыр ҟалом. Схаҭала сақәшәахьеит,
ҳабацәа аибашьраҿы ианаҵахозгьы, ахаҵара ашәа
рҳәон... Уи иаанхаз рзыҳәан гәырыӷәӷәаган, раӷацәа рзыҳәангьы гәыҭҟьаган... Убас уара ушәҟәгьы
ахаҵашәа иаҩызоуп, ҳаԥхьаҟа аублаа рԥар игыло
ргәы арыӷәӷәалап, иаԥхьалак ҳара ҳахь ихьанар­
ԥшлап, ҳрыцҳазшьашагьы аӡә дҟалап, иамуӡакәангьы адгьыл ҳаныҵыргьы, иҟанаҵ иҟан рҳәалап! –
ҿаасҭит сара иаалырҟьашәа, абас хар змамыз ажәа­
қәак ахьысҿашәаз уамашәа ибауа.
Таҳир анапҩыра аақәихын, ахәыҷы дандыргәыбзыӷуа еиԥш иааишьшьы-ааишьшьын, наҟ инаԥхьеи­
кит. Сааҭқәак рышьҭахь Асҭан иҟны избази исаҳази, ара сызлаԥшуеи исаҳауеи анеидыскыла, зынӡак
ааибышьа змоу ракәӡамызт, ирхысҳәаара сзымдыруа, схы ҭууа стәан.
Таҳир дҩахан иаасирбеит аҩыга.
– Ари закәу удыруама, Заурҟан?
– Аҩыга ами, дад, акалам!
–   Ихаҵаны иумаз, Заурҟан, абри аҵкыс ииааиуа
даҽа бџьарк ыҟам адунеи аҿы. Ҳарҭ аублаақәа, ан­
кьа зны аԥсуааи ҳареи ақьырсианра анҳадаҳкылоз
ашәы­шықәсқәа инадыркны, ақырҭқәа реиԥш ҳхатә
шәҟә­ҩыра ҳамазар, ари еиԥш алахьынҵа цәгьа аҟны
ҳкылымсыргьы ҟаларын, иаҳа ҳхы ҳнардыррын,
аланарԥшыга еиԥш, иаҳа ирааигәан иаҳнарбарын
адунеи иҟаз-иныз... Аха уи аамҭа цеит, ҳахьҵәы­уеит
ҳәа иаҳнаҭагәышьозеи! Уи злымшаз ҳабацәа, урҭ рабацәа ирымазааит ҳагәнаҳа!
Нас, макьана жәларак ҳаԥсы шҭоу ҳхы амыткәма азаҳҳәарыма? Мап, Заурҟан, издыруада аублаа жәлар иахьа иаҳагьы иазгәаҟуазар ашәҟәҩы442

ра! Ауа­ҩы данычмазаҩу ауп ахәшә аниҭаху. Иуаҳахьоума, уара Заурҟан, Ҭырқәтәылан иқәнагалаз
ашьхарыуаа, аҵыхәтәаны ари атәылаҿы иҟалаз
ахҭысқәа рыбла хнатит, рхы иашьҭалеит, аԥс­
уаа иҟар­ҵеит анбан, рхатә меқьҭебқәа аадыртырц
иашь­ҭоуп, адыгьақәагьы иара убас. Абар уахәаԥш,
саргьы иаԥысҵеит аублаа нбанқәа! – иҳәан, Таҳир
қьаад ҟьаҟьак ааиҵиртлан, саԥхьа иаақәиҵеиг. Инацәа нақәкуа акакала иҳәоит «А, Б, В» ҳәа анбанқәа.
рыхьыӡқәа.
–   Ҳаи, дад Таҳир, ари ақьаад шкәакәа иалпыҟҟо
аҵәаӷәақәа ракәым, урҭ руак аслан ҿаша иаҟараны
саԥхьа иааургыларгьы иаҳәо сзеилкаауа сыҟаӡам.
Аԥхьара ззымдыруа дрыцҳауп, ддагәоуп, длашәуп,
дҿаҳауп!..
–   Уара умацара уакәында, аусқәа мариан, аха
аублаа жәлары зегь убас ауп ишлашәу, ишдагәоу,
ишҿаҳау! Уажәшьҭа абри уахәаԥш! – иҳәан, акыр
иааҟәазны, асахьақәа аныҩҩыла напҩырак аасиркит. – Ари, – даҿын иара, – ҳахшара рхатәы бызшәа
зларҵаша раԥхьатәи «Аублаа нбан» ауп. Ажәлар
шәыхьӡала изҩыз арзаҳалқәа иахьабалак ишьҭоуп,
азин шааҳарҭалак, абра сыҩныҵәҟьа еиҭаасыртуеит
амеқьҭеб. Хәыда-ԥсада салагоит аублаақәа ҳахшара
еизганы аҷҷаҳәа ҳабацәа рыбызшәа дырҵара. Убри
аҽны акәхоит ишеишеиуа ианыҩагыло сара сраз­
ҟымш!
Искуп анапҩыра нарҳәаарҳәуа, сгәы исанаҳәоит
аублаақәа рыԥсҭазаараҿы идууз ак шыҟалаз, аха уи
зегьы еилыскаартә еиԥш сазыҟаҵам, сара сзын иаалырҟьацәахеит...
– Уара иаԥуҵаз ашәҟәы агәра згоит, ибашахарым, аха, дад Таҳир, исзымдыруа саҭамзааит, ҳабызшәа изаҳалак иуадаҩуп рҳәоит, џьоукгьы, Хәсеин
ақьаҳиа иеиԥш, «аҵыс бызшәа» ҳәа иахыччоит, нас
ус иҟоу ашәҟәы иузаарбрызма?
443

Таҳир дԥышәырччоит, сызҵаара лафшақә исҭииз
џьишьозар?
– Хәсеин-ефенди ҳәа узҿу хым ихагылоу – мҟәыбоуп. Уара Заурҟан, урҭқәа хьаас иҟоумҵан, – иччара
неиҿабан, даацәажәеит иара, – шәҟәҩыра знымаало
бызшәа ҟалаӡом! Урҭ, ҳабызшәа иахыччо аҽхарззалақәа, изхылҵыз ажәлар ари атәыла иқәнагалаанӡа
ҳабацәа абааш ханқәа дыргылахьан, изыԥшаахьада
акәымзар, нбанқәак рымазаргьы ҟаларын...
Абарҭ иусырбақәаз кьыԥхьны ианыҟала, иудыруазааит, Заурҟан, аублаа жәлар русқәа рыбжак шы­
ҟаҵоу! Аха акьыԥхьра ус мариам, аиҿкаара адагьы,
аԥара аҭахуп, ҳәынҭқараа акгьы ҳарҭом, хаҭала сара
исымоу ахәыҷы сҭииргьы иазхом. Аха иабаҟоу, ҳхы
ҳашьҭам, Заурҟан! Жәынгьы-ҿангьы иҳазкамыжьит
жәлантәыла аиӷара! Џьоукы зыҿҳәара цаз Быҭха
хашәымҵар ҟалом ҳәа рҽаҿыршьаауеит, џьоукы
Алл­аҳҭаала иҵаныҳәара мацара иагеит рымчи рылшареи, даҽаџьоукыхгьы шьаруалаа рахь ишхырхәоз,
рыбӷақәа ԥҵәеит. Иҟоуп даҽаџьоукыхгьы – Мансоу иеиԥш иаахтны зыжәлар мап рцәызкыз. Аха,
хьысҳа дызмам жәлантәык ҟалаӡом рҳәоит, угәы кау­
мыжьын, Заурҟан, иҟоуп ҳабызшәа, иҟоуп ҳажәлар!
Саԥхьа иқәыз ашәҟәқәа ааидкыланы инаган
акә­акь­икҿагылаз ачықьмаџьа цәыш инҭеиҵеит, акәалаԥ ааиртын, аҭаҭын ирҳәын, ахара дналагеит. Абри
иақәыршәаны Гәилизар храҿак-храҿак ҳаԥхьа иаақә­
лыргылеит. Ахәырпҳәа снаҿыхәо маҷк сынкыдиаалеит, аҩы иашьыз иеиԥш, сахьыҟоу сзымдыруа ауп
сшыҟоу.
Саԥхьа дтәоуп Таҳир, ихы инапы аҵыргәаны
дхәы­­­­ц­уеит, аԥенџьыр ахь днаԥшуа, зны-зынла иԥа­
ҵашлақәа неиԥхьишьшь-ааиԥхьишьшьаауеит, иҩа­
шьаӡом гәҭыхак шимоу. Исҭахуп ацәажәара далагар,
адәахьынтәи аџьџьаҳәа иааҩуеит ахәыҷқәа рыхә­­
марбжьы.
444

– Абыржәыҵәҟьа, Заурҟан, аԥхыӡ еиԥш аарла­
ҳәа исгәалашәо Аублаатәыла акәын сзызхәыц­
уаз, – дналагеит Таҳир, сара сахь даахьаҳәны.
– Иуасҳәахьеит уаҟа ишышьақәгылаз здаҟамлацыз аусуцәеи анхацәеи рымчра. Урыстәылатәи
аҳәынҭқарра иаланхоз ажәларқәа, хыԥхьаӡарала имаҷзаргьы ирацәазаргьы, рхы иақәиҭхеит,
зинла еиҟарахеит. Е-е-ҳ, анаџьалбеит, зразҟы
еиқәымшәаз ҳарҭ аублаа ҟадыџьқәа, иахьа
уажәраанӡа ҳаԥсадгьыл аҿы ҳаҟазар, ахақәиҭра
зауз ҳашьцәа ашьхарыуаа ҳнарывагыланы ҳаламгози аԥсҭазаара ҿыц ачаԥара?! Мансоу иҩызцәа аамсҭцәа-мучацәа нахцаны, рыдгьылқәеи
рыбнақәеи шаны анхацәа ираҳҭарын... Рыҩнқәа
рҿы амеқьҭебқәа, ахәшәтәырҭақәа ааҳартрын...
Аха иабаҟоу! – лоунытә даақәыԥсычҳаит Таҳир,
дыццакы-ццакуа ҩаԥхьа аҭаҭын ааирҳәын, инеиҿыҵеикит, алҩа хәхәаӡа идәықәиҵан, иаҳа
изҭынчрахарц акәхап, аҟәардә ибӷа нкыдиҵеит.
– Дад Таҳир, узлацәажәо сара сзы лакәҵас ауп
ишыҟоу, ахаҵара сцәыуадаҩуп! – гәҭыӷьӷьаала саацәажәеит: – Иаҳҳәап, ҳаамсҭа Мансоу, ма Али Ҳазреҭ-ԥашьа иакәзааит, рмазара хаала иурҭома?
– Ҳәара аҭахума, Заурҟан, хаала иурҭом, аха
иухоу­мыршҭын, амхылаҵацәа, аидарашьҭыхцәа,
ажьицәа, аҽыхьшьцәа, анышәжцәа зегь еибадырны
ианеицықәгылалак, иахьа алым еиԥш иҳалагьежьуа
Али Ҳазреҭ-ԥашьа ацгәы даҩызахоит!
– Ҳаи, дад Таҳир, сара абахҭа иҭабаахьоу, исоу­
ҳәақәо зегьы сгәы иахәагәышьоит, аха ахаҵара сылшом.
– Уажәааигәа Сҭампыл саныҟаз, абаӷәазаҿы ма­
шәыршәа дсықәшәеит аӷба иҭнагаз бырзенк, уи
Аҟәа­нтәи Афины дцон. Ашьхарыуаа сышреиуаз
анидыр, ҭахык диԥылазшәа сгәыдикылт, исеиҳәеит
аԥсуаа акралра шроуз, рхатәы бызшәалагьы аме­қь445

ҭебқәа шаадыртыз. Ихоуҵару, Аԥсны аӡбахә ани­
ҳәоз, илаӷырӡ хаддылон, дшаҿгәҳәаауаз инимыжьыр
аму­зар акәхап. Ҳанеиԥырҵуаз иџьыба дынҭаԥ­шын, иааҭыганы исиҭеит абри! – иҳәан, инапы
неир­гӡан, еикәарҽы иқәыз агазеҭ даахан, саԥхьа
иааиҵихит...
– Ҭырқәтәылангьы иҟоуп агазеҭқәа! – сҳәеит сара.
– Ари, цқьа уахәаԥш, Заурҟан, ус башак акәым, уан­
шьцәа аԥсуаа ргазеҭ ауп, «Аԥсны Ҟаԥшь» ахьӡуп. Ажәа
«аҟаԥшь» жәлар рыҷкәынцәа ахақәиҭраз икарҭәаз
ашьа аанагозар акәхап. Асахьақәа урыхәаԥш, арҭ адгьыл зырҭаз нхацәоуп, уаншьцәа гәакьақәа ракәзаргьы уздыруам, рхаҿқәа ччоит, ргәы ҭганы ишыҟоу
ҩашьом.
– Ари дызусҭхарыдашь? – сҳәеит сара, снацәа
агазеҭ ианыз хаҵак инаиқәкуа.
– Аԥснытәи аиҳабыра рхада, ажәлар реизараҿы
дықәгылан дцәажәоит.
– Дад, дад Таҳир, Аԥснытәиҵәҟьоума абри? О,
злыԥха ҳаура, сышԥарыцҳахоз иахьатәи амш сымбакәа сыԥсыр? – сныҩныҵәааит сара, илархаҩархо
искыз агазеҭ, саншьцәа гәакьақәа руаӡәк даасыдгылазшәа, иаасгәыдсыҳәҳәалеит.
– Заҟа ҵуазеи, Таҳир, дад, Аԥсны иқәҵыз, изакәызаалак ҟәырҷахак снапы ахьымсижьҭеи, – сналагеит сара, – уажәы ари ақьаад гәырӷьаҿҳәаша снапы
иакуп, ицәышҟаҟараӡа иҟаз анапқәа иубома ашьа
шрылалаз, цәгьарада бзиарак зымбацыз сыблақәа,
игәырӷьа-ччарц ишԥаҟаз иахьа! Ари иску ақьаад
ианкьыԥхьлоу, иудыруеит, сзаԥхьагәышьаӡом, аха
уажәы абра сахьтәоу иаасыкәыршан аҷҷаҳәа исаҳа­
уеит аԥсшәа, исаҳауеит сашьа еиҵбы изы сан илҳәоз
агарашәа, ԥшак исзаанагазшәа, исаҳауеит саншьцәа
рыдгьыл афҩы хаа. О, Таҳир, Таҳир, ԥҳәыс ушлыхшаз удыруазар, санԥслак абри иску Аԥсны аҟәырҷаха сгәы инықәҵаны анышә саҭ!
446

Абас сшыӷьаҵәыӷьаҵәуаз, аҽырҳәа сылаӷырӡқәа
рҿылархеит, мшәан, иабаанагеи урҭ, зынӡа иҭаба­
хьаз џьысымшьауази?! Жәашықәсала ҳәагәыжьла
иҿаҳәаны исымаз сычҳара хыҵит, ахаҳә еиԥш еила­
шәхьаз сгәы ԥсасиит... Изакә мчузеи иамаз ари ақьаад бӷьыц?! Нбанк шысзымдыруазгьы, сылабжыш
анпыҟҟала уи сара стәала саԥхьон, уи исанаҳәон
Аԥсны аӡбахә.
Аҵх акыр инаскьаанӡа Таҳири сареи ҳаидтәалан,
нас уаха уаҳҭаз ҳәа дышсхьынҳалаз, мчылаҵәҟьа
сдәықәлеит.
– Уаҵәы ашьыжь уаргьы саргьы аамсҭа Мансоу
дҳаԥхьоит! – ҿааиҭит Таҳир, агәашә аартны сан­
ҭижьуаз.
– Имԥынҟа сшықәымло ҳәа ҭоуба зухьеит!
– Сара изҳәогьы аԥсра еиԥш избоит аҳҭныҟа
амҩахыҵра, аха ари баша усхарым, жәлары ирзеиԥшу уск азы дҳаԥхьоит ҳәа сыҟоуп, ҳнеироуп!
Уаҳа иасҳәози, сақәшаҳаҭхеит, ҳахьеиқәшәашаз
неибыҳәаны ҳаиԥырҵит.
Аухантәарак аԥсыгага еиԥш сгииуа асакара ҭацәыра санын, сшьапқәа снаргон акәымзар, сахьцоз
ҳәа сыздыруамызт, Таҳир исиҭаз агазеҭ еикәарҽны
сгәы иадкылан. Аԥсны салалан снеиуазшәа сгәы
иабон, мызла сахьаанҿасуаз саншьцәа рынхарҭахь
снаскьозшәа, Ҵабал аҟәаԥаҿаԥара саҿазшәа, Ԥианч ахәы ҳарак сықәгыланы Аԥсны зегьы салаԥш­
уазшәа... Сҩадахьыҟа Кәаначхьыр ахра казказра
иаҵҩырны Кәыдры леиуазшәа. Далҟа иҩҭагалан
исаҳауан хаҵашәак, агәгәаҳәа аҽышьапхыцшьҭыбжьқәа... аҟамчышьҭыбжьқәа... ахысбыжьқәа...
Уаҳа насыламкәа, сқьыԥаха сыԥшәмарҭа – Сиҭ
иҩны абарҵа сааҵалан, ацәардаӷәы икҿаҟаҵаз оҳ,
гәышьа ҳәа санаақәтәоз, арбаӷьқәа аккаҳәа иааиларԥсеит.
447

ҨЫЏЬА НЫРЦӘ -ААРЦӘ ИГЫЛАЗ
Аихатә гәашә аартны, Таҳири сареи аамсҭа Шьардын-иԥа Мансоу иашҭа ҳаннықәла, иҟалах сеидру,
аӡәгьы дықәҳамбааит, абжьааԥны еиԥш амаҵуцәа
еилагьежь-еилахынҳәуамызт, иҭынчран.
– Инҵәама, иабацеи? – илымҳа инҭасҳәеит Таҳир.
– Анцәа иуирбеит...
Ааигәа зны арбаӷьқәа рыхәцәқәа еибакны иахьеибарԥсуаз аҭыԥ саннавала, сыбла иаахгылеит ашьа­
ҟәада зыхьшыз аԥсаатәқәа, дыдраҵас слым­ҳа иааҭаҩит аҟырҟырҳәа зкьатеиах ԥҵәоз ахацәа ры­ч­
чабжь... «Ҳахьнеиуа бзиарак ҳԥеиԥшым!» – аас­гәа­
хәит сара.
Ҩбаны еихагылаз аҳҭны амардуан ҳанынаҿагылоз, дызлааз ҳзымдырӡо, маҵуҩык даҳԥыххылт. Аҳ
Мансоу дышҳаԥхьаз аниаҳҳәа:
– Дышәзыԥшуп! – ҿааиҭит иара, амҩа наҳаҭауа.
Азал ҭбааҭыцә ашәхымс ҳанынхыҵ, ауарҳал хәбаба ҳнылагылт. Ҳҿаԥхьа, каба еилыӷраак ишәҵаны, мышҭықә ԥшӡак ала аҭаҭын дахауа, ишьамхы
еиқәыршәны, ибӷа кыдҵашәа адиуан дықәтәан
Шьардын-иԥа Мансоу.
– Шәааиасны арахь шәтәақәа! – наҳадиҵеит
аԥшә­ма. Аҳак иаԥхьа ахаҵгылара шҳахәҭазгьы,
агәхьаа мкыкәа ҳнеибартәеит. Уажәауп цқьа санихәаԥш аҳ Мансоу, усҟан данызбоз шәарыцага
маҭәала деилаҳәан, амра иҟәнакырц чаз хылԥа ԥраал
дук илахь хнаҩон. Хынҩажәа шықәса дшырҭысхьазгьы, шлацк иларшәмызт, икьаҿны иҵырҟәдааз
ихахәы еиқәаҵәан, амала, илахь иҩаркны ихагәҭа
иқәҵан ишлаӷәаӷәаӡа шьыҵәрак. Ихы-иҿы шкәакәа
аазыхәхәан, илаԥықәшәарҭа мацара иазныжьын
иԥаҵа еиқәаҵәақәа... Маҷк иҵчааз иблацәақәа
ирыҵубаауан иӡԥшшәалаз ибла хәыҷқәа... Ихәыҷра
бзианы издыруан, аха уахьтә акгьы азнымхеит ихы448

иҿы. Ишьамхы ахьеиқәыршәыз иқәкыз изнапык,
ашә­шьыра иҵиааз аџьықәреишьап еиԥш, ишьадан,
инацәкьарақәагьы ԥиџьҳа-ԥиџьҳаӡа еиваԥсан, руак
иахаз агәыргәыл мацәаз цырцыруан.
–   Иҟоузеи, Таҳир, ажәабжьс? – даацәажәеит аԥшәма, аҭаҭын ахара данаалга, имышҭықә ахьараҳәа
астол инықәыршәуа.
– Иҟоу иалыздраагәышьозеи нхаҩык, уара уеиԥш
ауаҩ нага, лассы-лассы аԥашьацәеи аҳәаанырцәтәи
аинралцәеи зҭаауа иакәхап иҟоу-ину здырша! – аҭак
ҟаиҵеит Таҳир. Арҭ усгьы ҭырқә бызшәала акәын
ишеицәажәоз.
– Унхаҩума уара, зегь илим* ҳәа иушьҭоуп,
шәҟәы­­ла уҩны ҭәуп, аҭоурыхқәа уҩуеит, анбанқәа
еиқәур­шәоит, аҳәынҭқарра ашьақәгылашьагьы угәы
инаӡом, иулшозар арҿыцра уҭахуп! – иажәа анагӡара даҿын Мансоу.
– Ииашоуп, аҭоурыхгьы зыҩуеит, анбангьы еиқәсыршәоит, аԥсҭазаараҿы сгәы иамыхәақәогьы рацәоуп, раԥхьаӡагьы, аублаақәа дара ирықәнаго азин
ахьрымам... Аха схы зланыҟәызго, смахәҿала адгьыл иқәаасрыхуа акәгәышьоуп, џьоукы-џьоукы реиԥш, хьымӡӷыс исшьом анхаҩра! – иаақәырццакны
аҭак ҟаиҵеит Таҳир.
– Анкьа зны уареи сареи Сҭампыл аҵара еицаҳҵон, усҟангьы агәырҵҟәыл шьахә шумаз ҩашьомызт, аха аҩсҭаацәа умҩахырҟьеит, Таҳир! Иуҵаз
иазуугәышьозеи, ухы узаланыҟәымгозар? Насгьы,
аамҭа аӡиас уаҿагылар ҟалома?
– Сыччиаханы сылцәыҵаԥс сцар иаҳа еиӷьуп,
жәлар рыԥхӡаша насыхәлаҵәаны сахәаҽыр аҵкыс!
– иаразнак ҿааиҭит Таҳир.
Аҳ Мансоу иԥшшәы ааиԥсахит ишызбоз, ичабра
ааҭиган, инеиҿишь-ааиҿишьит, акәалаԥ аақәихит,
Илим – (ҭыркә.) аҵара ду змоу.

*

449

аҭаҭын шәах ҳәа иааҳамҵеикит, ахара шаҳҭахызгьы,
ҳаламкьысит. Иара, инаҩс иқәыз амарҭак ишьамхы
инықәиҵан, имашьхәылҵқәа нықәыргыланы, иҭа­
ҭын неиҿеикит.
– Амазара змоуи измами реиҿагылара шьоук рхы
ҭҟьаны иамоуп! – дналагеит Мансоу, иахьынӡаилшоз иҽырҭынчны. – Аха уи башоуп, урҭ реиҟаратәра
залшом, уи еилагашьа змам ԥҟароуп ауаатәыҩса
рҭоурых аҿы, угәы уамжьааит, Таҳир! Абри ауп уареи сареи ҩыџьа аишьцәа гәакьақәа реиԥш еицырааӡоз ҳамҩақәа еиҟәызгаз. Ухы шҭаурхо здыруеит,
Таҳир, аха харада-барада жәларакгьы уқәӡуеит! Нас,
ари иахуҳәаауазеи, Заурҟан, уара? – инкылкаан даасыхәаԥшит Шьардын-иԥа Мансоу.
– Ҳарҭ аублаақәа ҳакәым, милаҭс дзеиуазаалакгьы, ламыс змоу зегьы Таҳир ҳаҭыр иқәырҵароуп,
дкәалкәало дзышьҭоу жәлар рус аҿы игырмыжьроуп
ацхыраара! – сналагеит сара, аҳ Мансоу схы наиқәкны. – Таҳир иахьа длашарбаган дҳамоуп насыԥцәгьа­
рыла иааиуа жәларак зегьы. Акы ишрыхәо идыруазар, иԥсыцқьа рызҭихуеит ижәлар гәакьа. Уи дзыԥсахуа дҳамам иахьа! Иухьзеи, аҳ Мансоу, улашәхама,
уқәыртәан уныҟәызго ужәлар зҭашәаз арыцҳара умбауа? Удагәахама, урҭ ргәынқьыбжьы умаҳауа?
Адыжәсыжәҳәа инапқәа амарҭақ илықәкшаны:
– Абар аџьашьахә! – ҿааиҭит Мансоу. – Уаргьы
аш­ҳам уӷралахьазаап! Ани иакәхап иулазҵаз! – ихы
неи­ҟьеит Таҳир иахь. Нас, – ма аҵа улпыпуа абахҭа
уахьҭажьыз иуҵазар?
– Уххь згеит, Мансоу, аша умбакәа, ахаа уздыруам! Харада абахҭа иҭашәаз инарҵашагьы маҷӡам!
– Узҳаԥхьаз ҳауҳәар ҳҭахуп! – иныбжьеигалеит
Таҳир.
Ҳамҭакы ихы ларҟәны дхәыцуан Шьардын-иԥа
Мансоу. Сыварахьтәи аҭӡамц санынкыдыԥшыла,
450

сы­лаԥш нақәшәеит иааџьасшьашаз сахьак. Ԥҳәыск,
лан дшаалыхшаз дҟьантазӡа, дықәианы дыцәоуп,
илы­қәыршәыз ацәарҭаларшә лықәыҩрны еизыҵәаеизы­ҵәаны арахь илываршәуп, лҩыҵра уныҵаԥшуа лызмахәарк аҩада ишьҭыхны лхы иаҵоуп, маҷк
илыҵарҽылоу лшьаргәацә, ииашаӡа егьи лшьар­гәацә
ахдоуп... Сыԥхашьан, сылаԥш асахьа инаҟәыз­геит.
«Аԥҳәыс лхылҿыҵәҟьа ахтра ахьы­ҟамло адгьыл аҿы
абри еиԥш асахьа зкыдиҵазеи, дуаҩбжьысымкәа
дыҟам!» – аасхәыцит сара. Иаԥхьан амардуан аҿы
иаҳԥылаз амаҵуҩы чанахк ианыргылан иааи­геит
акаҳуа зҭаҭәаз ҳацыԥхьаӡа ахраҿқәа, астол гьежь
ины­қәыргыланы дындәылҵит. Аха аҭаҭын анҳадигала ишыҟаҳҵаз еиԥш, ҳнапы наргӡаны ҳаламкьысит, уи гәазҭаз аԥшәмагьы иҽааникылт. Ахраҿқәа
еиқәыхьшәашәа ус иқәгылан.
– Аублаақәа Ҭырқәтәылан иқәнагалаз аахыс
ишахәҭаз рхы рзымҩаԥымгеит, асулҭан ибла аш
еиԥш иххалеит дара! – дналагеит ашьшьыҳәа аҳ
Мансоу. – Ишәцәызӡом, ахымхәыцрақәа ирыхҟьаны,
ақә­ӡаареи анхареи ирыбжьагылоуп! Сара ишәасҳәо
схала исымҳасабит, хыхьынтә, Аллаҳҭаала иза­ӡәу
Асулҭан ду иҟнытә иаауеит. Иахьа игәрагам, ила­
ԥшықәҵоуп аублаақәа!
– Избан, ус цәгьарас иҟарҵазеи? – ҳаицҿакны
ҿааҳҭит ҳҩыџьагьы.
– Адунеи амсылманцәа зегьы раб аҭырқә сулҭан
иҳәынҭқарра иаланхо зегьы мсылманцәа гәҭылсақәазарауп! Аублаақәа, амзаҿа зну амсылман бираҟ
ҳаракны изку ажәлар ду ирылаҵәарц азы, уажәшьҭа
иаамҭоуп рыжәла рхыхны османцәа ҳәа рҽанырҵарц!
– Аублаақәа иахьа амсылманра анаҩсан даҽа динк
рыздырӡом, Быҭха ҳәа изҵаныҳәоз уажәшьҭа ирхашҭуа иалагеит. Нас рублаара зԥырхагада? – иара­
451

знак азҵаара аҿынаирхеит Таҳир. Маҷк дааԥшыр
акәымзи Мансоу ииҳәаша иҳәаанӡа, аха изымчҳаит,
зны-зынла ахысҩы бзиагьы цқьа дкылԥшаанӡа
ишәақь ицәҭымҟьалои.
– Раԥхьаӡагьы дара ажәлар рхаҭа ирԥырхагоуп.
–   Ишԥеилкаатәу уи? – днацралеит Таҳир. – Иҭзы­
жьда ари еиԥш макьана уаҩы имаҳац азакәан? Аӡәи
ҩыџьеи рыжәла рхыхра уажә иҳамбеит, аха жәытәӡа
аахыс аҭоурых иадыруаз жәларак мчыла икагәаны
рыжәла рхырхуа збахьада?
– Уҽургаӡоит акәымзар, Таҳир, уажәы иуаҳама
«Османҿыцаа» иаԥшьыргаз? Уи иахьа ҳәынҭқарра
закәанны иҟалеит. Османтәи аҳәынҭқарра иаланхо неиҩымсрыда зегьы мсылманцәазароуп, амсылманцәа зегьы милаҭла османцәазарауп! Таҳир,
ажәларгьы ҭоумырхан, ухгьы уаазхәыц! Уара ужәла
анааухух аҽны, аублаақәа зегьы еимакыда-еиҿакыда уара инаушьҭагылоит!
Абри аамҭаз аҿеҩҳәа иаатит ауада аварахь иҿаз
ашә. Ашырҳәа ԥҳәыс қәыԥшк дааҩналеит, змаӷра
ркьаҿыз, зыхәда ҭырҳаз, зкалҭ еилаҳауаз ҵкы
шкәакәак лшәын, лыхцәы аҩада иқәҳәаны, аԥҳәаҟәа
еиԥш, лхагәҭаҿы иқәчааны иҵакын, агәилфҩы хаак
лаҳалаҳауа ауада иааҩнаҳаит, зсахьа кыдыз аԥҳәыс
лоума ҳәагьы саахәыцит. Адыхсыхҳәа ҳҩалхаҵгылеит, аха зынӡакгьы ҳгәамҭакәаны, Mon cher* ҳәа
лыбжьы рдуны лыбызшәала дцәажәауа, аҳ Мансоу
днаидгылан, ижәҩахыр лнапы нықәылҵеит, иаргьы дылҿа­ччауа ажәақәак налеиҳәеит, аха излеибырҳәоз рыбызшәа сара исаҳауамызт, ашьҭахь Таҳир
исеиҳәон: «Сгәы ҩнаԥҵәеит ара, афаетон снақәтәан
ԥшак нас­ҿасырсырц сҭахуп, Али Ҳазреҭ-ԥашьа
иаҳҭныҟагьы сныдгылоит, ахәылбыҽха унеины саага» ҳәа иалҳәозаарын.
Mon cher – (франц.) сара сҩыза.

*

452

«Асасцәа ԥсышәак рабҳәарц ахәҭоуп» иҳәазар
акәхап, аԥҳәыс қәыԥш даахьаҳәын, зны Таҳир днаи­
хәаԥшит, дылдыруазар акәхарын, лнапы наилҭеит,
нас сара даасыдгылеит сџьашьаны дсыхәаԥшуа, зны
сҟама дналакьысит, смаҟа, сҳазырҭрақәа, скәымжәы
аԥшьқәа лылаԥш нархылгеит... Лхаҵа иахь днаҳәын:
– О, лиа, лиа, Кавказ! – ҿаалҭит деихаччо.
– Анцәа илԥха лоуааит, сара сызҭахыз ари ҳҭаца хәыҷы лакәзаап! – нахысҳәааит саргьы. Аԥшәмаԥҳәыс, шәтәақәа ҳәагьы ҳамҳәакәа, дшааиз
еиԥш, иаразнак дындәылҟьаны дцеит. Ҳарҭ ахҩык
ҳаиҭааи­зынхеит ҩаԥхьа.
– Шәымсылман гәҭылсахароуп ҳәа ҳагҿацалан
уҳадгылоуп, уххь згеит аҳ Мансоу, арахь уара ухаҭа
убзазашьа злазбо ала, уи адин амԥынҟагьы уҟаӡам,
аџьаама заҵәык уахьҭало алаҳамҵозар! – акыр ила­
қәырӷәӷәаны даацәажәеит Таҳир.
– Аҵара анеицаҳҵоз лассы-лассы латын ажәаԥҟак
соуҳәалон: «Иупитер зқәиҭу ацә ақәиҭым». Сара
сагьаҭырқәам, сагьаублаам, сара европауаҩуп!
Иара убас сцалароуп аринахысгьы! – ҩаԥхьа ади­
уан днықәтәауа ҿааиҭит аҳ Мансоу. – Схы мацара
иауршәаны сышәмацәажәеит сара. Избоит аублаа­
қәа уаҳа даҽа мҩак шрымам! Ус ҳалагар, уххь згеит.
Таҳир, саргьы исымоуп иуҿаскша: аублаақәа анбан
рзыҟауҵеит, рыбызшәа мыӡыр уҭахуп, арахь уара
иухшаз рхатәы бызшәа рыздырӡом, ари иаанагозеи,
Таҳир?
– Исыхшазгьы убас иҟаломызт уаанӡа ашәҟәҩыра ҳамазҭгьы, ахатәы меқьҭебқәа ҳзаартызҭгьы, –
аҽеиқәкра ицәыуадаҩны дналагеит Таҳир. – Уара
иулшон ухарџь ала, Мансоу, уххь згеит, ужәлар аме­
қьҭебқәа рзаауртырц, егьырҭ ажәларқәа рҿы, аамсҭцәа рахьтә уи еиԥш аус шьахәқәа зылшаз маҷыҩӡам!
Иулшон уара аублаақәа ранбангьы рҭоурыхгьы
шәҟәқәаны рҭыжьра. Зынӡак ужәлар уцәыӡырц уҭа­
453

хымзар, макьанагьы аамҭа ахыԥам, убарҭ аҭоурых
усқәа рынагӡара уҽазкы!
– Ииашоуп, салагаҵәҟьар, хымԥада, схарџьала
амеқьҭебқәагьы аасыртуеит Сҭампыл, ма аҳәаанырцә, издыруа, сыздыруа схы иархәаны, урҭ ашәҟәқәа
рҭыжьрагьы сылшоит. Аха, изаҳҭахгәышьоузеи
нарха змам аус... Избангьы шәасҳәап: аԥсадгьыл
ссир ҳананызгьы, аублаа жәлар ирҭынхаз ҳәа уаҩ
дызлаҽхәаша аҭоурых акгьы азнымхеит. Усҟангьы,
аидымгылара, аӷьычра, арҳәра, амаҷӡа иахырҟьаны ауа­ҩы аҵықьҳәа илеигәыдҵаны ишьра, нас
уи иарҵысуаз ашьоура, ажәлақәа наҟ-ааҟ рықәибахра, – абарҭ ракәӡан изҿыз, иахьагьы урҭқәа рыз­
камыжьит. Аублаақәа ҩыџьа еиҩызцәазар, ахҩык
драӷоуп. Шәгәы иаанамган урҭ еидгыланы ҿык еицҭацәажәо иҟалап ҳәа, иара убас ҷанҷаны еибакны
рыла шҭибахуа адунеи ианыӡаараны иҟоуп. Аублаа­
қәа рлахьынҵа аҭоурых иаӡбахьеит, уара Таҳир
уеи­ԥш згәы иажьо аӡәы, аҭоурых барбал ахынҳәра
даԥырагыларгьы, изынкыло иҟам! Аублаақәа заҟа
ирласны Осман милаҭ иалаҵәо аҟара, убриаҟара ирласны ирыхшаз аҿар ауаатәыҩса рзеиԥш ус дуқәа
ирылахәхоит! Осман милаҭ алаҵәаразы раԥхьаӡа
аҭырқә бызшәа рдыруазаруп, ирхашҭыр еиӷьуп ауб­
лаа бызшәа. Ари абызшәа рыцҳа уаҟәыҵ, ауаа латынла ацәажәара иаҟәыҵхьеит...
– Уи амҩа ҳақәлозар, иаҳагьы имариахоит адунеи иқәу ауаатәыҩса рзы бызшәа заҵәык, иаҳҳәап,
афранцыз бызшәа алхзар, – даҿын ацәажәара
Таҳ­ир. – Алатын бызшәа ҳәа уара узҿу иӡуеит ҳәа
уаҩ дшәартә иҟам, убиаҟара ибеиоуп уи ала иаԥҵоу
аҩы­м­­ҭақәа.
– Шәара ишышәҭаху шәазхәыц, сара схы здыруа
сааҟалеижьҭеи аублаа ҳәа схы сыԥхьаӡом, абызшәагьы сыздыруам, ақьабзқәагьы ныҟәызгом, уи сеигәырӷьоит акәымзар, сылахь еиқәнаҵом. Аҭоурых
454

шьҭра ду змоу милаҭ дук сеиуоуп, урҭ рабацәа иаԥырҵаз алахтра ду салахәуп. Аублаақәа акырӡа иагхаз жәларуп, шәышықәсақәа рышьҭахь ажәларқәа
алахтра ҳаракырахь излахалаз амардуан ҭбаа актәи
ашьаҿаҟны, уаҳа ԥхьаҟа изымцақәо иаҿахаз жәларуп! Рхатәы лахтра рзыҟаҵом, амала, уааԥсыра ҳасабла арҭ реиԥш еиҵахаз ажәлар еиқәзырхараны
иҟоу асулҭан имчра заҵәык ауп!
Ишыжәдыруа, асулҭан ашәарҭа дҭагылеит. «Исыдгылааит иахьа, уаҵәгьы аамҭоуп, сахьынӡарзааԥсогьы рбап!» – абас ажәа рниҵоит аублаақәа
адунеи амсылманцәа зегьы раб. Ари адгьыл ҿацә
знапы иану Али Ҳазреҭ-ԥашьа архәҭақәа идикылоит, идгылааит аублаа рхьырԥаргьы, ижәбома Европатәи аҳәынҭқаррақәа заҟа цхыраара ирҭо асулҭан!
Шәарҭ аҩыџьа ианышәҭахха агәырқьҳәа абџьар
шышьҭырх­уа здыруеит аублаақәа рхьырԥар!
– Ҳаи, абааԥсы, асҵәҟьа убахьоума, Мансоу?! Ҳажә­
лагьы ҳхаҳхуа, ҳарԥаргьы аибашьра иалаӡуа! – ҿааи­
ҭит Таҳир игәы дахаԥжәо. – Уажәраанӡагьы ужәлар
рцәа-ржьы уаҟәԥаны ушыҟаз здыруан, аха абасҵәҟьа
ушыбзоу уҽушьуеит ҳәа сыҟамызт. Узхылҵыз рыхьӡ
аҳәынҵәа илаукәаҳаит, рыбаҩқәагьы ахьыҵаз иҵхны алеи аҳәеи ирылауԥсеит! Шьҭрада, жәлада, ҭынхада адгьыл анылара хьӡыс иушьеит! Анцәа иџьшьоуп
ҳәынҭқарра мчра ӷәӷәак ахьумпыҵакым, иара уахык
аублаақәа уҳалгон... Иудыруазааит, аублаак адунеи
дықәнаҵ ушәира дшаҟәымҵуа, уԥсахыҩ цәыршәаганы игәаҿы ушаанхо!
– Заурҟани уареи ианышәҭахха, аублаақәа абџьар
шьҭырхуеит, ажәлар – уаса гәарҭоуп, рхы ахьурхаз
ицоит, – Таҳир иажәақәа имаҳаӡазшәа ҿааиҭит аҳ
Ман­соу.
– Абџьар иаҵагыло дабаҟоу, уан абзиахә лбеит,
ҳажәлар рыԥсаҟны инеины иҟоуп! Уи еиԥш ашьаус
ҳзадгылом! – сгәы еиҟәыҷҷо саацәажәеит сара.
455

– Ус анакәха, раԥхьаӡагьы Али Ҳазреҭ-ԥашьа
дшәыр­гәаауеит. Шәишаҭарангьы дыҟам, ар лашәы­
жәҵаны абри адгьыл шәахицап, шәынхарҭақәа бамбарҭас иҟаиҵап, шәымхурсҭақәа рҿы абамбасырҭа
фабрика иргылап.
– Усҟан уаргьы нхамҩа уоурым араҟа! – нацыс­
ҵеит сара.
– Сара стәы хьаас иҟашәымҵан! – иҳәан аҳ Мансоу, дҩагылан, асаркьа хәхәа ахьыгҿагылаз днад­
гы­леит, инацәа пиџьҳақәа рыла иџьымшьқәа
наԥхьеишь-­ааԥхьеишьшьааит. – Уаҳа сзаагылом
ари ацә­ҳәыраҿы, лассы сықәҵуеит! Хәсеин-ефенди
ихәҳарц иҭахуп саҳҭынра, сара сцоит сабхәараахь,
Францызтәылаҟа!.. Шампан ҳәа иахьашьҭоу иаасхәеит аҳҭынра ҿыц. Иреиӷьу афранцыз ҩқәа рыла исныҳәалап асулҭан имчра аиқәырхара зхы ақәызҵаз
аублаа фырхацәа рыԥсаҭа!..
– Аҵеи иашаҵәҟьа дышныҟәашаз уныҟәеит уара,
ужәлар қьаф рылууаауан, ианцәгьараха, рлахьынҵа
цәгьа иамҵажьны уқәҵуеит. Уа уахьнеиуа ажь ухәалап, араҟа асулҭан ир ршьапы аублаақәа ахәалап! –
ичҳара хыҵны ацәажәара даҿын Таҳир.
– Уахьцалакгьы, знымзар-зны, аублаа жәлар рыгәнаҳа уҵаанарҟәрылап! Еҳ, анаџьалбеит, иабакылси санду лааӡамҭа Алоу-иԥа Шьардын иҵыхәтәа!
Абри сымбакәа заанаҵ сыԥсыр шԥабзиаз! – адыжәдыжәҳәа сгәы сааҭасит сара.
– Баша шәгәы ншәырхоит, баша! Сара сызӡааԥшыло цқьа ижәбарц шәҭахым! – ҳахьеидгылаз иҽааҳадихалеит Шьардын-иԥа Мансоу. – Ашьа сылаԥш­
уеит, ашьа! Аублаақәа ари еиԥш аԥышәара аамҭазы
абџьар шьҭыхны асулҭан иаӷа Қьамал-ԥашьа иани­
ҿамгыла – асулҭан дзыԥсахыз рахь иԥхьаӡахоит.
Асулҭан дзыԥсахыз – ари адгьыл аҿы уаҳа нхашьа
имам. Ари амчыбжь иахымгакәа, Али Ҳазреҭ-ԥашьа,
шәгәы иҭоузеи, дадраа аублаақәа ҳәа ажәа шәниҵа456

ран дыҟоуп, иашәҳәозеи усҟан? Аҽыргәаарақәа раха
шәымам, ҵа змам атыша шәхықәгылеит! Ԥшыха
ҟамҵакәа ажәлар шәрылал, иазыҟашәҵа! Амухтар
исиа иану, абџьар зкыртә иҟоу зегьы кылыжәга!
Ашьхарахь иабрагьызгьы абна илыжәга! Шәчеиџьыка шәнапы иқәҵаны Али Ҳазреҭ-ԥашьа шәиԥыл!
Аублаа рарԥаргьы, рабацәа ишыҟарҵалоз еиԥш, аӷзааҳәа рашәа ҳәо, «Уашасын Ԥадишах!» ҳәа ҿыҭуа
иԥылааит. Мап анакәхагьы, иҟало шәасҳәахьеит,
сара сыламыс цқьоуп уажәшьҭа, жәларак рыгәнаҳа
шәа­ра аҩыџьа шәыхәда иқәлоит!
– Мшәан, уаб дызшьыз асулҭанцәа ракәымзи,
уажәы ухы рыхҭнуҵоит, ари шԥаҟалеи? – неиҿаскит
сара.
– Ажәытәра иагаз зҳартытрызеи? Абзиаразы!
Ҳаиқәшәара аҵыхәа ԥҵәоит абра! – иҳәан, ҳҩыџьагь ҳааныжьны, иԥҳәыс дызлацаз ашә аартны дындәылҵит.
Иҟаҳҵахуази, ҳхынҳәит ҳаргьы, амӡырха ҳҭыҵны
хара ҳнаскьаанӡагьы, ахырзаман иҳаҳаз ҳаихәлагәаны ҳаман, ажәак ҳзеибымҳәеит.
– Ари бзиарақә иҭиуамызт иаҳҭынра, иудыр­
уазеи, алаҳәақәа еицҟыруеит ҳәа, аԥашьа ԥсымҭәи
иареи џьара иазааибаганы ҳара ҳарҭиизар? – раԥхьа
аҭынчра ааилеигеит Таҳир.
– Зыжәлар ирыдҟьаз днызкыло ҳәа имоузеи! –
саа­цәажәеит саргьы, сыԥсы еихәлахо.
– Ахырзаман иҳаҳаз зегьы ирылаҳҵарым, зда ҳамам аҟәыӷақәа аалԥхьаны ҳрацәажәап зны, – иҳәеит
Таҳир, дышнеиуаз дааҭгыланы.
– Сгәы иҭуҳәааит, абри акәын саргьы сзызхәыц­
уаз!
– Акылԥшкылӡырҩцәа усгьы ишаҟьо иҳалоуп, ҳаи-­
зарҭа абеиӷьхари? – дҵааит иара.
– Аҭаҳмада Дауҭ, иаргьы ҟәыӷара игым, иудыр­
уеит, иҩнгьы ԥхьакырҭак аҿы игылоуп.
457

– Ишьахәуп! – дақәшаҳаҭхеит Таҳир.
Аизарахь адырра заҳҭашаз рыӡбахә неибыҳәаны
ҳнеиԥырҵит.

ҲАХӘРАҚӘА ЕИҬАХТИТ
Дад Шәарах, иудыруоу, уара, аԥҳәыси агәырҵ­
ҟәылгәалашәареи злеиԥшым? Уҿаԥшылара злазбо,
иуздыруам! Ус анакәха, да, уаасзыӡырҩишь! Аԥҳәыс
дыгәрагамхар ҟалоит данқәыԥшу, данҿоу. Агәыр­
ҵҟәылгәалашәара акәзар, уи – уамажә анахыҵлак!
Изхысҳәааз умбои, дад саншьа бзиахә, ани сгәала­
шәара мыжда храӡагахеит, инкылкәкәаны ицаз азы­
ҳәан гәыбӷан суҭарым усгьы!
Мысҭафа Қьамал аԥашьара мап анацәикыз ашы­
қәсан, абамба ҽаҩра бзианы иҟалеит, ҳџьабааԥса ҳауеит ҳәа ажәлар гәырӷьон, аха иааҳакәыршан аиба­
шьрақәа ицоз ирыхҟьаны, аџьармыкьақәа рахь амҩа
кын, ажәлар рыҭитә уахь ирызнагомызт. Иҵысит абжьахәаахәҭцәа, ишаҟьо ақыҭақәа ирылан, имариаӡаны иаархәон абамба, наҟ ибжьыганы хәдула ирҭиуан. Ажәлар рыбла шааԥшуаз ишыржьоз рбон, аха
иашшыр, иабашшуаз, Хәсеин-ефенди дара абжьахәаахәҭцәа дрылахәын, амухтар иакәын, ицәа дазымкуа дҭыҵит. Ашәахтә иара ишиҭахыз иҳареикуан,
илаирҟәуан. Знык изшәахьазгьы ҩынтә идиршәон,
аргамаду ажәлар рцәа рхихуан.
Сҭампыл итәаз аиҳабыра аублаа ҳусқәа раха
рызҭодаз, дара рхы ахьыргарыз рыздыруамызт. Уа,
изларҳәоз ала, англызцәа, афранцызцәа уҳәа атәыла рымпыҵархаларц иӡхыҵыз, рнапы данԥшылон
асулҭан, урҭ ирҭоз ацхыраара ада ихала мычхарак имамызт. Егьирахь атәыла азбжарак, Мысҭафа Қьамал иҩызцәеи иареи аԥсадгьыл ахақәиҭразы ақәԥара иаҿын. Анахь, асулҭан идгылаҩцәеи
458

иареи, арахь – атәыла ахақәиҭраз иқәԥоз Қьамал-ԥашьа, – иумаҳахьеи ҩ-хык зхагылоу ахәамц
– усшәа акәын ишыҟаз еилагьежьуаз, еилахынҳә­
уаз атәыла. Иара Қьамал ихаҭа дыкнаҳан ашьра
иқәиҵахьан асул­ҭан, аха хаҵарыла ажәлар дыр­
ԥызон. Мысҭафа Қьамал иҩызцәеи иареи ҟәаҟәаса иҭашәҵ ҳәа асулҭан уахь идәықәиҵоз асқьар,
аԥашьа иахь ииа­суан. Ааи, усҟан Сҭампылгьы ҭынчмызт: ана-ара аҩнқәа амца рыцралон, иԥжәон
ашәақьхәшәы ҵәахырҭақәа, Галаҭ-цҳа азааигәара
ибылуан армаҭәа ӡхызгаз аӷбақәа, иара асулҭан
итәарҭа Илдыз-Киоск ҳәа иахьашьҭаз лассы-лассы
иҟалон аиҿа­­хысрақәа...
Арахь, уахашаанӡа аҭыԥантәи аҽцәа заптиеқәа
шаҟьо ҳқыҭа иалан, амра анынҭашәа иаркны иҳалгаз агәарабжьара анылара ҟаломызт. Урҭ иаарбалак ҟарҵон, арахә рԥыхьашәар иаҩсуамызт, ишьны
ирфауан, аҳәсақәеи аӡӷабцәеи ирышьҭаԥшуан, иаарԥыхьашәар – ирақәԥон аҟынтә, урҭ шәаны ҽынлаҵәҟьа адәы изықәломызт.
Урҭ гәаҟрас ишҳамаз, афранцыз архәҭакгьы ҳқы­
ҭа иацәыхарамкәа иаадыргылт. Ажәакала, ҳара инхоз ауааԥсыра ҳаҵкыс асолдаҭцәа еиҳазар ҟаларын,
убарҭ зегь рныҟәгара ҳара ҳахәда ианықәла, уара
уазхәыц нас ҳазҭагылаз агәаҟра зеиԥшрахарыз!
Убри еиԥш аамҭа бааԥс азы, зынӡа башаӡак иах­
ҟьаны, аублаақәа хыла-гәыла иааилазҵашаз хҭыск
ҟалеит. Хы-жәлак иреиуаз, макьана зхагамҭа иқәыз
хҩык аҷкәынцәа, шәшьырак иҵатәаны анард ишасуаз, ҩыџьа ргәы ааибагеит. Ажәа бааԥсқәа шынеимырда-ааимырдоз, руаӡәк ҭаҷкәымла дык­
шеит. Уи заахаз даақәгьежьын, иҩыза диҿаст, ашьа
ҩеи­ҿашәит, лассаамҭа иааинымҵуа ашәахсҭагьы
иӡамҩа иаанхалт. Ари аидыслара аҵыхәа цәгьахеит,
иарҵысит хы-жәлантәык рыбжьара аиӷара. Ирхәыз
Наӷәацәаа дреиуан, урҭ хаҵак дрылыршьаазшәа,
459

рхы иақәырҵеит. Ҳшьа ҳамукәаны, адамыӷ ҳныззала бысҭафашьа ҳамам ҳәа, иԥаԥашькны иаақәгылт.
– Ҳаҷкәын ус аӡәы иҿы иаагылоз иакәмызт, хымԥада, икшаз ацхырааҩ диман!» – рҳәан, ахҩыктәигьы
ӷас дрыԥхьаӡеит. Уи заҳаз Ҵандариԥацәа: «Агәара
ахьылаҟәу ихыҵуеит» ҳәа, ҳара ҳакәызма зхыҵырҭа
лаҟәны ижәбаз!» – рҳәан, иаразнак абџьарла рҽеибырҭеит.
Икшаз Чызмаа дреиуан, урҭ акыргьы рылшон,
ахамаԥагьарагьы рыгмызт, аус ацәгьарахь ахы
шархоз ангәарҭа, аинаалара иашьҭамлакәа, иааицәажәан, рыҷкәын Ферҳаҭ дылбжьыганы, шьаруалаа
рахь днаганы Хәсеин-ефенди димардеит. Уи, ауб­
лаақәа рыцәгьарак иаҳар, игәы ацхарпа ықәнаҵон,
дацԥыҳәаны Ферҳаҭ дидикылт, днаганы Али Ҳазреҭ-ԥашьа имал зыхьчоз аҟарулцәа днарылеиҵеит.
Деиқәных, абџьарла деибиҭеит, ҽаапкык иҵакәашо
днақәиртәеит. Урҭ аҟарулцәа, иара Хәсеин-ефенди
иеиԥш, иабрагьцәан, қәылаҩцәан, уаҩжьыфацәан,
ауаҩы ишьра кәҷышьк ашьра ирзаҩызан. «Башибузук» ҳәа изышьҭаз иреиԥшын.
Наӷәацәаа рымацара ракәым,аублаақәа зегьы ҳзын­­гьы дыхәҵәықәхганы дааҳазкашәеит Ферҳаҭ: шьаруалаа рабрагьцәа иман лассы-лассы ҚарынџьОва­сы дақәлаларын, ҳарахәқәа дрызгаган, нас убри
аҟынӡагьы ихы неигеит, акәтыҵәҟьа кәытҵара
иҭаижьуамызт. Наӷәацәаа зынӡак иахымҵыр ԥсыхәа
амамкәа ианааҭагыла, егьырҭ ҳгәылацәа џьамҳасараа рахь рхы кыдырҵеит. Иааиԥхьан, дыҩнардеит
урҭ рԥыза Џьауад-беи. Арахәҭиаа ирҭеит, имаҵура
иадгылт: иаргьы даалаган, абџьарла еиқәиршәеит,
сара сахьыҟоу акы шәацәымшәан ҳәа ргәы ирӷә­
ӷәеит.
Ишубо, дад Шәарах, акәиц хәыҷы, ауаҩа бааԥсымзи, амца ду ахылҵит. Изырцәодаз, уи аԥша иасуаз иара иаҿаҭәҳәон, иаҳагьы еибанаркуан...
460

***
Дауҭ иҩны еиқәшәаран иҟаз аӡәгьы дагымкәа
ҳаизаны ҳаштәаз, дук мырҵыкәа ҳаззыԥшыз Таҳиргьы дҳахьӡеит. Уи ицын ҩыџьа аублаа рԥарцәа еиқәных, иаргьы абџьар имаӡазаргьы адәныҟа иузидбаломызт.
– Абзиара зԥеиԥшхаша аублаа жәлар рҭарнакцәа, рацәак ара ҳаидхаларгьы сҭахым, – иаразнак
ацәа­жәара дналагеит Таҳир. – Ҳазҭагылоу аамҭа
зеиԥшроу жәбоит, ҳхы зқәаҳкрызеи? Али Ҳазреҭ-ԥашьа иҳәатәы хаҵаны абџьар шьҭаҳхрыма,
ашьа азкаҳҭәарыма аилаҳара иаҿу асулҭан имчра?
Ижәдыруазааит, афранцызцәеи англызцәеи иӡхыргаз рырмчқәа ракәымзар, аҭырқә жәлар ираӡар,
арсҟаамҭагьы дзааиуамызт Сҭампылтәи аҳәынҭқар.
Ҳаибашьуазаргьы, ҳзеибашьуада? Змилаҭ зинқәа
ирзықәԥо ҳашьцәа аерманцәеи ақәырдқәеи ҳраба­
шьрыма? Ҭырқәтәыла ԥыҵәҵәа-ԥыҵәҵәа изым­
ҟәыҵа­зхало амҵарсыҩцәа ҳрыдгыланы зтәыла аха­
қәиҭ­раз иқәԥо ажәлар ҳрабашьрыма? Ишәҳәа, урҭ
ҳашьцәа ракәӡами?
– Ҳазреҭ-ԥашьа ҳара ҳақәцаны Осман-Кои импыҵеихаларц дашьҭоуп рҳәоит, ҵабыргума, дад Та­
ҳир?
– Ҳара ҳадгьыл хәаԥса иазиуазеи, аужәрақәа зегь
аанкылан имоуп! – ибжьы аагеит ҳашьҭахьҟа итәаз
аӡәы.
– Ииашоуп, аԥашьа дыдгьылдам, – иҳәеит Таҳир,
– аха иҭахуп иужәрақәа зегьы бамбалаҵарҭаны иаа­
нижьырц, Осман-Кои афабрика иргыларц, арахь
аиха­мҩа аагарагьы мариоуп. Аԥашьа гызмал хара
дыԥшуеит. Асулҭан данеиқәха: «Аублаақәа уахгара иашьҭаз ирыдгылеит, убри азы рыдгьыл иахыс­
цеит!» – иҳәап.
– Нас, ишԥаԥсыхәоу, дад Таҳир? – иааиларԥсеит
азҵаарақәа.
461

– Ааигәа Заурҟан Золаки сареи дҳаԥхьан Мансоу дҳацәажәеит. Абар, нас, уи иажәақәа: «Аублаа
зхылаҳәоу уарбанзаалакгьы ухы уамеигӡан! Иахьа
дшәықәгәыӷны шәсыдгыл ҳәа ажәа шәниҵоит
ашәарҭа иҭагылоу асулҭан. Џьоукы шәеиларым­
гааит, Ҭырқәтәылан есқьынгьы даман асулҭан, аринахысгьы сулҭанда иҟалаӡом, иахьа иара изыҳәан
шәҽаԥсашәтәыр, уаҵәы уи ихарҳага дуны ишәԥылоит! Шәымсылман гәҭылсахаразы, уажәшьҭа иаам­
ҭоуп шәыжәлақәа шәхыхрагьы...».
Абарҭ ажәақәа рышьҭахь, Таҳир илахь иақәԥсаз ашла зхыҩлахьаз ихахәыжәпа инапала аҩада
иҩыԥхьаҳәан, ашьшьыҳәа иҽеиқәыԥсаны днатәеит.
Ибаҩқәа аҿҿа рылго, деихеигәо дҩагылеит Сиҭ.
– Иҟаҳамҵац иҟоузеи ҳарҭ аублаақәа асулҭанцәа рзыҳәа? Урҭ ирызкаҳҭәахьоу ашьа џьарак еизы­
кә­кәар, аӷба зырӡсо мшынхар ҟаларын. Заҟаџьара
икаԥсоузеи ҳарԥарцәа рыбаҩқәа. Аха арахь уаас ҳаԥ­
хьаӡам, ҳзиндоуп, ҳаиқәылашьца ҳшыҟаз ҳаанхеит.
Уаҩы изеилкаауагьы иҟам ҳажәла ахыхра заҭаххаз!
Иара Мансоу ижәла усгьы ихиххьеит, ицәалаӡ­уазеи?
Мап, дад, ҳажәла шаҳху ҳаԥсыр еиҳа еиӷьуп, аӡәы
игәаԥхоит ҳәа ҳҽаҳҭиир аҵкыс!
– Уажәымҭа бзиахааит, хшыҩла уцәажәеит, зегь
ҳгәы иҭаз ҭуҳәааит, абџьар ҳзышьҭыхуам, икаҭәаша
ашьагьы ҳалам, ҳшьа зегьы ҵыржәаахьеит! Ҳажәлагьы уаҩы иԥырхагам! – еиқәшаҳаҭны иаагеит абжьқәа.
– Ибзиоуп аха, ҳаамсҭа Мансоу, ианаџьалбеит,
ауб­лаақәа ҳами дызлыҵыз, ҳааизганы дааҳацәа­
жәар, иҳәатәы хаҳҵозаргьы издыруамызт, – даацәа­
жәеит злабашьа зԥышьҵаргәаны итәаз, зыҩны
ҳаҟаз аԥшәма Дауҭ.
– Мансоу иҷкәынра Францызтәыла ихига­хьеит,
–даацәажәеит Таҳир, – иԥшәмагьы дыфранцыз
ҭыԥ­ҳауп. Уи атәылаҿы анхара ҟаиҵахьеит, уаҟатәи
462

абанкқәа рҿы ишьҭеиҵахьеит ихшарагьы иаргьы
рыԥсы ҭаанаҵы ирызхаша аԥара. Араҟа ицәгьарахаргьы, ицәалаӡуазеи, уахь ихы ирхоит!
– Анкьа ахьы-аамсҭа ҳәа ҳзышьҭаз, гәыԥҳәыхшла
иаҳааӡоз ҳаԥхьагылацәа рҵыхәтәа абакылси уҳәарауазеи! – даақәыԥсычҳаит Сиҭ, ҩ-напыкла ихы кны
дахьтәаз.
– Уи, зхы ада хы зҭахым, ҳара дҳахәарҭам!
– Ашәахтәгьы ашәара ҳаҟәыҵуеит, имаҵ аурагьы
мап ацәаҳкуеит!
– Мансоу шәидхалацәеит, изыжәуазеи, џьаҳаным
иҭыԥхеит, уи иҟны ҳаҟоума, ҳаԥхьа ахҵәара шьҭазар! Адунеи аҿы ҳамцхәхама аублаақәа? Нцәак иеи­
ԥш ҳухәаԥшуеит, дад Таҳир, нас иҳауҳәозеи?
Иҭынчрахеит, зегьы Таҳир изыӡырҩырц рҭахын,
аха уи иаразнак даламгеит, иҭааӡа иакыз ацәымза
дахәаԥшуа дтәан ҳамҭакы.
– Азин сышәҭозар, уахаҵәҟьа мҩак сықәларц сҭа­
хуп, – ҿааиҭит иара.
– Иаба, дад Таҳир? – инақәырццакны дҵааит
Сиҭ...
–   Срымбар, дабацеи ҳәа ишәазҵаашт. «Сҭампылҟа аиҳабыра рахь деиҭацеит ашшра», – ҳаӷацәа
рыблахкыгас абри еиԥш ажәабжь гәараҵатәуп!
– Дад, ара итәоу ухы еиԥш узықәгәыӷша роуп.
Лакҩакра умыхьын, угәы иҭоу цәырга.
– Шәақәшаҳаҭзар, наҟ-ааҟ ҩ-рык еибашьуа рҳәаа
схыҵны Анкаранӡа сцарц сҭахуп. Уаатәи Мысҭафа
Қьамал дызхагылоу аиҳабыра ҿыци уажәтәи Урыстәылеи ааигәа аиҩызаратә еиқәшаҳаҭра анрыбжьарҵа ашьҭахь, Анкара дааит Урыстәылатәи аиҳабыра рхаҭарнак. Сиқәшәарц, сиацәажәарц сҭахуп.
– Иауҳәагәышьозеи, насгьы акыр дамаҭәоума уи
ауаҩ иахьа ҳазҭашәаз арыцҳара? – иаагеит абжьқәа.
– Уи иасҳәоит: «Иахыжәгаз аҳәынҭқар ир ҳажә­
им­ҵар, аублаақәа ҳаԥсадгьыл нҳажьуамызт, уи ҳара
463

ҳаиԥш Урыстәылантәи аџьажәларгьы драӷан. Гәыкала ҳаигәырӷьоит шәхы шәахьақәиҭхаз. Ҳаичзырчоз дыҟам, иахьа шәареи ҳареи ҳаишьцәоуп. Аха
аублаақәа ҳҟьалаԥалаха адунеи ҳанхалеит. Иахьа
зынӡак амҟалатә ҳзыҟалеит, шәҳацхраа, ҳаԥсадгьыл
ахь ҳхынҳәырц ҳҭахуп!».
Иӡыҩӡа иаанхеит ҳзыҩнатәаз ауада. Ишым­гәыӷ­
ӡоз ираҳаз ажәа, хьанҭарак нарықәҳазшәа иахәаҽит.
Зшықәсан Самсун иӡхыҵыз иааркны, аублаақәа рыгәҭа иаақәымгылаӡацызт аԥсадгьыл ахь ахынҳәра
аус. Аԥсы дгылан даар аиҳа, уи аӡәгьы дақәгәыӷуамызт, мчылаҵәҟьа ргәы иҭаршьхьан. Ҵоуп, ирхашҭны иҟамызт рыԥсадгьыл, ицәазар, рыԥхыӡ иалан, ицәажәозар, ражәа иацын, ан леиԥш игәхьаа­
ргон, аха ҳабжеиҳараҩык Ҭырқәтәылан ииз, иааӡаз
ракәын, урҭ ирцәыуадаҩын, рабацәа Аублаатәылаз
ирҳәоз рхаҿы аагара.
Макьана иҭынчроуп, зегь шанханы иԥшуп.
– Иҟалазеи, мшәан, исҳәаз аӡәгьы шәыбжьы ақә­
шәыргом! – иааҳалаҩит ҩаԥхьа Таҳир ибжьы.
– Ее, дад Таҳир, ишәцәыԥсхьоу зегьы гылан иааит
ҳәа ҳауҳәозар иаҩызахеит, убасҟак иаҳцәыуадаҩ­
хеит иҳабжьугаз алацәажәара! – раԥхьаӡа ибжьы
аарлаҳәа иааҭикааит Сиҭ.
– Урыстәыла аҳәынҭқар дыҟам, аџьажәлар рхы
иақәиҭхеит ҳәа уцәажәоит, уи ҳаигәырӷьоит, аха уа
иҟаҵәҟьоу аиаша еилкааны иҳаздыруам, иҟалап
Аублаатәыла ауаа ндырхахьазар, насгьы ҳара ҳдин
хазуп, иҟоумашь уа аџьаамақәа?
– Аџьаамақәа акыр иҳахәарҭазар, ара аҟара џьаргьы иҟаӡам! – ибжьы ныҵакшәа даацәажәеит ар рымаҭәа ҩаза зшәыз арԥыс.
– Абра дҳалагылоуп аублаақәа иҳаиуоу, мызкы
аҟарагьы ҵуам Урыстәылантәи дхынҳәижьҭеи. Иара
ихала ишәеиҳәааит ибла иабаз. Омар, уааскьа арахь,
ари дышәзымдыри, Дашьан Мыса-иԥа?
464

Омар, Таҳир ицыҩналақәаз арԥарцәа руаӡәк
иакәын, кьаҿк, пылтыҟсак, еиқәакы, иҟанҭаруазқәа
цыр­цыруа игәышԥы ихдан, иарӷьарахь аҭра цәышӡа
атапанча иҟәнын, иныҟәашьа, инапқәа рылагаҩагашьа рыла, акыраамҭа арра дшыҟаз ҩашьомызт.
– Сара сызлаз архәҭа Кавказ афронт аҿы ианыртҟәа, уахь саанхеит... Снанагеит Аԥсны, иара
убра сшыҟаз ауп азакәан ҿыцгьы шышьақәгылаз.
Аиҭаҳәара сылшом аџьажәлар уа ирымоу агәырӷьара! Амал змаз ауаа рмазара жәлары зегьы
ирзеи­ԥшыртәит, аамсҭцәа рыдгьыл шаны анхацәа
ирырҭеит, иахьабалак аартра иаҿын хатәыбызшәала амеқьҭебқәа, хәыдаԥсада ауаа ахьрыдыркыло
ахәшәтәырҭақәа. Аԥсуаа ироуеит акралра. Аиҳабыра хадас иамоугьы даԥсыуоуп, анхацәа дрылҵит.
Аҵыхәтәан, атҟәацәа арахь ҳандыргьежьуаз, Аҟәа
ауп аӷба ҳахьҭалаз. Аԥсуаа, сшаублааз анырдыр,
«Шәыжәла зынӡак ианыӡааӡеит Кавказ, ара уҟаз,
иахьуҭаху анхарҭа уаҳҭоит!» ҳәа даара исыдгьежьылеит. Аха, ижәдыруеит, саби сани сыда дрыма­мызт,
зымч зшәахьаз џьоукы ракәын даргьы, ирыц­
ҳашьан амҩа сықәлеит. Изларгәаӷьызеи ҳабацәа
насыԥдақәа уи еиԥш атәыла ааныжьра? Џьанаҭ ҳәа
акрыҟазар уа иҟан, даҽа џьанаҭк изашьҭалазеи?!
Жәларак рхаҭарнакцәа, шәыххь згеит, хәҭаала сара
абраҟа, хәдацәаҟынӡа ахьы сыладыртәозаргьы, ара
саагылом, уахь схынҳәуеит!
Исаҳауаз зегьы сдыргәырӷьеит саргьы, аха уи
ацәы­ргара
­­
сылшом, акы сышьҭарӷәӷәаны сакуп...
Иҟа­­лап сгәырӷьацәазаргьы.
Таҳир, ҳиԥхьаӡошәа дҳалаԥшуа, иӡарақәа кны
дыш­ҳалагылаз, ашьшьыҳәа деиҭаналагеит. Уи ибозар акәхарын зегь ҳагәқәа рҿы аԥырԥырҳәа иаақә­
лаз агәыӷра мцабз.
–   Аҭаҳмадцәа, аҭакәажәцәа, аҳәса, ахацәа, ахәыҷ­­
қәа... цәгьара згәы иҭам жәларак, аӡәк иеиԥш ҿык
465

еицҭацәажәаны амҩа иқәлоит рыԥсадгьыл ахь. Дыз­
ус­­ҭада зыҩныҟа ихынҳәуа амҩа изымҭо? Иазхоуп,
дадраа, ҳахьынӡаржьаз, ҳахьынӡагәаҟыз, ҳахьын­
ӡанҵәаз!
Абас зегь ҳаибганы знык аусуцәеи анхацәеи
рҳәын­­ҭқарра аҳәааҿынӡа ҳаԥсы ҳазнагагәышьар,
аҳәынҭқар – ашьҩы иааимырбыз, асулҭангьы иижьаз
аублаақәа, рыҩныҟа иаауеит ҳәа амҩа ҳарым­ҭар
залшом! Абас жәларак зегь ҳаибарҳәага ҳаԥсадгьыл
ссир Аублаатәыла ҳналалоит. Игәырӷьаҵәа иаҳԥылоит иаргьы!
Агәырқьҳәа ҳҽынкажьны игәыдаҳкылоит ҳабацәа
рыбаҩ змадоу ҳадгьыл. «Ҳаҭоумҵан, уара абас аамҭала уахьгәыгәҭаҳажьыз, узыԥсаз дырны ҳхынҳәит,
иҳагымхаша!» ҳәа ажәа гәлымҵәахқәа ҳәо, еиҭагәыдаҳкылоит. Зыԥсадгьыл ӡбахәыда блала изымбацыз, иаршанхап: агәгәаҳәа еилаҭәоит ишәах­ԥсараха
арҩашқәа, ибзарыбзаруеит абнара...
«Шәааскьала, дадраа, сасцәаҵас шәхы шәым­ԥхьа­
ӡан, шәаԥшәымацәоуп, ари адгьыл шәара ишәтәуп!»
– абас аҿарацәа шәрабжьахуеит шәарҭ аҭаҳмадцәа.
Нас ҳаԥхьа шәгыланы, жәлеибаркырала аублаақәа
шаны рынхарҭақәа дшәырбоит.
Иуаҳахуеит иахьабалак ацәажәабжьқәа: «Уара,
дад, абри иубо аԥацхажә, акгьы зқәымыз уабацәа
рыҩныжә ауп, анҭ абнара иагаз аҵәахаҳақәагьы
дара еиҭарҳаит... Уқәӷьацааит, унеины уахыл!», «Уарах, дад, абра акәын иахьықәынхоз уабацәа, аамҭа
рызхымгеит, иқәӡаахьазаап рыҩнқәа, аха имыӡит,
убама, урҭ рхәышҭаара, уахәаԥш, абар ахчныза,
абар алҩақ зыхьтатоу ахаҳәқәа. Абраҵәҟьа иргыл,
дад, аԥацха, агәгәаҳәа еиҭеиқәҵа ицәахьаз уабацәа
рхәышҭаара!» Абас аӡәаӡәала иааныркылоит рабацәа инрыжьыз амӡырхақәа. Дук мырҵыкәа ана-­
ара унарықәԥшуеит аҩнқәа рхыбрақәа, еишьылӡа
ажәҩан цқьа иналалоит аублаақәа рылҩаҵә, игоит
466

ахухуҳәа алашбыжьқәа, акисиҳәа еиларԥсоит арба­
ӷь­қәа...
Ашәышәбжьы аҭыԥаны, акаҩҳәа Аублаатәыла
ины­қәҩуеит, араҟа иаҳхашҭхьаз, аха уаҟа аҳаҷаҳәа
иаҳ­гәалашәаз ахацәа рашәақәа!.. Усҟан дыдрак еиԥш
зегьы иаараҳауеит «О-о-ҳ, гәышьа!» ҳәа Ауб­лаатәыла
агәыраҳаҭбжьы!.. Ишәаҳауама, сашьцәа, ари ԥхыӡым,
иҟалаша усуп ҳара ҳхацәахар!..
Абарҭ ажәақәа иҳәеит Таҳир убасҟак дацраланы,
убасҟак игәыҿкааганы, амула бзиагьы убас аҟәырҟан дзаԥхьарымызт, аныҳәаҩ ԥшаахгьы убасҟак
еиламырсҳакәа дызныҳәарымызт. Уажәраанӡа еихә­
ла­гәан иҟаз аҭынчрагьы аҵыхәа ԥҵәеит.
– Дад, абыржәыҵәҟьа ҳабацәа рымӡырха снеи­
ҩеиуа сықәгылан! – дааӷызы-ӷызит Сиҭ.
– О, анаџьалбеит, сара исымоу зегь нҵәахьеит,
убарҭ зегь ҩагылан ашә илеибагәон, арахь иҩналарц! – изымчҳакәа, дааҟуҵәыуеит Ҭаҭласҭан, иуапцәа хылԥа раҵәаны илаӷырӡқәа аларыцқьауа.
– Араҟа ауп сахьиз сара... Аублаатәыла абазбагәышьахьоу, аха, Таҳир, уара уанцәажәоз, тәыла
ссирк салаԥшуан, саб гәышьа ииҳәалоз ашәагьы
слымҳа иҭаҩуан... – нациҵеит иблақәа ҭыҵны ицо,
арԥыс еихатыр игылаз.
Сара акы сырҩашьны саман, амшын иалаҳаз
иеи­ԥш смадаӷьмадашәон салҵырц, аха исылшомызт.
–   Ҳахәрақәа хтит ҩаԥхьа, издыруада зынӡа иӷьа­
ӡарц акәзаргьы! – даацәажәеит аҭаҳмада Дауҭ. – Аха,
еиӷьу-еицәоу ҳәа алаԥшра ҳамамзар, ҳаԥсадгьыл
ахь ҳхы ҳархароуп. Уара узқәылаз умҩа нагӡа, дад
Таҳир! Еибашьроуп... еилаҩеиласроуп... угәуҽаныз,
амарџьа! Арахь ҳара ҳажәлар ҳрызҵаап, ирҳәо ҳазыӡырҩып, ираҳҳәаша, анцәа иҟнытә, уажәшьҭа
иаа­дыруеит!
Дауҭ иқәшаҳаҭхеит аизара иалахәыз зегьы...
467

Таҳир иҩызцәеи иареи иара убраҵәҟьа инаҳалҵны
рымҩа инықәлеит.
Ауха мзаҭахамҭан, илашьцан, аҵхгьы агәы ина­
хысхьан. Сиҭи сареи ҳабжьы ныҵакны ҳаицәажәо,
аӡә даҳҿаҳар ҳәа ҳшәаны, мҩахәасҭала аҩныҟа амҩа
ҳақәын. Аизарахь ҳанаауаз аарлаҳәа игәагәоз аҭаҳмада, уажәы, анкьа иҭәымҭа данҭагылаз еиԥш, аӷьараҳәа
саԥхьа дгыланы днеиуан. Амҩа ҳанықәызгьы, аҩны
ҳанааигьы, иҟьаҟьаӡа иаашаанӡа зыӡбахә ҳамаӡаз
Аублаатәыла акәын. Иаҳгәалаҳаршәон аҭыԥхьыӡқәа,
арҩашқәа, аӡиасқәа, аӡыхьқәа, ашьхақәа, аԥсҭақәа.
Ҳалацәажәон, знык ҳаԥсы ҳаманы уи адгьыл ҳзықәнагалагәышьар, ҳнапы зҳаркышаз...
Ҳабаҩқәа Қарынџь-Овасы акаршәраҿы иҟан ум­
ҳәозар, ҳаԥсқәа Аублаатәылаҟа ицахьан...
***
Уахык Ҭаҭласҭан иҩны еизаагеит еиӷаз ахжәлан­
тәык рхаҭарнакцәа. Ҵоуп, уи аизара Таҳир дақәым­
шәеит, дахьцаз дыхнымҳәыцызт.
Аизара аԥшьызгаз аԥханагьлацәа рахьтә аҭаҳмада Ҭаҭласҭан даақәгылеит:
– Шәарҭ ахжәлантәыкгьы, наџьнатә аахыс еиуацәаз,
еибаҭахыз шәакәын, ҷкәынцәақәак шыхәмаруаз шьак
рылибахит ҳәа, абранӡа шәхы намгӡакәа, шәнибакылар шәылшон, аха иҳаҩсыз артытра ҳалагарым, аублаа
жәлар рыхьӡала сшәыҳәоит, ҳҭагылазаашьақәагьы зеиԥшроу жәбоит, уахарнахыс аиӷара аҵыхәа ԥышәҵәа,
шәеинаал, шәгәыдибакыл-шәхыдибакыл!..
Ашьа здыз, аиӷара ахы зырҵысыз Наӷәацәаа аԥ­
хьа ацәажәара дара иртәын, реиҳабы Дацман дҩагылан, усгьы ҿааиҭит:
– Аԥханагьлацәа, шәыххь згеит, шәарҭ шәаҳаҭыр
ҳазԥымҽит акәымзар, ҳарҭ Наӷәацәаа џьара ҳабла
ҳазцәырго ҳаҟаӡам, Чызмааи Ҵандарааи еидгыланы иҳалахәмарит ишырҭахыз, иаҳхыччеит иахьын­
468

ӡарылшоз! Лыԥсаак даҳмоузаргьы, ҳшьа каҭәеит,
иҳахшаз иреиӷьыз арԥыск ашәахсҭа иныззала адәы
дықәуп. Ма ҳахҵәап, ма ҳанхап, аха зхызкәачрахаз
ихы иҳардырроуп, уаҳа нышәашьа ҳамам!
Дацман дгәааны игәы еиҟәыҷҷо, уажәымзар-­
уажәы иабџьар ааҭыхны аҵықьҳәа дхысып уҳәартә
акәын дышцәажәоз.
–   Дацман, уххь згеит, – ҿааиҭит Сиҭ дҩагылан.
– Ишәыхьзеи, уара, аублаақәа аԥсреи анхареи ҳаш­
рыбжьагылоу згәашәымҭозеи? Ар еибашьуан, Ҳабыџь дцәаӷәон ҳәа, амаҷ еимакны ҳнибарҵәоит,
уаҵә иаҳԥеиԥшу ҳазхәыцӡом!
– Уаҵәы иԥсуа дсыздыруам, иахьазы Наӷәацәаа
ҳаԥсуп! – аҭак ҟаиҵеит Дацман, Сиҭ иажәа ахы ахьцоз зынӡак дазымхәыцкәан.
Ашьҭахь, дарбан сгәалашәом, Ҵандараа иреи­
уаз ҭаҳмада хынҷыгәыгәк, илабашьа иԥышьҵаргәаны дҩагылеит, араҟа итәаз зегьы дагәацәазшәа
даҵаҳәҳәаны ҿааиҭит:
– Ажәлар, абзиара шәықәзааит. Ҳара Ҵандараа,
харада ахара зду ҳакәхеит. Ҩыџьа еисын, аӡәы ашьа
илҵит, аха ҳара ҳаҷкәын дзыхҟьазеи? Уи дрыбжьагыламзар, издыруада, аҩыџьагьы еибгала изеиԥырымҵыргьы ҟаларын. Закәызеи, Наӷәацәаа, шәыххь
згеит, аҽы иазымиааиз акәадыр дасуан ҳәа, иарбан
ҳара ҳзыхҭашәкыз, акыр шәылшозар, абан шәаӷацәа
еиԥхыҟәҟәа иахьтәоу!
Ари еиԥш аҵәы алаҵан ацәажәара аууҳәа иааиланаҵеит Наӷәацәаа, арԥарцәақәакгьы рҟамақәа
ирыхеит, иҳаибарбап ҳәагьы еиқәмақарт, аха ажәлар
еиурмыжьит. «Еиӷьу ҟаҳҵоит ҳәа ҳшашьҭаз еицәоу
ахь икылсит», – аасгәахәит сара, еизыҵҟьаз еиҟәкуа
сахьрыбжьагылаз. Уажәшьҭа уаҩы ибартә иҟан
аинаа­­лара акгьы шалымҵуаз.
Дҩагылеит Чызмаа Рашьыҭ, уи Хәсеин-ефенди
дыҩнеидеижьҭеи мшыбзиа аҳәараҵәҟьа илымшо
469

дԥагьахан дыҟан, ҽыла аныҟәарагьы иаҭәамшьакәа,
аамсҭцәа реиԥш агәыжь ааихәеит, мци-ҵабырги
неиқәырҽаҽан, идгьыл аҳәаақәагьы кыр инаскьеигахьан.
– Аԥханагьлацәа, шәыххь згеит! Ҳаҷкәын ихарамкәа аус дақәшәеит, иԥсы данақәԥш, ихы аиқәырхаразы аҳәызба иҟьеит, еиҭасҳәахуеит, ихы аиқәырхаразы. Аха уи аӡәгьы деиҩырҳа дкаимыжьит,
баша диҵкәеит, шьа кәармак иааилҵыз ҳақәӡран
ҳаҟа­заап ҳшыжәлантәу зегьы! Ҳаҷкәын ҳауа бзиа
Хәсеин-­ефенди иҟны амаҵура далоуп, аӡәгьы дихарам. Ҳара ҳҽаҳҵәахуам, ҳабналом, ҳазшьуагьы даабарц ҳҭахуп уажәшьҭа!
Абас, Чызмаа Рашьыҭ аҽыр-ҽырҳәа агаз амца лалеиҭәеит! Аӡәы акы иҳәо, акы иаҳауа изыҟам­леит,
еилаҩынтрахеит, аха иааулакгьы еижәымҵакәа
иаҳҟажеит. Ажәланытәқәа уажәшьҭа рҽеидкыланы,
хазы-хазы ақәҵра иналагахьан, ара жәпаҩык еиза­
ны ишыҟаз раҳазар акәхап, фицарк хыс дызмаз
ақыҭа заптиецәа, ҳмухтаргьы днарылаҵаны, ҽырх­
хыла иааҳадгылт.
– Шәааскьа арахь! Закәызеи, шәеилыҵны шәгылоуп! – ҿааиҭит афицар, иабеидыруаз, идыруазаргьы, усс иабеимаз арҭ ахжәлантәык иреиуаз хаз-­
хазы рыҽшаны изгылаз.
– Шәааскьа, уара, шәдагәахама? – еиҭеиҳәеит иа­
ра, аха аӡәгьы иҭыԥ дахымҵит, ҳара аԥханагь­лацәа
ҳнаскьан, иаԥхьа ҳаагылеит.
Афицар иҽы аӷәра нақәыршәны, иӡарақәа кны ажәлар даарылаԥшит, шәабаҟаз, шәеизызгазеи иҳәарц
иҭахызшәа, нас ибжьы ҩеиҵихит:
– Зегь зымчу асулҭан адҵа иҟаиҵаз амчала, ари
аԥашьалыкь аҿы иҟалеит умуми саферберлик!*
Умуми саферберлик – (ҭырқә.) зегь рзеиԥштә аррахь анаԥ­
хьара, азеиԥштә мобилизациа.
*

470

Дычмазаҩны иарҭак иаӷроу ида, жәааи хынҩажәи
жәабеи ашықәсқәа иаарыбжьанакыз ахацәа зегьы
абџьар шьҭырхроуп! Арра иацәыбналаз дарбанзаалакгьы аԥсадгьыл зыԥсахыз аӡә иеиԥш иқәуп
ашьра!
Ибжьы ҷахьаӡа, зны ииҳәаз азмырхакәа, деиҭа­
шьҭрақәлан еиҭеиҳәеит афицар. Иалгамҭаз, ибжьы
хьырвыр иаҳагьы иҩҭигеит: «И-қәуп ашь-ра!».
Арҭ ахҭыгәлаанӡа ауу зыхгоз, иҳазмыршәыкь­
уаз, хыџьара рыҽшаны еиӷарыла еиҿаԥшуа игылаз
ажәлар, ҟытԥсытк рыхәлымшәо, иӡыҩӡа иааилахеит.
– Абри акәын иҳагыз! – лоунытә даақәыԥсычҳан,
дааӷызы-ӷызит аҭаҳмада Дауҭ. Иҟалап зегь ргәы
иҭиҳәаазар уи, аха аӡәгьы илаҿимҭит, еихаԥс-­еиҵа­
ԥсы игылан...
Сиҭи Дауҭи аарлаҳәа игәагәо, иаалырҟьаны иаҳ­
ԥа­ҳалаз амитә иалацәажәо инеиуан... Урҭ срышь­ҭан
саргьы, сгәы сҭахәыцуа:
«Хы-жәлантәык зеиӷьаҭамыз рхаҭарнакцәа еицәажәон иахьа, аха дасу рхы мацара, рыжәла мацара, адәныҟа аҽраԥшра мацара акәӡан изызхәыцуаз,
дызусҭазаалак аӡәгьы ибарц иҭахымызт урҭ реи­
ӷара, хама-хама реихара, џьоук ргәы иахәоит ҳәа
рхы ацәгьа аҳәара, зҭагылазаашьа амалагьы ибааԥсыз аублаақәа раӡәыкра зынӡак ишаркәадоз. «Ҳара
ҳтәы», «ҳажәлар рзеиԥш ус» аҭыԥан, «сара стәы»,
«сара сыжәла» мацара акәӡан рыххатәыс иҟаз.
Абриаҟара агәаҟра мҩа ианысыз ажәлар, знымзар-зны рцәаҩа иарҿиар акәӡамзи аидгылара зыԥсоу аилкаара? Ма уи гха-малырны иҟаӡазар аублаа
игәы-иԥсаҿы? Иахьа дышԥаҳақәымшәеи Таҳир, уи
зегь еилыффаҷа иҳаиҳәарын, иаҳзымӡбаз аинааларагьы даҽа мҩак иқәиҵара дыҟан, аха дааугарауазеи?
Абар уажәы ҳаԥхьа иаашьҭалеит ажәлар рҵеи­
цәа зыхәлабгараны иҟоу аибашьра... Убриоума, нас,
471

жәлан­тәыла аиӷацәа еинзрааларан иҟоу? Диаша­
гәы­шьоуп аҭаҳмада Дауҭ: убри акәын аублаақәа
ирыгыз уажәы!»
***
Аҵх кыр инеихьан Заурҟан иажәабжьҳәара даналгоз. Ус баша ҳаицәажәо ҳаштәаз аҭаҳмада игәаламшәеит ажәак. «Мшәан, акәтаӷь ма даҽак знырџьыло, ахәҵәы змоу... абҩалых... Ҳаи, афы асааит,
схы ишԥаҭыкәкәеи!» – дгәаҭеиуан иара.
– Адырган! – инеигәаласыршәеит сара.
–   Ииашоуп, саԥхьа рахә уоухьеит, адырган! Аха
аублаақәа ҳтәалагьы уи ахьӡ сгәалашәом, умбои,
ма ажәа ԥшаахк акәында, ажәа баша! Ее, дад Шәарах, ари аҩнаҭаҿы, ма агәылара џьара уныдыххыланы урызҵаар, иааугәаладыршәап ҳәа уҟоу уи ажәа!
Анышәынҭра џьара шьҭыбжьык ахылҵуа аиҳа, аублаа ажәак џьаргьы иуаҳараны иҟаӡам ара! – ирҵаулаӡан даақәыԥсычҳаит Заурҟан. Ҩ-напыкла ихы
еимлагәа икны, кыраамҭа ҿымҭӡо дтәан.
Сара ҭынч сихәаԥшуан, уажәы, исҭахы-исҭахым,
сазымхәыцыр амуа сааҭагылт ари аҩнаҭаҿы сара
сзыхҭыгәлаз атрагедиа.
Заурҟани сареи ҳанеиқәшәа раԥхьатәи амшқәа
раан, аублаа бызшәа ыӡыр ҟалоит, издыруа зынӡа
имаҷӡахеит ҳәа иасҳәо саналагалак, ихеимҵошәа
сирбон. Уи, анкьатәи иԥсадгьыл Аублаатәылаҿы
ашьхақәа, аӡиасқәа, абнақәа, абаажәқәа шыҟоу
еиԥш, ихатәы бызшәагьы еиқәханы иҟоушәа агәра
сиргон. Имасымкит, аха абри еиԥш ҵаҵӷәы змаӡамыз агәаанагара хаиҵаҵәҟьома ҳәа иџьасшьон.
Уаха еилкаахеит зегьы. Аҭаҳмада цынҵәарах
хьаҳә­рада ицәыӡхьаз, дзызхьуаз, аԥсҭазаараҿы
иҟа­ҵәҟьоушәа ибаларц иҭахызаарын, иара изы уи
гәы­жь­жьагазаарын, раԥхьаӡа иҩны саннеи ауха,
аԥсцәа рчара исзиуз еиԥшызаарын...
472

Заурҟан Золак убри еиԥш аԥсҭазаара дҭанаргылеит, иҭахы-иҭахым, уаҳа цәцашьа имамкәа
акырынтә иаԥхьа иаақәгылон абызшәа апроблема. Зны, жәашықәсала, ихы мацара дацәажәон
акәымзар, ихатәы бызшәа ахьимаҳауаз даԥырган.
Иԥсадгьыл еиԥш, изааигәаз иуацәа-иҭахцәа реиԥш, игәхьааигон ибызшәагьы. Иагарааны, џьоук
еицәажәо инаиаҩсыр, аублаа бызшәа рҳәоз џьшьа,
илымҳа нарыдкыло дрышьҭалахьан. Ашьҭахь,
ижәлар рахь даныхынҳәгьы, изгәамҭар ҟаломызт,
дхәы­ҷаахыс иидыруаз, ахьхьаҳәа хатәы бызшәала
дзацәажәоз, дыззыӡырҩуаз, иаҳа-иаҳа амаҷхара
ишаҿыз, аҿар игылозгьы, бжаҩык аублаа бызшәа
цқьа ишырзымҳәоз, џьоукыхгьы зынӡа ишырзымдыруаз...
Абас, иара аԥсҭазаара ахаҭа практика усны иҿа­
ԥхьа иқәнаргылон абызшәа азҵаара, Заурҟан Золак
дынхо-дынҵуа иԥсадгьыл аҿы дыҟазҭгьы, уи апроблема зынӡакгьы ихахьы имааиргьы ҟаларын.
Сара стәы хазуп, сара даҽа аамҭак салиааит.
Зау­рҟан Золак гәаҟрас имоу – сара сзы игәаҟрам.
Иҟоуп­схатәы бызшәала сзацәажәо сызлыҵыз сыжә­
лар, иҟоуп схатәы литература, схатәы бызшәала
аҵара рҵоит ашколқәа рҿы, аинститутқәа рҿы.
Аха сара сызгьы филологк иаҳасабала саԥхьа иқә­
гылоуп уи апроблема. Сара сзанааҭ – анаука-аилкааратә усура иадҳәалоуп иара. Жәлар рыԥсҭазаара
иадҳәалоуп, уи иаӡбароуп иара. Ус акәымкәа, бызшәак џьара залымдарак ацрасзар, жәларыс уи зтәылазаалакгьы, сара сгәы снархьуеит, убриазы акә­ӡоуп,
амшын сышьҭахь иааныжьны, хара, тәым тәылак
ахь сахо сзаазгьы...
Абас, џьара каршәрак аҵыхәан ҳаиқәшәеит ҩы­
џьа ахацәа, аӡәы – шәышықәса ирҭагылоу, егьи – ҩа­
жәижәаба, дасу иара итәала дазхәыцуеит, иара итәа­­
лагьы хьаас имоуп абызшәа азҵаара.
473

ҲНЫХА ШЫӠЫЗ
Аамсҭа Мансоу имӡырхаҿы наԥшыхақә дсымбахьази, иаразнак дыздырит Али Ҳазреҭ-ԥашьа,
дзықәтәаз иҽеиқәа ҳарак акәадырырҭа дахҟьар ҳәа
дшәозшәа, аҵларкәыкә еиԥш дадпаӷьлан. Аҽыхәа
иақәтәаны ивагылаз афранцыз еинрал еихыкка-­
еиҵыкка, ауаҩ фархь ихылԥа абз ахьажь мҵәыжәҩа
еиԥш иӷраҷкәынӡа дахьидубалоз, аԥашьа иаҳагьы
дархәыҷуан... Урҭ рышьҭахьҟа еиқәҽыжә игылан
афи­­­царцәа жәпаҩык.
Ҳмухтар, еилақь игылаз ажәлар даарылҵын,
дшәаԥырҳаԥуа аҽцәа днарԥылан, ихылԥа ааихихын,
илахь асаара инышьҭасуа дреихырхәеит. Аха уи
зынӡакгьы дгәеиҭомызт аԥашьа, илаԥш абрахь игылаз аублаақәа иҳалаҟацан...
– Ҳаҭыр зқәу Қарынџь-Овасы иаланхо аублаақәа!
Шәҭоуба еилажәгазшәа, Аллаҳҭаала изаӡәу асулҭан
ду шәидымгылошәа ажәабжь бааԥс игәарарҵаз
хасҵом! Игәы шәасып ҳәа сыҟам дала-шьала шәара
ишәгәакьоу, асулҭан иарӷьажәҩа Азнаур-ԥашьа! – ибжьы ҵәыҵәӡа иааҳалаҩит. – Ҭырқәтәыла адунеизегьтәи аибашьраҿы, изыхҟьазаалакгьы, иара ишахәҭаз
еиԥш изалымҵит. Уи рхы иархәаны, џьоу­кы ажәлар
рыҩнуҵҟа ацәгьа дыршуеит. Аха ргәы иажьоит. Дызусҭада, Аллаҳҭаала изаӡәу, адунеи амсылманцәа зегь
раб иахыхра зылшо? Аллаҳҭаала наӡаӡа дшыҟоу еиԥш,
асулҭангьы дыҟоуп, аҳаҳаи, џьоукы шәрымжьааит!
Асулҭан имчра еилаҳа­уеит ҳәа игәыӷны, хама-хама аихара иаҿу аерманцәа, акәырдқәа уҳәа лассы ирхацәарц
иҟоуп. Асулҭан даӡәым, ижәбоит ари исыдгылоу дзакә
хаҵоу, ҳара ҳацхырааразы афранцыз ар драԥгыланы
даҳзааит. Абас ар ӡхыргеит англызцәа, реибашьыга
ӷбақәа ирҷаԥшьоит асулҭан итәарҭа Сҭампыл. Абырзенқәа иӡхыргаз ар хьыӡла-ԥшала еибашьны мрагыларахь анаскьара иаҿуп. Мап, ихасҵом, – даҿын иара, –
474

ахаа­нгьы хаҵара згымыз аублаақәа, шәарҭ агьааурқәа
шәрымкәкәааны амсылман дгьыл шәаҭәазшьаз асулҭан имчра шәадымгылошәа ирҳәаз! Мап, уи абыз­
ҳәацәа идыршаз акоуп!
Сиҭ днаҳалҵын, шьаҿақәак ԥхьаҟа днаскьеит
ихыл­ԥа ааиҩыҵракны, усгьы ҿааиҭит:
– Аԥашьа, уххь згеит, иуаҳаз иашоуп. Ҳарҭ асулҭан
ҳиаӷам, аха аибашьра ҳалшо ҳаҟам, анкьа зны ҳхацәа-еибашьцәазаргьы, иахьа ҳаԥсаҟны ҳнеин ҳаҟоуп, ҳахьнеилакгьы анҵәара ҿҟьаса иҳашьҭоуп, ҳгәы
ҳамҟьеит, ҳаԥсы ахьҭоу ҳақәшәмырӡуазар, уаҩы
ҳаи­ԥырхагам. Аллаҳҭаала дсыманы суҳәоит, уаԥс­
ҵәык азна иаанхаз ҳабашәыхәарҭоу, шәаҳҟәаҵ!
Али Ҳазреҭ-ԥашьа аҭаҳмада днеиҿаԥшит:
– Сужьарц иақәукит! Ԥхашьараӡами, уӡышӡа!
Амухтар, уабацеи? Иаасырбеишь асиа!
Амухтар амаҭ ицҳазшәа дҩышьҭԥа-ҩышьҭԥеит,
икәа иааҭихит ақьаадбӷьыцқәа, ирццакны аԥашьа
иахь иҿанынеиха, урҭ иарԥырԥыруан аԥша.
– Уԥхамшьаӡои, аҭаҳмада, иубома ара заҟа хьӡи
жәлеи ҭаҩу? Еи, ажәлар, шәааӡырҩы! Асулҭан ду
ихьӡала ишәыдысҵоит! – ишькыл кьаҿқәа днарынгыланы, ибжьы иаҳагьы иҩеиҵихит Ҳазреҭ-ԥашьа:
– Абри ассир зыӡбахә аҳәо дарбанзаалакгьы аӡә
дагымкәа, уаҵәашьҭахь ашьыбжьон абри амеидан* аҿы еизароуп! Зҽыԥхьазкыз, абри ҳахьгылоуҵәҟьа иқәшәоит дыкнаҳан ашьра, иҭаацәа – рӡы
ахьаамыҩуа ахгара!.. Ашәахтә шәара шәаҟәыҵит,
уи змааноузеи? Жәамш рыҩнуҵҟала шәахтәыс
ишәықәу зегьы ылхны, иааган абри амухтар ишәҭоит, ишәаҳама? Нас, акрыфара шырҭаху шәзымдыруеи ара шәқыҭаҿы игылоу асқьар? Есхымш
қыҭацыԥхьаӡа хәба-хәба хы ашьамаҟа, ԥсасазар
– ҩажәижәаба-ҩажәижәаба хы!.. Уи иадымгылаз,
Меидан – (ҭырқә.) аизарҭа адәы.

*

475

асулҭан ду диԥсахит. Асулҭан дзыԥсахыз, идингьы
иԥсадгьылгьы иԥсахит. Аԥсах­ҩы ари атәылаҿы аагылашьа имам!..
– Аԥашьа, уххь згеит, уҳазжьом, уажәнатәгьы иудырырц ҳҭахуп, иаҳзынхаз ҳаҷкәынцәа аибашьра
иаҳза­хәлажьуам, ишәаҳҭаша рахәгьы ҳамам, ҳажәзаҵәқәа шәаҳҭар, ҳасабицәа амла иагоит!
– Уаҵәашьҭахь аӡәгьы дкылсуам, ишәаҳҭаша
арахәгьы ҳамам! – нархылҟьеит еиқәыӡырҩуа игылаз аублаақәа, ԥыҭҩыкгьы ана-ара иааилаҩеиласит.
– Аа-а, исуанрахь* шәхы шәырхеит, излазбо ала! –
иҽы ишьхәа наирбан, Сиҭ иҽааидихалеит аԥашьа,
ҳаргьы агәырқьҳәа ҳшеимазакыз ҳнаскьеит ԥхьаҟа.
– Азҩаҿкы шәылазҵогьы даадыруеит! Дабаҟоу ани
зҵара дула зхы тҟәацуа? Илим, ихьӡузеи? – ихы
амухтар инаиқәикит Али Ҳазреҭ-ԥашьа.
– Таҳир! – иҳәеит амухтар ибжьы ҩыҭганы, ампыл даҵаххны икуазшәа, инапқәа ҩышьҭыхны.
– Жәларак ҳусқәа дырхашшаарц Сҭампылҟа
дцеит Таҳир! – аҭак ҟаиҵеит Сиҭ.
– Дахьцалакгьы ҽеи згәы иҭоу уаҩым, шәаагыл,
уи иҟынӡагьы ҳнапы наӡашт лассы! Шәара шәха­
ҭақәагьы цәгьамзар бзиа зымуа жәларуп! Амбжьахқәа! Ахәыжәлацәгьақәа! Анҭ ишәыҟәну шәҟамақәа рыҿқәа реиԥш шәыцҳауеит ҩнуҵҟалагьы
дәныҟалагьы! Шәарҭ ишәхымҟьац иҟоузеи? Ианышәҭаху аԥашьа дышәшьыр ҟалоит, ианышәҭаху, авекилцәа** шәшьыр ҟалоит, уажәы арра ацарагьы мап ацәышәкуеит! Шәызусҭцәада? Шәабатә
уаа хама­ԥагьақәоу? Ишәасҳәо шәаҳауама? – ахәаара даҿын Ҳазреҭ-ԥашьа: – Ахара ишәыду рацәоуп, иахьа ишәы­моуп аамҭа, асулҭан иҿаԥхьа шәхы
ҿышәх! Мап анакәха, ари адгьыл шәахыҵроуп!
Исуан – (ҭырқә.) абунт.
Векил – (ҭырқә.) аминистр.

*

**

476

–   Ари атәыла ҳақәнагалеижьҭеи хҵәароуп ҳаз­
ҿӡоу, шәара шәеиԥш ҳаргьы ҳамсылманцәоуп, Аллаҳҭаала шәиҵаԥшны уажәшьҭа шәаҳҟәаҵ! – дцәа­
жәеит Ҭаҭласҭан.
– Мап, шәара, аҳаиуан еиԥш, динда адәы иқәу
жәларуп! Амсылман дгьыл аҿы уаҳа нхашьа шәымам!..
– Хәыҷи-дуи жәларак рыхҵәара закә рыцҳароу
удыруеит, уххь згеит, аԥашьа, ҳхы абашәырхои, ҭыԥс
иаҳзалышәхуазеи? – дҵааит Сиҭ ивагылаз аҭаҳмада
Дауҭ.
– Мачхәума аҭыԥ ҭацәқәа, Шьамтәыла... Арабсҭан...*
– Ҳлахьынҵа хҵәарада уаҳа акгьы анымзар,
ам­ҩа ҳашәҭ, ҳхынҳәуеит Кавказҟа, ҳаԥсадгьыл
ахь, Аублаатәылаҟа! Ҳара ҳаазмырбуаз аҳәынҭқар
дахыргеит, ишьақәгылеит аџьажәлар рзакәан ҿыц,
амҩа ҳашәҭ, урҭ ҳрыдыркылоит! – абас аҳәара алеигалеит Сиҭ.
– Амҩа ҳашәҭ, ҳаԥсадгьыл ахь ҳхынҳәуеит! – ауу
аилдыргеит арахь згәы ԥыжәжәо игылаз аублаақәа.
– Ишԥа? – дхәааит аԥашьа, ашьа зхыҵәалаз иблақәа нархигеит ажәлар, иҿы ахьааиртыз ус иаанханы иҟан... Нас, ашьшьыҳәа ихы наирҳәын, раԥхьа
днаихәаԥшит афранцыз еинрал, нас ишьҭахьҟа
игылаз афицаргьы... – Ишәаҳама арҭ амбжьахқәа
ргәы иҭаркыз? Азҩа еиқәаҵәа ҳагәҭа иҵәахны ҳадтәалазаарын! Амухҭар хҭыԥшша, уцәазма
арҭ аиҵаҟәаҟәақәа андыршоз? – иахьынӡаилшоз
дыҳәҳәеит Али Ҳазреҭ-ԥашьа.
– Аԥашьа, уххь згеит, амҽеиқәеи ахымхәыццәеи
ртәы Хәсеин-ефенди иахь есымшагьы аҩра саҿӡан!
– иҳәеит амухтар дшәаԥырҳаԥуа.
– Нас, Урыстәылаҟа шәхынҳәырц иақәышәкит,
Арабстан – (ҭыркә.) Аравиа.

*

477

шәры­­­­дгыларц шәҭаххеит дин змам, уеи ҭахи ззымдыруа аҟаԥшьқәа? – икәадырырҭа дахаҵәиуа аҳәҳәара, ацә­ҳара даҿын аԥашьа. – Аҭынчра зцәыӡны аила­
ҩынтра иаҿу Ҭырқәтәыла иалалазаап зегь реиҳа сзыцәшәоз булашьма...* булашьма... булашьма!
Абри ажәа шиҳәоз мацара иҽы аҟамчы нажәҵаны,
дхыԥхыԥуа агәарабжьара дныбжьалт, ицҽыжәызгьы
агәырқьҳәа инаишьҭалеит.
***
– Ҳазреҭ-ԥашьеи шәареи шәышԥеилгеи ҳәоума
узызҵаауа дад, Шәарах? Ҳаилгеит ус, цәгьам-бзиам!
Абас даҳԥырҵит аԥашьа, аублаақәа ҳаиԥш, иага
ус иман, аха хәҭак асқьар ҳагәҭаны иаанижьит.
Уажәраанӡа ӷәарапара еихоз ҳарԥарцәа, иаарбалак
ҟаҵо иҳалаз асқьар ирҿагыло рҿаархеит. Уахык,
аҵх лашьца рхы иархәаны, аџьаԥҳаны ахьыҵәахыз
илақәлан, абџьар рацәаӡаны иргеит, макиналт туфекгьы** налаҵаны, аррахьтә ихынҳәыз аубла арԥарцәа уи алахысшьа здыруаз маҷҩымызт. Уажәы, аџьа­
ԥҳаны ҵәахырҭақәеи уи мҩанызгоз аҽыуардынқәеи
дырҳәуа мацара, аамҭа кьаҿк аҩнуҵҟала, абџьар
маҷымкәа еидыргалт. Есыуаха гәыԥ-гәыԥла рыҽшаны, абџьар зкыртә иҟаз реиҳараҩык ақыҭақәа аанрыжьит.
Уеизгьы ҳарԥарцәа рахьтә ԥыҭҩыкгьы асулҭан ир
ирылашәеит. Аха, ҳақла ҳцәажәозар, урҭ акгьы зламыз уаан. Акгьы злам – даҽаӡәы изы уаҟәыҵ, ихы
азынгьы акгьы даԥсам! Уи, ианыҩтәым иара дыҭрысуеит, ианҭрыстәу иара дшьахуеит!
Уара уазхәыц, нас, дад Шәарах, убри еиԥш ҳаԥсы
кылаханы ҳаныҟаз аамҭазы, Таҳир дааҳалагылан,
сахьцаз сманшәалахеит, ҳаԥсадгьыл ахь ҳамҩа аатит
Булашьма – (ҭырқә.) азҩаҿкы.
Макиналт туфек – (ҭырқә.) апулемиот.

*

**

478

ҳәа ҳаиҳәар, ҳшыҟалашаз! Аха уи еиԥш алахьынҵа
ҳара иаҳқәашьмызт, адгьыл ҳацәыхьанҭазар акәхарын.
***
Ҽнак шьыжьымҭан, амра кыр иҩхашлахьан,
ҷкәынак ҽыкәбалла агәарабжьара дыбжьалан даа­
уеит ҽырххыла: «Ҳныха ыӡит! Быҭха ыӡит!» ҳәа
ҿыҭуа.
–   Иҟалазеи? – иҵаауеит ари ажәабжь бааԥс заҳаз.
–   «Аныха амҵахь!» «Аныха амҵахь» шәеиза!
Ҳныха рӡеит! – ҿиҭуан аҷкәын, иҽы дасуа дахьцоз.
Уаҳа еилкаак змоуз ажәлар еибарҵысит. Сиҭ игәы
бзиамкәа дышьҭан, ари ажәабжь илымҳа ишааҭасыз
еиԥш, ажәжәаҳәа иҽааилаҳәаны, илабашьа аакыдхны иҿынеихеит, аарла сҽихьыгӡауа саргьы сишьҭан.
Еихьымӡеиԥымӡо, ҳгәылацәагьы уахь рхы хан.
«Аныха амҵа» ҳнеизар, анкьа Быҭха ианамҵаныҳәоз еиԥш, ажәлар еизаны еилагылан. Аҭаҳмадцәа ҳаихеигәо ахәы акәаԥрахь ҳаныҩхала, абар
акаамеҭ, Быҭха зҭагылаз абаа ашьапы рбганы еила­
жьуп, иара ахаҭагьы ыҟаӡам, иахагылаз ахьаца,
ҿысгьы, иршьыз аҟарул иеиԥш, ашьапы ыҵырҟааны икажьын. Ажәлар акәыӷӷааша, еихаԥсеиҵаԥса
игылоуп, аӡәгьы аҿеихыхра илшом. Сиҭ днарылҵны
днеин, зны иҟәыбаса икажьыз ахаҳәгәара днахәаԥшит, аԥҽыхақәа илабашьа нарықәыргылан:
– Ижәбома, арҭ зегьы ломла ирбгоуп, абар уи
ашьҭақәа! – иҳәеит иара, ажәлар рахь даахьаԥшны.
Нас, шьахәарк аҟара ашәпара змаз ахьаца хырԥаны
иахькажьыз днадгылт. – Ари аихала иԥҟоуп, аха иахатәи ԥҟараӡам, ижәбома, аҵла абӷьы канӡахьеит!
– даацәажәеит ҩаԥхьа, илаба иҵшьуа аныха аԥхьа
ижыз аҟәбар ахьыҵырхыз днахагылеит. Длаҟәын,
аҟәбар аҵа иҭаԥсаз арацәа уаԥсҵәык нышьҭыхны
днахәаԥшит. – Аублаатәыла идырцаз рацәоуп, ҳаԥс479

цәа рыбаҩ иаҳзаҩызан, излеигәаӷьызеи, ианаџьалбеит, ари алакьысра! Ҳазшьыда, ҳахәда ҳәызба цагәыла иԥызҟада? – нациҵеит Сиҭ, илаӷырӡ хаҟә­
ҟәала.
– Ари адгьыл ҳақәцара иашьҭоу роуп жәлар рҭыԥ
цқьа зҟьашьыз, аныха аӡарагьы згәаӷьыз! – сҳәеит
саргьы, сгәы еибакны. Аиаша уасҳәап, уи ацәгьа­
уаҩы саԥхьа дгылазар, иара уаҵәҟьа силгон.
– Абри еиԥш згәаӷьыз уарбанзаалакгьы, о, шьарда
зымчу Быҭха, суҳәоит, удыды-мацәысха уаа­ҟаланы,
ихы уласны еиҟәырԥа! Ишьхәамышьхәа дахьынӡанаӡааӡо наунагӡа ашәиԥхьыӡ изхымхуа ишь­ҭазааит!
– ихылԥа ааихыхны, инапқәа ажәҩан ахь иҩышьҭыхны, даашәииԥшьиит ҿыц иааҳалагылаз аҭаҳмада
Ҭаҭласҭан.
– Амин! – ааилдыргеит џьоукгьы.
Аӡәаӡәала инеин, цырак-цырак аашьҭырҟәшәеит
арацәа, рнапсыргәыҵа иқәҵаны, рыбла ҭаа иахәаԥшуан, инеимырда-ааимырдон, убри ак акәын, ишрацәаххыразгьы,Аублаатәыла аҟәых ҳәа иҳамаӡаз уажә­шьҭа.
– Тәымуаҩык дааин абри ҳзиуамызт, иара Быҭха иамаҿоуп ҳзырҳәыз ҳара иҳаиуоу аӡәы ишихгам. Егьырҭ зегь ҳарҟәаҵып, ахьи аразни зҭаԥсаз
аҟәбар ахьжыз ҳныхаԥааҩ ида уаҩы издыруамызт,
нас атәымуаҩ иазҳәодаз? – даацәажәеит злаба зԥы­
шьҵаргәа игылаз ахпаш.
– Ибзиоуп, ҳара иҳаиуаз аӡәы иԥсы цәгьахан аҟәбар ыҵихзаргьы, изиӷьычрызи жәлар рныха ԥшьа,
дацәшәаны мацарагьы дзалакьысрымызт. Заурҟан
диашоуп, ари еиԥш ахлымӡаах зуз ҳаӷацәа роуп! –
даҿын Ҭаҭласҭан.
– Жәамш, жәохәымш рышьҭахь идырҳәыз, иахьа
уажәраанӡа ишԥаҳазгәамҭеи?
–   Ҳныха знык ҳахыччан ҳаԥырҵхьан, амԥын­
ҟа иқәлодаз, аныхаԥааҩҵәҟьа дамамкәа игәыгәҭа­
480

жьын. Уажәы ианаҳцәыӡ, зегь ҳгәы иалсит, ари
шԥеил­каатәу? – дҵааит даҽаӡәгьы.
– Уи убасҟак изџьашьатәузеи? – иажәа налеиҵеит
аҭаҳмада Дауҭ. – Аублаақәа уажәы иҳамбеит ҳхатәы
кажьны џьоукы ртәы ахьынҳалара! Шьарда зымчу ҳабацәа рныха ду акажьра заҟа иаҳзымариахаз
жәдыруеит, ааигәа зны ишаҳзырҳәаҵәҟьаз, нцәа
дызмам жәларуп ҳара!
–   Шәцәажәашьа сгәы иахәом џьоукы! Ажәлар
ирҳәо шәмаҳаӡацу, ма ҽырдагәа ҟашәҵауоу? – ибжьы акыр иҩҭыганы иааҳалаиргеит ани ахпаш. –
Ҳныха зӷьычыз дыздыруа, лабҿаба дызбаз ауаа ҳалагылоуп ара!
– Ишԥа? Дызусҭада ари ахлымӡаах згәаӷьыз?
– Дыжәдыруазар, изышәымҳәозеи?
– Уи згәаӷьыз абри ахьаца ашьапаҟны дкыдҵаны
дышьтәуп!
– Даҽаӡә ила акәым, ҳара ҳнапалаҵәҟьа!
– Знык даҳшәырба, нас уи итәы мариоуп!
– Арҳәҩы дызбаз аӡәыр дыҟазар, рыбжьы зыдмыргозеи, нас, аҿаԥа рҿарҵама?
Абас ажәа цҳафырқәа шынеимырда-ааимырдоз,
ажәлар еилашыҩкын, аидҵәаҵәалара иалагеит.
Иџьа­шьо срыхәаԥшуеит, ԥахьа зынӡак аныха амԥахь
иқәымлоз, иахыччаргьы цәгьа изымбоз, уажәы рхы
ақәырҵошәа ргәы ԥыжәжәо ицәажәоит.
Ус, «Амҩа рышәҭ! Амҩа рышәҭ!» ҳәа аӡәы ибжьы
ааҳа­лаҩит.
Ажәлар реизыҵәара иаалҵит зуаҩыбжара иҭагылаз аублаа Раҳман иԥеи иареи. Аб, ҳныхаԥааҩ иара
иакәызшәа, аԥхын ишақәнагоз шкәакәа маҭәала
деилаҳәан, игәышԥы иадубалоз исааҭ аҵӷа цырцыруан, дхәаахәҭҩын, алагаҩага далан, дҭуџьархартә
аҟынӡа амал имамызт, аха ҽеилаҳәашьала акәзаргьы, аҭуџьарцәа дреиԥшзар иҭахын. Ачаландарқәа
имҩасуаз дрыцын, акы игаларын, акы ааигаларын,
дахьцалак иҷкәынгьы дигон.
481

– Уа, шьарда зымчу Быҭха! – дааныҳәеит Раҳман,
ичаз хылԥа ааихыхны днышьамхнышгло, иҷкәынгьы уи днеиҿыԥшит, – Амцныха сфозар, схаҭа сымацара сакәым, ҭӡагәыла улахь соуааит! Абра сышхаҳәхатәарахо здыруазаргьы, сыбла иабаз сымҳәар
ҟалом! Ҳныха зӡаз Таҳир иоуп, Таҳир! Абаа ду еиԥш
ҳзы­қәгәыӷуаз иҳаҵеикит!
– Ҳабла иабаз ауп иаҳҳәо! – нациҵеит аԥагьы.
– Ишԥа? Таҳир уҳәама?
– Ари мцуп, хаҵашьас иамоузеи! Уара абгахәыҷы,
иуҳәаз злаурҵабыргуа уҵыхәабаба заҵәык ауп, уаҳа
акгьы умам! – акәыкәу дыҳәҳәеит Сиҭ.
– Аныха еиԥш ҳазхәаԥшуаз аныха шԥеиӡоз? –
инацысҵеит саргьы, исаҳаз уамашәа ибаны.
– Шәаангыл, уара, ишәыхьзеи, аби-ԥеи рыбла иабаз дҳарҳәап! – ибжьы ҩеиҵихит ахпаш.
–   Ижәдыруазааит аби-ԥеи: «Ацәыӡ змоу шәыгәнаҳарак ҟаиҵоит, изгаз гәнаҳак ауп иҟаиҵо».
Жәлар рҿаԥхьа амцҳәара – ԥсахроуп! – иаҳаз хаҵа­
шьа изаҭомызт Сиҭ.
Раҳман ажәҩан даҵаԥшуа инапқәа ҩышьҭихит.
– Ажәлар, шәыххь згеит, ирӡаз ҳныха ахьыҟазаа­
лакгьы амч амоуп, исҳәо мцызар алахь соуааит!
Жәамш раҟара ҵуазар ҟалап, ари аҷкәыни сареи,
ҭитәқәак ҳаманы, ииасуаз чаландарк ҳаццеит ақалақь Конианӡа. Ҳусқәа ҳанрылга, аахәатәқәак ҳаман,
ақалақь ҳалалан ҳашнеиуаз, ахаҳә ԥшаахлыхқәеи,
асаркьалыхқәеи, аслан баҩышқәеи ахьырҭиуаз
дәқьанк ҳнавалеит, ишаабоз Таҳир даадәылҵын,
наҟ иҿынеихеит, ҳабжьгьы наиқәҳаргеит, аха има­
ҳаӡазшәа ҟаҵаны, ажәпаҩ днарылаӡит. Сҭампылҟа ажәлар рус ахашшааразы дцеит ҳәа акәын
ишаа­дыруаз, иџьаҳшьеит ара дахьаабаз, насгьы,
дныҵаҳа ицашьа ҳгәамԥхеит. Адәқьан ҳныҩналазар, ахәаахәҭцәа еизаны иахәаԥшуеит, Соулаҳ имаҟа
иадҳәаланы Аублаатәылантәи иааигоз, злыԥха ҳа482

ура Быҭха: ҳәыҳәк иаҟараны аҳацаҟьа иалхыз абла
ҭыԥхақәа ишаабац акәымкәа, ирцәгьаны, ашьа
рхы­ҵәало иаа­ҳахәаԥшит, ашьапхыц хыҟаԥшьаақәа
аҟәада рхьыкәкәозшәа ҳнарыхәаԥшит. «Аԥсра иоу­
н­даз, ахә ӷәӷәа ҳцәигеит уи ашьхарыуа!» – иҳәеит
адәқьанхьшьцәа руаӡәы. «Уацәымшәан, ари акырӡа
иаԥсоу акәымзаргьы, ус аламала уаҩы иԥыхьашәо
акы акәым, иаҳҭиуазар хынтә еиҳангьы ахә ыҵаҳх­
уеит!» – иаҭеикит егьи.
Шьарда зымчу ҳныха ҳанынагәыдԥшыла, абар
сыҷкәын дахьыҟоу, иаргьы саргьы ҳнышьамхнышгылеит. Иабаанагеи жәларак рныха? – сҵааит сара.
– Шәызусҭцәада? Шәусс иалоузеи? – акакеиҳәа
инаҳаҵаҟьеит адәқьанхьшьцәа! Сыҷкәыни сареи
ҳабла иабаз шәасҳәеит, уажәшьҭа шәара ишышәҭаху
шәныҟәа! – Раҳман абра иааникылеит ицәажәара.
Дызусҭзаалак аӡәгьы ҟыт ихәлымшәо иааҭынчрахеит.
– Ҳабла ҭраа шарԥыеҵәа еиԥш ҳазхәаԥшуа, ҳаӡуазар ҳзырхынҳәуа, ҳарҭиуазар ҳҿызхуа, ҳажәлар рҭоурых аҟәыхк ибар, имоу зегьы ҭины иаҳзаазго, дҳамамзар дыԥшааны иҩнаадаша, дызусҭда, ҳазҭахым
иакәымзар, ари еиԥш ахлымӡаах Таҳир ихы иҭазырԥаз! – ҿаасҭит, сыбжьы ҩҭыганы.
– Ҳаит, абааԥсы, аублаақәа! Гәаҟрас иҟоу зегьы ԥызшәахьоу, ҳнапала ҳҽаҳшьрым! Ҳаԥсы ахьҭаҵәҟьаз
гәаҭаны ихысит! – даҵаҳәҳәеит аҭаҳмада Дауҭгьы.
– Дызусҭзаалакгьы, аублаақәа иаҳнымҵуа адамыӷ ҳниҵеит! – иалыҩуеит аурурбжьы игоз.
– Шәызлацәажәо закәызеи? – даацәырҟьеит, зны
аныҳәараан знацәа зҿыҵакны ишәышәуаз арԥыс. –
Лабҿаба дҿаԥҽуп аӷьыч! Таҳир ирхынҳәааит ҳныха,
мамзар абраҟа дкыдҵан дышьтәуп!
– Уара уакәымзи, мшәан, аҟырҟырҳәа аныха
иахыччоз, иахьа уҽазушьуеит, ари змааноузеи? Уара
уеиԥш абас акгьы агәра зымго, зхатәы гәыблыра
483

зцәыӡхьоу, убарҭ роуп зегь реиҳа ишәарҭоу! – неи­
ҿасырхьит сара.
– Ҳашшыԥхьыӡқәа иманы Сҭампылҟа дцозшәа ҳирбон, арахь ҳаҭира даҿызаарын Таҳир! Рацәа ихтит игьангьашра! Ҳашшыԥхьыӡқәа изыхәҭаз
ирықәшәар, абри еиԥш аҟымҟыра ҳҭагыломызт. Уа­
ҳа дҳамбароуп Таҳир!
– Дҳамбароуп, дҳамбароуп! – иаагеит быжьқәак.
– Алажә еиԥш илеигәыдҵан дышьтәуп! – даҵа­ҳә­
ҳәеит ахпаш.
Дахьцазҵәҟьа Анкараҟа шакәу здыруа ҳмаҷыҩ­
ӡам, аха иаахтны аҳәара шәарҭан. Ара дрыламкәа
иҟаломызт Хәсеин-ефенди ичарҳәаҩык. Ефенди Таҳир дахьцазҵәҟьа анеиликаа, амҩа изикуан,
иҭаацәа­гьы ирбаандаҩуан.
– Таҳир ажәлар ҳус дазықәԥоит, иҟалап иԥсҭа­зара
ахҭниҵазаргьы! – ҿаасҭит сара, ахпаш иахь снаскьаны.
– Ҳаи, џьушьҭ, егьырҭ шыҟазаалакгьы, уара уҽаа­
нукылар ухәҭоуп, Заурҟан! – иаразнак даасҿа­ԥеит
Раҳман. – Таҳир ухы ихҭнуҵоит, ҽыхьшьырҭас
думоуп, иҟалап убригь башамзар, уара ухаҭа уза­
кәыҵәҟьоугьы еилкаам! Иухашҭма, аԥашьа данушь,
аублаа жәлар ҳуқәӡырц аҷык шҳагхаз! Таҳир дахьцаҵәҟьаз удыруазар, дышӷьычуазгьы удыруан.
– Ишԥа? – гыгшәыгк еиԥш схәааит сара.
– Иуаҳаз ауп исҳәаз!
– Ааит, уара алаӡахша, ачарҳәаҩ! – снаиқә­ҟаан,
деиҩырҳа дкасыжьырц сҟама ҭӷәыхаа Раҳман снеи­
зыҵҟьеит, заҟа ҵуази уи амҳасҭахь снапы мнеи­
жьҭеи! Оҳ, анаџьалбеит, иахьагьы сгәы иалоуп,
ишԥа­ҳақхоз ачарҳәаҩ убраҟа силгар! Аха ҳаиурмыжьит, ажәлар ҳабжьалеит, акыраамҭа сырзыҟажомызт, сықәԥон, иара иԥа дишьҭарԥало, абас ажә­
лар хыла-гәыла инеилаҵаны, акаршәра днықәхәаша дцеит.
484

***
Ишаҵәышаҵәуа, ахы наҭааҭо, абз ҭҳәаны, ацҳа­
рҭахь инеиуа амаҭ аԥшь еиԥш, Таҳир ихырҵаз
ажәа­бжь бааԥс, ицәыршәагаха, еибарфагаха аублаа
қыҭақәа еимырҟьо инарылалт. Ирҳәо иашоуп: «Арахә
адәныҟала иӷроуп, ауаҩы – иҩнуҵҟала». Џьоукы,
иазы­ҟаҵазар акәхарын, ираҳаз ҩба ахадыргылон,
аҽыҩҳәа аҵәы аларҵон, ажәлар дырбыжкырц рҭахын.
Иџьасшьон сара џьоукы-џьоукы иаразнак рықәҵәиаара: мшәан, иацы Таҳир нцәаҵас дызбоз, иахьа,
иҟоуҵәҟьа еилымкааӡакәан, дҳаӷоуп, дҳамшьыр
ҳхәарҭам ҳәа иаақәгылеит. Избан? Даҽаџьоукых,
ираҳаз амцреи аҵареи анырзеилымкаа, ирура рзымдыруа, игәаҩҿыҩны иаанхеит. Уажәы-уашьҭан ҳанбахырцари ҳәа ажәлар шеилагьежьуазгьы, рыҩнуҵҟа
иҵысит аимак-аиҿак, агәреибамгара, аизыҵҟьара,
уахьнеилак ҳныха аӡра ада ҳәатәык ыҟамызт.
Ҳарҭ, Таҳир иҩызцәа ааигәақәа ҳәа иҟаз, даара
ҳалахь еиқәнаҵеит ахлымӡаах иҳаҳаз, ҩынтә-хынтә
ҳаидибагалахьан аиҵаҟәаҟәа хаҳтырц, аха макьана
ашьҭра ҳзықәломызт.
Ҽнак, Дауҭи сареи ҳҿынаҳхеит аублаа Раҳман
иҩныҟа, иҳаӡбеит, ҳнаидтәаланы цқьа дҭаҳҵаарц.
Сҟама ҭӷәыцәаа сизымҵҟьахьази, аиашазы, хаҵала
иареи сареи цқьа ҳлеиҿаԥшырцгьы сҭахын. Игәашә
ҳанҭалазар, абар ақьаԥҭажә: иҵарҟацаны иаркуп
иҩны ашәқәа, имӡырхагьы ԥсы зхоу акы ықәыршәым.
–   Раҳман ихабар ижәдыруазеи? – ҳразҵааит агәы­­­
лацәа.
– «Аныха амҵа» аизара анҳамаз аухаҵәҟьа, Раҳман имаҭәа-иҩыҭәа ҿаҳәаны, ҭаацәаныла дықә­
ҵит... – рҳәеит урҭ.
– Ихы абеирхеи?
–   Аллаҳ идырып. Амала, Чызмаа Фарҳаҭ лассы-­
лассы абрахь дааилон...
485

Ҳгәы азҩеит аиҵаҟәаҟәа иҟалаз амҩахәасҭа ахы
ахьхаз. Ҳгәылацәа шьаруалаа анхацәа зегьы ҳара
иҳаӷамызт, ҳрыцҳазшьоз, ҳазҭагылаз збоз ыҟан.
Убарҭ рыла еилаҳкааит Раҳман иҭаацәеи иареи
ақьаҳиа Хәсеин иахь ишиасыз, анхарҭагьы шизалырхыз.
Уажәшьҭа идырын уи аԥашьа, ашьоура игәы иҭакны, ҩнуҵҟала ҳамч аԥыххаара дшашьҭаз, илымшоз иҟази, аҳәахшажә, амчра иара импыҵакын
усгьы, иахьаҭаххоз аԥара-ашьарагьы деигӡомызт.
Уажәшьҭа иҩашьомызт, ҳаҩнуҵҟа аидгылара шҳацәмаҷыз гәаҭаны, зда дҳамамыз Таҳир ицәа ԥнаҽыртә еиԥш, аныха аӡра еиҿызкааз, Ҳазреҭ-ԥашьа
иахьтә иаауаз амаӡа мчқәа шракәыз.
***
Аӡә дыҟан рҳәеит: аҽҭра анимаз – аҽқәа имамызт, аҽқәа аниоу – иҽҭра блит! Изхысҳәааз, Ҳазреҭ-ԥашьа дшақәгәыӷуаз еиԥш, аублаақәа рарԥарцәа еиқәных, аӷзааҳәа ар рашәа ҳәо, «Нагӡара иқәзааит асулҭан!» ҳәа ҿыҭуа, амеидан ахь дызусҭзаалак аӡәгьы дкылымсит. Урҭ, дад Шәарах, ишуасҳәаз
еиԥш, абнара рҽарҭахьан. Уа иахьнеиз, асулҭан
ирхәҭақәа ирцәыбналан иҟаз аҭырқә рԥарцәеи дареи еиқәшәеит, еиҩызцәахеит. Урҭи дареи рҽеилархәны, абырзен мҟәыҵахалаҩцәеи Ҳазреҭ-ԥашьа
ирхәҭақәеи ирҿагыланы ирабашьуа рҿаархеит. Урҭ
иԥшатлакәха иаацәырҟьаны иҟарҵоз ажәыларақәа
Ҭырқәтәыла маха-маха изшарц иашьҭаз рымч
еиҵа­наҟьон...
Ари збаз Ҳазреҭ-ԥашьа даапкит, дҿаҳәатәхеит.
Раԥ­хьаӡагьы иԥсы ҳаиҭарц иақәикит хыхьча­шьа
змамкәа ақыҭақәа ирыххалан иҟаз ҳәсеи хацәеи,
хәыҷи дуи аублаақәа. Уи алажә еизганы иман; ақыҭа
заптиеқәа рыхьӡҵаны, рыцҳашьара зла­мыз, абрагь486

цәа-алажьыфацәа. Убарҭ лҽыжәҵаны илага ҳқыҭақәа
иларыжәиҵеит. Иаазыдгылаз аҩнқәа иҩназ лдәылцаны амца наурыжьуан, аҳәсақәа ирақәԥон, иаарԥыхьашәаз арахә нараԥырцон. Арԥыс баша џьара
даарԥыхьашәаргьы арра уацәыбналеит ҳәа, жәлары
иахьырбарҭаз илеигәыдҵаны дыршьуан.
«Ла-иллаҳа, ила-Аллаҳи!»
«Нагӡара иқәзааит асулҭан!»
Ус ауп; аа, Анцәа ихьӡала ацәгьа дыршуан, асулҭан
ихьӡала азакәан еиларгон...
– Асҭафур, Аллаҳ! – иныҳәаныԥхьон ауаа.
Аублаақәа иаадырит уаҳа нхашьа шҳамам Қарынџь-Овасы, ҳхымҵәар ада ԥсыхәа ыҟамкәа ҳаа­
ҭагылт. Ахҵәара мцахәыцәа, аублаақәа ахьнеилакгьы уеизгьы қәашьс ирымагәышьан. Абарҭ амш уадаҩӡақәа руак ашамҭазы, ҳаӷацәа, ирулакгьы, дшын­
ҭаацәаз цәгьаԥсышьа ирҭеит Таҳир.
Даҳзымхьчеит уи: ма агәлымыҩра ҳахьӡеит, ма
дзыԥсаҵәҟьаз цқьа иаҳзеилымкааит. Абри, иара
ихаҭа иҩызцәа ааигәақәа ҳадагьы, аублаа жәлар зегьы ирхымҵуа хьымӡӷы бааԥсны ирыдхалт. Мшәан,
абри ацәгьарагьы сашаҳаҭымхар ҟамло иҟазма зегьы ирхаанхаз сара хәашацәгьа?
Таҳир Анкаранӡа дзымнаӡакәа дхынҳәит, иҩызцәеи иареи иага џьабаа рбазаргьы, аибашьра аҳәаа
изхымҵит. Ус еимгеимцарак аабозар ҳәа иԥшыхәуа
ишдәықәыз, џьоуки дареи ааилаҳаит, аҟәҟәаҳәа ианааиларҵа, Таҳир иҩызцәеи иареи хама-хама имцар
ҟамлеит, уаҳагьы еиқәшәашьа рзыҟамҵеит. Таҳир,
арахь ажәлар зҭагылазгьы идыруан, ишьҭахьҟа
дхынҳәит.
Аҵх ашамҭахь инеихьан аҩны данааи. Иԥҳәыс
Гулизар разҟыцәгьа лылаӷырӡ лыкәааша иаразнак
днеиԥыххылеит.
– Иҟалазеи? Ишәыхьзеи? – дҵааит Таҳир. Гулизар лыԥси-лыԥси еихьымӡо даҿын Быҭха шыӡыз,
487

Таҳир иӡазшәагьы ахлымӡаах ихы ишҭадырԥаз... Ус,
алгаха лымҭакәа:
– О, аԥшәма, уҟоума? – агәашә ахьынтә аублаа
быз­шәала бжьык аагеит.
– Шәарбанқәоу? Аҩныҟа шәмааиуеи? – ибжьы
нарықәиргеит Таҳир, абарҵахь дындәылҵны.
– Агәашә аҟынӡа уааскьеишь, џьоукы урҭахуп!
– Удәылымҵын, уҽыҵәах! – дылмышьҭырц днеи­
хьынҳалт иԥҳәыс.
– Мшәан, бзыцәшәозеи, исзыԥшыз сҩызцәақәак
ракәхап, – иҳәан, зыбжьы зыргаз рахь иҿынеихеит
дхахаӡа.
Агәашә аартыха имҭакәа, аҟәҟәаҳәа инеигәыдырҵеит, деизыхха данылкаҳа, ҳилгеит ҳәа уаҳа
ихамлакәа, аԥшьҩыкгьы лҽыжәҵын, абгақәа реиԥш
аҩны иааҩналан, арҵәаа-арҵәааҳәа аҳәҳәара иаҿыз
Гулизар аҿаԥа налҿаҵаны, дԥахны дҿарҳәеит, акәадырырҭа днақәыжьны аӡә дналҽхьнылеит. Аҷкәынцәа жыцәқәа ирылшахуаз, ахысбжьи аҳәҳәабжьи
иарҿыхан, игәыҭҟьаԥсыҭҟьаха ишгылаз, ауада
иааҩ­надыргьжьын, иркит, урҭгьы рыҿқәа шәаҳаны
аҽқәа инарықәырҵеит. Ацәгьауцәа имшәо-имырҳауа ауп ишааиз, ашьҭахь аҽышьҭақәа злаабаз ала, урҭ
жәпаҩын, асқьаргьы рылазар акәхарын, аҩны иакәшаны игылан, гәылак иҿааихаргьы акгьы илдыршомызт. Аҩны амца лоужьны, ирҳәынҷаз рыман асакара илықәхәаша ицеит.
Сиҭи сареи абри ацәгьара ҳанахҭыгәлоз, Таҳир
иҩны еилаҳахьан, аха макьана ана-ара ихәыҵҟьон
амцабз блаҟыблаҵәқәа. Алҩақ убла ихаҳалон, абылфҩы аҳауа архьанҭон. Аҟәада ихьшы дкажьын Таҳир.
Иԥсы ихыҵхьаз џьысшьеит санынеихагылаҵәҟьа,
аха иԥсахәага ҭан.
– Сҭаацәа?.. – неиҿыҵшәеит аарла, сара шсакәыз
анеиликаа.
– Акгьы рмыхьит, еибгоуп! – сҳәеит сара, аҿе488

ихыхра сцәыуадаҩӡаны. Иблакыҵа зырцәаакыз ила­
бжы­шқәа исарҳәеит сажәа шхеиҵаз.
Зхатәы ҩны нықәццышәаа изгаз амца зҿалашоз
Таҳир гәаҟ, иблақәа ҟьалон, аха уажәы икылкааны
даасыхәаԥшит. Издыруада ак сеиҳәарц иҭахызар
сҳәан, схы неиҿаскит.
– Сгәы иаанагомызт, сыԥсҭазаара зегьы ззысҭахыз
аублаа жәлар иреиуоу аӡәы ихымҭала сыԥсып ҳәа! –
маҷк даалҵшәа абарҭ ажәақәа неиҳәеит.
– Иуеихсыда? Узшьыда? – сҵааит сара, ихы ҩышь­
ҭыхны сшьамхы инықәҵауа.
– Чызмаа Фархаҭ!
Таҳир дызҭахыз, игәра згоз аӡә дагымкәа еиза­
хьан. Ахәы дгәаҟуан, еиқәхашьагьы имамызт, икәшан игылаз зегьы рыԥсыцқьа изҭырхуан, аха акгьы
рымчмызт. Аԥсра даҿын ҳҵеи бзиахә, иҩны иблыз
иалаблит иԥсҭазаара зықәирӡхьаз зегьы: шәҟәны
иҭыҵны, макьана адунеи зымбацыз аублаақәа ранбан, жәашықәсала иџьабаа здиҵахьаз аублаақәа
рҭоурых шәҟәы... Адунеи аҿы уаҳа дгылаӡом урҭ реиԥшқәа ҳзызыҩуа!
– И-и-ҳ, анаџьалбеит, ихьаахҽыгоу хәрашәак ааса­­
ҳанда! – ибжьы ихәлашәаӡошәа анааба, иқьышә ины­
қәаҳкыр ҳҭаххеит аӡы, аха инапала ачаҟәа днахеит.
Аҵыхәтәантәи имчқәа зегьы еизыркәкәаны, абасгьы
неиҳәеит:
– Иԥсуа дыԥсып, зшьамхы инанагауа дцалап,
мчылахаргьы, уеизгьы ԥсроуп ишәԥеиԥшу, шәхы
шәамеигӡан, абџьар шьҭышәх! Шәцала! Шәцала!
Кавказҟа! Аублаатәылаҟа! Иаашәырԥшы, ианаҭахӡамызгьы иаашәырԥшлоз, анкьатәи шәхаҵара! Урыстәыла ҿыц аҳәааҿы шәызнеигәышьар, ижәдыруазааит, иҟьаҟьаӡа иаатуеит агәашәқәа! Иҟам, сашьцәа, аублаақәа ҳзыҳәан уаҳа даҽа мҩак!..
Амра иаақәлашаз иԥсы ахьымӡеит, ҳашидгье­
жьылоз дыԥсит Таҳир. Дабакҿаҳҵоз, иҩны былхьан
489

усгьы, шьаԥак неилаҳшьын, днаганы дныҵаҳаргылеит. Ҳарҭ аублаақәа ҳамацара ҳакәым, егьырҭ
ажәлар иҳаланхозгьы, ҳәсеи-хацәеи еибарҵысны
иаауан аҵәыуарахь. Иааиуан, ацәгьахәыц Раҳман
иҳәатәы хаҵаны, Таҳир иакәым изызҳәоз, уажәы
ҳаҭоуҵан ҳәа аԥсы ихагылан иматанеиуеит, рыла­
бжыш рыкәааша. Иҵәыуаны ианаақәҵлак: «Иара
харак имаӡазаргьы, ирымаркызыз аҳәыҳә иаҩызаз Гулизари ихәыҷы-маалықьцәеи? Иахарази иццышәыртәыз иҩны?» ҳәа инеидашшылон.
Ацәгьауцәа аӡиас аҟынӡа рышьҭа ҭӷәыхаа инаагеит, нас иааҳәын, ӡыгәҭала алада идәықәлеит,
рышьҭагьы уа иаанҵәеит, урҭ рышьҭалахагьы аамҭа
змадаз, ицеит, ицаӡеит!
Ҳааидтәалан, аԥсыжра аҿҳәара ԥаҳҵәеит, амсылман дин аԥҟарақәа рыла адырҩаҽны даажыр акәын
аԥсы, уигьы ҳахәаԥшуамызт, еиҵаҳхыр ҳҭахын зда
дҳамамыз ҳгәлымҵәах иҵәыуара, аха ҳазҭагылаз
аамҭа иаҳнаҭомызт: аублаа қыҭақәа рылагалара
далагеит Ҳазреҭ-ԥашьа ир. Урҭ хыма-ԥсыма аҭабиақәа ржуан. Абзарбзанқәа ҳаҩҩала ана-ара идыргылахьан. Уӡырҩыр, аибашьра ахьцоз ахьынтәи ахысыбжьқәа ааҩуан. Иҟазҵәҟьа еилкааны иҳамамызт,
џьоукы, ҩ-рык еибашьуаз реидысларҭа Қарынџь-Овасы иақәшәаран иҟоуп рҳәон, даҽаџьоукых, аҽырхиара изаҿу аублаақәа рахгара мацаразы ауп рҳәон.
Иҳаланхоз шьаруалаа рҽеиҵаҳәан ақәҵра иалагахьан.
Абас ашәарҭа ҳашҭагылазгьы, ҵыхәаԥҵәа рыма­
мызт аҵәыуарахь иааиуаз. Таҳир дгьаауруп ҳәа
дзыԥхьаӡоз амулагьы иҽагимырхеит. Уи џьашьатәыс
ишҳамаз, ҳанынаԥш, ԥшь-ҽык зҵаҳәаз афаетон аадгылеит игәашә, дааҭыҵит аҳ Шьардын-иԥа Мансоу.
Шықәсык еиҳагьы ҵуан аублаақәа еизаны иахьыҟоу
рымԥынҟа дықәымлозижьҭеи. Зегьы ирдыруан Таҳ­
ири Мансоуи ианакәзаалакгьы агәынҷыхьа шрыб490

жьаз, убри акәын иахьа имҩахыҵра зегьы уама­шәа
изырбоз.
Аԥсы данихыҵ, дааин ажәлар даарылагылт.
– Сгәы иалсит, аҵеи бзиа дшәыцәҭахеит! – даарыдашшылт иара. – Аамҭак иаугәышьар, акыр зылшоз
уаҩын... Ҩынтә-хынтә иасҳәахьан амҩа ишьҭухыз
шәарҭоуп ҳәа... Баша ихы ҭаирхеит, иҭаацәагьы
иқәӡит... Абаа нацәкьысла иагәҭасыз диҩызахеит!..
Аӡәгьы алаҿимҭит. Аха ԥыҭрак анаабжьыс, аҳ
Ман­­соу инациҵеит:
–   Абзиара шәымазааит, аублаақәа, исхашҭуам аџьабаа исыдыжәбалаз, иҭабуп! Уажәшьҭа уаҳа ҳзеибамбар
ҟалап, исҭиит сынхара-сынҵыра, уаха амҩа сықәлоит
Францызтәылаҟа, сабхәараахь... Ара иаҭыԥымзаргьы
уаҳа иабасҳәари, гәалазаҵәык сымоуп ажәлар шәахь.
Шәабацәа рныха ҳамҭас ақьаҳиа Хәсеин-ефенди
инапала Али Ҳазреҭ-ԥашьа ианизынашәҭиуаз, сара
сышәхашҭит... Избан? Иахьа саублаамзаргьы, шьҭрала шәара сшәылҵит... Сара сакәӡамзи иаҳа изықәнагоз! Еилыскаауеит сара, Али Ҳазреҭ-ԥашьа инапы шәануп иахьа, акы дҳахәап ҳәа акәхап ишәымаз
иреиӷьыз аҳамҭа зишәҭаз. Аха мап, шәгәы шәажьеит,
ани абрагь шәара шәыгәхьаа икырц дыҟаӡам! Шәхатә
напалаҵәҟьа шәзықәгылаз амахә шәҿаҟәеит, абџьар
шьҭыхны асулҭан шәидымгылт!
Шәара сгәашәымҭазаргьы, Быҭха уажәы снапаҿы
иҟоуп, ахьхьаҳәа ахь ԥара нықәыԥсаны аԥашьа имсыхәҳаит иацы. Исыман амҩа сықәлоит. Ижәдыр­
уазааит, мызқәак ирхымгакәан, Европа агәҭа, Париж
ақалақь аҿы иреиӷьу ҵәахырҭак аҿы зегьы ирбарҭан
иҟалоит Быҭха!.. Избо иранаҳәалап Шьардын-иԥа
Мансоу имҭаны убра ишнанагаз, иранаҳәалап ауб­
лаақәа ҳәа зны жәларык шыҟаз!.. Абзиаразы!..
Дызусҭзаалак аӡәы Мансоу днаскьазгоит ҳәа шьа­­ҿак изыҟамҵеит. Иҳашҳатәараха ажәлар еила­гы­
лан... Афаетон наскьон лаҳәак еиԥш асакара иқә­
491

ланы, иаҳа-иаҳа ихәыҷӡахо, ихәыҷӡахо мацара, дук
мырҵыкәа асаба иашьклачыз иналаӡит. Ашьхыҵә
ашьхымӡа аҩнуҵҟа рыбжьы ҭахәаҽны ишго еиԥш,
ур-ур-ур аархылҩит аџьар. Иҟьаҟьаӡа иаахтыз ацәгьара, иӡыжьхаз ашьаршәы еиԥш ихыԥшылон, ихә­
рақәа рыда цәала-жьылагьы шәытарак имамкәа,
дыцқьакәакәараӡа раԥхьа дықәын Таҳир, ахлымӡаах
ихыхын. Уи еиҳагьы иарҵаулауан иара усгьы ҵа змамыз ажәлар ргәырҩа!
Ус, «Уаа, нан Таҳир!» ҳәа аҭынчра бааԥс иҟаз ааилалгеит Хымжәажә, лыхцәы ҵаӷа лықәыԥсаны аԥсы
иханы дахьтәаз. Уаҳа амыткәма изызҳәашаз ҭынха
ааигәа димамызт Таҳир. Уи, лхаҵа Сиҭ иеиԥш, ақәра
ӷәӷәа шлымазгьы, макьана деиламҳацызт, аха иабаҟаз, еицакхьан лыбжьы хаа. Хымжәажә ианлааз,
аккаҳәа иаацәырылгоз амыткәма, реиҳа ачҳара змаз
ахацәаҵәҟьагьы аддыҳәа рмаҟақәа ԥыҵәҵәартә
иар­уазыруан...
Алаӷырӡ зқәыкәкәоз Хымжәажә лажәа гәыҿкаагақәа убриаҟара сгәаҵахь инаскьеит, иахьагьы еилышшахьоу сгәалашәарақәа неизсыркәкәар, издыруада абжак аҟара сызцәыргаргьы, да, сналагапишь:
Нан, нан ҳҵеи лаша Таҳир...
Нан, сааԥсоуп ҳәа ҳауҳәар, иарҭак узыҟаҳҵон,
Нан, амҩа уашәазаап, знызаҵәыкгьы узықәацом!
Ԥхашьароуп, уҩагыл, закәызеи иҟауҵо?
Унаԥшишь, нан, убацәа заҟаҩ ыҟаӡоу!
Ацәгьоуцәа мақаруан: «Лааԥшыра иҭатәӡам,
Даҳшьыргьы, ишьа зуа ҳәа ҭынха димаӡам!»
Жәлар рыбзиабара ишьҭнахыз, иарҽырбаз,
Хы злымҟьо акәалӡ еиԥш, наӡаӡа иачаԥаз,

492

Ирбарҭам акәымзар, иаӷацәа ҟәаҟәасоуп,
Иара дыҟоуп, дыҟаӡоуп, жәлар ргәы даласоуп!
Уҷкәынцәа-маалықьцәа, уԥс аҵкыс иуҭахыз,
Ужәлар гәакьа рынасыԥ иауҭеит ԥсаҭатәыс,
Уԥҳәыс дауҭеит агәылшьап, ҳамԥын иқәымларц,
Уҩнызаҵә амца ацроуҵеит, хамҩа урлашарц!
Ишԥаҳаԥсыхәоу, нан, нан, ацәа узалымҵыр?
Иага илашьцазаргь, уара уакәын ацырцыр!
Реиҳа уанаҳҭахыз, аҽхьакра уаҭәаӡам,
Уара уеиԥш инаҳԥызо даҽаӡә дҳамаӡам!
Ԥхашьароуп, уҩагыл, закәызеи иҟауҵо?
Унаԥшишь, нан, убацәа заҟаҩ ыҟаӡоу!

Рацәак лыбжьы шыҭгамызгьы, Хымжәажә лмыткәма хәыҷи-дуи ҳәсеи-хацәеи абра еилагылаз ргәы
ҭнашьааит, иԥнажәеит, ҽынкылашьа рзыҟамҵеит...
Неиҩымсрада, ахацәа зегьы адыжә-дыжәҳәа ҳгәы
ҳҭасны ҳаилаӷызӷызуан, аҳәсақәа рыӡӷы иахон,
рыҳәҳәабжьы ажәҩан кылнаҵәон, ақәаршыҩ еиԥш
икаҭәон алабжыш. Асакара ҭбааҭыцә ианӡаломызт
ҳҵәыуабжь...
Абыржәы ҩынтәуп исаҳауеижьҭеи, уаӷеимшхара,
жәлары зегьы реицҵәыуабжьы... Раԥхьа уи саҳаит
Аублаатәыла ҳанаԥырҵуаз аҽны... Усҟан џьанаҭ
дгьыл ахь ҳцоит ҳәа агәыӷра дуқәа шҳамазгьы, ҳахь­
ҵәыуон ҳаԥсадгьыл.
Иахьа Таҳир иҭаацәеи иареи ирыцаҳҵәыуон ҳара
ҳлахьынҵа еиқәаҵәагьы... Аха ацәылашамҭаз Таҳир
хәашабга иаҳзынижьыз ауасиаҭ анааҳгәалашәалак, ҳалаӷырӡ рҩашха ишлеиуазгьы, иҟәандаӡа иааҟалон ҳагәқәа... Ҳҿаԥхьа, асакара аханы, аԥсҭҳәа
493

еиқәаҵәақәа иаарылҵызшәа еилаарцыруа иаацәырҵуан хараӡа, амшыннырцә ашьхақәа ирыҵаршәыз
Аублаатәыла... Ҳҵәыуара, ҳақьызқьызра ниасуан уи
ҳадгьыл гәакьа аҵаныҳәарахь...
***
Еибыҳәан ишҳамаз еиԥш, лаӷырӡыла дкәабаны
Таҳир даажит «Аныха амҵа», ахәы акәаԥраҿы. Ныхак еиԥш ҳазхәаԥшуаз ауаҩы, уа акәын иахьинаалоз,
иԥсы анҭазгьы дҳалыҳәҳәо дҳаракын, инышәынҭрагьы убас ишьҭыхзар ҳҭаххеит...
Қарынџь-Овасы инхоз аублаақәа аӡәгьы дагымкәа аԥсраҿы иҟан. Егьырҭ аублаақәа, иахьабалак Ҭырқәтәыла иалаԥсаз, иразҳәагәышьодаз, машәыршәа
аӡәыр иаҳазаргьы, аамҭа цәгьаха дзаауа дыҟазма!
Аҭашәарахьы илаҟәхьаз амра ашәахәақәа надԥхалеит ахәы акәаԥраҿы иҵчааз анышә аӡа – Таҳир
иҳаҭгәын агәы... Ажәлар рышьҭахьҟа бзиарак шыҟамызгьы, аилыҵра рцәыуадаҩын, ихьаҳәхьачон...
Убасҟан, анышәынҭра заҵә авараҿы, ахәы акәаԥра
саақәгылахт сбыкь агәҭа кны. Дук мырҵыкәа асакара инахыҵәеит рзаа-рзаа игоз абыкь ахәаабжьы... Уи
ауаҩытәыҩса иеиԥш еилыкка изаҳауаз иранаҳәон:
«Иԥсаҭа бзиахааит иахьа анышә иаҳҭаз ҳҵеи
лаша!..»
«...Иахьыҟазаалакгьы шәиԥхьыӡ рыгымзааит ауб-­­
лаа жәлар иҳаиуаны ҳгәыӷырҭа Таҳир дызгәа­ӷьыз!..»
«...Ирзыӷьашкааит изларааӡаз ранацәа ргәыԥ­
ҳәыхш!..
«...Ишәаҳауама аҟәҟәаҳәа ахысбыжьқәа? Аублаа
рарԥарцәеи асқьари еиҿаҳаит! Асқьар ааскьоит, иаазыдгыло аҩнқәа рбылуеит, ирҿагыло дыршьуеит,
иаанхаз ахыргоит!..»
«...Иԥсы ҳаиҭарц иӡбеит ашьаарҵәыра – Али Ҳазреҭ-ԥашьа!..»
494

«...Ихиам, уҽырхиа! Уажә улаба дадҳәал! Алԥсаа
дызмоу, уидымхалан, уахаҵәҟьа джы! Учымазаҩ
асакаса днанҵа! Усаби днылаҳәа амышәкәан!..»
«...Ҳәсеи-хацәеи бџьар иаҵагылартә иҟоу, бџьарла шәҽеибышәҭа! Еикәаӷа заҵәык ада умамзаргьы,
маҭәахәуп, ишьҭых! Аҟама змоу, иуҟәынҵа!..»
«...Ҳара ҳахаанхеит ҳабацәа рҳәахьа: «Аԥсадгьыл
зцәыӡыз, зегь ицәыӡит!»
«...Иҳаԥхьоит зны иқьаԥҭажәҳтәыз Аублаатәыла!
Еилаарцыруа иаҳзыԥшуп ахақәиҭра мра зқәыԥхаз
ҳаԥсадгьыл!..»
«...Ҳдәықәлоит уахаҵәҟьа, уахаҵәҟьа, уаха­ҵә­
ҟьа!..»
«...Шьамҩазаргьы, ҳцалароуп Аублаатәылаҟа!
Ауб­лаатәылаҟа! Аублаатәылаҟа!..»
Абас аҳәон сааԥсаны, сыблахаҵ гьежьаанӡа, ихәаазаауа исҿакыз абыкь. Алашьцара еилаҳанто асакара зегь амҽхакы иааиуан. Алаӷырӡ хьшәашәа рыбла
ихыҳәҳәылазшәа, аарлаҳәа џьара икәалыкәаџьон
еҵәақәак... Ари дара заадмырбыз адгьыл аҿы аҵы­
хә­тәантәи аублаақәа рыҵх акәын...

АҴЫХӘТӘАНТӘИ АМҨА
Абар, мчыбжьык ҳхыҵхьазаргьы ҟалап, ахацәа,
аҳәса, ахәыҷқәа ҳҽеиҵаҳәаны амҩа ҳақәижьҭеи.
Џьара хыцҩыцк ирзууазеи акәымзар, жәаха кыҭа
ирықәынхоз аублаақәа ҳашҳәыԥыз ҳаицдәықәлеит,
ҭӡыла уеизгьы хԥаҟа нызқь ҳреиҵамзар ҟаларын...
Уи аамҭаз Ҭырқәтәыла анапаҵаҟа иҟамыз Шьа­
м­тәылеи Арабтәылеи рышҟа ҳхы рханы ҳцозар,
Ҳазреҭ-ԥашьа иабрагьцәа-лажьыфацәа, ақәыџьма
мла­шьқәа реиԥш, иааҳацрыхо иҳашьҭеиҵарымызт.
«Шәӡы ахьымааҩра шәца!» ҳәа иаҳагьы деигәыр­
ӷьон.
495

Аха ҳара ҳхы ҳархеит ажәытәтәи ҳаԥсадгьыл ахь,
Кавказҟа. Абырзен мҵарсыҩцәеи Ҳазреҭ-ԥашьа иаб­
рагь­цәеи ҳрылсны, знык Қьамал-ԥашьа инапаҿы
иааи­гахьоу Ҭырқәтәыла ҳақәнагалар, ҳусқәа ман­шәа­
лахап ҳәа ҳгәыӷуан. Избанда, уи атәылабжеи Урыстәылеи аиҩызаратә еиқәшаҳаҭра рыбжьарҵахьан.
Уа дҳақәшәап ҳәа ҳгәыӷуан Асовет ҳәынҭқарра аҭарнак...
Убрахь ҳхы ахьҳархаз ауп Ҳазреҭ-ԥашьа зынӡак
деивызгаз, иабрагьцәа-лажьыфацәагьы иааҳацрыхо
изҳашьҭаз, уиоуп ҳамҩагьы шьамҩан изыҟалаз...
Сгәы иаанаго уасҳәап, дад Шәарах: иҵегь мчыла ҳаӷәӷәазар, абџьаргьы ҳамеигӡо ҳнапаҿы иҟазар,
агәаӷьра азыҳәа ҳмаџьанамызт усгьы, аманшәаларагьы абарҭ инарыцлар, Ҳазреҭ-ԥашьа иабрагьцәеи абырзенцәа рыри ҳнарылсны Кавказ агаҿахь
ҳаӡхыҵыр ҟаларын...
Аха ҳамчгьы маҷын, абџьаргьы ҳазхомызт, ус
сҳәеит ҳәа, ҳшәаԥырҳаԥуа амҩа ҳақәмызт, шәақь­
ԥынҵала ҳнеиуан, лассы ҳара ҳахь ихынҳәит шәҩыла ҳарԥарцәа еиқәных. Урҭ анасыԥдақәагьы зны
анирахь иадгылан еибашьларын, зны арирахь иадгылан инибарҵәаларын.
Ҳаԥхьаҟа ицоит аԥшыхәцәа, шәарҭак шааҟалаз
адырра ҳарҭоит. Ҳара-ҳара иҳашьҭоу ҳҵыхәахьшьцәагьы бџьармцала иаҳҟәырцоит аҟәҟәаҳәа иҳа­
шьҭахысуа Али Ҳазреҭ-ԥашьа имаҵуарқәа, ары­ӷьа­
рахьгьы урҭ ҭаха ҳарҭом, ҳлаԥшықәҵаны иҳавас­
уеит. Ҳшымгәыӷӡоз иаацәырҟьоит, џьоук ршьуеит,
џьоук нараԥырцоит.
Армарахь, наҟ амраҭашәарахь рацәак ҳзынаскьо ҳаҟам, еибашьуа иааскьоит Ҭырқәтәылан рымпыҵархаларц иақәлаз абырзен мҵарсыҩцәа...
Аԥсабараҵәҟьагьы ҳара иҳаӷоушәа, иреицәаз
аарҩара ҳақәшәеит, ҽынла амра ухагәҭа кылна­
ҵәоит, уахынла иааузымычҳартә ихьҭахоит... Амҩа
496

ҳәа ҳазқәугьы закәызеи – Кониатәи аԥслымӡ сакара,
уа иҟам ҵлазаҵәыкгьы ухы назҵоукша, аԥхын, уԥсуазаргьы ӡы мҳаҵәк узыԥшаауам... Баша ирҳәарымызт аҭырқәцәа уи акаршәра ҭацә азыҳәа: «Ԥсаатәк
захыԥраауам, чаландарк захысуам!»
Ахәыҷқәеи, ачымазцәеи, ахәцәеи зыниалаз ауардынқәа ҿыжуеит, игәагәоит, аидара зқәу аҽқәагьы
харҟәысуеит, аԥслымӡраҿы ирфагәышьозеи, рыӷра
ҩеит, рҿы ианаҳамкыр, изымцо иалагеит.
Иҳавыршьааз ҳидхалом, иаразнак анышә днаҳ­
ҭоит... Ажәлар еижәибаҵоит, џьара еидҵәа­ҵәалоит,
умацәа узрыламҵо, ҳәҳәароуп, ҟаароуп, ахысбыжьқәа
џьара иааиқәтәар, даҽаџьара иҩыҵ­ҟьоит...
Али Ҳазреҭ-ԥашьа дмақарчақаруа иаҳниҵоит
ацҳа­ражәҳәацәа: «Амсылман дин еилазгаз агьааур­
қәа! Шәынҵәаӡарц шәҭахымзар, хаала шәабџьарқәа
шьҭашәҵа! Иаашәыкәыршаны амҩақәа куп!»
«Аллаҳҭаала уишазар, уаҳҟәаҵ, ҳарҭ аӡәгьы ҳаиԥырхагам, ҳаԥсадгьыл ахь амҩа ҳақәуп!» – аҭак ҟаҳҵон
ҳара. Уи аҳәажә иабеидыруаз: аӡиас еижәхыслоит
амшын ахь, ауаҩы деихалароуп иԥсадгьыл ахь!
Иаҳа-иаҳа ҳныҟәашәа иагхоит... Аидыслара ада
ԥсыхәа аныҟамлоз мчыбжьыла ҳҭыԥ ҳзахыҵысуамызт. Зынӡаск ажәлар ргәы цазар ҳәа ҳшәаны иаацәыраагоит ажәытәтәи аублаақәа ҳар рашәа. Ахапа
ааҭсырҟьоит сара, ирӷызуа иаасыдгылоит Сиҭ, Мураҭ, Дауҭ, Ҭаҭласҭан...
Уа, раид, ахацәақәа, шәеиҵамхан,
Шьамҩазаргьы, ԥхьа ҳцалароуп.
Ҳашьхақәа ҳаԥхьоит, шәгәы камҳан,
Ҳашьхақәа рҟынӡа ҳнаӡароуп!

Аҿарацәа рыбла ҭгәырӷьаауа иҳахәаԥшуеит, ргәы
иахәагәышьозаап, аха аҳәашьа иақәшәом, ирыздыруам!
497

Амра ҳақәцеиуа, аԥслымӡ сакара абжара еиҩаҳ­
шахьазар ҟаларын, Сиҭи сареи дааҳадгылт Хым­
жәажә.
– Ҳгәылацәа рымҩаныфа нҵәеит, асабицәа амла
ҳәа еибархьусууеит, иҳамаз ахәыҷы рысҭеит! Уажә­
шьҭа ишԥаҟаҳҵои ҳара?
– Иахьрыбҭаз бзиан иҟабҵеит, бымшәан, ҳаргьы
Анцәа ак ҳаиҭап! – лгәы ааирӷәӷәеит Сиҭ.
Абас, ҳшымгәыӷӡоз, амцабз еиԥш иҩыҭҟьеит амлакра. Рцәашьа ҳзамҭеит, Али Ҳазреҭ-ԥашьа иабрагьцәа рхымҭа аҵкыс еицәахеит. Раԥхьа ҳуардынқәа
ирыҵаҳәаз ацәқәа нап дҳаркит. Аха акәац злаажәуаз
ма излааӡуаз амҿы ҳазҭодаз, ҳуардынқәа ҟәаҟәаса
илкажьны, амцақәа рылеиқәаҳҵеит, урҭ анынҵәа,
мцеибаркыгас иаагәаӷьит амҿтәы гарақәа, иуаҳауоу,
дад Шәарах, ахәыҷқәа згарҳхыз агарақәа!
Ажәлар еилагьежьуа, еилахынҳәуа, дара-дара еизыӷыӷуа ианааилахалак, сыбҩатә быкь аашьҭыхны,
раԥхьа снагыланы сҿынасхон... Ашьаҟәада зыцрашу
алым еиԥш уи хәаазаауан:
«Уа, раид, ахацәақәа, шәеиҵамхан!.. Фатәи-жәтәи
гарҭа ахьрымам аҭыԥқәа ҳрызнеиуеит лассы! Уи­
нахыс шьаҿак ауп иаанхо Амшын Еиқәа аҟынӡа! Уа
иаҳзыԥшуп аӷба дуқәа, ҳаргоит Аублаатәылаҟа! Ауб­
лаатәылаҟа! Аублаатәылаҟа!»
Сбыкь хәаауазаргьы, абас акәын зегьы ишраҳа­
уаз. Ишызбоз ажәлар лахҿыххон, сызцом ҳәа итәазгьы дҩагылон. О, агәыӷра мцахәыцәа, иабауԥшаауеи
уара, абриаҟара мчхара?
Аха рцәашьа ҳзаҭом амцеиԥш иҳацралаз амлакра. Аҟәҟәаҳәа инаргәыдаҳҵоит Ҳазреҭ-ԥашьа ир
ирыцраҳҟьаз, ҳаидарақәа назгоз ҳаҽқәа, рыԥсым­
ҭаз угәаҵанӡа иҭнашьаартә икьыркьыруеит. Мап,
Аублаатәыла ишыҟаҳҵаз еиԥш, ҳаӷацәа ирым­ԥы­
хьашәоит ҳәа инҳарҵәом ҳаҽқәа! Амла ҳаиқәыцә­
оит, фатәыс иаҳҭахуп! Игәаӷьны ҳшәақь­қәа ирымоу
498

амҿы ҳзалакьысуам, аԥслымӡ сакара иқәыршәым
хьышьаҵәык, нас излаажәрызеи? Иабаҟоу ҳач­уан­
қәеи ҳқәабқәеи, рышьҭыхра ҳалымшазт, икаҳа­жь­
хьеит! Асакара иқәиааз ақыцәмыцәқәа ҟәшәа­ны ицә­
ҳарббылуеит аҽжьы!
Уахынла ихьҭоуп, ҽынла аԥсабара амца ацралап
уҳәап, ҳшьапы мыждақәа аԥслымӡ ца иахьнылашәо
иабылхьеит, иҷарыхәӡа иӷрахахьеит, ахы цаҳәцаҳә
иаԥыхьашәаз реиԥш, амрацәгьа зысны заҟаҩы
хышәҭны аԥслымӡра илаҳауадаз!
Аҭаҳмадцәа ҳаикәагыланы еиҭах иаацәыраагон
ар рашәа. «Шьамҩазаргьы, ԥхьа ҳцалароуп!» – иналаҳҵоит ҳашәа.
Амлакра шаҳҳәоз, иаацәырҟьеит асакара агәҭа­
хьы инеиаанӡа ҳәа зыҽӡауа иҳашьҭаз аӡышра. Иаабахьоу акы еиԥшымхеит уи, урҭ аҩқәыџьмакгьы еинаалеит, иаразнак рыбӷа еибырҭеит.
«Аӡба!» – еибарҵәаауан ахәыҷқәа. «Аӡба!» – еила­
уазыруан ҳәсеи хацәеи. Макьана зшьамхы инанагоз игьежьыхынҳәуа еимырдон асакара, ҳаӷацәа
рхымҩасгьы иацәшәомызт, ирзыԥшаауа џьыршьон
ӡы мҳаҵәк. Ӡаагара идәықәаҳҵаз гәыԥҩык аӡәгьы
дзыхнымҳәит. Урҭ ирышьҭаҳҵазгьы рхабар ыҟам.
Асакара иқәҳәазо инеиуаз ауааԥсыратә рҩаш
зымқәацо иалагеит. Игылоу реиҳа икажьу еиҳауп, ацәажәара зылшо дгәааны даӷьуеит. Рыкәақәа
ирҭаԥшуеит, реилаҳәарақәа еимырдоит. Машәыршәа, хәашак анырбалак, зегь азыҩуеит, напы­
шьашәалагьы иузеиҟәкуам. Згәаӷ еимоу ашәарахқәа реиԥш ауп урҭ шеиҿаԥшуа. Џьоукы рлабақәа
рыҽрынҵаны иҩеибаргылоит, нас, аҩы иашьны
иҟоушәа, икаҳабӷало асакара инықәлоит, аҵиаақәа
хыҵәҵәаны ирҟаҟоит, сакара ҳәынаԥк рызкыргьы,
азамана...
Ҳарҭ аҭаҳмадцәа-ашәаҳәацәа ҳаиҭааидгыланы
иаацәыраагоит ашәа: «Ҳаит, амарџьа, шәгәы кашә499

мыжьын! Уаха икыдҵәан илеиран иҟоуп ақәа!». Уи
уажәшьҭа иашәамызт, ӷызыӷызран, изаҳауазгьы ус
акәхарын ишеилыркаауаз... Аха иаҳҳәалар акәын
ҳаԥсы ахьынӡаҭаз...
Сишь, дызусҭда асакара иқәланы иаауа, имч шы­
ҟам ҩашьом, дгылоит, дкаҳауеит, дгылоит... Акыр
данааскьа, ибжьы ааҳалаҩит:
– Аӡытҟәа, абааԥсы, аӡытҟәа!
О, анаџьалбеит, изакә мчузеи ирзаԥшааз уи иажәа
аԥсхыҵрахь инеихьаз жәлара! Игылаз уахь дыххымшақә ддәықәлеит, итәаз дакӡамшәа дҩаҵҟьоит,
икажьыз ԥшьынаԥха дҳәазоит... Ан лхәыҷы дылхашҭит... Ахшара ранацәа ираԥыҟьеит, ажәлар арахә
реиԥш еижәибаҵеит, асакара ҭбааҭыцә рызҭшәарахазшәа ацарҭа рибаҭомызт, еигәҭасуан... Урҭ нызкылашаз мчык ҟалашам игәахәрын ирыхәаԥшлакгьы. Аӡытҟәа аҟынӡа изымнеикәа, аӡы зҵабаз аԥсыӡ еиԥш, иԥаҭԥаҭуа заҟаҩы аԥслымӡра илахада!
Аха урҭ ирызхьаԥшуадаз! Уажәыгь слымҳа иҭаҩуеит аԥслымӡра инылашәоз ашьапы рацәа аӷәырџаӷәырџ ахьрымшыз.
Ачалеи жәпаҳаҳараӡа, алсра уадаҩны изхықә­
иааз аӡытҟәа, жәабаҟа десҭын аҵанакуазар ҟаларын,
атҟьап еилыӷраа ихтаталаз аӡы унарбомызт, абаа­
фҩы ҭышәшәон, аҟәара ацынхәрас аршьынк аҵкыс
инеиҳаны аҿыгҳара аманы, иҩанҭхьӡа аџьыкахыш
ԥаҩ аҿыкәыршан...
«Шәаагыл, абааԥсы, машәырк шәыхьуеит!» ҳәа
абжьқәа шгозгьы, еибарҵысны инеиуаз ажәлар
хакәыла иажәлеит аӡытҟәа. Аџьыка ԥаҩ иахьҩырны
заҟаҩы ӡааҟәрылада! Ипылыпылуа алахы ҭажьын.
Аӡы ҟәандашьшьыран, ижәпан, ихәашьын, аха уи
агәхьаа зкыдаз, Аублаатәылатәи арҩашқәа раҵкыс
ицқьазшәа ҳаҵашьшь иаажәуан... иаажәуан...
– Шәҽацәышәыхьча, абааԥсы, абри аӡы хәарҭам,
ишәымжәын! – дыҳәҳәон аӡәы, аха зызхара зжәыз500

гьы аӡытҟәа дзахыҵуамызт, инҵәар ҳәа дшәозшәа дахӡыӡон, аха хәыҷы-хәыҷла ажәлар рыгәқәа
дырҭынчит, убасҟан ауп цқьа ианеиҿаԥш, аранӡа
зшьамхы инанамгаз дангәарҭа, ахәыҷы иан дшыҟамыз баны аҵәыуара даналага, ангьы илцәыӡыз лыхшара рыхьӡ ҳәаны ҿыҭуа асакара данықәла...
Аӡышра анеиқәтәа, иаразнак иаацәырҟьеит
амла! Аха адырҩаҽны ҳшымгәыӷӡоз насыԥк ҳзыҟа­
леит. Амрагыларахьтәи ҳган ахь ҳзыхьчоз ҳарԥарцәа игәарҭеит ирҳашәҳауа асакара ишықәыз ауахьад. Ираԥцаны ҳара ҳахьтәаз аӡытҟәа шыҟоу
рҿаархеит. Иуаҳахьоума зныкыр, дад Шәарах, ауааи аҽқәеи анеи­башьуаз ҳәа аамҭак аӡбахә? Убасҟан
абри аӡытҟәа ахықә аҿы иҟалеит иара. Абџьар змаз
хысуан, аҽқәа каҳауан, аҟама змаз даазыдгылаз аҽы
иналеиҵон, аиха змазгьы, аҽы ахы иарбаны аҿынеирхон. Ауа­хьад еикәшон, ҳаргьы ҳаикәшон, икаҳауан аҽқәа, икаҳауан ауаагьы. Алҩа шьҭачызшәа асаба хатәалан, аҽышьапхыц иагазгьы заҟаҩы ыҟада?
Икаҳауаз аҳаиуан аԥсцаха амҭакәа, ацәахыхра иналагон, уи иалгаанӡа, абгақәа реиԥш акәац еимырӷәыцәуан... Реиҳа ачҳара змаз ачалеи дырхуан, амца
лацраҵаны, аҽжьы налажьны ирҟәион, уа икажьыз
аџьыка лақәырҳәҳәны иаҳфауаеи, ҳанҿажәклак,
аӡытҟәа ҳнахалон...
Иҳакәшауа ҳзыхьчоз ҳарԥарцәагьы арахь ихын­
ҳәит, уажәы ҳҽеидаҳкылеит зегьы, ишьҭаҳхит џьыкала иҳәахны аҽжьы мҩаныфас. Ҳанықәҵуаз ауха,
аӡытҟәа иаҿыкәыршаз ачалеи амца ацраҳҵеит, ауб­
лаақәа макьана уа иҟоуп ҳәа ҳаӷацәа хәыцларц...
Уажәшьҭа ҳахьынаԥшуа хараӡа иаабоит ашәа­
ԥыџьаԥ иаҵәара, уа ишыҟоу ҩашьом ақыҭа...
Аха зынӡак ицәгьахарц иҟазаарын ҳлахьынҵа.
Ҳаҩнуҵҟа иҵысит амгәахь. Раԥхьаӡа дычмазаҩ­
хеит хҩык ахәыҷқәа лыԥсы рыхҭынҵо иаазгоз
ԥҳәыск. Лыӷра ажәжәаҳәа дҭыхо, дҳәыҵәыхынҳәуа
501

аԥслымӡра дшылажьыз лыԥсы аалхыҵит. Анышә
лаҭаха ҳауаанӡа, илыхшазгьы каҟьҟьа анҵәара иналагеит. Нас уаҩ иимбац, уаҩ имаҳац ахырзаманҵәҟьа
ҳҭагылт. «Аа, сыԥсит, сыԥсит!» ҳәа аӡә даныҳәҳәалак,
уи иҟны ҳнеиаанӡа, даҽаӡәы дынкаҳауан! Макьана
сара сеибган, ачымазцәа сгьежьыхынҳәуа сышрылаз: «Заурҟан, сашьа, уааскьеишь аранӡа!» – лыбжьы
аасықәлыргеит Хымжәажә. Снеиаанӡа дхышәҭны
аԥслымӡра дылаҳахьан... Сиҭи сареи ҳаицхырааны
аԥслымӡра еиҩыжааны даҳҭеит. Аха Сиҭ ажәымҭацәгьа, анышәынҭра дахыҵуам... «Заурҟан, схы
иша­кәым избоит, слыважызарц сҭахуп, асакараҿы
лымацара дсызныжьуам!» – иҳәан, инапала ихатә
нышәынҭра ажра далагеит. Уа, Анцәа злыԥха ҳаура, ари еиԥшгьы аӡәыр даниахьоума, аублаа гәықәхақәа зегь ҳахьырц ҳаҟан акәымзар! Сиҭ идыр­
уан иаџьал ибӷа ишкыдгылаз, адырҩаҽны дыԥсит,
днаган Хымжәажә лывараҿы иара инапала иԥиҟаз
анышәынҭраҿы дызжит.
Суауаӡа сырхагылан еизааигәаз ҩ-ҳаҭгәынк. Урҭ­
ирҵәахит наӡаӡа, зцәа-зжьы макьана имыхьшәа­
шәацыз, адунеи аҿы исзынханы иҟаз сҭахцәа
гәакьақәа! Алаӷырӡ ҟәандаӡа инасҿыкәкәоит, аха уи
сыблақәа рахьынтә иаауамызт, уа иҭабахьан, сцәа
акәын илаӷырӡышуаз... Иумбахьеи, дад Шәарах,
ашоура аныцәгьоу, ацаҟьа иалыҳәҳәо ахаҳәцәҟьагьы цәыкәбарқәак нахьыжжлоит, ихьшәашәаӡа...
Ус: – Ижәуазеи, уара, шәшыбзаз шәыԥсӡама? –
Шәаа­скьа арахь! – ибжьы ҿацаӡа иааҳалаҩит зегьы
иреиҳабыз аҭаҳмада еиқәышла Ҭаҭласҭан.
Аҳаҳаира, ҳаира,
Аҳаҳаира, шәас, уара!

Иаацәыригеит аркәашага, иеибгак еиԥш аҿеҩаҿе­ҩ­ҳәа анапеинҟьарагьы дналагеит.
502

– Ишәымбахьеи, уара, ацәашьы анкьаҭаша аԥырқьҳәа ишҩыҵҟьо? Ҳанҵәамҭаз аҟама аҿы цеицеи
еиԥш, ҳаӷацәа рыбла ҳхыҷҷалап! Амацәысеимҟьара еиԥш ҳаӷацәа рыблақәа хаҳкып! Аҳаҳаира, шәас,
уара! – аҭаҳмада иаҳа-иаҳа ирццакны инапы еини­
ҟьоит, аӡәы днаидҵыр, даҽаӡәы иахь днеиуеит,
лаԥшы џьбарала рыбла дхыԥшылоит.
Џьашьатәшәа иҟалеит ари. «Ухы еилагеит, аҭаҳмадажә ацымхәрас, аарлаҳәа зшьапы иқәгылазгьы,
зымч зылӡааны аԥслымӡра илажьызгьы ашәа инақәдырӷызит, рнапқәагьы аинҟьара иналагеит. Ухаҿы
иузаагару убарҭ уажәы зыԥсы ааҭалаз рҿаԥшылара
зеиԥшрахарыз... Адамра иҭоу аԥсы дыччауа збахьада? Рыгәҭагьы игьагьаӡа иааҭадырцәит аҭыԥ.
– Адгьыл гәымбыл ҳара ҳзы идагәахеит, ҳасабицәа рҵәыуабжь аҳаӡом! Илашәхеит, жәларак шеи­
қәынҵәазгьы абаӡом! Кәашарала иҳардыдып! Ари
адгьыл гәымбыл ҳшьапышьҭыбжьқәа рыла иаҳардырып макьана ҳаԥсы шҭоу, ҳашхацәоу! – даҿуп
аҭаҳмада. – Уа, Ҭаҭласҭан, иулӡааӡама абаҩҷыда иулаз? Аублаатәыла ачарақәа рҿы аишәахьча
уқәгылан уаныкәашоз, ушьапқәа рыласышьа уаҩ
илаԥш ахьӡомызт, – ихы дацәажәоит аҭаҳмада инапқәа еинҟьауа, – аха аишәахьча ҵысуамызт, ҩыла
ихыхәхәо иқәгылаз аҵәцақәа цәыкәбарк рыхшәомызт. Аҳы, Ҭаҭласҭан, уаҩ данзымкәашаӡо укәаша!
Ҿыц еимарԥсаз анышәынҭра уажәоуп санаахыҵ,
ашәак сҳәоит ҳәа сҿы злеихысхрызеи? Аха сара
сгәаҿы гәырҩа-џьабареи гәырӷьареи ҳәаа рымамкәа еилаҵәахьан. Аҳаҳаира ҳәа снаҵаҳәҳәеит саргьы. Сара сеиԥш аркәашага ашәа еибанаркыз шьардаҩхеит. Иақәдырццакуеит анапеинҟьарақәагьы.
– Ҳаит, ахацәақәа, хәыци-бӷьыци ҭибажаароуп
иахьа! – еиҭаагеит Ҭаҭласҭан ибжьы. Нас иӡарақәа
лҭарбаӷьа икны, ишьацәхыԥқәа дрықәгыланы дкәашо иҿынеихеит. Зны-зынла аҿеҩ-аҿеҩҳәа инапы
503

еиниҟьоит, даҽазныхгьы шьамхыла дышьҭасырц
иақәикуеит, аха изыгәаӷьуам. «Избо закәызеи, шәан
лхы дааст! – схәыцуеит сшанханы. – Иабаимаз аҭаҳмада абриаҟара амч ҵәахны! Абри акәызма ҳабацәа
иззырҳәоз «Аԥсцәа рчара уны, аԥсцәа зыркәашаз!»
ҳәа? Урҭ ирдыруазма ари еиԥш ахырзаман ҳшазкылсуаз?»
Ус, Ҭаҭласҭан ажәлар рыжәпара гәаҭаны иҿынеи­
хеит. Ауаа наскьааскьан, амҩа хәхәаӡа инаир­ҭеит,
иара дцон уи даныланы, дкәашошәа ҟаҵауа, уаҳа
илымшо днеихьазар акәхарын, зынгьы даақәгьежьны инапы еиниҟьон. Икәашозгьы, игылазгьы, итәазгьы, ашаха ҳхаҵаны дҳахозшәа Ҭаҭласҭан ҳнеи­
шьҭалт ҳаиԥхьытта! Макьана зшьамхы инанагоз
ԥхьаҟа ҳаихон, ҳаблақәа азхан ҳҽыздаҳхалоз ақыҭа,
ҳзынаӡагәышьар, убраҟа иҵәахызшәа иҳалагьежьыз
ачымазараҿкы ахәшә.
***
Абринахыс иҟалаз Заурҟан цқьа еилкааны аҳәара
илшомызт. Уи игәалашәомызт аублаақәа заҟаамҭа
амҩа иқәыз, иахьынӡааихьаз аҭыԥ хьӡы, ауааԥсыра заҟаҩы аанханы иҟазгьы... Иахьа ииҳәоз, уаҵәы
даҽакала дахцәажәон, ицәеилаҩынтуан...
Урҭ амшқәа рзы ихаҭагьы ахолера илаҽхьан, издыруада, игәалашәара архәашьра убри иахҟьозҭгьы? Аха уеизгьы иҩашьомызт аҭаҳмада уаҩ дызнымиацыз ахырзаман дшалаԥшыз, ишихигаз... Дан­
цәажәоз, ицәыршәагаз акы илаԥш нақәшәазшәа,
уажәы-уажәы ицәа дҭаӡыӡон, иҿаԥшылара ааим­а­
хәлон, ибжьы изҭымкаауа инаихәлашәон. Дҩагылан, дбырбыруа, маҷк даалеиҩеины деиҭанатәон...
Нас иабыкәхаришь уеизгьы аублаақәа зқәынҵәаз
аҭыԥ?
Ҭырқәтәыла ахсаала аацәырганы Заурҟан снаидтәалеит. Снацәа нақәкны исырбеит Кониатәи акар504

шәра, икәаԥ иаҵәаха ахсаала ианыԥшуаз аӡытҟәагьы днахәасырԥшит... Ииҳәахьаз акәын, ҿыц акгьы
изацымҵеит аҭаҳмада. Абраантәи рацәак ахьыбжьам иҟоуп аӡытҟәа, Заурҟан иахь санаауаз, схықәгылан сҭаԥшуан... Анаҩсҟа акаршәра ишьҭазгьы
сылаԥш нахызгеит... Ус анакәха, ааигәазаап, абрахь
сҽанадсхалоз, санысзаап аублаақәа рыбаҩ ҵәахны
измоу акаршәра.
Жәларак еибарҵысны ианаауаз, кыраамҭа амҩа
иқәхазшәа, иара амҩагьы инымҵәаӡоз акы акәызшәа Заурҟан дахцәажәон, гәыбӷан изҭода ахырзаман
иалаԥшыз, аха сара излазбо ала, урҭ ахьдәықәлаз
аҭыԥ иаркны, даара иныҟәазар, хынҩажәа-ԥшьын­
ҩажәа верс рыда рзыҟамҵеит.
Ҳаԥсы ааиҭакны ҳаиҭанеидтәалон, аца зымкыз
ахш еиԥш, ԥыҭҳа-ԥыҭҳа иҟаз аҭаҳмада игәалашәарақәа маҷ-маҷ еизиркәкәон, сара, ишыҟасҵац, иан­
ҵо сишьҭан...
***
Аублаақәа хаҵеи-ԥҳәыси, хәыҷи-дуи наҟгьы ҳзым­
цо,­ арахьгьы ҳзымаауа, џьара ҳкыдхалан ҳаҟан. Уа
инхоз бжаҩык, заанаҵ рҭаацәа рыманы, рырахәқәа
раԥцаны ашьхара рҽарҭахьан, уахь изым­цакәаны
иҟаз, ҳара ҳаиԥш азҩаҿкы рылалахьан. Урҭ колера*
ҳалазҵаз ҳәа ҳгәаӷ ркит, изылшоз абџьар шьҭыхны
иаҳҿагылеит. Урҭ ирыцхраауан аҭыԥантәи азаптиеқәа. Еилахынҳәран, еилагьежьран, еибаҟәаҟәаран,
ҳәҳәаран, ҟааран.
Азаптиеқәа Сҭампылнтәи ироухьан адҵа: «Ауб­
лаақәа азҩаҿкы рыманы ихалалт, дара зегьы еибаҟьашьны иҟоуп, ақыҭа иалашәмыжьлан, ачымазцәа ншәырҵәа, аԥсцәа жәблы!..».
Ҳаԥхьа игылаз аҩнқәа рахь еихоз гәыԥҩык даҳԥызон Ҭаҭласҭан, «Шәеиха, абаақәа!» ҳәа ибжьы ҳа­
Колера – (ҭырқә.) амгәахь, ахолера.

*

505

қәырго. Ус, ҭырқәа нхаҩык аҩны даавҟьан, аҵықьҳәа
дхысит, уахь ҳнеимышьҭырц иҭахызар акәхарын.
Дкаҳаит ахымҩас згәы иҭашәаз Ҭаҭласҭан. Иԥсы
шҭаз сааихагылеит. «Аа, Заурҟан, сыршьит, сыр­
шьит, сагьырзымхеит, убама! Ухаҵазар, Аублаатәылаҟа схы рханы анышә саҭ!» – ҳәаны даалгеит, иԥсгьы ааихыҵит. Аҟәараҳәа аиҵасра салагеит,
иаас­гәалашәеит жәытә ашәак алагамҭа: «Ахьҭацәгьа
ҟамлар, ажәҵарақәа нҵәозма?» Ажәҩангьы снаҵаԥшит – жәҵыск улаԥш иҵашәомызт. Аублаатәыла
ахьыҟаз здыруа сыҟамызт, ашьацраҿы дааиҵысхит,
илацәа хызҩеит, ижра сылшозар, ас адәы дцәыжьланы сцозма, аха иабаҟоу! Снеиуан, уажәымзар-уажәы
санбакаҳауеи ҳәа сгарыгаҽо, сыблақәа амца рхылан
иҭыблаауан, сҿажәкуан, счымазара сышьҭанагәарц
акгьы агӡамызт, сыкәшамыкәша аӷлҩа хчылазшәа
ихәашьҟаҟаран, сахьынаԥшуаз, саԥхьа аҩхаԥалараҿы ҩнык збауан, убрахь схы рханы сеихон, уа
сзынаӡар, ҿамҩак аӡы шԥасмоури ҳәа сгәыӷуан.
Аҿывсывҳәа ахымҩасқәа сывсуан, аха сцәа-сжьы
ҵкьыҵкьаршьон макьана.
Ҭаҭласҭан иашьа иԥеи даҽа аублаа арԥыски аддыҳәа инасаҩсит, рҟамақәа ҭӷәыцәаа, ашьра зуз
аҭырқә нхаҩ дрыԥшаауан.
– Анышә дыҵамлазар, дабацарыз, абра сылаԥш
неихьыԥшит! – ҿааиҭит руаӡәык.
– Хымԥада, ҩнык дыҩналан иҽиҵәахит! Арахь
уеи­ха! – даҵаҳәҳәеит егьи. Гәараандак инхибаҳәеит,
уаҳа иахьцаз ҳәа сымбеит.
Амӡырха снықәлахьаны ус, уи аҩны иааҩныҩит
акәукәуҳәа ԥҳәыск лыҳәҳәабжь, лыӷьаҵәыӷьаҵә­
бжьы, убарҭ инарылаӡҩеит хаҵак иаӷьбжьгьы. Иа­хьын­­ӡасылшоз сшьаҿақәа инарыцысҵан, лассы аҩны
ашә снылагылт. Иаԥхьан агәараанда ихибаҳәаз ауб­
лаа рԥарцәа руаӡәы, аԥшәмаԥҳәыс агҿыҩра дыкҿацаланы, иҟама лгәышԥы иҵакны икын.
506

– Иҳәа ара иҩналаз ашьҩы дахьыбҵәахыз! Иҳәа,
мамзар быҷкәынгьы баргьы шәазхом! Иршьыз саб
иашьа ишьа сыԥхьоит, ишьа алҩаҵә ахылззуеит,
макьана имыхьшәашәацт, уанӡа сшьа зуроуп! Балга,
аԥшыха сымам! – длықәхәаауан иара.
Наҟтәирахь ацәардӷәаҿы, амцашоура ихҟьо, аиарҭа дылан ҷкәынак. Егьи аублаа рԥыс иҟама аҵарыра уи иӷракын...
– Иҳәа, уԥсырц уҭахымзар, уаб иоума араҟа зҽызҵәахыз! – ҳәа диқәымчуан.
– Арахь уаҩгьы дыҩнамлаӡеит! Аҩны еимыжәда,
абааԥсы, шәуаами, гәнаҳала ҳшәымшьын! Сыҷкәын
ҭынха димаӡам, иаб ҩышықәса раԥхьа дыԥсит.
Имашәкузеи амаалықь! Ихьыз азҩаҿкы дацәынхозаргьы жәуам! – Абас уи аԥҳәыс дыҩныҵәаауан,
лаԥхьа игылаз аублаа рԥыс диԥырҟьаны лыҷкәын
иахь анеира лҭахын...
– Ижәуазеи, уара, шәеилагама зынӡас, ирыма­
шәкузеи хыхьчашьа змам аԥҳәыси аҷкәын чымазаҩи! – сыбжьы нарықәсыргеит урҭ арԥарцәа ашә
ахьынтә. – Аԥҳәыс алаҵәҟьа леишуам рҳәон ҳабацәа, арахь аԥсхых длымҵоуп! Шәҽынашәысҭха наҟ!
– сыбжьы зыԥсы зхыҵуаз ашәарах аҿыҿбжьы еиԥшзар акәхарын.
– Саб иашьа Ҭаҭласҭан рыцҳа дызшьыз абрахь
ихы ирхеит. Хымԥада, абри аԥҳәыс дылҵәахит.
Ишьа сыԥхьоит, силгароуп уажәыҵәҟьа! – иҳәеит
аԥҳәыс дыкҿацаланы дызмаз арԥыс.
– Ус аӡәыр дҵәахызар, аҩны еимыжәда, хаҵаҵас
шәныҟәа, арҭ ирымашәкузеи?
Сажәа ҩбамтәкәа, аҩыџьагьы наскьаны иаагылт.
– Шьыхаҭа иҳамшьыргьы, ари аҩны ҭадырцәыроуп! Ара иааган иҩнаҳҵоит анаҟа агәаҩа­
раҿы анҵәара иаҿу ҳанацәеи, ҳаҳәшьцәеи, ҳхәыҷ­
қәеи! – аарлаҳәа иҽеиқәкуа даацәажәеит аҩбатәи
аублаа.
507

–   Рыҩны идәылганы ишԥакашәыжьуеи, азин
шәызҭада? – сиқәшаҳаҭымхеит сара.
– Уххь згеит, Заурҟан, анаҟа адәны анҵәара иаҿу
ҳара ҳҭаацәа хара рыманы ирыхьма! – иаасҿаирхьит
уи арԥыс.
– Уиас, аҩны еимаадап, уиас! – наидиҵеит актәи
арԥыс иҩыза. Аҩыџьагьы ашырсырҳәа инеикәҟьашан, егьи ауада иныҩнаԥшын, наҟ-ааҟ ааҵра инавалеит.
Ҳарҭ ахацәа аублаа бызшәала еибаҳҳәаз шылзеи­
лымкаазгьы, уи аԥҳәыс сара сыҩналара лыҷкәыни
лареи рзы ԥсеиқәырхаган илыԥхьаӡеит. Агәаԥҳәа
лҽаасышьклалыжьын, Аллаҳҭаала дузылԥхааит, уа­
ра­ ауаҩымш! Схәыҷи сареи ҳаԥсы еиқәурхеит ҳәа
дсашьапкуан, скәымжәы аԥшь аанкыланы илгәӡуан.
– Бымшәан, абааԥсы, урҭ шәыршьыҵәҟьарц ргәы
иҭамызт! – сҳәан, сымч абаҟахыз, аха сҩалыхан,
аарла дҩасыргылеит.
Ус, хысбыжьқәак адәныҟа иааигәаны иаагеит,
зыԥсы зхыҵуаз аӡәгьы дааӷызыхәааит. Аублаа ар­
ԥар­цәа рҟама аҿқәа цеицеиуа ашҭа инықәсны, еивас ахшьыра инҭалеит. Саргьы срышьҭалоит ҳәа
сҿанынасха, аԥҳәыс лыҩнапыкгьы аасыкәыршан
сеи­млагәа сылкит.
– Аа, умцан, ҳныжьны умцан! Ҳамацара ҳанаанха,
ушьҭахь иааҩнало ҳаршьуеит! Сара акгьы сурым, сыршьааит аҭаххаргьы, аха сыҷкәын заҵә дрыцҳашьа,
сара сыда дунеи ҭынха димаӡам, иаб усгьы дыԥсхьеит!
Мап, мап, сумшьыкәа усзышьҭуам! – абас дыҩныҵәаауеит, лнапқәа сыкәыршаны сылкуп, дхьышьарххоит, ашә ахь сналышьҭуам. Аҷкәын чымазаҩ иан
лыӷьаҵәыӷьаҵәбжьы иаҳауазар акәхарын, инапқәа
ҩышьҭихуан сара сахь. Ҳныжьны умцан ҳәа акәхарын
иаанагоз, аха изнымкылакәа наҟ инаиваҳауан.
Уи аԥҳәыс уца ҳәа сааулышьҭыргьы, харак сзымцозар акәхарын, азҩаҿкы исыӷралаз сшьапқәа
508

насыҵнаҟьеит, сыблахаҵ аагьежьы-гьежьит, иаасықәлашьцан, сышьҭахь икҿаз ацәырдӷәахьы слеи­
зҟәыҿит. Аӡы шызжәыз здыруеит, уаҳа акгьы сгәалашәаӡом.
***
Заҟа мши-ҵхи сымԥсуа-сыбзамхо аиарҭа сылахаз седру, схы здыруа саныҟала, избеит ахаан сахьнанамгацыз ҩнык аҿы сшышьҭаз. Ҩынҩажәаҟа
шықәса зхыҵуаз ԥҳәыск дысхагылан сымаҵ луан.
«Ара сабаанагеи? Бызусҭада бара?» – слазҵааит
сара, сцәажәартә саныҟала. «Уҩны уҟоушәа ԥхьаӡа,
цқьа усыхәаԥшыр, сугәалашәаргьы ҟалап!» – ҿаа­
лҭит аԥҳәыс, нас, лҟәардә даахан, саԥхьа даатәеит.
Сыбла ԥсыдақәа лыдсырхалоит, лхы-лҿы аазыгьежьны, лыбла ҭбаа еиқәаҵәақәа аразра рхыҳәҳәыла исыхәаԥшуеит, лхахәы ҷарыхәӡа, ашлара наланаԥсахьеит. «Дызусҭада, мшәан, абри?» – схәыцуеит
сара, аха дызбахьеит ҳәа сыҟаӡам.
– Мшәан, сышԥаугәаламшәои, – даацәажәеит
лара, – ҩыџьа аублаа рԥарцәа сыҷкәынгьы саргьы
рҟамақәа ҳаӷрырҳәарц ишаҿыз, ҳаԥсы ҿухит. Аха
уаргьы учмазаҩхан, ара узахымсит. Абри узықәиоу ацәырдаӷәы унықәҳаит, уааилыхны унышьҭас­
ҵеит. Убри аҽны инаркны иахьанӡа хдырра умамызт, анышәынҭра ухықәгылан, аха аллаҳҭаала дузылԥхеит, уеиқәхеит! – хәыҷы-хәыҷла исгәалашәо
аҿаанахеит аублаақәа аҵыхәтәантәи ҳамҩа... Сыбла иаахгылон ахырзаман сахьақәа... Аҟәарамҿ
еиԥш аԥсцәа еизыхаа... Аҭаҳмада Ҭаҭласҭан икәашара... Уи аҵыхәтәантаи аублаақәа ҳакәашара
акәын усгьы.... Ус, ус, иаасгәалашәеит ара сшаанагазгьы... Зназы сызлаиаз аиарҭа иҵаакәкәалазшәа
збеит, аха сгәы ааԥсахны сҩеихан, изулак сиарҭа
саақәтәеит.
509

– Тәымуаҩык, сыбзиарас ибдыруазыз бара! Нас
абарҭ роума анышәынҭра сҭазмыжьлаз, – сҳәан,
сыжәҩахыр иқәкыз лнапы аасшьышьит.
– Умч маҷгәышьоуп макьана, атәара улшарым,
– лҳәан аԥҳәыс, ашьшьыҳәа снықәлыриеит, аԥхӡы
сықәнаҭәазар акәхап, схы-сҿы инықәылшьит ачабра, мҳаҵәк алагьы аӡы сқьышә инықәылкит. Маҷк
санааҭынчха, лара даацәажәеит.
–   Исуалыз насыгӡар акәымзи! Сеиқәзырхаз иаргьы деиқәырхатәын... Сара сымацара соума, сыҷ­
кәын заҵә, адунеи сыззықәу слашарбага иԥсы ҿухит. Уара данеиқәурха, Аллаҳҭаалагьы дизылԥхеит!
Аиашазы, уадаҩра сыгмызт, ҩыџьа ачымазцәа...
Арахь сыҷкәын, анахь – уара! Аха уи усс измада!
Шәҩыџьагьы шәеиқәхеит! Издыруада, уажәшьҭа
мыш­лашарак аабар!
Дҩагылан, ашә лхы нылакны: «Бирам, нан, араанӡа уааишь!» ҳәа лыбжьы налыргеит. Рацәак мырҵыкәа, аԥсыгага еиԥш ишьҭыбжь мыргаӡо аҩны
дааҩналеит жәохәҟа шықәса ирҭагылаз ҷкәынак,
ачымазарацәгьа шихигаз ҩашьомызт, шьакәармак
ихы-иҿы иузықәбаауамызт. «Иубома, нан Бирам,
уԥсы ҿызхыз, уеиқәырхаҩ ичымазара дшалҵыз!
Унеи, нан, иааигәара, аԥсшәа иаҳәа, уиацәажәа,
амала рацәак думыргәамҵын!» – даҿын аԥҳәыс. Бирам данааҩналаз аахыс иблақәа хааӡа исыхәаԥшуан,
дааскьан, имчыдаз инапала смахәар ааишьышьит.
«Аллаҳ иџьшьоуп, Аллаҳҭаала иџьшьоуп!» ҳәа
дхәыҭ­хәыҭуан. «Уажәшьҭа издыруада мышлашарак
аабар!» – нақәлырӷызуан иан.
– Дад Шәарах, абыржәы уареи сареи ҳахьтәоу
амӡырхаҿы ауп усҟан сахьаанагаз. Ара, усҟан уажәеи­
ԥш иҭацәымызт, аладахьҟагьы, аҩадахьҟагьы ауаа
нхон, ашьҭахь ақыҭа акалҭахь инаскьаны анхарҭа­
қәа ҟарҵеит. Абри аҩны ауп сахьыҩнанагалазгьы...
Ожәы сиарҭа ахьыҟаҵоу ауп усҟангьы сахьышьҭаз,
лар­гьы абансшәа акәын дтәаны дахьсацәажәоз...
510

Ишсықәнамго здыруеит лыхьӡ аҳәара, аублаақәагьы, аԥсуаа шәеиԥш, ахацәа рыҳәса рыхьӡ рҳәаӡом,
Салима лыхьӡын, хлаҳәада... Абри иубо анхара лара
ишынлыжьыз иҟоуп, сара ҵәҩанкгьы сзацым­ҵеит,
амала, ишубо, макьана зынӡа иқьаԥҭажәҵәҟьан
иҟам, лҩаҵәк ҩасышьҭуеит...
Ааи, дад Шәарах, ажәа уасыршьызар акәхап, сара
сҟынтә шьеи, лаӷырӡи, ԥсреи, ӡреи, хҵәареи рыда
даҽакы умаҳаит, аха уи сара исхарам. Дад, аранӡа
ҳанааих, иаачҳа, уажәшьҭа рацәак сыгым, сажәабжь
зызку ажәлар шынҵәаз еиԥш, сҳәамҭагьы нҵәоит.
Саныҩагыла, еилыскааит: ари ақыҭа изахымс­
гәышьеит аублаақәа; реиҳараҩык, ҳаӷацәа рхымҭеи
амгәахьи неилалан, идырхит, зыԥсы ҭаны иаанхаз
ԥыҭҩык, абырзен ры аныхынҳәуаз итҟәаны Бырзентәылаҟа иргеит, даҽаԥыҭҩыкгьы Шьамтәылаҟа
рхы дырхеит. Ҳәанҳәахла излеилыскааз ала, урҭ ахьнеизгьы бзиарак ианымиеит. Егьырҭ, ара иаанхаз,
Али Ҳазреҭ-ԥашьа, дара-дара уаҳа еибамбо, ҭаацәак-ҭаацәакла ишаны, Ҭырқәтәыла иахьигӡеит. Урҭ
аӡәгьы иԥсы ҭоуп ҳәа сыҟаӡам иахьа, машәыршәа
аӡәыр деиқәханы дыҟазаргьы, ибызшәа инаркны
ихатәык имамкәа дҩашьахахьеит, ддыԥшылоуп...
Иумбо саргьы сшыҟоу? Ацынҵәарах! Уада-ҭынхада,
ҩныда-гәарада, жәларыда-ԥсадгьылда адунеи санхалеит!
Салима уҳәама? Ааи, насыԥда, уи лҵыхәтәгьы
уас­ҳәап. Напышьашәалаҵәҟьа аԥсра ахәлымшәа
сахәлылхит. Сшьа ӷәӷәазар акәхарын, ԥшьынҩажәа
шықәса сшьрҭагылазгьы, лассы сшьара сықәлеит. Сабацахуаз, абра саамахеит. Ҳаҟан лареи сареи хаҵеи
ԥҳәыси реиԥш. Мызқәак ниасхьан, ақыҭаҿы ачымазара аӡбахә аӡәгьы далацәажәомызт, еиқәтәахьан, уи
иацәшәаны ашьхара зҽазҭаз анхацәагьы рыҩнқәа
ирхылахьан, дычмазаҩхеит Салима. Лгәахы акы иаа­
ҿнакааит, хлаҳәада... Сеиқәзырхаз, ларгьы деиқә511

сырхарц сҽазыскит, аха акгьы сымчмызт, аԥсрахьы
лхы лырхеит. Уи лара ианылдыр, саалыртәан, луас­
иаҭ салҳәеит: «Ухаҵазар, сыҷкәын Бирам агәылацәа
дрыдумыжьлан, уаргьы уаҳа царҭа уманы избом,
шәеицынха, уда димаӡам, уизыҟала абыс!..».
Мышқәак рышьҭахь дыԥсит лара. Абни ацәарда­
ӷәаҿы акәын дахьгҿаз, хлаҳәада. Агәылацәа иҟалаз
рдыргәышьеит, аха аколера дагаз џьшьаны аԥсыжрахь уаҩ дкылымсит. Адырҩаҽны, Бирам дсы­
цырхырааны, изулак, днаганы дызжит. Абра уахьналбаауа рацәакгьы бжьам, аҩадахьшәа ауп лнышәынҭра
ахьыҟоу... Зны-зынла ныҟәара ҳәа аҩны сандәылҵуа,
уи анышәынҭрахь ауп сахьцало. Сара сзы Салима
лымацара лакәӡам уа анышә иамоу, уа ижушәа ауп
ишызбо еихәлацәаз сгәыӷрақәа, исцәыӡыз сҭаацәа
зегьы... Анышә сазҭо дсоугәышьар, уа иҟалароуп сара
сызқәаҭыԥгьы...
Бирам изҳаанӡа сара сҟны дыҟан, аби-ԥеи реиԥш
ҳаибааӡон. Ԥхәыс данааига, ақыҭа акалҭахь днаскьаны дынхеит, рацәак ззеилцо уаҩым, ишубо, аха
джьиуеит, ҭаацәак ныҟәигоит, саргьы, Шәарах, дад,
ушаҳаҭуп, нап сыгижьуам... Сара, аҭаҳмада жәымҭа
ҟыргәгьы, уаҳа царҭа абасымаз, абраҟа атәым дгьыл
аҿы, аӡә иргылаз тәым ҩнык аҿы сазԥшуп зааскьара
уадаҩхаз суахҭа...
***
Абра инҵәеит акыр инеиҵыху Заурҟан Золак
иажәабжь. Абри анапҩымҭа иаԥхьалакгьы, ак аҵкыс
ак еицәаны, ҵҩа змамыз агәаҟрақәа уаҩԥсык ицәа
излаҭаӡазеи ҳәа иџьеимшьар ҟалашам. Зыжәлар
анеибгаз аӷьараҳәа ирылагылаз, урҭ рынҵәарагьы
иашаҳаҭхаз Заурҟан дакәшан дабанӡаҭалеи, аиҭа­
ҳәара мацараҵәҟьагьы злаилшаӡазеи?
Ахәылбыҽхарахь инеихьан, уи иажәабжь анхиркәшоз.
512

– Дад Шәарах, гәыбӷан сумҭан, цәыкьа сышьҭа­
лоит, изакәу сыздыруам, сыблахаҵ гьежьуашәа збоит! – иҳәан, дҩагылеит.
Цәамҭхаа уоуааит ҳәа наиаҳәаны суадахь сныҩ­
налан, ацәашьы асыркит. Снапҩыра даҟьала еиқәыршәаны саԥхьа инықәысҵан, схәыцуа саатәеит. Аублаақәа аҵыхәтәантәи рымҩа санԥшылозшәа акәын
макьана, ахҭыс хырзаманқәа, ак ниасыр, даҽакы сыбла иаахгылон, ахысбыжьқәа, аҳәҳәабжьқәа слымҳа
иҭаҩуан, урҭ срылаҽны сыҟан. Урҭ зегь зынҩылаз
саԥхьа иқәыз анапҩыра сылаԥш ианааҵашәалак,
ашьеи алаӷырӡи еилаҵәаны иагәылкәкәошәа збон...
Саргьы шаҳаҭс самазшәа акәын сшыҟаз жәларык
рынҵәара...
Аҭоурых аҿы ирацәоуп аҿырԥштәқәа, аублаақәа
акырынтә хыԥхьаӡарала иреиҳаз, аамҭала ахатәы
ҳәынҭқаррақәа змаз ажәларқәагьы, рышьхәамышьхәа ҳәа акгьы ыҟаӡамкәа адунеи ианыӡаахьеит. Аха
аублаақәа рынҵәара ҟалеит ҳазну ашәышықәсазы, уажәааигәа... Макьана рыбаҩгьы анышә иамфац, рыбызшәеи рашәақәеи макьана аҳауа иалоуп,
еиҭарҳаз ашәырҵлақәа макьана ибыбышӡа ишәҭуеит есаа­ԥынра... Абри зегьы ҟалеит абжьаратә
уаҩықәрак иаҵа­­накуаз аамҭала.
Ҵабыргны, уи мышкы акәмызт, аублаақәа рыԥсадгьыл ааныжьны «џьанаҭ дгьыл» ҳәа изықәгәыӷ­
уаз Ҭырқәтәылаҟа ҳцоит ҳәа аӷбақәа ианырҭала
аҽны инаркны анҵәара иалагахьан... Ари атәыла анапхгаҩцәа акрааҵуан, амсылман дин ацқьара хьӡыс иаҭаны, рҽадцаланы ассимилиаторратә
политика амҩаԥгара иаҿижьҭеи. Уи официалтә
ҳәынҭқарра-политиканы иҟалеит, аублаақәа ахҵәара, аиҭахҵәара иақәзыршәаз, ашьаарҵәыра ҳәа
изышьҭаз асулҭан Абдул-Ҳамид ихаан. Уи иеиԥш аус
еиқәаҵәақәа рымҩаԥгара иаҿагылоз ажәлар ссақәа
рырмашьцараз, иаҳа инҭкааны иуҳәозар, рнырҵәа513

ра азыҳәан, ҷыдала иаԥҵаны иҟан акавалериақәа.
Дара ашьхарыуа-мҳаџьырқәа рхаҭақәагьы, егьырҭ
ажәлар маҷқәа ирчырчаны ианрыжәырҵалозгьы
ыҟан.
Аублаақәа ԥсра-ӡра изгоз аӡиас хәашь уанхыԥ­
шыло, улаԥш иааҵашәоит уи иалаҭәоз ҟәыҵәа бааԥсқәакгьы. «Аҭырқә ҿарацәа» ридеологиа пантиуркизм шьаҭас иаҭаны ишьақәгылар акәын Османтә империа дуӡӡа. Аҭырқә ҿарацәа азыгәышь­
уан амсылманцәа зқәынхоз адгьылқәа реидкылара... Урҭ азыгәышьуан Кавказгьы. Уи аимпериаҿы:
«Ҳәынҭқарра динс иҟоу – амсылманра заҵәык ауп!»
«Бызшәас иҟоугьы – аҭырқә бызшәа заҵәык ауп!»
«Ҭырқәтәыла амилаҭқәа зегьы еиҟароуп, зегьы – османцәоуп!» ҳәа акәын ишырҳәоз. Ажәлар маҷқәа,
кәараҷҷак еиԥш, уи аӡиас хәашь ду иналаӡ-иналахәаша ицар акәын... Уи иаҿагылоз дарбанзаалакгьы ес-иааиҵаргалалакгьы, Таҳир иеиԥш дԥырырхуан.
Урыстәылан Октиабртәи асоциалисттә револиуциа аиааира рыбла хнатит, агәамч ӷәӷәа рнаҭеит,
зин змамыз ажәларқәа зегь реиԥш, Ҭырқәтәылан
иаланхоз ашьхарыуа-мҳаџьырқәагьы.
Урҭ ржәытә ԥсадгьыл абзиабара макьана ргәа­ҵа
иҭаҵәахын, ианааргәалашәалак рылабжыш хаҟә­
ҟәалон. Уажәы ираҳаит Кавказ иқәынхоз рашьцәа
ахақәиҭра шырнаҭаз Октиабртәи ареволиуциа, ра­
бацәа рыдгьыл аҿы дара аԥшәымацәан ишыҟанаҵаз. Уи агәырӷьаҿҳәаша ирнаҭеит амҵәыжәҩа,
рацәаҩыкгьы иақәыркит рқьаԥҭажәқәа рышҟа ахы-­
нҳәра... Сымацара абас схәыцуа сыштәаз, иаасгәалашәеит 1921 шықәса рзы Михаил Васили-иԥа
Фрунзе Ҭырқәтәылан даныҟаз ашьхарыуа-мҳаџьырқәа дышрацәажәоз, урҭ Урыстәыла ҿыц еигәырӷьаны аӡбахә шырҳәоз, рыԥсадгьыл ахь ихынҳәырцгьы
шырҭахыз.
514

Уажәшьҭа еилкаауп, аублаақәа раԥхьагыла Таҳир,
ишшәарҭазгьы агәхьаа мкыкәа, аибашьра аҳәаа
дхы­ҵны Анкараҟа ихы зирхаз, асовет ҭарнак диқә­
шәарцгьы зиҭахыз.
Архивтә маҭәарқәа шаҳаҭра руеит, усҟантәи аамҭазы ашьхарыуаа иреиуаз аӡәырҩы ареволиуциатә
қәԥареи, амилаҭ хақәиҭра ҵысреи ишрылахәыз.
Аха зны-зынлагьы урҭ аполитика еилаԥаҭарақәа
иҟаз рзеилымкаакәаны, аца ишашьҭаз ахьшәашәа
иалаҳауан, аарцә ишаҳәоз нырцәҟа иагон. Заур­
ҟан иажәақәа цқьа урызхәыцыр, ихәыцшьеи ишьа­
ҿақәеи зеиԥшрақәаз рыла, ареволиуциатә қәԥа­ра иалахәыз уаҩын уҳәаратәы дыҟоуп цәгьаԥсышьа
зырҭаз Таҳиргьы... Згәыхәтәы иахьымӡаз аублаа
Таҳир иеиԥш, Ҭырқәтәыла иаланхоз амҳаџьырқәа
раԥхьагылацәа еиҿыркаауа иалагеит ареволиуц­иатә
организациақәа, апрогрессивтә уаажәларрақәа. Урҭ
иреиуаз аӡәырҩы рыхшыҩи рымчи азыркит рхатә
культура ашьҭыхра, аҵаралашара иҵарадаз ажәлар
рыларҵәара, еиқәдыршәон рхатәы нбанқәа, иҭры­жь­
уан рхатәы бызшәала агазеҭқәа, еиҿыркаауан аклуб­қәа...
1919 шықәса рзы аԥсуа мҳаџьырқәа ирхылҵыз
Мысҭафа Быҭәба Сҭампыл иҭижьит, алатын шьаҭас
иаҭаны, иара иаԥиҵаз алфавит ала аԥсуа нбан
шәҟәы. Џьара-џьарагьы иаадыртит уи анбан ала аԥсуаа рхатәы бызшәа ахьырҵоз ашколқәа...
Аха абас аҳаскьын ҿа еиԥш иқәыҳәҳә иҩагылаз
амилаҭ ус ҟаимаҭқәа анарха рмоуит. Атәыла анапхгаҩцәа имҩаԥыргоз ассимилиациатә политика
аӡхыҵра еиԥш инарыжәлан, инықәыӡәӡәаа иагеит.
Ажәлар маҷқәа раԥхьагылаҩцәа ргәаӷ шьҭыхны,
иҿырҟьаса, Таҳир иеиԥш, инарышьҭалт, изыхьӡаз
ршьуан, идырӡуан, егьырҭ атәыла иалҵны рхы
ахьынахаз ицон... Уаҟагьы иаагыломызт ассимилиаторцәа. Ажәлар ссақәа рхы иадгыло анырбалак, ры515

цҳашьарада инарыжәланы, аублаақәа ишырзыруаз
еиԥш, ирҟәаҟәон, ма зынӡак атәыла иалырцон.
Аибашьра аамҭа еилаҩынтраан, изыхҟьазаалакгьы, Ҭырқәтәыла иалырцаз аԥсуа мҳаџьырқәа нанагеит Бырзентәыла. Ибзианы исгәалашәоит, урҭ рыԥсы ианақәыԥш, Асоветтә Аԥсны аиҳабырахь иаа­
рышьҭыз аҳәара шәҟәқәа. 1924 шықәса рзы Халис
Хьрыԥс-иԥа ҳәа мҳаџьырк иҩуан аҭырқә ҳәынҭқарраҿы иаҭырқәамыз зегьы, раԥхьаӡагьы ашьхарыуаа
ҭырқәцәартәырц ишашьҭаз, уажәы ҩышықәса раа­
хыс Бырзентәыла инхо аԥсуаа Аԥсныҟа ахынҳәра
шырҭаху, рышьҭахьҟа иаанхаз ашьхарыуаа хырҵәаны дара-дара еибабар ҟамло аҭырқә қыҭақәа ишырхьыргӡаз. Даҽа шәҟәык аҿы ҳаԥхьоит: «Хышықәсоуп, абар, абра Македониа ҳзышьцыламыз аҳауа
ҳаԥнашәоижьҭеи, уаҩ иимбац агәаҟреи арыцҳареи
ҳҭагылеижьҭеи. Ҭырқәтәыла ҳаныҟазгьы ҳаблақәа
ҭырхаха ҳазԥшуан Аԥсны, игәхьаагон ҳхатә қыҭақәа.
Аха иҟамызт аамҭа. Ԥахьатәи аҳәынҭқарра шьақәгылашьа азин ҳнаҭомызт ҳашьхақәа рахь ахынҳәра.
Уажәы Аԥсны ахы иақәиҭуп, иара ахатә ԥсҭазаара
амоуп, аԥсуаа, злахьынҵацәгьа атәым ҭыԥқәа рахь
иаҟьаз, даҽа аамҭанык еиԥшымкәа ҳгәы ҳахоит
зхы иақәиҭхаз ҳашьхақәа рахь, ҳҭаацәа рахь. Ҳарҭ,
ара иҟоу аԥсуаа, иаҳзеиԥшу идеиалеи хәыцралеи
агәаҳәара ҳаманы, иаҳҭахуп зхы иақәиҭхаз аԥсуа
жәлар рымаҵура, абра Каилариа ҳәа иахьашьҭоу
аҭыԥ аҿы, 28 сентиабр 1925 шықәсазы, еизаз ажәлар
зегьы еиқәшаҳаҭны ирыдыркылеит Аԥсны Асовет
Социалисттә Республика Жәлар ркомиссариат ашҟа
аҳәара: Бырзентәылан иҟоу 700-ҩык аԥсуаа рҭаацәеи дареи азин роурц зхы иақәиҭхаз Аԥсныҟа,
рхатә қыҭақәа рахь ахынҳәра».
Октиабр мра иарлашаз рыԥсадгьыл ахь абас зхы
рханы идәықәлаз ашьхарыуаа мҳаџьырқәа ргәа­
хәтәы иахьымӡеит.
516

Е-е-ҳ, анаџьалбаит, урҭ рыгәҭыха наӡаны иҟалар,
изакәытә разҟы лашаз ирзыԥшыз!..
Абас сыгәҭыхақәа ранҵара саҿын, сымацара Зау­
рҟан Золак иҩны сахьыҩнатәаз. Аҵх агәахьы инеи­
хьазар ҟаларын, аԥенџьыр ҭшәа иаартыз аҟынтәи
исҿаҷҷон еҵәак шамшамуа. Ус, изыхҟьа сзымдырӡо, саԥхьа иаацәырҵит Аԥсны. Зны еилаарцыруа
снарыхәаԥшит араӡны зхарҭәоу ҳашьха икақәа, нас
ашәаԥыџьаԥ иаҵәара, арҩаш еилаҽҽақәа. Ус аҵх
лашьца иаалҵны саԥхьа иаагылт сахьиз аҩны, уа дахуп сан лымацара. Иҟалап, абыржәыҵәҟьагьы, сара
дышсызхәыцуаз дызмыцәакәа дтәазар!
Заурҟан анысҳәа, аҵх акыр ишцахьоугьы, егьи ауа­
дахьтә ишьҭыбжь саҳауеит, деимҳәоит, инцәыҵакшәагьы дааӷызлоит, иҟалап игәы цәгьахазар. Иацаа­
хысгьы цқьа дхырлымызт, дыԥхашьон акәымзар,
атәараҵәҟьагьы ицәыуадаҩын.
Сҽааилыхны снышьҭалеит саргьы, аха аккаҳәа
арбаӷьқәа иааиларԥсаанӡа иамуит, сыбла ацәа хымлеит. Акинолентаҟны еиԥш, схәыцрақәа акы ниасыр
даҽакы ааиуан. Шьаҿақәак ахьыбжьоу снаҩс дзыцәом, амшцәгьа еиԥш дхәарчаруеит Заурҟангьы.
Ашарԥаз маҷӡак сылацәа нҭааит.
Абриаҟара еиҵакәаҳа игәы иҭажьыз гәырҩеи-­
гәаҟреи аниртыты, ихтызар акәхап иԥсы иан­пыҟ-­
­­ҟалаз ахәрақәа, адырҩаҽны Заурҟан аиарҭа дзы­
лымҵит, игәы цәгьахеит. Ҵоуп, қьыбжьык ихәыл­
шәомызт, иахьынӡаилшоз иҽиҟажон, аха ибла ҭа­
ҳақәа рынаԥшышьеи иеимҳәашьеи рыла ихьаақәа
шыӷәӷәаз ҩашьомызт. Ӡык налбааидон, ихҭакны аҭа­
ҭын дахон акәымзар, афатә мап ацәикхьан.
Абар, иахьа хымшуп Бирами сареи ачымазаҩ ҳидгьежьылоит, аха ҳабаихәарҭагәышьаз, ааигәасигәа џьара уныдыххылан ҳақьымк дааугап ҳәа уҟазу, ус аӡә машәыршәа дҳаднагалаӡаргьы, Заурҟан
иҳаиҳәахьан имԥынҟа дшықәимыжьлоз.
517

Саргьы уаҳа сзаагыломызт араҟа, аҳәаанырцә­тәи
спаспорт аҿҳәара ааихьан, сыԥсадгьыл ахь схын­
ҳәыр акәын... Дшычмазаҩыз сиԥырҵыр акәхеит,
мызкы инеиҳаны зчеиџьыка сфоз, саншьа ҳәа исеигәырӷьо исыдтәалаз, ҭахык иеиԥш исзааигәахаз, уаҩ
ихимгац зхызгахьаз, зеиԥш дыҟам ажәабжьҳәаҩы
Заурҟан Золак.
Зыҽны сдәықәлоз аҽны, шьыжьнаҵы даасыԥхьан,
иаԥхьа снаиртәан, даасацәажәеит.
–   Дад, угәы рҭынчны умҩа уқәла, лассы сыбзиахоит, сара усцәымшәан... Иамуӡакәан сынарцәымҩа
сықәларгьы, иаҳҳәеит ҳәа, адунеи зынӡак ихысымфааӡозар, сгәы раҳаҭны сцоит уахь; сыԥсы шҭаз
зжьы салҵыз аԥсыуак дызбеит, сыгәҭыхақәа зегьы
иасҳәеит, агәра згартәгьы исаҳаит аԥсуааи Аԥсни
еигымкәа ишыҟоу!
Нас Бирам дааиԥхьан, ажәақәак илымҳа инҭеи­
ҳәеит, уи днеиқәҟьашан, иааган Заурҟан инаииҭоит
абҩатә быкьи, амаҟа зыҵдаз аӷәакьиа ҟамеи. Инапы
кыџьқыџьқәа рыла акыраамҭа илархаҩархо икын,
анцәа идырп урҭ аҭаҳмада игәаладыршәоз...
–   Дад Шәарах, иқәӡааз аублаақәа рҳәаҭҳак ҳәа
иахьа инханы иҟоу абарҭ аҩбазаҵәык роуп! – даацәажәеит иара, иикыз игәы инықәҵан сара дсыхәаԥшуа. – Урҭ сара ишсыднагалаз уасҳәахьеит, сыԥсаанӡа срыхәаԥшларц сҭахын, аха, уаҿа ианысҵоит,
дад Шәарах, ига уахь, Аԥсныҟа! Сара сыԥсыр, Бирам
изы арҭ акгьы рыҵаркӡом, дегьызмаха изыхәҭаӡам
џьоукы еимдырххозар акәхап, уиаҵкыс, ихынҳәааит рхьышьҭрахь!..
Ишԥаҟасҵахуаз, гәыкала иҭабуп ҳәа наиаҳәаны,
иааимсхит. Аҳамҭақәа наган сымаҭәақәа ахьҿаҳәаз
инарыласҵеит. Ишызымуаз мчыла дҩагылан, аҽеилаҳәара далагеит Заурҟан: ишәиҵеит акырӡа иҩазахахьаз акәымжәи акабеи, ихеиҵеит ахылԥарч,
илабашьа аакыдхны иман аҩны дындәылҵын, снас­
кьеигеит агәашә аҟынӡа. Сгәыдкыла-хыдкыла, амҩа
518

бзиа уқәлааит ҳәа днасықәныҳәаны, снауижьит...
Сымаҭәақәа рыбжак Бирам инеигон, снаскьеигон
амҩаду аҟынӡа... Ашьшьыҳәа акаршәра ҳақәлан
ҳашнеиуаз, сышьҭахьҟа санаахьаԥш, аҳаракыраҿы,
диашахәҵәаӡа, чмазара имаӡамызшәа, абааш еиԥш
деихаӷәӷәа-еиҵаӷәӷәа, агәашә дылагыланы даҳзыԥшуан Зауркан. «О, анаџьалбеит, шьаҭанкыла иҵ­
ҩааз аҵла, абриаҟара аидара хьанҭа шақәугьы, излакамҳауазеи?!» – аасгәахәит сылаԥш аниҟәызгоз…
Реиҳа исызгәакьаз, акыр исзаԥсаз аӡә дынсы­
жьуазшәа сгәы хьаауан, издыруан уи алахьынҵа
џьашьахә змаз аҭаҳмада ссири сареи даҽазны ҳшеи­
бамбоз, аха уаҳа иара иахь ахьаԥшра сзымгәаӷьит,
схы сыкәаҽ анаскьара саҿын, аҵыхәтәаны санигәыдԥшыла дшызбаз, убас мацара исахьа сгәаҿы иаанхарц сҭаххеит наӡаӡа. Счамадан иҭаҵәахыз анапҩыра анаасгәалашәалак, сгәы абаауан. Урҭ аҳәамҭақәа
схы иархәаны, уеизгьы-уеизгьы Заурҟан Золак изыскырц сҭахуп шәҟәык, ажәытәра иазымгаз, бгара
зқәым бааш ҟәыхны дгылоушәа исахьа рбалароуп
сҩымҭа иаԥхьалак зегьы, аха уажәазы нап асыркыроуп сдиссертациа, уи шаасырмариалак, нас...

АШЬҬАХЬАЖӘА
Абра инҵәеит хәылбыҽхак, сшымгәыӷӡоз, абызшәадырҩы қәыԥш Шәарах Кәаӡба ианҵамҭан исыднагалаз анапҩыра. Анҵәамҭа маҷк шагыз иҿахҵәоуп
уҳәартә ауп ишыҟоу, аха иагазундазгьы уи ацәынха
ԥшаашьа сзамҭеит, иҟалап автор зынӡагьы анҵара
дахьымӡазар. Анапҩыра иамамызт ахқәагьы, ахьыӡгьы. Аҭыжьра азырхиара саналага ауп, уи ахқәа
рыла ианысша, иқәсҵеит, иқәсхит, иахьӡысҵарызеи ҳәа акыраамҭа схәыцуан, ашьҭахь, аԥхьажәаҿы
ишысҳәаз еиԥш, иалсхит «Ацынҵәарах».
1966–1973
519

АХ ҚӘА
Аԥхьажәа. . . . . . . . . . . . . . . . . . . . . . . . . . . . . . . .  3
Актәи а ш әҟә ы
Аԥсцәа рчара . . . . . . . . . . . . . . . . . . . . . . . . . . . .  13
Ҳаҩны ҳаныҟаз. . . . . . . . . . . . . . . . . . . . . . . . . . .  33
Ҳаџьы Бырзықь Кьарантыхә. . . . . . . . . . . . . . .  47
Аублаақәа рыхәԥҳа ишиԥылаз . . . . . . . . . . . . .  66
Алоу-иԥа Шьардын . . . . . . . . . . . . . . . . . . . . . . .  82
Аҵыхәтәантәи аизара. . . . . . . . . . . . . . . . . . . . .  97
...Ҳнышәнапқәа шьҭыхны... . . . . . . . . . . . . . .  119
Аҩба тәи а шә ҟә ы
Иабаҟоу иара, аџьанаҭ дгьыл?. . . . . . . . . . . . .  148
Ашьхақәа былуан. . . . . . . . . . . . . . . . . . . . . . . .  173
«...Аллаҳ ида нцәа дыҟам…» . . . . . . . . . . . . . .  187
...Шьҭахьҟа, Аублаатәылаҟа! ... . . . . . . . . . . . .  201
Осман-Кои . . . . . . . . . . . . . . . . . . . . . . . . . . . . .  224
Ашьха ҭыԥҳацәа рлахьынҵа . . . . . . . . . . . . . .  251
Ԥслымӡ сакара мҩала. . . . . . . . . . . . . . . . . . . .  287
Иҭабахьаз аӡхьышьҭрала. . . . . . . . . . . . . . . . .  312
Ахәра ашәа . . . . . . . . . . . . . . . . . . . . . . . . . . . . .  343
Ах ԥа тәи а шә ҟә ы
Аамҭа иамԥсахуа иҟоузеи . . . . . . . . . . . . . . . .  366
Абҩатә быкь. . . . . . . . . . . . . . . . . . . . . . . . . . . .  389
Ҳныхаԥааҩ иуахҭа. . . . . . . . . . . . . . . . . . . . . . .  406
Шьардын-иԥа Мансоу. . . . . . . . . . . . . . . . . . . .  420
520

Золак Асҭан. . . . . . . . . . . . . . . . . . . . . . . . . . . . .  428
Аԥсны аҟәырҷаха. . . . . . . . . . . . . . . . . . . . . . . .  439
Ҩыџьа нырцә-аарцә игылаз . . . . . . . . . . . . . .  448
Ҳахәрақәа еиҭахтит. . . . . . . . . . . . . . . . . . . . . .  458
Ҳныха шыӡыз. . . . . . . . . . . . . . . . . . . . . . . . . . .  474
Аҵыхәтәантәи амҩа . . . . . . . . . . . . . . . . . . . . .  495
Ашьҭахьажәа. . . . . . . . . . . . . . . . . . . . . . . . . . . .  519

Баграт Уасил-иԥа Шьынқәба

ИАЛКААУ
Ҩ-томкны
Аҩбатәи атом
АЦЫНҴӘАРАХ
Аҭоурыхтә роман

Баграт Васильевич Шинкуба

ИЗБРАННОЕ
В двух томах
Том второй
ПОСЛЕДНИЙ ИЗ УШЕДШИХ
Исторический роман

Аредактор Даур Наҷҟьебиа
Акорректорцәа: Нанули Шьамаҭаа, Флора Быҭәба,
Емма Адлеиба, Ирма Џьениа, Кристина Қәҭелиа
Асахьаҭыхҩы Архип Лабахәуа
Компиутерла еиқәиршәеит Адамыр Беренџьи

Аформат 84х108/32. Атираж 500.
Иҟаҵә. акь. бӷь. 16,4. Инықә. акь. бӷь. 28.
Аҿаҵаԥҟа №

