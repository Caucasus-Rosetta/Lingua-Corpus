










АШЬАМ ДГЬЫЛ













































АШЬЫЖЬ

Шьыжьнаҵы, анышьқәа хгылазаргьы иумбартә, инеиԥынкылаӡан Инқыҭ аӡиа ихчылоуп ашьац аагага, амшын агәы ихтәалоуп, ҵҩа змам аԥсаа рашәа злыҩуа ашыц бнаҳәыгәра илачуп, аарла «зхәы-зжьы» ааинышәшәыло адгьыл илаҟәӡаны иқәчуп, уарла-шәарла амашьынақәа знысуа акаҭран мҩа бааӡажжыра ианчылоуп. Жәаҩантә еихагылоу, уажә са сахьыҟоу, ашәҟәыҩҩцәа Пицундатәи рырҿиара Аҩны, аҳаирплан аԥсҭҳәа ианалоу еиԥш, ахы инаркны ашьапаҿынӡа ашьац аагага иагәылагылоуп. Аҩада, макьана зыхҭарԥашқәа зхызымхыц ашьхарантә, Бзыԥ аԥсҭа иҭҟьаны иаауеит аԥша ҿыхьшәашәа, амшын ахьтәгьы ахәхәаҳәа иасуеи иареи араҟа иааиԥылоит, иааилаӡҩоит, аҳауа оумашәа иаадырзҩыдоит. Араҟа ианакәзаалак ԥшеиҿасырҭоуп, шамахаӡак акәымзаргьы иааихсыӷьӡом…
Маҷ-маҷ аҽышьҭыхуа ихалацԥхьаӡа, атыҩ иакыз амза асахьақәа аманы, ашьац аагага иагәылубаауеит амра, есааирагьы аҳауа ҟәандахо мацара, ашьац аагага ҵаӷахоит, бымба  ԥыжәжәахаҵасгьы ибыбыш-быбышӡа, еиҵыхәхәа, аӡиа ихыҵуа иалагоит, ус-ус амаалықь иблақәа реиԥш ицқьаӡа, «ақьышә» ачча ықәхх, еишьылҟаҟараӡа амшын ахаҿгьы аахтуеит, уажәшьҭа ишаҭахыҵәҟьоу игәылпыжӡа иԥхаз амра ашәахәақәагьы аҳәиҵәҳәа иҟьаны аԥсабара инықәнарԥхоит, амшын ахаҭа еиԥшнушьало иара ажәҩан аҵауларагьы мыцхәы иаауныруеит…
Зыԥсҭазаара раԥхьаӡа акәны ари ашьыжь иаԥылаз ауаҩы даргачамкуеит, дахьԥшра издыруам, араҟа ииз-иааӡаз иакәзаргьы ҿыцбарах ибаны игәы ҭгәырӷьаауеит, мҵәыжәҩада дыԥрырц иҭаххоит…

Иаха аҵх ишалаз сгылеит. Стәоуп ацәылашамҭаз, сызмырҭынчуа сыгәҭыхақәа ақьаад ианысҵарц. Наҟ-ааҟ сывараҿ иҟоу ауадақәа рахьтә, «ҷық-ҷық» ҳәа, аарла аҭӡы иалыҩны, акьыԥхьга машьынкақәа рыбжьы ааҩуеит. Ари са сеиԥш згәы иамырҭынчуа ашәҟәыҩҩцәа роуп. Дасу иара игәҭыха, иара ихьаа иара имоуп, дасу ижәлар дрызхәыцуеит. Дасу хара сыҟоуп, харантә уахь сыԥшыр еиҳа стәыла сбарҭахоит ҳәа дааит. Сара џьаргьы сымцаӡеит – сара аҩнынтә аҩны сааит ауп… Уажәыҵәҟьа сзызхәыцуагьы Пицунда акурорт ҳәа адунеи зегь иадыруа иҟалаз сыԥсадгьыл Аԥсынтәыла абри аҿацә хазыноуп. Аҭоурых шәҟәқәа рҿы араҟа жәытә ԥсҭазаарас иҟаз аӡбахә ахьаҳәо калам ԥынҵала аҵәаӷәақәа аҵшь-аҵшьны исымҵоуп. Ҿыц иналк-аалкны урҭ срыԥхьоит: «…Ҳашықәсԥхьаӡара ҟалаанӡа аҩбатәи ашәышықәсазы Аԥсны Понттәи аҳәынҭқарра ду еиҿызкааз Митридат VI Евпатор ҳәа аӡәы инап аҵаҟа иҟан, уи аҳәынҭқарра иалан Колхидеи Боспортәи  аҳратәрақәа, ҳара ҳашықәсԥхьаӡара ҟалаанӡа актәи ашәышықәсазы ҳтәылаҿацә аҭоурых аҿы римтәи аамҭа ҳәа изышьҭаз аамҭа ааит, римлианаа рыр хадара азызуаз Помпеи, абраҟа аҳра зуаз Митридат дыԥхарсны, Аԥсны инапаҿы иааигеит. Ус уи Диоскуриа аӡынра ихганы, имчқәа рҿыцны, ир иманы иҿыҩеихан, ажәытә ҭоурыхҩҩы Аппиан излеиҳәоз ала, изыразны иԥылаз агениохцәа рыдгьылқәа дрықәсны, ахьеҩцәа рҟынӡа дҩеит. Аԥсуа хылҵшьҭрақәа иреиуан ҳәа ирацәаҩны аҭоурыхҩҩцәа ргәы иззаанаго абарҭ ауаа понттәи ампыҵахалаҩ Помпеи ир ирабашьит, аха акгьы рылымшагәышьеит…
…Амзара иҟаз, «Питиунт дуӡӡа» ҳәа антикатәи ашәҟәыҩҩцәа зышьҭаз, егьи ақалақь ссиргьы ааныжьны Митридат дыбнамлар ада хәшәы анимоу, иааиуа ирмыхәап ҳәа еилаҟәыбаса иқәиҵеит, ус ишыҟаз, римлианаа ирымпыҵархалеит, убраҟагьы рыр дыртәеит. Мыцхәы ибеиаз ари ақалақь  қьалықьашана лассы-лассы агениохцәа, аскьифцәа, аготцәа ҳәа изышьҭаз ахылҵшьҭра ӷәӷәақәа ақәланы еимырҵәон…
Ақьырсианра зааӡатәи аҿиараан Питиунтҟа «ихырҵон» аҳәынҭқарра гәыбӷан знаҭоз ауаа. Убас, Герми Созомен излеиҳәоз ала, византиатәи анцәаиҵасхәрақәа раларҵәаҩы, ахьы зҿышәшәоз Иоанн Златоустгьы абра даарышьҭхьан…
…Лӡаа иҟоу аӡиа Инқыҭ азааигәара архьеологцәа иаадырԥшит абааш ҳарак, нас аҩадантә алада илеиуа абаа-ҭӡамц ҳарак ду. Уи аҩбатәи ашәышықәсазы арирахьҟа амшын хықә зымпыҵазхалаз римлианаа ирыҟаҵамҭоуп. Иара абаа-ҭӡамц ашьапы Бзыԥ аӡиас ахықәан иакуеит, алада иааны, ахы амшын иналасуеит. Абас  зыҽҭахызкааз римлианаа уажәы-уажәы ирыжәлоз аԥсуаа рҽырцәырыхьчон. Дара ианакәзаалак Аԥсны аҽагәылахалара рзыгәаӷьуамызт. Питиунт иӡыхгылан реибашьыга ӷбақәа, абаа аҩнуҵҟа итәаз рыр арахь иҭыҳәҳәан уаҩы ибомызт. Ҩышәи ҩынҩажәи жәаф шықәсазы урҭ, аамҭала акәзаргьы, рбаа хырӷәӷәарҭа иҭцаны абрантә рықәцара абазгаа ирылшеит…
…Ашьҭахь абраҟа амшын римлианаа рҭыԥан иӡхнагаз византиаа – Кавказ агаҿан Питиунт зегь реҳа  ақьырсианра иаларҵәарҭаны, арелигиа иагәышҭаны иҟарҵеит. Византиа аимператор Иустиниан Август идҵала, уаанӡагьы дгьыл-ԥшьас,  ԥсаҭатә-ныҳәарҭас абазгаа иахьрымаз абри аҭыԥ ссир аҿы, ҷыдала дара рзы Анцәа иан лаҳаҭыр иазкыз, ажәҩан хыла иҵзыԥссоз, зыҩныҵҟа цәымзаркыраха иҟаз аныхабааш ду дыргылеит. Иара зегь зымчыз уи аимператор цырцыр иаҳҭынра  ханхьыҵәцараҿы ҳҭныуаҩ-гәрагас иҟаз, дшысабиӡаз абастәи дганы уа ирааӡаз, ԥшра-сахьала иеиҭаҳәатәыз, Ефраҭ захьӡыз ԥсыуакгьы, деикәаҳәеикәаԥса, ақьырсиан ҵасқәеи ақьабзқәеи абазгаа идзырҵаша аныхаԥааҩцәеи адырра ду змаз ауаа ҟәыӷақәеи ицҵаны ӷбала дааишьҭит. Абазгаа рхәыҷқәа аринахыс тәыс рыҭиреи рхаҵарԥысра ралхәдаатәтәреи аҵыхәа ԥҵәазааит ҳәа иара уи аимператор Иустиниан Август иҟнытә даҽа дҵа дукгьы ааигеит. Уаанӡа зыхшара ирхычмазааҩхартә ирыхӡыӡаауаз, хылҵ ԥшӡа анцәа  дҳаумҭан рҳәо аҟынӡа инеихьаз жәлары зегьы ари ажәабжь уаҩытәыҩса ишимаҳац ала еигәырӷьеит, агара игароу инадыркны, ԥсыуа хәҷы зхылаҳәоу зегьы, иара убас зцәа зтәымыз аҳәса ҿарацәагьы налаҵаны, Лӡаа адә ду аҿы еизганы аӡәаӡәала аџьар иаҵадыргылеит, дгьыли жәҩани ирзеиԥшны аныҳәа дуӡӡа ҟарҵеит…»
Ишшара ианшалак абарҵахь сындәылҵуеит. Абжьбатәи аихагылаҿ ауп сахьыҩноу. Астәи амшыни Инқыҭ аӡиеи бзиа исбарҭоуп. Урҭ макьана ишырҭачыц ирҭачуп ашьац аагага. Сҿаԥхьа иҟоу ашыц бнаҳәгәрагьы, абырбанџьиа-лҩа аиԥш, ашьац аагага ҳанто илачуп. Уахьтә оумашәа иссирны, игәҿкаагаха иагәылҩуеит аԥсаа рашәа. Ԥсы зхоу зегь иааиз ааԥын ҿыц еигәырӷьоит…
Амшын ихыу аӷба ахьцо, иахьыӡхыҵуа адыруазароуп. Сара аԥсуа шәҟәыҩҩы есааира акы сарҭынчуам. Инагӡаны, еилкааны исымазарц сҭахыуп изыҩуа ахьцо, иаԥхьо рхыԥхьаӡара есааира иагхоу иацлоу, сызлаҩуа схатәы бызшәа иалахьынҵоу. Сара сыжәлар ԥсшьара иҟаӡам Пицунда, Аԥсынтәыла, ԥсшьамҩа сымаӡам сара схаҭагьы. Ус анакәха, ҳлитература ашьаҭаркҩы Д.И. Гулиа ихьӡ зху абри арҿиара Аҩны сналбаап иахьа, хара сымцакәа иҟоу збап иара абраҟа, срыҿцәажәап ижәытәӡоу, аха иҿатәӡоу ацәа зыҟәну Пицунда иахьа амаҵ зуа, избап абри ашьам дгьыл иахьа иаланхо ауаа ирхыу-ирҵыхәоу, ирыбзазашьоу, еилыскаап акурорт ду иаиышьахаз, акәша-мыкәша иҟанаҵо анырра, иарҵысуа асоциалтә проблемақәа, иара убри алагьы даҽазнык санԥшылап ҳазну ҳҭоурых мҩа…


АУАҨЫ ДАНЦӘАЖӘО…

I

– Пицунда акурорт ааҳартит 1967 шықәсазы Октиабртәи аныҳәа ду 50 шықәса ахыҵра иақәыршәаны. Акурорт ааҳартит, аха амаҵ зушаз ҳамамызт, ара усҟан ауаа маҷны инхон. Сара акадрқәа рыҟәша аиҳабыс сҟарҵеит. Акадрқәа ралԥшаара, реидкылара, дасу дызмароу рахаргылара ҭакԥхықәра дуны снапы ианырҵеит, аха уи даара иуадаҩыз усхеит. Ауаа азыҟашәҵа, еизыжәга, рҳәеит, аха заа иазыҟуамҵаз, аҵара зумырҵаз иаразнак дабауго. Усҟан моу, иахьагьы иахьабалак ҳанхамҩақәа рҿы абри  ахьҳагу ыҟоуп: акадр рызҵаара ианаамҭоу ҳазхәыцуам, аҭыԥ иқәҳҵом; аобиектқәа ҳаргылоит, ианҳаргылалак ашьҭахь ауп уи гәеисрас иаиуша акадр ҳаибарыҩуа ҳанрышьҭало…
Раԥхьаӡа абри акурорт ду анаадырт аҽны инаркны уи анапхгара еиҳабыс даман Кациа Виктор Баграт-иԥа. Даара згәы еицҳауаз, даара адыррагьы змаз иакәын. Акадр реидкылараҿы иҟаҵатәу-иутәу сыҵеиҳәон, дсыцхраауан, ихаҭагьы тәамҩахә ҟаиҵомызт.
 Аҳәаанырцә азаарыгӡантә ԥсшьара иаауаз хнызқьҩык рымаҵ ауразы быжьшәҩык ауаа аҭахын. Акурорт ду еиламырхакәа аус азыруша афымца атәы здыруа, ӡыла аиқәыршәара иазҟазоу, нас афатә ҟаҵаҩцәа, ахәыҭаҩцәа, аԥсшьаҩцәа ртәарҭа-ргыларҭа, рышьҭаларҭа ишахәҭоу иныҟәызгаша, акультмассатә усқәа еиҿызкааша уҳәа зегьы рҭыԥ иқәызҵаша ауаа ԥшаатәхеит. Урҭ ҳамамызт, ҳалагеит разыҟаҵара…
Сара схаҭа усҟан ари снапы зласкыз аус аганахьала сԥышәа маҷын. Сара аррантә санаа инаркны Аҟәа аԥсуа школ интернат аҿы анхамҩа аиҳабыс аус зуан. Схы сырҽхәом, аха, аашьара сыламызт, убасшәа сшыҟаз раҳау сыздыруам, Аԥснытәи акурортқәа рнапхгараҿы исыԥхьан, абас-абасоуп, Пицунда иаатыз акурорт ахь усура уҳазцароуп ҳәа сабжьыргеит. Азнаказ саалак-ҩакит, аха ашьҭахь игәыӷьны сааит. Ара сахьааиз, ишысҳәаз аиԥш, схаҭагьы акадр рызҵаара аӡбара сықәшәеит. Ауаа еизга, аҵара дырҵа, рҳәеит. Иахьдҳарҵашазгьы ҳарҭеит: Пиатигорск, Одесса уҳәа.
Уи аамҭаз аԥсшьараҭа ҩынқәа цқьа инагӡаны  ирылымгацызт, акурзал акәзар ихаххала игылан, ахыбрақәа рыҩныҵҟа ашьыхра иахьаҿыз снеины, аӡӷабцәа, аҷкәынцәа аҵарахьы шәцар шәҭахӡами ҳәа сразҵаауан, рхы азысышьҭуан, цқьа иззеилымкаауазгьы – ишыбзиоу ҳәа  иазсырхәыцуан. Иақәшаҳаҭхоз дыҟан, мап зкуазгьы дубарын…
Кьыԥхьла Аԥсны зегьы ирылаҳҳәеит абри аиԥш иҟоу акурорт аҿы абасгьы-абасгьы ауаа шаҭаху, аҵарахьы ишаҳашьҭло ҳәа. Уи ауп араҟа иахьа Очамчырантә, Гәдоуҭантә, Аԥсны иахьабалакынтә ауаа зубо. Алаҳәара иҟаҳҵаз даара иҳацхрааит. Ирацәаҩуп ҳабжьы заҳаны зхала иааз. Аха уи мацара азхомызт. Виктор Баграт-иԥа иудукыло ауаа зусҭцәоу, ирху-ирҵыхәоу, ирыгәҭаку цқьа еилкаала ҳәа дсылабжьон. Ҵабыргны, уи акры аҵанакуан, ҭынха дызмамыз амба шьаҟа гәыдикылон ҳәа, акадр ҳазхом ҳәа иабалак удукыларгьы ауамызт…
Аофициантра рҵарц азы хышәҩык раҟара Одесса иганы ҩымзтәи акурсқәа ирҭасҵеит, егьырҭ Пиатигорскҟа изгеит. Реиҳараҩык ҳқыҭақәа ирылҵыз ракәын, ааглыхра атәыҳәа егьрыздыруамызт. Акурсқәа  ирылганы ианааи ашьҭахьгьы рацәак иҭышәынтәалан аус рызуамызт. Гәыбӷан дукгьы узрыҭомызт, избанзар, иашьцыламызт. Шьжьымҭанла аԥсшьацәа крырҿаҵара аҟныҵәҟьагьы мчыла ацәа ианалысхлоз ыҟан. Убас хәыҷы-хәыҷла рааӡара ҳаҿын. Аԥсуа исас имаҵ изымуит ҳәа ахаан уаҩы имҳәацызт, ҳашәмырԥхашьан абааԥсы, ҳҳәалон. Аиашаз, ҳара ҳахьӡи ҳахьымӡыӷи зынӡа ихазыми, уи аныҟәгара мариоума…
Абас ааԥсарак ҟамҵакәа акадр реидкылара ҳаҿын, дара ракәзаргьы аӡәи-аӡәи еихьыԥшны иаауан. Шьоукы-шьоук уаанӡа рыхшара араҟа аусура иалагар рҭахымызҭгьы, уажә урҭгьы азҿлымҳахо иалагеит.
Акадр реиқәршәара ҳаҿын, аха хазгьы макьана инагӡаны  изылгамыз акурорт нагӡаны иргылатәын, ҩнымаҭәала, чысмаҭәала, афатә ҟаҵарҭақәа уҳәа, иаҭаху зегь рыла асааҭ еиԥш еиқәыршәаны аус ауа иҟаҵатәын. Уи арманшәалара, уи амҩақәҵарагьы имариаз ак акәмызт. Иахьабалакгьы ауаҩы даҭахын, зус иазҟазоу ауаҩ ида хәшәы ыҟамызт...
Раԥхьа ҳаналагоз аусура цәгьа иџьабаан, изааӡарызеи. Уажә усуроума – акнопка унақәыӷәӷәар иуҭаху, ишуҭаху иааҟалоит, зегь еилфаҷа аус руеит. Уи ахала иҟамлеит нас, аханатә ҳалагашьоуп изыбзоуроу, убас иманшәалан аҵыруа иҭаҳаргылеит…
Акадр ҵара-дыррала реиқәыршәара раԥхьа амаҷ ала нап аҳаркызар, ашьҭахь ҳшааи-шааиуаз аӡә атехникум, аӡә аучилишьче, аӡә аинститут ахь иҳашьҭуа ҳалагеит. Убас есааира хәыҷи-дуи рквалификациа шьҭыҵуан, акурорт акәзаргьы уи есшар уаҩы ибаратәы ианыԥшуан…
Раԥхьаӡакәны абраҟа аусура иалагаз, ашьҭахь ҳара  дызлаҳашьҭыз ала зҵара-дырра иацызҵаз дреиуоуп Вадим Ԥлиа. Уи Москватәи иреиҳаӡоу азанааҭеидгылатә школ аекономикатә факультет далгеит. Ҳара даҳкадруп. Араҟа ибзиаӡаны ихы анааирԥш ашьҭахь, уажә уи Гагратәи агроааглыхраҿы економист хадас аус иуеит
Аргун Ларик иакәзаргьы абра ҳа ҳҿы аимадара аусзуҩыс дыҟан, ашьҭахь убригьы Вадим Ԥлиа дзылгаз аҵара далҳаргеит Москва.  Данааи араҟа економистс аус иуан. Даара зус иазыҟаҵоу, адырра бзиа змоу иакәны ихы ааирԥшит. Уажә Гагра Аҳәынҭбанк еиҳабыс дахагылоуп.
Уаҩ агәаанагара иоур алшоит, зегьы рҵарақәа ирылган ианааилак ара иаанымгылаӡакәа ицозма ҳәа. Мап, урҭ араҟа шәусқәа ибзианы ишәырманшәалеит, шьҭа абрахьгьы шәаҳҭахуп ҳәа аиҳабыра  изларыдырҵоз ала ииасуан. Ҳара ҳакәзаргьы урҭ ҳааӡамҭацәа абас еиԥш зус иазҟазоу ахьракәхоз ӷәӷәала ҳазыгәдуны иахьагьы ҳархыҽхәоит…
Аҩадахьҟа зыӡбахә сҳәаз азанааҭеидгыла Москватәи аҵараиурҭа даара ацхыраара ду ҳнаҭеит акадр рааӡараҿы. Убас уаҟа иалгаз Володиа Мотвиенко уаанӡа араҟа учотчикс дыҟан, уажә ҳкурорт зегьы аплантә ҟәша деиҳабуп. Витали Хәытаба ҳкурорт аматериалтә-техникатә еиқәыршәара напхгара азиуеит. Нулетта Бениа-ԥҳа лакәзаргьы Москва лҵара даналга ашьҭахь лусура еиҳагьы игәцаралкит. Уажә уи Пицунда акурорт анхарҭатә-бзазаратә напхгара еиҳабыс дахагылоуп.
Адгәыр Гыруаԥшь аниакәхагьы – Москваҟа аҵарахьы дҳашьҭаанӡа мҿы уасҭас, махәҿала усуҩыс дыҟан. Москва иҵара далган данаа апартком амаӡаныҟәгаҩыс далҳхит, уантә аҳаблатә совет ахантәаҩыс диаргеит. Уажәы Калилин ихьӡ зху Бзыԥтәи асовнхра адиректор ихаҭыԥуаҩыс дыҟоуп. Ҳаззыгәдуу ҳааӡамҭацәа дреиуоуп.
Урҭ зегьы Москатәи иреиҳау азанааҭеидгылатә школ иалҳаргаз роуп. Иҟоуп Донецктәи афатә техникум ахь ишьҭны аҵара зҳарҵақәахьоугьы. Убарҭ иреиуоуп Заур Барцыц, Петиа Ҭырқьба уҳәа аӡәырҩы. Уажәгьы Москвеи нас егьырҭ ақалақьқәеи рҿы аҵара зҵо рацәаҩуп.
Иахьа ҳкурорт аҿы аӡәы атәанчарахьы дцозар, акурорт анапхгара инаркны, уаҩы излеиԥсахша акадр замана ыҟоуп, уи азы анҭыҵынтә аӡәгьы иаагара аҭахӡам.
Ишырҳәо еиԥш, ҵәҩанк ала аанда узышшуам. Акадр рызҵаара оума зегьы аҵанакуеит. Урҭ ҵара-дыррала заҟа еиқәшәоу, заҟа  дара-дара еимадоу, заҟа ҳәоу еиқәшәала еицхыраауа – убри иабзоурахоит изҿу аус аҿы иаадырԥшуа ақәҿиарақәагьы.
Ҳаԥсҭазаараҿ иахьа иҟоу ахҭысқәа зегьы аҽеиҭакра, аҽырҿыцра аамҭа иадҳамҳҳәалои. Убри иаҿырԥшны уахәаԥшуазар, абар шьҭа ҩеижәа шықәса зхыҵуа ҳкурорт аханатә аахыс аҽеиҭакра амҩа иануп азуҳәар алшоит. Уи ҵыхәаԥҵәара амаӡам, еиӷьу ала аҽеиҭакра ианакәызаалак иаҭахуп. Уи ада ԥхьаҟа цашьа ыҟаӡам.
Кадрк иаҳасабала иара са схаҭа усыхәаԥшуазар, арра саныҟаз Одессатәи артилериатә ҵараиурҭа салгеит. Уи саналга 12 шықәса инареиҳаны уаҟа аус зуит. Уи даара акыр снарбеит, акыр снарҵеит. Зегь раԥхьа иргылангьы, иарбан ҭагылазаашьазаалакгьы аҿы аҽеиҿкаара шаҭаху, ахачҳара ӷәӷәа шаарԥштәу… ишысҳәахьоу еиԥш, арахь саарышьҭаанӡа Аҟәа ашкол-интернат аҿы аус зуан. Усҟан уи адиреторс иҟаз Леила Николаи-иԥҳа Ач-ԥҳа лнап аҵаҟа аус зуаз арҵаҩцәа насыԥ рыман ҳәа исыԥхьаӡоит. Убасҟак уи лхаҭа дырҵаҩ бзиан, дааӡаҩын, акыр здыруаз ԥҳәыс ҟәыӷан, дпатриотын.
Аинтернат аҟнытә ара санааи акадр реидкылара саҿын, аха схаҭагьы сҵара-дырра иацысҵар акәын, арра исоуз афицар ҵара азхомызт. Аус шызуаз заочно ҳасабла саргьы сҭалан салгеит Москватәи иреиҳау азанааҭеидгылатә школа, аекономикатә занааҭ соуит.
Ауаҩы акадр бзиа иааӡарц азы, иаргьы кадрк иаҳасабала деизҳарц азы, шьардаамҭа аҵанакуеит аханатә иқәшәо ауаа зеиԥшроу, убас иҟаз иоуп Виктор Баграт-иԥа Кациа, леиԥш згәы еицҳауаз ԥсыуа ԥҳәыс еиҿамс дҟалом Пицунда-ргылара аиҳабыс иҟаз анџьныр Ҭамара Гыц-ԥҳа. Уи џьара акала Леила Николаи-иԥҳа Ач-ԥҳа длеиԥшын. Зегь раԥхьа иргыланы дпаириот дуун, лыжәлар рзы лгәы былуан, зыжәлар рзы згәы мбылуа даҽа жәларык рзы игәы былуа дзыҟалаӡом…
Аҳаҷа-ҳаҷаҳәа исацәажәо Шалико Ҭаниа сахьихәаԥшуа избоит заҟа бзиабара дула иус дазыҟоу, ихаҭа макьана дыҷкәынны  аԥԥсҭазаараҿ акыр шибахьоу, акыр шиаҳахьоу, дызнысхьоу амҩаҿы ирҳаз аԥышәа ду гәык-ԥсыкала еиҵбацәа идирхәарц шиҭахәу, иԥсадгьыли ижәлари рзы хеигӡарак шизымдыруа. Урҭ ишахәҭоу ала рымаҵ ауразы ихәыҷу ус ыҟам ҳәа дахәаԥшуеит Шалико. Зегь ирхадоугьы, баша ацәажәара акәымкәа, дасу дзыԥсоу инап иану аус ала иааирԥшуазароуп.
Шалико Ҭаниа абар шьҭа 1959 шықәса раахыс акурорт Пицунда зегьы фатәы-жәтәыла еиқәзыршәо афабрика-маҵурҭа деиҳабуп. Араҟа еиуеиԥшым амилаҭ ирыҵанакуа ԥшьынҩажәи фҩык ауаа аус руеит.  Афабрика ду иҵегьгьы ирацәаҩӡаны аусуцәа, акандитерцәа аҭаххон механизациала еиқәышәшәа иҟамызҭгьы.
Уи ус шакәу уажә ҳахьтәоу икабинет аилфаҷашьа амацарагьы ианыԥшуеит. Уажәы-уажә иааҩналаны иазҵаауа, ахалаҭ шкәакәа зшәу аусуцәа, иаргьы ҳақьымк иеиԥш, ахалаҭ шкәакәа ишәны, дмыццакыкәа, аха инмырхакәа аҭак шриҭо алагьы уаҩы ибоит араҟа аусқәа заҟа еиҿкаау, џьара гха-ԥхақәак ыҟазаргьы, урҭ уаҩ ибла ишхымкьакьало, ихадароу аҿаԥхьа дара зынӡа ишмаҷхо…
– Ара еиҳарак аус зуа аҿар ракәушәа збоит, урҭ шәара иадшәыԥхьалоу, рхала иаауоу? – сиазҵаауеит Шалико.
– Ԥаса акәын агитациа анаҭахыз, уажә зегь рхатә гәаԥхарала аусура иалагоит. Уи зыбзоуроугьы аусура аиҿкаашьа ахьыбзиоу, аҭагылазаашьа маншәалақәа ахьыҟоу ауп. Амала, иҳәатәуп, иага  механизациала еиқәышәшәа иҟазаргьы, аусура шымариам, уимоу, акыргьы ишыхьанҭоу. Ас еиԥш иҟоу аус еиҳа зымч ақәхозгьы аҿар роуп, уи аҟнытә, аҿар рацәаҩуп ҳа ҳҿы. Ауадаҩрақәа ртәы уҳәозар, зегь реиҳа имариам акоуп ашьыжь асааҭ 6 рзы аусура ҳахьалаго. Дасу абри аамҭа дагымхакәа дааины иус днахагылароуп. Абраҟа абри аамҭаз иҳармазеиуа акәац, акатлет уҳәа афабрикатбжақәа нахьхьи аԥсшьарҭақәа рҿы иахьнарго аӡрада, ажәрада ус амамкәа аԥсшьаҩцәа ршьыжьхьафара иахьӡароуп. Уи амацарагьы азхом: иҟаҳҵо набыцрак амамкәа ицқьазароуп, уаҩы ихаҳауа калориала еиқәшәазароуп…
Ҳфабрика аиԥш зеиԥшу абри акзаҵәыкоуп ҳреспублика зегьы иахьаҵанакуа иҟаӡоугьы. ВЦСПС аԥсшьарҭақәа, акурортқәа иахьрыҵанакуа абри афабрика иеиԥшу даҽа фабрикакгьы ааигәа идыргылеит Анаԥа. Урҭ ҳԥыша ҳамырдарц ҳа ҳҿы иаауеит. Раԥхьаӡакәны ҳара ҳусура алагашьагьы ааҳгәаладыршәоит…
Шаликои сареи ҳшеицәажәоз дырҩегьых аҿар рызҵаарахьы ҳаиасуеит. Уи иаргьы гәҭыхас имоу ишреиҳау ҩашьом. Сразҵаауеит ихаҭа ихшара зҿу, иахьыҟоу.
– Сыӡӷаб Лаура Аҟәа ауниверситет абиологиатә факультет далгеит, Гагра санепидстанциаҿы аус луеит. Сыҷкәын Сергеи Ленинград Киров ихьӡ зхыу арратә-медицинатә академиа дҭоуп.
«Ухатәы ӡбаны ӡбара уца» рҳәоит аԥсуаа. Абри аганахьала уахәаԥшуазаргьы, Шалико ихатә ҭаацәа иҿырԥшыгоу ҭаацәоуп. Иԥшәма Светлана Ҭар-ԥҳа лакәзаргьы, Пицундатәи абжьаратәи аурыс школ аҵара аҟәша деиҳабуп, аԥышәа бзиа змоу рҵаҩуп, ааӡаҩуп. 
Аԥсҭазаараҿ уаҩы иԥылоит убасеиԥш иҟоу шьоукы-шьоукы, изхагылоу анаплакы апланқәа рынагӡареи зхатә қьаф ашьақәыргылареи рыда даҽак агәхьаа зкым. Даара гәахәа дус иҟаҵаны Шалико Ҭаниа ихәыцшьа сазыӡырҩуеит:
…– Зхатәы бызшәа ззымдыруа, зхатәы бызшәала ашәҟәқәа ирмыԥхьо, змилаҭ атәы зҳәо акино иахәамԥшыз, атеатр ахь имнеиз – уи даԥсыуаӡам. Изхысҳәааз, уи аиԥш ачымазара злоугьы ыҟоуп. Ус аиԥш иҟоу аҭаацәарақәа ирыхшаз рхәыҷқәа рхатәы бызшәа рыздырӡом,  аԥсуа школ ахьгьы рнагара рҭахӡам.
Уажә ашкол ахыбра ҿыц хьыҵәцараха ҳзыргылара иаҿуп. Уи ианалгалак ауп аусҵәҟьа аныҟоу. Абраҟа арҵаҩцәа лыԥшаахқәа аныҟамла – ҽеи ҟалом. Аинститут иалго зегьы ҵарала еиԥшӡам. Аматематикеи ахьимиеи дзырҵо, географиеи абиологиеи рызҭо – ибзиоу арҵаҩцәа ҟалароуп. Ахатәы бызшәеи алитературеи рырҵаҩцәа анракәха – урҭ еиҳагьы иазыҟаҵазароуп, абаҩхатәра змоу, зусгьы аҭакԥхықәра ахьынӡаҟоу дырны згәы азыбылуа уаазароуп. Ус акәымкәа, ҳазегь аинститут ҳалгеит ҳәа уа изабалак арҵаҩра иашьҭало иалагар – егьалҵуам. Даара абри иахылаԥштәуп.
Уахь инеиуа ахәыҷқәа уажәнатә иҳааӡозароуп. Ашкол ахыбра иага ибзиахаргьы, иаԥсоу ауаа рыла ианҳзмырҭәы – изхәарҭагәышьои? Зегь раԥхьа иргыланы ахәыҷ баҳча аҟнытә ҳалагароуп. Ахәыҷқәа ааизганы, ҵлак амҵан инартәаны, ҳара иҟоу-ину ҳәа ҳцәажәо иаҳзааӡом. Абраҟоуп ӷәӷәала аҽеиҭакра ахьаҭахыҵәҟьоу, ҳаблақәа шааԥшуа ҳара ҳнапала ҳхәыҷқәа рхатәы бызшәа рҿаҳамхроуп…Ашкол адиректор ҿыц дыҷкәыноуп, ицхраатәуп. Сыԥшәма аҵара аҟәша аиҳабыс аус ахьылуа лассы-лассы днеиуеит уи, илылшо ала дицхраауеит, аконсультациа илҭои. Уаанӡагьы ла лҿы аус иуан, лааӡамҭацәа дреиуоуп. Иара ашколгьы уеизгьы макьана аурыс школ ахыбраҿ ауп иахьыҟоу. Абас даара ирацәоуп ҳпроблемақәа. Акадр рызҵаара, аҿар рааӡара, ишьаҭамырӡгоу ҳҭоурых, ҳкультура аиқәырхара ирыцназгогьы егьыҟам. Уирахь ҳус анҳампыҵԥышша – егьырахь ҳазҿу зегь башахоит, ауаҩ аԥсшьареи акрыфареи рзы мацара адәы дықәым…


II

Уажәада дсымбацт, аха аханатә еибадыруаз реиԥш иаразнак ҳаизааигәахеит. Ашьа ахала аҽадыруеит ҳәа – џьгьардаа дҳаҳәшьаԥазаап иара; иан д-Зыхә-ԥҳан, Қсениа лыхьӡын, Џьгьарда еицырдыруа абырг бзиа Зыхә Кәыҷ иаҳәшьа лакәын. Иара ихаҭагьы Ҷлоу иқыҭа гәакьаҿ аа-класск данрылга, жә-класск инадыркны Џьгьарда аҵара иҵозаарын. Ҳзеиԥш рҵаҩцәа рыӡбахә иҳәоит, ҷыдалагьы даликаауеит аҭоурых арҵаҩы, уажәы Абашьатәи араинагӡком ахантәаҩыс қәҿиара бзиала аус зуа Акаки Қобулава. Уи сара ибзианы дысгәалашәоит, ҵабыргны, милаҭ еилыхра ззымдырӡоз, акультура ду злаз, оумашәа зуаҩышьа бзиаз аӡә иакәын. Исгәалашәоит, заҟа аинтерес ҳкыртә аҭоурых ҳирҵоз. Уажәазы сыбла ихгылоуп ихиҿ гәылҭәаа, слымҳа иҭаҩуеит хәанчара зламыз ибжьы. Исгәалашәоит ҳашкол аҿы аусура даҟәыҵны данцоз, иара напхгара зиҭоз ҳкласс аҵаҩцәа зегьы ихьҵәыуарц егьрыгымхо заҟа ргәы иалсыз. Убасҟак бзиа дырбон. Сгәы иаанагоит уи баҩхатәралаҵәҟьа ирҵаҩыз аӡә иакәын ҳәа.
Сгәы иаахәоит схаҭа абас сыззыҟаз арҵаҩ бзиа уажә абраҟа иӡбахә ахьсаҳаз, иаргь уи дгәынкылан димазаап, дихеиршҭӡомзаап…
Аӡә дубап, ажәлар зегьы бзиа ибошәа дцәажәоит, арахь ивагылоу дшьабозаргьы игәхьаа икым, даҽаӡәыхгьы сыԥсадгьыл ҳәа аҭамӷьар дасуеит, арахь дызлиааз иқыҭа, иҳабла дхьаԥшынгьы дахәаԥшуам. Разҟны, хырҽхәароушәа иҟаларгьы, сара ус иҟоу среиуам. Сара ианакәызаалак сқыҭа гәакьа иадҳәалоу ахҭысқәа срызҿлымҳауп, уи акьарз зкьарзу зегьы бзиа избоит, знызаҵәык уа инеихьоу иакәзаргьы, данызбалак сқыҭауаа рцәа ихыскаауеит, иаразнак сгәаҵан еиҭаҳәашьа змам гәыблрак ҿыхоит.
Сқыҭа аӡбахә анаацәырига-нахысгьы иашьа гәакьак иеиԥш дысзааигәахеит Валико Џьапуа. Иара ҟазшьа татак иоуп, аха апринцип ӷәӷәа шилоугьы иныԥшуеит, иубоит иԥсҭазааратә мҩаҿы имаҷымкәа аџьабаа шибахьоу. Гәык-ԥсыкала сизыӡырҩуеит уи дахьцәажәо, избанзар, иажәа аҵакы бзиоуп. Иара имацара ибиографиа иалхны литературатә хаҿсахьақәак аԥҵазар хымԥада типра ауа ишыҟалогьы здыруеит, избанзар ҳаԥсуа шьха-қыҭақәа ирылиааз аԥсуа ҷкәынцәа рыԥсҭазаара излеиԥшым егьыҟаӡам иԥсҭазаара. Ҳҵасқәеи ҳқьабзқәеи еиқәырханы измоу ажәытә традициатә ҭаацәара бзиа, аҭаацәара ду дааӡеит; иаб Џьапоу Ҷут зқыҭа жәлар рыгәҭа ибаӷьаӡа инхо, ианакәызаалак рыцәгьеи рыбзиеи рыцеиҩызшо дреиуоуп, иабду Џьапоу Ԥшьҟан ажәлар ирдыруаз нхаҩы заманан, аашьарак ззымдырӡоз хандеиҩын, уаҩ дырын…
– Сиит сара Аимара аҳаблан, – иҳәоит Валико. – Сара сзыҳәа адунеи иалам уи еиӷьу дгьыл ԥшӡа. Мчыбжьык ахы-аҵыхәала знык исымбар игәхьаазгоит, шамахаӡак џьара сахнамгар, сабшак бжьамыжькәа сцоит, ҳанхара сацхраауеит, уажә ааигәагьы аԥацха ҿыц сыргылеит…
 Иага сааԥсаха снеиргьы сҳабла гәакьа зегь сханаршҭуеит, абаҩ ҷыда сыланаҵоит. Ҳзааӡаз ҳашҭа, ҳаҩны, жәҩангәашәԥхьароуп са сзы. Ҳарҭ аишьцәа хәҩык ҳаҟан. Ҳашьеиҳаб Шьалодиа Тҟәарчал аабатәи ашахтаҿ аус иуан, машәырла дҭахагәышьеит, – илахь ааиқәиҵоит Валико, нас инациҵоит: –  ишыҟалазгьы усоуп, еснагь еиԥш аусура ашьыжь асааҭ 6 рзы дҭыҵит. Авзвод деиҳабын. Ианҭыҵҵәҟьа адырра ҟалеит афбатәи ашахта бгеит ҳәа. Иаразнак ԥшрак ҟамҵаӡакәа иуаа иман дцеит. Иахьнеиз иуқәшәира иибаша… зыԥсы нхан иҟаз еиқәсырхоит ҳәа дшаҿыз ихаҭа  ипротивогаз дахәаҽит… Ҩынҩажәижәеиза шықәса дырҭагылан. Зегь иаҳгәадураз иакәын, ианбатәиу дҭахеижьҭеи, аха  иахьагьы ҳхьаа ҳхымԥсаацт…
Ҳаҳәшьазаҵә Нелли Ҷлоу адәқьанаҿ аус луеит. Егьырҭ ҳашьцәагьы зегьы уск-уск рнапы рылакуп, ирылшо ала рхы еигӡом…
Ҳан дыԥсгәышьахьеит, аха дахьиз-дахьааӡаз Џьгьарда ақыҭа  агәбылра ҳамоуп. Ҷыдала сара уа аҵара сҵон аҽакуан азы, мыцхәы иналкаан бзиа избоит.
Валико дахьцәажәо, ҵабыргны, ианшьцәа Зыхәаа рцәажәашьа идызбалоит, рыбжьы ихыскаауеит, рлакҭа илакҭа иҭызбаауеит. Ажәытәӡа аахыс аԥсуаа еибаркны измоу, иахьагьы ҳаҭыр дуӡӡа зқәырҵо ажьрацәара аҵакы ахьынӡадуу сазхәыцуеит. Анцәа иумырӡын  ҳаԥсуара ҳәагьы сгәы инҭысҳәаауеит.
– Џьгьарда ҩышықәса аҵара анысҵа ашьҭахь Мықә аинтернат сҭалеит, – игәалаиршәоит Валико, – абраҟа деиҭасықәшәеит Џьгьардатәи ҳарҵаҩ бзиа Қобулава, уи арахь акәзаап уантә дахьиаргаз, аҵара аҟәша деиҳабын араҟа . Саниба убас дсеигәырӷьеит, аха уазымҵаан, жәеиза класс санрылгозгьы ҷыдала дсызҿлымҳан…
– Иарбан маҭәарыз ашкол аҿы еиҳа бзиа иубоз? – иныбжьаршәшәа сиазҵааит Валико, – аҭоурых акәызма?
– Аҭоурыхгьы бзиа избон, аха зегь реиҳа исыцааиуан аматематика, химиа, сыхшыҩ азцон физика.
– Зегь реиҳа иуадаҩыз?..
– Ааи, иџьоушьартә иҟоуп, аха абарҭ амаҭәарқәа сыԥсы рыҿҳәаран. Уи сҳәеит ҳәа, аԥсуа литературагьы сыцәтәымӡамызт, иуцәызӡом, иахьагьы зны-зынла маӡала ажәеинраалақәа зыҩлоит. Ҳәарас иаҭахузеи – схазын…
Уажә ииҳәаз ала еиҳагьы дсызгәакьахоит Валико. Ус анакәха, ари ҳдоуҳа иазгәакьаӡоу аӡә иоуп. Ус дагьыҟалар акәын ҳәа гәадурак самҽханакуеит. Иаҳауеи шьыри, сҳәоит, амал иарцәыцәны ҳдоуҳатә культура атәазымбо шьоукы-шьоукы абас рхәыцра аҽеиҭанакуада, маӡала ажәеинраалақәа рмыҩуазаргьы, иреиӷьӡоу ҳашәҟәыҩҩцәа рҩымҭақәа гәцаракны ирыԥхьондаз…   
– Аурыс бызшәа аҩразы маҷк схьысҳан акәымзар, – иажәа наигӡон Валико, – амаҭәарқәа зегь рзы ибзиаӡан салгеит Мықә аинтернат. Ари 1958 шықәсазоуп. Аинтернат сшалгаз еиԥш Ростовтәи анџьныртә-ргыларатә институт лимитла аҭалара сҽазыскуеит. Аԥышәарақәа Аҟәа иаҳҭиуан, ҩыџьа рҭыԥан жәҩык ҳақәгылан. Убасҟан иахьа еицырдыруа аматематик Алеко Гәарамиагьы аԥышәарақәа иҭиуан, уи араҟа афизика-математикатә факультет дҭалон. Ҳара жәҩык еицлабуаз ҳхазын. Схы сырҽхәом аха, аԥышәарақәа ҳҽанырзыҟаҳҵоз аинститут аҭалара иазку Выгодскии ирҵагатә программа иану аҳасабтәқәа зегь сҳасабуан. Гәарамиагьы ус акәын. Оумашәа ҳбаны зегь ҳадеизалон. Асҟак здыруа шәҭалахьеит, шәа шәызҿу закәи ҳәа ҳазбоз алаф ҳалырхуан. Аҭалара згәы  иҭаз консультантцәас ирымазгьы ҳа ҳакәын. Амала Алеко анемец  бызшәа бзианы идыруан, уа сызиацлабуамызт…
Жәҩык ҳахьықәгылаз, конкурсла ҩыџьа ҳаанахәеит Ростовтәи анџьныртә-ргыларатә инситут – сареи Капитон Амҷбеи. Капитон дыџьгьардатәуп ишудыруа, ианакәызаалак аҵараҿы дхәыдаӡамызт, аиҳаракгьы аматематиказы. Ашьҭахь уи дызҭаз аҵара заочно аҳасабала ашҟа ииаигеит, сара уа саангылеит.
Дон аӡиас ихықәгылоу Ростов индустриатә қалақь дууп, иара аӡиас акәзар Дәаб аӡиас иузадкылом. Лассаамҭа сзашьцыломызт, аха аҩызцәа, ақәлацәа бзиақәа сықәшәеит. Ҳанҭала шықәсык ааглыхраҿы аус аауан, аҩныргыларақәа рҿы усуцәас ҳаҟан, ауалафахәы ҳарҭон. Ус иаԥуп, ус далгароуп ари азанааҭ хьанҭа амҩа ианыло. Раԥхьаӡа ҳанҭала 125-ҩык ҳаҟан, ҳаналгоз 80-ҩык ҳаанхеит, егьырҭ канаԥсеит. 
– Избан, убасҟакҵәҟьа ихьанҭазма аҵара? – сиазҵаауеит дырҩегьых иныбжьаршәшәа.
– Ишԥауасҳәари… ихьанҭан, егьыхьанҭаӡамызт, – дааԥышәырччеит Валико. – Изыхьанҭаз – ачҳара умазар акәын, насгьы абаҩхатәра ацымзар ауамызт, имариан згәы ақәызкуаз, имаашьоз изыҳәа. Иҟалап, иахьабалак ҳҵараиурҭақәа рҿы ишыҟалалоз еиԥш, машәырла иҭанагалақәазгьы ыҟазҭгьы, урҭ амаӡарах змоу иҩызоуп, знымзар зны ирыҵымҵыр ауӡом…
Аинститут ҳанҭала ашықәс азы уаҩ дызмыхәаӡоз аҭыхра акәын, – дырҩегьых игәалаиршәоит Валико. – Даара ҳшыҩзышьҭра ду арҭон аграфика. Иахьатәи дҵас иҳамаз уи акәын, қьаад цқьак аҿы аа-цәаҳәак еиваҵаны ианҵатәын, амала агитара арахәыцқәа реиԥш, руак еиҵаны руак еиҳаны, еиуеиԥшымкәа иҟазар акәын. Ашкол аҿы аҵара анысҵоз ианакәызаалак асахьаҭыхраз «хәба» сыман, ак здырқәоз џьысшьон, аха уаҳа умԥсит, абас азныказ зсахьаҭыхра мариоушәа иубоз сладӷьазкыла сцон, аха ԥсыхәа сзаҭомызт. Иара мчыбжьык ахь ҩынтә иҳаман. Арҵаҩы иҭысхыз лылаԥш нахылымгацт сҳәоны, акгьы иаԥсам ҳәа аҵәаӷәа нахьылшьуан. Уахык ишҭысхуаз иҟьаҟьаӡа иаасыршеит, аха убрыгь амыхәеит…
Уи аҵәаӷәақәа рҭыхра. Егьи, алфавит аҭыхра акәын зынӡа ахырзаман. Раԥхьаӡа сыздыԥсылоз аҵәаӷәақәа аҵыхәтәан изулак иҭысхит, сырҵаҩы илыдылкылеит, аха алфавит нбанқәа иҭысхыз рыҭбаареи рыгыдреи еиҟараӡам лҳәан, ахәгьы-аҿгьы сықәылмыргылеит. Аиҳарак «ж» самыхәеит, уик аҭыхра уадаҩхаӡеит. Еиҳа изцааиуашәа иҟаз сҩызцәа ҳара иузыҟаҳҵоит рҳәеит, аха мамоу, сара исҵароуп сҳәан, изымуит. Убас хынтә сусумҭақәа лыдлымкылакәа илырхынҳәит, аԥшьынтә раан илыдылкылеит, «ԥшьбагь» сзықәлыргылеит. Уинахыс убас снапы ашьцылеит, аха уазымҵаан, абар амаашьара иҟанаҵо ҳәа ларгьы «хәбақәа» сылҭон. Ахәбатәи акурсаҿ ҳаннеи, данҭала абар дышҭыхуаз, абар уажә дышҭыхуа ҳәа, усҟантәиқәагь мырӡкәа сҭыхымҭақәа зегьы ацәыргақәҵеиԥш икыдылҵеит, ҿырԥштәыс сыдлырбон. Ирацәаҩнгьы исазҵаауан излоуҵеи, маанас иаҵухи ҳәа. Аинститут ҳаналга ашьҭахьгьы сҭыхымҭақәа уа икыдын…
Лара ҳарҵаҩы Волкова лыжәлан, Татиана Сергеи-иԥҳа лыхьӡын. Убри лоуп арҵаҩыҵәҟьа. Шьоукы-шьоук, иаармарианы хәшьарак науҭан наҟ узԥырызго, рҵаҩцәоу џьыршьоит. Иузырҵаҵәҟьарц зҭаху, егьузырҵо иоуп арҵаҩы. Уи азы сахьыҟазаалак сылзыгәдууп, ахаан дагьсхашҭуам уи сырҵаҩы. Ҳәарас иаҭахузеи, уи лымацара лакәмызт уа иҳамаз арҵаҩцәа бзиақәа, аха Лара зегь реиҳа схаҿы даанхеит…
– Уанбалгеи аинситут? – дырҩегьых азҵаара наисҭеит, уажәа ркьаҿ ҳәа аанамгозааит ҳәа азныказгьы сызҵаара саацәшәеит, ҵабыргны уи иажәа иркьаҿырц сҭахымызт, избанзар, ииҳәоз са сзы иҿыцын, аинтересгьы аҵан. Иара ус иааԥыҵәҵәа-ԥыҵәҵәашәа дызлацәажәоз ацәеижь ақәҵазар, аԥсы ахаҵазар, уаҩытәыҩсак иԥсҭазаара, илахьынҵа адубалон.
– Аинститут салгеит 1964 шықәсазы. Ауаҩ илымшаз илиршазшәа даныҽхәо ауп ианԥхашьароу. Сара, изызӡарызеи, ибзиан салгеит. Хықәкылагьы Аҟәаҟа саарышьҭит саналга, усҟан аргыларатә трест №6 Евгени Шьааб-иԥа Амҷба деиҳабын. Снарыдҵаало егьиуа сшыҟаз, ҽнак Аимара ателеграмма сышьҭахх иҩеит, Аҟәа сахьааиз, иҟоу убома, иҳәеит, Евгени Шьааб-иԥа, Цандрыԥшь аԥсуа школ-интернат аргылара азгәаҭоуп, убра уцаны аус уы, ухы аарԥшы, иҳәеит. Сҿаасхан сааит. Сандәықәлоз, аҵара ду ануҵагьы аџьамагьар ҳара иуаҳҭалар акәхеит ҳәа дсыхлафуа, саб ҩеижәихәба мааҭ симҭеит, уи ауп гәырӷәӷагасгьы исымаху. Счамадан техникатә литературала иҭәуп. Аҟәатәи аҩныргыларатә трест иатәыз Гагратәи аҩбатәи аргыларатә напхгараҿ ргылаҩ ҟазас аусура салагеит, ҷыдалагьы напынҵаны исоуит Цандрыԥшьтәи ашкол интернат аргылара. Абас исҵаз зегьы еизыркәкәаны схы ианасырхәашаз аамҭа ааины иаасыдгылеит. Абар ахьӡи-ахьымӡыӷи. Ухаҵазар уҽаҵоумырхан!..
Аҿҳәара иазыԥҵәаз иақәыршәаны ашкол ргыланы саалгеит, ибзиоуп ахырҳәааит, ирыдыркылеит. Ари сыԥсҭазаараҿ раԥхьаӡатәи сара сԥышәа ду акәын. Раԥхьаӡа бзиа иубаз аԥҳәызба дшухамышҭуа еиԥш, ахаангьы исхашҭуам. Аиҳаракгьы сзыргәырӷьо иара ахьшколу ауп, уаҟа ҳхәыҷқәа аҵара ахьырҵо ауп. Ихоуҵарыма, иалго аӡә дхьысҳахаргьы сҭахым…
– Уи ашьҭахь уаҳа хыбрақәас иургылеи?
– Уи ашьҭахьҵәҟьа исыргылазгьы школуп. Хԥаны еихагылоу ашкол афундамент инаркны иҟаҵаны саалгеит. Уи Гагра игылоуп. Иара убра Гагра автотранспорттә наплакы зыҩноу ахыбрагьы са соуп иҟазҵаз. Хәбан еихагылоу даҽа нхарҭа ҩныкгьы сыргылеит уа…
Абас ргылаҩ прорабс сшыҟаз акәымкәа, 1966 шықәсазы, ҽнак апартиа Гагратәи аинструктор Владимир Хышба дсыԥхьеит. Актәи амаӡаныҟәгаҩ уиҭахуп иҳәеит уи, унап ианиҵо мап ацәумкын ҳәагьы заа сгәысҽаниҵеит. Егьи иҟоу уи акәзаап, Пицунда акурортргылара иазку ааглыхратә наплакқәа ркомбинат аадыртуазаап, убри аиҳабыс срышьҭырц акәзаап. Азнаказ сымч ақәымхар ҳәа сшәаны саалакҩакит, аха апартиатә напынҵа мап ацәыскыр ҟаломызт. Уусушьа ҳара иаадыруеит, уажә уахьаҭаху аброуп, уҷкәыноуп, ухы уамеигӡан, рҳәеит, саргьы сақәшаҳаҭхеит. Убасала абра саанагеит. Салагеит, ишырҳәо еиԥш, ҿыцымҭала аусура.  акурортргылара зегь еиҳабыс, азаказқәа рыҟаҵаҩыс иҟаз еицырдыруа аԥсуа нџьныр ду Ҭамара Гыц-ԥҳа лакәын. Аҟәатәи атрест №6 иатәыз Гагратәи аргыларатә напхгара №2 еиҳабыс даман Енвер Қапба. Анџьнырцәа напхгаҩцәа ҳахьтә хҩык ҳакәын акурорт аргылараҵәҟьа иаҿыз: сара, Енвер Расҭа-иԥа Қапба, Иван Ҳабыџь-иԥа Хынҭәба. Иван Хынҭәба уажә Гәдоуҭа  аҩныргылара деиҳабуп…
Уахгьы-ҽынгьы тәамҩахә ҳамамызт, ирццактәын акурорт аргылара. Уи Москва инаркны аиҳабыра ахылаԥшуан, ҳәынҭқарратә ус дуун. Иҳалымшозгьы злаҳалҳаршоз сҳәоит ҳәа салагар ажәак, ҩажәак азхом, аамҭагь рацәаӡаны исцәагоит. Уажә ара акурорт цырцыруа уахьнықәыԥшуа заҟа ҳәынҵәа ҭаҳҟьахьоу, заҟа гәам-сам ҳарххахьоу, заҟа аԥхӡы каҳҭәахьоу, заҟа уадаҩра ҳархысны ҳааз абаубо…
Меигӡарахда ҳџьабаа здаҳҵаз акурорт ргыланы ҳалгеит 1967 шықәсазы. Ажәакала, азныказ сзыцәшәаз аус сҽаҵасмырхеит, сара стәала исыдыз аганахь хьысҳарак сыламсит, сдырреи сԥышәеи зегь убри иазыскит. Гха сымамызт ҳәа сҳәом, зыԥсы ҭоу, аус зуа зны гхакгьы имоур ҟалаӡом, аус злоу ауаҩы амҩан иԥыло ауадаҩрақәагьы раԥыхшьа дақәшәозароуп, аҵыхәтәан ихадароу иус аҿы аиааира иара итәхозароуп…
– Акурорт ргыланы шәаналга аахысгьы абра аус шууц иууама? 
– Мап, акурорт ргыланы ҳаналга, араҟа шьҭа удҵа наугӡеит, рҳәан, 1968 шықәса рзы, аргыларатә напхгара анџьныр хадас Гаграҟа сиаргеит. Ус иҟоуп ҳарҭ анџьнырцәа ҳлахьынҵа, агеологцәа ҳарҩызоуп, ҭыԥк аҟнытә ҭыԥк ахь ҳаиҭаҵлароуп.
– Гагра дырҩегьых аҩныргыларақәа урылагазар акәхап? 
– Ааи, уи сзанааҭ ауп. Абраҟа «Кавказ» захьӡу асанаториа ду сыргылеит, хәбан еихагылаз нхарҭа ҩныкгьы ргылан салгеит. Ус сшыҟаз, раԥхьаӡа Аҟәантә абрахь саазышьҭыз, Цандрыԥшь ашкол аргылара снапы ианызҵаз аргыларатә трест №6 ашҟа усура сеиҭаиаргарц ишаҿыз, шьыжьык, Пицунда акурорт апансианатқәа реидҵа аиҳабыс иҟалахьаз Енвер Қапба ихаҭыԥуаҩ Александр Басилаиа дицны аҩны инеит. Урҭ саашьҭырхын, ишиашаз Гагра араиком ахь рҿынархеит. Усҟан Лиудвиг Гәрцкаиа актәи амаӡаныҟәгаҩыс дыҟан. Сыг-сҿы амырҳәаӡакәа убри иахь срыманы иныҩналеит. Уи азныказ, ара апартиахь уҳадҳкылеит, нхарҭа-нҵырҭала уеиқәҳаршәеит аҽакит, уаҳмазҵааӡакәа маӡала уцарц уабаҿу иҳәан, акыр иаарымчны дсацәажәеит. Иажәа ахы абаирхо ҳәа сшыԥшыз, аргылареи аексплуатациеи рганахь ала Пицунда акурорт апансионатқәа реидҵа аиҳабы ихаҭыԥуаҩыс уҳашьҭуеит, уара уеиԥш аҟаза ара ҳнапаҿы дшыҟоу, аганахь даҽаӡәы ҳазишьҭаларызеи ҳәа ҿааиҭит. Сынцәыҵыԥшны Енвер Расҭа-иԥеи Басилаиеи снарыхәаԥшит, урҭ ааԥышәарччеит. Уи акәхеит, слахьынҵа абра саанагеит дырҩегьых.
– Тәымџьара уамшьҭит, уџьабаа здыз аус аҿы уеиҭаанагахит.
– Ааи, убригь разҟуп. 1972 шықәса февраль мза раахыс абра сахьаарышьҭыз сыҟоуп. Шьҭа ӷәӷәалагьы сашьцылеит, аиаша уасҳәап, даҽаџьара аиасра сзымгәаӷьыргьы ҟалап.
– Ишԥаа, Аимара аҵкысгьы Пицунда еиӷьаушьома? – лафшақә снаиазҵааит.
– Мап, Аимара аласҵом, Аимара џьанаҭхаҭазгьы исзыԥсахуам, – дааччеит Валико.
– Уажә араҟа ус хадаҵәҟьас шәызҿу иарбан?
– Зны аџьабаа ду зыдбалан иҳаргылаз, аҳәынҭқарра ахарџь ду зықәнарӡыз шынеибакәу зегь ииашан аесплуатациа азура, аԥхасҭамтәра – абри уажә араҟа зегь реиҳа ихадароу усны иҟоу. Иахьа, ҳтәылан иахьабалак аҽеиҭакра аӡбахә аныҟоу аамҭазы, ирҳәо шәаҳауеит уеизгьы – ауаа ирымаз аинициатива шырцәыӡыз, зны иҟарҵаз зегь рцәыԥхасҭахома уҳәо ргәы шацәыхьшәашәахаз, џьара-џьара ӷәӷәала ишырцәеилаҳаз, убри иахҟьаны акатастрофақәа ахьыҟалазгьы шмаҷым. Уи еиҳау рыцҳара ыҟаӡам. Зны уздыԥсыла иҟоуҵаз мышмазарак уцәеилаҳар аиҭашьақәыргылара ҿыц аҟаҵара аасҭа иуадаҩхар алшоит. Иахьабалак иҟаз атәанхалара маҷ-саҷқәак ҳаргьы иахьҳӡывасыз ыҟазар ҟалоит, акыс араҟа ԥсшьарҭами, аха уи ҳҽаҳамҭеит. Ауаҩ иџьабааи игәыбылреи здиҵахьоу зынӡаск даҽакала дазыҟоуп, уааԥсарак адӡамкәа жәҩангәашәԥхьара уҭаларгьы изыԥсоу узымдыруа уқәхоит.
– Ус акәзар, зынӡа ииашаны иҟарҵеит уи аҽны, Аҟәа умышьҭыкәа, арахь уахьаарышьҭыз.
– Сыздыруам, акәзаргь ҟалап, – дааԥышәрччеит Валико. – Амала Аҟәагьы бзиа избоит, ҳарҭ аԥсуа нџьнырцәа ҳаҳҭны-қалақь аҿаԥхьа ҳуалқәа рацәоуп.
– Аиҳарак архитектураҿы, ҳмилаҭтә колорит аиқәырхараҿы?
– Ааи, сара уи акырынтә сазхәыцхьеит…
– Араҟа уи азҵаара шԥаӡбоу?
– Араҟагьы уи аганахь иагу маҷым, аха ҳара иаҳхарам; иҟоуп шьоукы-шьоук, иага-иага уундазгьы, дара ртәы уԥышькладмырсыр зымуа, аханатә урҭ идырблаҟьаз маҷым, аха араҟа рацәаӡак ианыԥшуам, иага умҳәан курортми, насгьы ҳаԥсабара ҳаҿнахуеит, аԥсуа иԥсабара иара иеиԥшуп – ԥсахшьа амаӡам… 
– Акы сеиҭауазҵаашан, Валико, абраҟа абасҟак аџьабаа убахьеит, уааԥсара здуҵахьоу рахьтә зегь реиҳа уззыгәдуу иарбану?
– Иахьа адунеи зегь иадыруа Пицундатәи ажәытә нцәаиҳәарҭаҿ ауарӷан аҩнаргылара.
– Ишԥа, уи уара унапы ианҵазма? 
– Ааи,  уи Германиатәи Адемократиатә Республика аҟнытә аагареи анцәаиҳәарҭа аҩнаргылареи сара снапы ианҵан.
– Иудаҩызма аагара? 
– Ҳәарас иаҭахузеи. Уи сымала иауаазгахыз, сымалагьы иаушьақәсыргылахыз. Уи аагареи аҩнаргылареи иара ҟазҵаз, атәы здыруаз анемец ҟазацәа дуқәа роуп зегьраԥхьа иргылан изыбзоуроу, иара убас ҳара ҳсовет ҟазацәа.  Сара напынҵа ӷәӷәас исымаз – убра Германиа сцаны аиқәшаҳаҭра ҳабжьаҵаны, нас дара анемец нџьнырцәа исырҭаз асхемала ауарӷан абра иахьааҳго анцәаиҳәарҭа аҩнаргыларҭа заа армазеира акәын. Уи иаҭахыз акәама-ҵамақәа даара ирацәан, ишырҳәо аиԥш, уаанӡа иҟасымҵацыз аиувелиртә усура ду мҩаԥгатәын. Уи анаҩс ауарӷан аагареи ашьақәыргылареи рзы иазыԥҵәаз аамҭа аҽҭагӡарагьы мариамызт, уи дара анемеццәа даара иахәыԥшуан, ҽнак иахыԥар ҟаломызт. 
– Аагашьас иашәҭазеи абри аиԥш амузыкатә инструмент ду?
– Уи шеизаку иааҳгаз џьушьо. Деталь-детальлоуп ишааҳгаз. Аагаразы ҷыдала ауаа азалхын. Раԥхьаӡа реиҳа ихьанҭаз адеталь дуқәа ааҳгеит, нас еиҳа имаҷқәаз.
– Излаажәгеи?
– Еидарамҩангага машьынала, дәыӷбала…
– Нас араҟа аҩнаргылара аан анемеццәа ыҟазма?
– Дара рмонтажҟаҵаҩцәа, рархитекторцәа ыҟан, уимоу адетальқәа редырҭәалага агенератор дара рслесар дацны дыҟан. Ажәакала, абарҭ иааҳгаз адетальқәа зегьы машьыноума, дәыӷбоума,  рақәҵареи рақәхреи, нас араҟа рыҩнаргылареи рымацарагьы аума зегьы игәцарактәыз, аџьабаа зҭахыз ракәын, иара ус акы шәытарак анылар ҟаломызт. Ари закәу инструменту ишьақәзмыргылац издыруам. Уи ауп иара иазҟазоу ауаа адунеи аҿы измаҷҩу. 
– Иазырҳәогьы  маҷҩуп.
– Урҭгьы маҷыҩӡоуп. Амала иазыӡырҩырц зҭаху миллионҩыла ирацәаҩуп.
– Уажә аабыкьа гәахәара дула сазыӡырҩуан, – сҳәеит сара. – Асҟак иамаз аҭоурыхқәа сыздыруамызт, хара имгакәа сеиҭазыӡырҩыроуп.
– Сара схы иадысҵоит убри, сара уазсырӡырҩуеит, – дааччеит Валико, ҵабыргыҵәҟьан иџьабаа здиҵахьоу зегь реиҳа абри дшазыгәдуу мҩашьо…
 Ажәеи ажәеи шеихаҳҳәаалоз, Валико дырҩегьых иахьатәи русҵәҟьахь дниасит. Исеиҳәеит акурорт зегь аус азыруа, изырлашо фымца енергиала, ӡымҩангагала  аиқәыршәара, телефонла аимадара, иццаку финтәи алифтқәа жәпакы еиласрак рмыхьуа рырманшәалара, аекарусқәа налаҵан, хәыҷи дуи машьына гәарҭак еидызкыло агараж аҿы ишахәҭоу аусқәа реиҿкаара уҳәа хкы-хкыла иааҟаҵатәу зегь блеихмырсыӷь ишырхылаԥшлатәу, ишымҩақәҵалатәу. Иааидкылан убарҭ зегь рҿы 500-600-ҩык ауаа аус шыруа.  Урҭ зегьы ирыгу-ирыбзоу зҿлымҳара ду шаҭаху. Зегь рацәажәашьа, дасу иҟазшьа, иуаҩышьа аҽақәыршәараҿы аԥышәа ду змоу апедагог ицәаҩа умазар шакәу…
 Ҳусураҿы ацхыраара ду ҳазҭо ауаа еибагақәа ҳәа Валико дырхыҽхәаны  рыӡбахә иҳәеит анџьныр Володиа Самсониа, ӡыла акурорт аиқәыршәара аиҳабы Витали Кекиа, аекарусқәа 100 рҟынӡа еидызкыло, акурортқәа зегь рҿы иреиӷьӡоу ҳәа иԥхьаӡоу агараж аиҳабы Мирон Аџьынџьал, акурорт фатәы-жәтәыла зҳәаз еиԥш, иаҭаху зегьрыла аиқәыршәара знапы иану Витали Хәытаба, аексплуатациа-техникатә напхгара аиҳабы Ҭенгиз Кикнаӡа, аидара мҩангагақәа налаҵан,  ҩеижәи жәибжь лифт еидызкыло аарыхра аиҳабы Иура Кәаӡба уҳәа ирацәаҩны. 
– Абарҭ зегь  рнапаҵаҟа иҟоуи дареи хадаратә уск-уск ирызкуп, –  иҳәеит Валико, – аха ԥасашәа зны ишысҳәаз еиԥш, зегь ирыцку усны акурорт аҿы аус зуа зегьы  иҳамоу – иҟоу аԥхасҭамтәроуп, аиқәырхароуп. Ара акурорт анааҳарт раԥхьатәи ашықәсқәа рзы шеибакәу зегь цырцыруан, уажә рыԥшшәахәқәа рхыҵуа иалагеит, аамҭа ца-цыԥхьаӡа иареицакуеит. Аиҭарҿыцра , аиҭашьақәыргылара зҭаху рацәоуп. Ажәакала, амшын шхьаҵуа-ишжәыло еиԥш, нҵәара зқәым усуп ҳаԥхьа ишьҭоу…

Сара журналистк  иаҳасабала ауаҩы саниҿцәажәо, уи аус ахьиуа қәҿиарақәас имоу рнаҩс, ихатә ҭаацәара ашьақәгылашьа сазҿлымҳауп. Избанзар, ауаҩ иԥсҭазаараҿ уи аума зегь аҵанакуеит. Исҭаххеит убри аганахь алагьы маҷ-саҷқәак еилыскаарц. Азныказ Валико ԥсыуа ҟазшьала сызҵаара днамаԥхашьеит, нас исеиҳәеит ҩыџьа ахшара шимоу, иҷкәын Асҭамыр  Аԥсуа шәынҭқарратә университет аҿы жәлар рынхамҩа планла аиқәыршәара аганахьала аекономикатә факультет аҿы аҵара шиҵо, иӡӷаб Ада жә-класск рҿы дыштәоу,  иԥшәма Венера шлыхьӡу, дыш-Ҳаг-ԥҳау …
 – Тәылақәак рҿы аҭаацәара иалам ауаҩы амаҵура ду дахадыргылаӡом рҳәоит, – саацәажәеит сара, – заҟа ииашоузеи абри…  Сгәы иахәеит аҭаацәара бзиа еиҿкааны иахьумоу, амала шамахамзар иахьатәи ҳаԥсуа ҭаацәарақәа зегьы ирымоу грак уаргьы иумоуп – ахшара рмаҷра.
Жәа мҳәаӡакәа даасықәшаҳаҭхеит Валериан Ҷут-иԥа (усгьы иарҳәоит уи аус ахьиуа), нас ҳаибаргәытәны ҳҩагылеит, сызлаиҳәаз ала, апартком амаӡаныҟәгаҩ ишҟа снаганы ҳаибаирдырырц.

  
амаӡаныҟәгаҩ ИҾЫ
  
 Дарбанзаалак ухы уахцәажәа ҳәа иоуҳәар – аҭахызаргьы уи дкосмонавтыз, афырхаҵара дуӡӡақәа ааирԥшхьаз – маҷк даалакҩакуеит. Аиҳаракгьы уи дыхӡыргаҩымзар, данхәыҷыз аахыс  џьаха-џьафарыла аԥсҭазаара амҩа данысхьазар. Ус иага иҟазаргьы, ауаҩ иара иҭоурых иара еиҭеимҳәар даҽаӡәы излеидыруеи, акыс уи иԥсҭазаара ҿырԥшыгазар, аҿар рааӡараз ихәарҭа дузар. Убри ауп абраҟагьы, егьирахь еиԥш, Михаил Бигәаа сызиҳәаз ажәак,  ҩажәак рыла акәзаргьы ихы дысзахцәажәарц. Азныказ маҷк иааԥхеишьеит, аха ҳзеиԥш  ус иаҭаху ак шакәу аниба, сара азҵаарақәа ныбжьасыршәуа, иара иааркьаҿны рҭакқәа ҟаиҵо, ҩыџьа аимҩалацәа реиԥш, ҭынч-ҭынч ҳаицәажәо ԥхьаҟа ҳҿынаҳхеит.
Раԥхьа дналаган исеиҳәеит уи Очамчыра араион Ҭхьына ақыҭан дышииз, иаб Уарҭан шихьӡыз, уи Ҭхьына ақыҭан аколнхара ашьақәыргылара дшалахәыз, апартиачеика дшеиҳабыз. Уаҟа аколнхара раԥхьаӡатәи ахантәаҩыс иҟазгьы иара шиакәыз… 
– Ҭхьына иахьа иубо ачаирҭақәа зегьы шамахамзар Арушьан Дочиеи саби рнапхгарала иеиҭарҳаз роуп, – маҷ-маҷ иажәа иҽналаихалеит Михаил, – Дочиа Арушьангьы Ҭхьына аколнхара раԥхьаӡатәи ахантәаҩцәа дреиуоуп. 
Сан ҩажәиԥшьба шықәса дшырҭагылаз дыԥсгәышьеит. Илыхшаз ҳсабицәан ҳаанхеит. Аиҭымра ҳанмырԥшкәа ҳаб ҳиааӡеит. 
Быжь-класск Ҭхьына салгеит, ашьҭахь Тамшьтәи абжьаратәи ашкол сҭалеит. Жәа-класск рҿы сыштәаз – ашкол иалымгац аҵаҩгьы арра дугар ҟалома, аха усҟан усшәа иҟан аамҭа – арра сцеит. Аррантә санааи Тҟәарчал аҩбатәи ашахтаҿ аусура салагеит. Сҵара иацысҵарц хәылԥазтәи ашкол сҭалеит. Ашахтаҿ фымца слесарс, механикс, арацәа ԥызҽуа амашьына аус аруҩыс сыҟан, нас амҩалхыҩцәа ркомплекстә бригада сеиҳзабхеит. Аелектромҩангага аус ҳара иаҳаруан, аихамҩақәагьы ҳара ишьҭаҳҵон – ирацәан еилаҳакӡоз…
Аусгьы уа аҵарагьы ҵо мацара, жәеиза класс  хәылԥазтәи ашкол  салгеит. Ашкол саналга дырҩегьых  аус шызуаз заочно ҳасабла Қарҭтәи аполитехникатә институт сҭалеит. Уаҟа иаҳҵоз еиуеиԥшым амаҭәарқәа, автоматика, гидравлика налаҵаны, хыԥхьаӡара хынҩажәа инареиҳан усгьы…
Хәарҭара злоу адгьыл ҵыхтәқәа ркомплекстә механизациеи автоматизациеи, аус рыдулареи азанааҭ ала абри сызҭаз аҵараҿы, 1970 шықәсқәа рзы, сдиплом сыхьчеит ибзиаӡаны. Ари хырҽхәарам,  избанзар, аџьабаа збеит иӷәӷәаны, мариала исырҳаз акакәым… 
Иааркьаҿӡаны иуҳәозар, 1953 шықәса рзы аусура иналагаз, 1976 шықәсанӡа ашахтаҿы аус зуит, аус шызуаз иреиҳау сҵарагьы салгеит… 
– Абарҭ ашықәсқәа рыҩныҵҟа иарбан шықәсоу зегь реиҳа угәалашәараҿ инхаз, насгьы иззы? – сиазҵааит Михаил.
– Зегь реиҳа сгәалашәараҿ инхазу? – дааиԥхьхәыцааит, нас: – ҳәарас иаҭахузеи, 1966 шықәса, – нациҵеит. 
 Аҳәынҭқарратә планқәа рынагӡареи арацәатә ааглыхра аизырҳареи рҿы илиршаз ақәҿиара дуқәа рзы абри ашықәсан Михаил Уарҭан-иԥа Бигәаа ихҵан Асоциалистә  Џьа Афырхаҵа ҳәа ахьӡ ҳаракы.
– Ҳқыҭан ашкол санҭаз сԥырыҩхарц сҭахын, – дырҩегьых иажәа инациҵеит Михаил. – Саб иӷәқәа зегь ԥыҟҟаны «аҳаирпланқәа» рылсхуан… 
– Ҳара ҳәгәыларагьы дыҟан ус ҷкәынак,  – саргьы иаасгәалашәеит, – убригь иахьа хәлаанӡа аҳаирпланқәа рыҟаҵара даҿын, ҳхәаҿы  иқәгылаз ал ду ахыцәқәан ихагалан иқәиргылон, аԥша анаслак лбаа арха имҩасуаз апропеллер  агьежь бжьы раҳауан…
– Ииашану! – иааџьеишьеит Михаил,  –  саргьы убри саҿын, ԥхыӡла сааҟәымҵӡакәа сԥыруан. Ҳқыҭан машәырла ҳаирпланк аахыларгьы, схы раҳан сшаҿаԥшуаз уаҳа сыламызт … Зегь лахьынҵоуп. Арра саныҟаз аҳамамҭраҿы ҩызак сыбӷаҿ шьанак анны ибан, ари закәызеи уара, ашахҭа уҭазма ахьиҳәаз сизгәааны дысшьхьан. Ихәыҷаахыс ажәҩанахь аԥырра иазхәыцуаз, амалахазгьы зхахьы иааиуазма знымзар-зны адгьыл аҵан аусура сықәшәоит ҳәа…
– Уеизгьы уфырхаҵахеит…
– Адгьыл аҵангьы аус ууа, арахь хьӡы умамкәагьы уаныҟала рыцҳароуп, улахьынҵа узханаргылаз аус уҽаҵоумырхароуп…
– Ааи, ҵабыргуп иуҳәаз, зегь лахьынҵоуп, – схатә ԥсҭазаарахьгьы сынхьаԥшит, иаасгәалашәеит саргьы сқәыԥшраан сзызхәыцқәоз, иахьеи-уахеи гәҭыхас исымаз, мҩас сызнылара сзымдыруа заҟа слак-ҩакуаз…
– Алахьынҵа ыҟоуп, уи агәра згахьеит, – еиҭеиҳәеит Михаил.  
– Уеизгьы, абриаҟара ажәҩан бзиа иубозҭгьы, ашахтахь ушԥананагеи?
– Сашьцәа сырҿыԥшит. Аррантә аҩны санааи уаҩ дыҟамызт, сыҷкәынамзи, саргьы саанымгылакәа сашьцәа срышьҭалан Тҟәарчалҟа сцеит. Сашьцәа Володиеи Ҷыҷыкәеи арра рхыргахьан, рҩыџьагьы ашахтаҿы арацәа ыҵырхуан. Абарҭ аус ахьыруаз аҩбатәи ашахтаҿы ахыуҳәа саргьы сынкылсит. Азныказ оумашәа ирбеит, аха даргьы ҷкәынцәамзи, исылырҳәаахуаз, уааи, абра уааҳавагыл рҳәан, саарыдыркылеит. Ҳахҩык џьарак аусеицура ҳалагеит. Ҳаицлабуан. Зегь Володиа даҳиааиуан. Ашьҭахь уи раԥхьатәи акомҿартә-ҿартә бригада напхгара азиуит, апартиа ақалақьтә комитет далахәхеит…
– Дҭаацәарами?
– Дышԥаҭаацәарам – ҩыџьа аԥацәа имоуп. Гарик захьӡу аиҳабы арра даныҟаз арратә зыҟаҵара бзиаӡан изауз ҳәа ахьӡ ҳарак иҽаԥсеитәит, убраҟа  апартиахь дрыдыркылеит. Уажә агропром аганахьала иреиҳау азанааҭеидгылатә школ аҿы аҵара иҵоит, саналгалак зны сабду аус ахьиуаз аколнхараҿ аусура салагарц сҭахуп, иҳәеит. Уи иеиҵбы, Беслан, ашкол дҭоуп, дыспортсменуп, Аԥсны иалкаау ақәԥаҩцәа қәыԥшцәа ркоманда далоуп.
 – Уара ухаҭа хыла-хшарала уабанӡаҟоу? – уажәнатә снаиазҵааит Михаил.
– Ҩыџьа аԥацәа сымоуп. Руаӡәк Москва дынхоит, егьи Харков авто-амҩатә институт аҿы дыстудентуп. Сыԥҳа Ростов аихамҩатә-транспорттә институт аҿы ибзиаӡан аҵара лҵоит, астипендиа ҳарак лоуеит, акомҿареидгыла акомитет далоуп…
 – Даара сгәы иахәеит. Ҳара ус гәынхәҵысҭала иаадыруеит ҳаҷкәынцәеи ҳаӡӷабцәеи ирацәаҩны ҳреспублика анҭыҵгьы аҵара шырҵо, аха иалкааҵәҟьан дасу аҵара ахьиҵо, занааҭс иаԥхьаҟа иоуран иҟоу еилкааны иҳамам. Уаҩ даараӡа дзыргәырӷьаша акоуп ҳҿар абас еиуеиԥшым азанааҭқәа шьҭырхуа иахьалагаз, мамзар, ԥаса зегь цан-иаан афилологиатә факультет иҭалон.
– Афилологиа ҳара ҳаԥсҭазаараҿ шьарда аҵанакуеит, аха уи амацарала уаҩ дзынхом, ҳәарас иаҭахузеи. Егьирахь иахьабалак шьҭа хар ҳамам, аха сыхәҭаахь сгәы еихьнашьуеит аԥсуа ҳақьымцәа ахьмаҷҩу. Дасу ихшаз ибаҩхатәра азгәаҭаны, иара дыгәцаракны дазиклароуп, иахьахәҭоу ишахәҭоу ацхыраара иоулароуп, акәымзар, иага алахьынҵа ыҟоуп ҳҳәаргьы, уи амацара ҳзақәгәыӷӡом…
– Дырҩегьых алахьынҵа аӡбахә ануҳәа… Исоуҳәарц сҭахын абасҟак қәҿиара дула Тҟәарчал ашахтаҿ аус зуаз арахь Лӡааҟа, Амзараҟа ушаанагаз?
– Ԥсшьара сахьааз саанымхеи, – ихы днахлафит Михаил. – Абрахьгьы сықәнагалоит ҳәа ԥхыӡ избаргьы ихасҵоз џьушьома. Уи шыҟалаз ус ауп, 1976 шықәсазы Тҟәарчал азанааҭ-техникатә ҵараиурҭа адиректорс сҟарҵеит. Абраҟа ҩы-шықәса аус аазухьан еиԥш, аиҳабыра сыԥхьан, Бзыԥ азанааҭ-комплекстә ҵараиурҭа аргылара сыдырҵеит. Ишырҳәо еиԥш, сымҩаныфа аашьҭыхны амҩа сықәлеит. Сахьааиз аусутә хәдацәахьы сҩалагылеит. Шықәсқәак рыла иаҳаулак ахыбра ргылан ҳалгеит; иаҭахыз арҵаҩцәа рыла аҽак, аучилишьче еиҿаҳкааит. Уаҟа аргылаҩцәа еиуеиԥшым рзанааҭ зауа аҵара рҵо рҿынархеит.
Абри аҵараиурҭа еиҿаҳкаауанаҵы, 1978 шықәса инаркны  1981 шықәсанӡа, даара аџьабаа ӷәӷәа збеит, аиаша уҳәарами.  Санааиҵәҟьа иара ус ашьҭаларҭаҵәҟьагьы сымамызт, бжеиҳан амашьына аҩныҵҟа сҭаианы сыԥхьон, нас азеиԥш нхарҭақәа срыҩнан… Ус сшыҟаз, 1982 шықәса февраль мзазы, арахь, Пицунда апансионатқәа реидҵа анапхгарахь апартком зхы иақәиҭу амаӡаныҟәгаҩыс сиаргеит. Абас  ашахҭа иҵаз ауаҩы, сеикәшаны, абыржә сахьубо сааины сыҟоуп, – дырҩегьых ихы днахлафит Михаил. Саргьы уи уажә ҷыдала иаҳа илакҭа сынҭаԥшит, иблақәа иагьынархызбаалеит агәымч ӷәӷәа, аилҟьа-еилӷәыцәра, амаашьара, адырра ҵаула. Уи икабинет аҿы астол баша дахатәам, баша ԥсшьара дыҟам Пицунда, уадаҩрак аҿаԥхьа ихьаҵуагьы дреиуам. Агәра згеит ари ауаҩ данқәыԥшыз дԥырыҩхарц баша ишиҭахымыз, баҩ ҷыда ӷәӷәак шиҵасуаз, дазкызҭгьы, ҵабыргны, зеиӷьыҟам ԥырыҩхон ҳәагьы сгәы инҭысҳәааит.
Ааи, иҿырԥшыгоуп Михаил Уарҭан-иԥа иԥсҭазаара. Уи аханатә аахыс дыззырклак аус иҽаҵаирхомызт, амҵәыжәҩақәа аҭан ирԥыруан. Уи азыноуп  Тҟәарчал аус аниуаз Қырҭтәылатәи Акомпартиа Ацентр Комитет дзалахәыз, иара убас Қырҭтәылатәи ССР жәларрконтроль дзахаҭарнакыз, Қырҭтәылатәи ССР Иреиҳаӡоу Асовет адепутатс дзыҟаз, Аԥснытәи АССР Иреиҳаӡоу Асовет адепутатсгьы изныкымкәа ихьӡ зырҳәахьаз. Уи азыноуп ВЦСПС аҳаҭыртә грамотақәа акырынтә изианаршьахьаз, Қырҭтәылатәи ССР Иреиҳаӡоу Асовет Апрезидиум аҳаҭыртә грамотақәагьы зиоухьаз. Уи азыноуп СССР азанааҭтә ҵараиурҭақәа рсистемаҿы иналукааша ҳәа ахьӡ ҳарак зихҵоу, ҳаҭыр ду зқәу ашахҭа аусзуҩ ҳәа дзыԥхьаӡоу, иара убас Гагра ақалақьтә совети Пицунда аҳаблатә Совети рдепутатс дзыҟоу, абраҟа анагӡком дзахаҭарнаку, апартиа Гагратәи ақалақьтә комитети акомитет абиурои дызрылахәу…
Ааи, уи данхәыҷыз иҭахын дԥырыҩхарц, иԥырны ицо аамҭа дахьӡарц моу, дагьаԥысырц…
Сгәы иаанагаз еиликаазшәа, иара ус ҿааиҭуеит:
– Шьоук аамҭа-аамҭа рҳәоит. Аамҭа ҳәа акгьы ыҟаӡам. Иҟоу ауаҩ иоуп. Ауаҩы даныҟоу ауп аамҭагьы аныҟоу. Ауаҩы дзеиԥшроу ауп иаамҭагьы зеиԥшроу. Ауаҩы дануаҩха аамҭа даԥысуазароуп, аха аамҭа ҳәа акгьы ыҟаӡам…
Са сзызхәыцзи иара ииҳәаз афилософиатә хшыҩ ҵаки ахьеиқәшәаз оумашәа иаазбоит.
– Аамҭас иҟоу ауаҩы ихьышьҭра акәхап, шаҟа уи мԥсахкәа,  шаҟа есааира еихеиҳауа, абиԥарак аҟнытә абиԥарак ахь инаиго, имырхәашьыкәа шаҟа дызнеиуа акәхап аамҭа ҳәа ҳазҿу аиааираҿы хыхәашьас иҟоугьы…
– Ҵабыргуп иуҳәаз. Сара уи сшазхәыцуа милаҭк шеизаку рхьышьҭраҳәоуп, уи анырцәыӡ, иӡит раамҭа, иӡит рхьышьҭра, милаҭк раҳасабалагьы рҵыхәа ԥҵәеит ауп.  Адгьыл аҵан уаныҟоу ауп ӷәӷәала ианеилукаауа ауаҩ хыхь адгьыл аҿы имҩа ҵакыс иамоу, усҟан аҟарагьы џьара иубарҭахом еиҳа ашәарҭақәа ахьыҟоу, иара ауаҩы ихаҭа дзыԥсоу, ианакәызаалак агәаҽанызаара дуӡӡагьы шаҭаху. Абри амҩаҿы зегь реиҳа дшәарҭоуп зхада хы зҭахым, ажәлар зегьы ихьааушәа дцәажәо, арахь их иазеиӷьу ада даҽак иазымхәыцуа. Абризагь зхысҳзәаауа, аџьабаа ӷәӷәа ахьыҟоу, еиҳа ашәарҭагьы алакҭа уахьҭаԥшуа аҭыԥ аҿы ауп ауаҩы ауаҩ ида дышхәарҭам инарҵаулан иахьеилукаауа. Зегь раԥхьа иргылан убри аганахь иснарбаз рацәоуп сқәыԥшраан ашахтаҿ аусура ахьсықәшәаз…
– Иахьа даҽазны еиԥшымкәа ауаҩ ихдырреи ихымҩаԥгашьеи рҵакы духеит. Убри аӡбахә анцәыраагах, исоуҳәарц сҭахын ауаҩы иҟазшьаҿы зегь реиҳа иуцәымӷу, зегь реиҳа иугәаԥхо?
–  Аԥхьан исҳәаз ауп, ауаҩ ихада хы иҭахымкәа даазбеит – сгәы ицәкаҳаит ауп. Ус иҟоу дыԥсахыҩхоит, акариера азы ауаҩы дишьыр алшоит. Ауаҩ ивагылоу ауаа рзы, ишырҳәо еиԥш, иԥсы ҭихуазар – уи дуаҩуп. Ус иҟоу ауаа ирзеиӷьу шаҟа дашьҭоу аҟара ихаҭагьы дманшәалахоит, ӡынгьы-ԥхынгьы ауаа рыбзиабара ҟәандашьшьыраӡа дарԥхалоит, хьҭа дакраны дыҟам…
– Исҭахын шәпартком еиднакыло ауаа рыӡбахә саҳарц? 
– Акандидатцәеи дареи неилаҵаны, ҳпартком шәиҩынҩажи-жәаҩык акоммунистцәа еиднакылоит. Даара узықәгәыӷша, зусгьы бзиаӡан издыруа, ауаҩрагьы злоу ауаа ҳамоуп. Убас иҟоу раԥхьа дгылоуп ҳкурорт аветеран, аџьабаа рацәаны избахьоу, иахьагьы ауаажәларратә усду мҩаԥызго, агитколлектив анапхгаҩы, афабрика-маҵурҭа  адиректор Шалико Ҭаниа. Зеиӷьыҟам ус еиҿкааҩуп «кекельбани» ҳәа изышьҭоу ахәыҷқәа рыхәмарырҭа аиҳабы Михаил Гамсаниа. Уи ҳпартком далахәуп, сара схаҭыԥуаҩыс дыҟоуп. Даара аҭаацәа еиқәшәагьы имоуп, иԥшәма дҳақьымуп. Иара уаанӡа Черкесск ақалақь аҿы ашкол адиреторс аус иуан… Мирон Аџьынџьал – Автотранспорттә наплакы деиҳабуп, цгьа изаманан аус иуеит, иколлектив аԥхьагылара змоу аколлективқәа иреиуоуп, шәи ԥшьынҩажәи жәохә процент рыла есааиратәи рыдҵақәа нарыгӡоит, даара дҿырԥшыгоуп апансионат  «Ахьтәы уасцәа» аиҳабы Ниусиа Барцыц-ԥҳа…
– Аҿар рацәаҩума?
– Акоммунистцәа ҿарацәа рахьтә ҳаззыгәдуу, ҳагьзхыҽхәо иреиуоуп апансионатқәа реидҵа акомҿар еидгыла акомитет амаӡаныҟәгаҩ Беслан Беиа, амашьынаныҟәцаҩ  Заур Папаа, Аԥснытәи АССР Иреиҳаӡоу Асовет адепутат, аҩнеилыргаҩ Валентина Ладариа-ԥҳа, апансионат «Аԥсны» аиҳабы, аидеологиа аганахьала схаҭыԥуаҩ Валентина Ҵнариа-ԥҳа, аҩнеилыргаҩ Лиудмила Камлиа-ԥҳа, апансионат «Ивериа» аиҳабы Арда Ах-ԥҳа, акультура Аҩны аиҳабы Мери Ладариа-ԥҳа, – аӡәаӡәала рыхьӡқәа иҳәон Михаил. – Даара еиҿкааҩцәа бзиақәоуп иара убас акрыфарҭа №1 аиҳабы Шоҭа Аҩӡба, апансионатқәа реидҵа аиқәыршәара аусбарҭа аиҳабы Витали Хәытаба, акурорт аполиклиника аҳақьым хада Сергеи Гадлиа,  аграждантә хыхьчара аганахьала акурорт апансионатқәа реидҵа аиҳабы ихаҭыԥуаҩ, аибашьра аветеран Алексеи Таранов, акрорт акадрқәа рыҟәша аиҳабы Мери Инаԥҳа уҳәа егьырҭгьы.
Михаил абарҭ еиқәиԥхьаӡоз рахьтә шьҭа хаҭала издыруа ахьыҟоу, аӡәык-ҩыџьакгьы рыӡбахә ахьсаҳахьоу, Шалико Ҭаниа иакәзаргьы, аханатә аахыс акурорт аргылара иалахәыз дшыруаӡәкыз, акадр рызҵаара аӡбара иахагылазгьы иара шиакәыз здыруазшәаҵәҟьа, заа снеины сахьиҿцәажәахьаз гәахәас иааҟасҵеит. 
Ҵабыргны, уажә сызҿу ари сҩымҭа, уеизгьы-уеизгьы иуҩыроуп ҳәа аӡәгьы снапы ианимҵеит, схаҭагьы раԥхьа абри сиҿцәажәап, ашьаҭхь абри ишҟа сиасып ҳәа заа сазхәыцны амҩа сықәымлеит. Аус злоу аԥхьа иургыло, ашьҭахь иургыло ракәӡам – ар рхы ҭызго иеиԥш, рҵыхәа ҭызгогьы даҭахуп. Сара сзыҳәан ианакәызаалак ихадароу иара ауаҩы ихаҭа иоуп, дахьгылазаалак ихы-иҵыхәа, гәҭакыс имоу, ԥхьаҟатәи ҳԥеиԥш дшазхәыцуа уҳәа шеибакәу зегьы хшыҩзышьҭра рзызуеит, убарҭ зегь раԥхьа исыргылоит ауаҩы иуаҩышьа, иламыс. Уи ари изыҩуа анаҩсангьы, ӡыхь ахьыҟаӡамгьы аӡыхь аныҵыҵуа еиԥш, сгәы ахьымҩаӡо џьара сырҿиараҿы  имышхәбзазараха иаасԥылоит, зсахьа ҭысхуа  аҟазшьақәа ргәылырҭәаараҿы уаҩы ишимбац ацхыраара ду сырҭоит. Иҟоуп ашәҟәыҩҩцәа, зҩымҭа шеибакәу зегьы ҳхы иҭаҳҳәааит ҳәа аҽхәара здыруа. Ухы иҭуҳәаазгьы аҵабырг иазааигәазароуп, аԥсҭазаара ахаҭаҵәҟьа иеиҳау егьыҟаӡам. 
– Ирацәаҩызаап, аҳәса рахьтә акурорт анапхгараҿы игылоу, – Михаил еиқәиԥхьаӡаз срызхәыцуа, дырҩегьых саацәажәеит. «Урҭ дасу рхатә ԥсҭазаара, дасу ирлахьынҵаҵәҟьоу здырхуада», – хазгьы сназхәыцит. 
– Ирацәаҩуп апансионатқәа реиҳабацәас аус зуа рнаҩс, егьырахьгьы еиуеиԥшым аусқәа знапы рылаку, – иҳәоит Михаил. – Урҭ бжаҩык акурорт ашьапы анырк нахыс аус зуа роуп…
– Аҿаргьы маҷҩымзаап.
– Ирацәаҩуп аҿар. Урҭ рзы иҟаҳҵаран ҳазхьымӡацгьы макьана акрыҟоуп. Иаҳҳәап, аспорт иазку Ахан ҳазмыргылацт, зынасыԥ еилазҵо рыҩны ҳзыҟамҵеит, ҷыдала дара реиқәшәара иазку акафе акәзаргьы ашьапы ҳзымкит. Урҭ ажәытә бааҭа ду аҩныҵҟа  иҳаргыларгьы ауеит. Уа цәгьа иманшәалоуп, аҭыԥ бзиагьы амоуп. Убарҭқәа раамышьҭахь, аҿар нхарҭа-нҵырҭала реиқәыршәара оума зегь аҵанакуеит. Иҟоуп шьоукы-шьоукы, уара сануқәлаз изакә џьабааз избахьаз удыруоу, ал амҵан сыԥхьон, уара макьана уҷкәыноуп, иаачҳа ҳәа аҿар ирылабжьо. Ус зҳәо зхада хы зҭахым ҳәа сызҿыз дреиуоуп. Иахьа аамҭа даҽакуп, ирццактәуп аҿар рыбзазара аиӷьтәра. Ауаҩы даныҷкәыноу, аҭаацәара анаԥиҵаша, ибаҩхатәра анааирԥшыша, еиҳа даныӷьацаша аамҭаз ауп ианицхраатәу, мамзар игәы ԥжәа, ихы ԥжәа, заа имчқәа шәаны наҟ даннықәлалак дзыхьӡагәышьои. Убарҭқәа ирыхҟьаны ибжьысырц зылшо маҷҩым, аиҳарак акурортаҿ аҟара ауаҩ ҿа дахьгәцарактәу ҭыԥ ыҟамзар ҟалап: араҟа еиҳа имариоуп ахабжьаҟьалара, ауаҩы ижәҩа ҭызҟьо, зынӡаск ҳара ҳҵасқәеи ҳқьабзқәеи ирмаабӡо алаԥшхырԥагақәа рацәаны иҟоуп. Араҟа инхо, аус шиуа, аџьабаа шибогьы, арымӡааҩ аԥсшьаҩцәа дахьрылаԥшуа ихаҭагьы ԥсшьара дыҟоушәа-дыҟамшәа, дынхошәа-днымхошәа иҭагылазаашьа оумашәақәа аҽеиҭанакуеит. Аганахьтә ихәаԥшуагьы зеиԥш ԥсшьарҭа ҭыԥузеи, рацәа қьаф имоуп игәахәуеит. Анс уҳәа, арс уҳәа, даара ирацәоуп апроблемақәа, урҭ хыхь ицырцыруа иҟоу акурорт иаҵбааны сахцәажәоит, иӡырызгоит, сацхраауеит ҳәа угәы иҭакны уахьааз ҷыдала иҭабуп ҳәа уасҳәоит…
Михаил дҩагылан аԥенџьыр днадгылеит, аԥарда даанахан, иӡыхь иаҵәаха иҟаз ажәҩан днаҵаԥшит. Сара уи шгәасҭаз еиԥш, излазбо ала иахьагьы ажәҩан гәхьааугоит ҳәа сыҟоуп сҳәан, снаихлафит.
– Ихоуҵарыма, – иҳәеит иара дааччан, – абыржәгьы ишыснырыц исныруеит ажәҩан, мышк ахамышк-аҵыхәа сааҭгылан сыбла ҭаа снаҵамԥшыр сгәы иауам.
– Уахьыԥырҩымхаз угәы иалоуп?
– Абриаҟара аамҭа шцахьоугьы, зегь акоуп, хьаа ҷыда хәыҷык хьыу-хьыууа исзыннажьит…


Амҩа уаныҚәу…      

 Ныҟәаҩык иаҳасабала, абри сҩымҭа ҿыц еиҿыбаан иҩуа, сымҩа ԥкаа-ԥкаауа абра санааи, ус нақәыскит, шьҭа зтәы сҳәо рхала ирцәажәо акәымкәа, изҿу рус-ҳәысқәа цқьа иааҭҵааны, инеиԥынкылаӡан сара срыхцәажәарц, избанзар, асахьаркыразгьы ус еиҳа сарманшәалон, еиҳа аҽҟьарҭа соуан. Иага умҳәан, ауаҩы иара ихала ихы данахцәажәо ибжьаижьуа, ашәҟәыҩҩ инап-ҟазараҿ зда ԥсыхәа имам адетальқәа, «асса-мыссақәа» рацәахоит. Иаҳҳәап, ауаҩ иҭеиҭԥш, итәашьа-игылашьа, иҩнуҵҟатә дунеи аҿы иҟоу аиҿыхарақәа, икәша-мыкәша дзыгәҭылаку аԥсабара иҟазшьа заҟа иӷәӷәаны ианыруа уҳәа ирацәаӡаны…
Уи анаҩс лабҿаба иубаз-иуаҳаз рыҩра зуадаҩу даҽакгы ыҟоуп: уаҟа инеиԥынкылаӡан зегь рыӡбахә узалацәажәом, иуцәыбжьахаз, ма зтәы нагӡаны аҳәаха умоуз агәынхара рдыруеит. 
Ус иага иҟазаргьы, дырҩегьых ахыҭҳәаа саҟәыҵит. Абас  иҟоу аҵабырг ԥсҭазаара анааҳарԥшуа иаҭахым рацәак аҽырԥшӡара,аҵла ашьапы ашәч аҽанакәнаршо еиԥш, жәа-хыркыла иаҳҩычарым ари ҳҩымҭа. Уи аҟаҵара даҽазны даҽаџьара ҳахьӡап. Араҟа ҳашнеиц ус ҳнеилап, иҳарцәажәап ауаа, ҳазыӡырҩып урҭ ирҳәо. Изааӡарызеи, ҳара-ҳара ҳабз еибаҿаны ҳшеидтәалаз, инамыцхәны ҳшеибарҽхәоз, ма ҳашҵәылибахуаз, ауаа рзыӡырҩрра маҷк ҳаацәхҟьаны ҳаҟоуп. 

Ҳаизыӡырҩып Виктор Аргәын:
– … Ҳарҭ хҩык аишьцәеи ҩыџьа аиҳәшьцәеи ҳаҟоуп. Зег сара среиҳабуп. Жәиԥшь шықәса анысхыҵуаз  аибашьра изыннажьыз ахәрақәа ирыхҟьаны ҳаб дыԥсгәышьеит. Уи иԥсра ӷәӷәала иаҳнырит, аха шьҭа ҳҽаҵаҳархартә ҳаҟамызт, ҳан лгәы мышьҭыкәа, хәыҷи-дуи ҳажәҩахырқәа еибарӷәӷәо ҳааивагылеит…
Зқьи жәшәи ҩынҩежәи зежә шықәса рзы Дәрыԥшьтәи абжьаратә школ салгеит. Ашкол саналга схы зқәыскрызеи ҳәа акыр слак-ҩакуан, нас сцан Аҟәа арҵаҩратә институт аҿы апедагогтә факультет сҭалеит. Уи саналга рҵаҩы-ааӡаҩыс Калдахәаратәи ашкол ахь саарышьҭит. Сара стәала абраҟа исылшоз ала иагмыжькәа аус зуит, абраҟа апартиахь кандидатс срыдыркылеит. Ашьҭахь, Гәдоуҭаҟа сиасны, анаԥш-ааԥшрақәеи аныҟәарақәеи рбиуро аҿы аусура сшаҿыз, Гаграгьы ҿыц иаадыртит убри аҩыза абиуро. Уи анаадырт уахь срышьҭит, методист еиҳабыс аусура салагеит. Уаҟа скәаԥӡа аус шызуаз шьоукы маӡала сҭыԥ сцәыргарц иақәыркит, урҭи сареи ҳаибарххо ҳшыҟаз, Пицундатәи атурбазахь сиасит. Усҟан Пицунда турбазан иҟаз. Абраҟагьы методист еиҳабыс аусура салагеит. Атурбаза аиҳабыс дыҟан Ражден Барцыц, уажә Гагра акемпинг деиҳабуп. Даара ҳаҭыр зқәу, акыр зхызгахьоу уаҩуп, иӡбахә уаҳахьазар акәхап. Сгәырӷьаҵәа абри дызхагылаз атурбазаҿы аус шызуаз, иаалырҟьан ашә адыркит. Сахьцалак акака шԥасԥышькласуеи сҳәан, азнаказ сгәы каҳарц егьаасыгымхеит. Усурҭада сықәхеит, арахь апартиа салоуп, сыҷкәыноуп. Џьара акы салагаанӡа ма аколнхараҿ сан слыцхраалап ҳәа ӡбаны аҩныҟа сцеит…
Ус сшыҟаз, апартиа Гагратәи араиком актәи амаӡаныҟәгаҩс усҟан иҟаз Лиудвиг Семион-иԥа Гурцкаиа дсыԥхьеит, апартиа саламзи, уаҟа ирдыруан усурҭада саанханы сшыҟаз. Уи исыдиҵеит Гагра ауааԥсыра рыбзазаратә маҵзурҭаҿы техник-еиҿкааҩыс аусура салагарц. Суалафахәы шмаҷызгьы, иара атәы ҳәа егьшысзымдыруазгьы, мап ахысымҳәааит. Уаҳа сабацоз, сыхуаадаха саанхарц сҭахымызт. Аусура салагеит. Араҟа еиҳабыс дыҟан Манча Агрба. Уи ибзиан дсыцхрааит, аусушьа сирҵеит, сзықәиртәаз афургон схы иархәаны, ҳнапаҵаҟа иҟаз аҭыԥқәа зегь еимсырҟьон, ирыгу-ирыбзоу гәасҭон, еиҿыскаауан…
Убри аамҭазы Пицунда акурорт аира иаҿын, уи акәзаап зны аус ахьызуаз атурбазагьы зықәыргаз. Зқьи жәшәи хынҩажәи быжьба шықәса ноиабр хәба рзы абраҟа акурорт аадыртит. Абри аҽныҵәҟьа, азанааҭеидгылақәа Аԥснытәи рсовет иҟанаҵаз ажәалагалала Пицунда акурорт аҿы еидҵоу азанааҭ еидгылақәа ркомитет ахантәаҩыс салырхит. Ари ҿыц иааиз акурорт ашьақәыргылара анеилашыҵәҟьоз аамҭаз ауп. Уажә еиԥш иҟамызт, аҳәынҵәа ҳалагылан. Абра аллеиақәа иубо рҿы сызкьымсыц ҵиаак ыҟамзар ҟалап, ажәытә зны амонахцәа  еиҭарҳахьаз аҵла дуқәа ирзууазеи акәымзар, зегь ҳнапала еиҭаҳҳаит, амҩақәа зегь ҳнапала иаҳчаԥеит….
Азанааҭ еидгылақәа реидҵа ахантәаҩыс фышықәса аус зуит, уи ашьҭахь Пицунда аҳаблатә Совет ахантәаҩыс салырхит. Ари зқьи хынҩажәи жәаха шықәса рзы акәын,  хыҩажәи жәохә шықәсазы Енвер Расҭа-иԥа Қапба Қырҭтәылатәи Акомпартиа Ацентр Комитет ашҟа аусура даниарга, уаанӡа уи ихаҭыԥуаҩыс иҟаз Басилаиа Пицунда акурорт еидҵара аиҳабыс далырхит, саргьы уи ихаҭыԥуаҩыс абрахь, ԥасатәи иара иҭыԥахь сиаргеит. Абас иҟоуп иааркьаҿӡан, схемала иуҳәозар ҳарҭ акадртә усзуҩцәа ҳанеиҭаҵ-ааиҭаҵшьақәа… 
Ҳкурорт аҭоурых ахь маҷк ухьаԥшуазар,  уи раԥхьаӡтәи адиректор Виктор Баграт-иԥа Кациа иџьабаа рацәоуп, уи ишьҭахь иҟаз Енвер Расҭа-иԥа Қапба иакәзар, еиԥш хара ихәыцуа еиҿкааҩык, уаҩ гәыцқьак иԥшаара мариам, иџьабаа маҷым Аԥсны акурорт совет ахантәаҩыс иҟаз Заур Абӷаџь. Акурорт ашьапы аныркуаз аргылара зегь еиҳабыс иамаз Ҭамара Гыц-ԥҳа анлакәхагьы, уи леиԥш зеиԥшу ԥсыуа ԥҳәыс дмаҷуп. Изакәытә ҟыбаҩузеи иаалырԥшыз абраҟа; акадр рызҵаара аӡбара знапы ианыз иара Шалико Ҭаниа ихаҭагьы дналаҵан, лада-ҩадантә дрыԥхьан зегь еидызкылаз лара лоуп. Ахәыҟаҵаҩ даҭахума, аофициантка даҭахума – ҳқыҭақәа рахь аҷкәынцәа шьҭны аҿар аалгон, иадлыԥхьалон, наҟ-наҟ изакәу жәбахра шәыҟоуп, шәхы шәацәымаашьан ҳәа дрылабжьон. Убас ауп ишаҭахугьы, аиҳабы даԥсыуоуп, дпатриотуп амацара азхаӡом, уи икәша-мыкәша игылоу зегь згәы еицыбылуа уаазароуп. 
Ҳкәрорт абар шьҭа ҩеижәа шықәса инарҭысит. Ҩеижәа шықәса рыла ауаҩы дины дхаҵарԥысхоит. Уара уазхәыц, абарҭ ашықәсқәа рыла злахьынҵа акәрорт иадҳәалоу рыԥсҭазаараҿ заҟа хҭыс мҩаԥысхьоу…
Ҩеижәа шықәса ҵуеит саргьы абраҟа ахантәаҩы ихаҭыԥуаҩыс аус зуеижьҭеи. Уара уахьазҵаауа ауп акәымзар, абригь-абригь сылшеит ҳәа оумак ҟасҵахьоушәа ацәажәара бзиа избаӡом. Исылшаз ахәыҷы азгәаҭан аиҳабыра ахә ршьахьеит; акурортқәа иналукааша русзуҩы ҳәа аҳаҭыртә хьӡы схырҵахьеит, исанаршьахьеит аҳаҭыртә дырга аорден, ирацәаны аграмотақәа. Урҭқәа зегьы саԥхьаҟа исыдырҵо рацәоуп. Саԥхьаҟа анысҳәа, ҳазхысхьоу аҵкыс, ҳаԥхьаҟоуп аусҵәҟьа ахьыҟоу, избанзар ирацәаӡоуп акурорт ицәырнаго иалагаз апроблемақәа. Урҭ уаҩы ибарҭаӡамызт, акурорт ашьапы аныркыз акәзар зынӡаск уаҩы ихахьы изаагаӡомызт. Акәрорт ду ҵабыргны миллионҩыла ауаа ргәабзиара иаӡрыжәырҭан иҟалеит, аха ӷәӷәала икшо иалагеит ҳмилаҭ рыхдырра ашҟа. Уара ушәҟәыҩҩуп, убри аҟнытә ауаа рхымҩаԥгашьа, ҷыдалагьы аҿар рлахьынҵа иналкаан уазҿлымҳауп. Ииашангьы иҟоуҵоит, избанзар аҿар роуп ҳара ԥхьаҟа гәыӷырҭас иҳамоу. Акурорт «кшо» иалагеит анысҳәа, абраҟоуп уи еиҳа имарианы аҵшәаарҭа аԥшаауа иахьалагазгьы. Иҟалаз уи ауп, Лӡаа назлоу, акурорт акәша-мыкәша иҟоу ақыҭақәа, уимоу, Гәдоуҭа араион, нас Гагра иаԥну ақыҭақәа рҟнытә рыҩны-ргәара кажьны, рхәышҭаарақәа ирԥырҵны иаауа аҿар рацәаҩхеит. Урҭ ара иахьааиуа аусура иашьҭоу џьушьоу, мышгарала ҳаамҭа ҳхаагап ҳәа иаауеит. Иахьубо мацарагьы уԥсахы еиланахәап, аҷкәынцәа заманақәа храа-ӡраауа аԥшаҳәа иавоуп, аԥсхәра ахьыҟоу  алаԥшь-лаӷрақәа шаԥырымҵуа еиԥш, уаха ҵхагәанынӡа акәрорт иадтәалоуп. Даанкылан уаазцазеи ҳәа аӡәы уиазҵаар, – «кәашара сааит», – иҳәахуеит. Гәдоуҭантә Пицунда дааны иарбан иикәашо, иԥсҭазаара ашьапы аникша уажәоуп, акәашаха имоума, дызцыкәашогьы дызусҭада, изкалҭда дызхьыԥшу? Иаармариаӡан иара дзызхәыцуа дкылнагар ахьалшо идыруама? Заҟа иакәымгьы ҟалахьоузеи! Дышнеи-шнеиуа, дызхылҵыз иани-иаби дырзымдыруа, шаҟаҩгьы рҟазшьа аҽаԥсахуазеи, уиацәажәар – узимацәажәо, ԥхашьа-ԥхаҵарак, ламыс-жәлак имаӡамкәа дааумпыҵахоит. Иҭеиҭԥш мацара акәзаргьы, иаабахьоу ԥсыуа ҷкәын, иҭеиҭԥш еиԥшӡам, ижакьа ауижьуеит, ихцәы бардӡа ихагылоуп. Америка Аштатқәа руак аҟнытә даазшәа, «дамыӷ» мацарала иқәыршә-чыршә иҟоу маҭәақәак ишәуп. Иҭааӡа иҟоу «акәаҷаб» рхакны абар аҿы иахьтәоу, длывҵиаазшәа, бжа иҟьантазу, иара иаҭәаӡам ԥсшьаҩ хажәаак длацәажәахуеит. Уаҩ дызшбуа арыжәтәқәа анырҭиуаз акәын зынӡа арыцҳара аныҟаз, уажә ма, разҟны, уи аԥырхуп…
Исгәалашәоит, зыӡбахә сымоу аҷкәынцәа санрықәлаз, ҵарак сызҭаландаз, усурҭак соундаз ҳәа сара заҟа сгәаҟуаз. Уажә иҟалеи? Иҟалап ганкахьала изхылҵыз рҭаацәа ирхаразар, уажә ауаа бзиа иҟоуп, рыҷкәынцәа аус рымургьы ирнымԥшуазар акәхап; уи аҟнытә иахьиҭаху дцааит, дныҟәааит ҳәа аԥара иҭан доузыжьуагьы дубап. Аҵыхәтәан уԥшыр, иҷкәынцәа абаҟоу, ихаҭа имч каԥсеит, абар-абар инхара зегьы қьаԥҭахараны иҟоуп. Шаҟаџьарагьы ахәышҭаарақәа ыцәахьоузеи, урыцәшәартә, аҩнқәа гәгәа-гәгәаӡа рхала игылоуп.
Абас зны хыма-ԥсыима, џьабаа дула иҳаргылаз акурорт аҵакы ззымдыруа рзы ихырҵәагахеит. Акурорт ззыҟоу харантә иааз аԥсшьаҩцәа рзоуп, ҳара иҳахшази ҳареи урҭ ҳарҿыԥшыр ҟалома. Ԥсшьара иааз мызкы дааит, иҿҳәара анынҵәа дцеит, дахьнеиз иус деиҭанахагылоит. Араҟа, есымза инеиԥынкыланы, ауаа рзы адунеи аҿы иҟаӡоу ԥсшьароу, хақәиҭроу џьишьоит зхы рацәак ԥнамҟо аҷкәын, уи иҵәҩаншьап ианахәҭоу иамырсӡакәа, идашьхәа заа инапала ишԥиҟо ибаӡом…
Аҷкәын сҳәахит, аҭаацәарақәа змоугьы шаҟаҩы, рыҳәсеи рхәыҷқәеи кажьны, абра «ақәаҵа» аӡә лыжәҩа ҭарс икны иҵоузеи. Аԥсуа ианакәызаалак аҽынкылара иман, ичҳара ӷәӷәан. Ирыҵалазеи нас иахьа баша аамҭа аныхразы зҭаацәарақәа хзырбгало ауаа. Узиқәгәыӷуама заб иџьынџь,зхатәы бызшәа, забиԥара реиҵагылара рыгәхьаа зкым, знапала ашәарҭа иҭазыргыло ауаҩы?..
Ҳарҭ акурорт анапхгараҿы ҳаҟоуп, зегь раԥхьа иргыланы уалс иҳаду аҳәаанырцә азаарыгӡантә ԥсшьара иаауа ажәлар ишахәҭоу рымаҵ аура, рырманшәалара ауп, убри аус аҿы иҳамоу аџьабаа азмырхакәа, арахь хазы амца ҳзыркуа абас ирацәахеит. Избанзар, уи ҳара ишаҳбо даҽаӡәы изгәаҭаӡом. Зыԥсы бзиан изҳаршьо асасцәа абаҳахәо, ҳаблақәа шааԥшуа ҳара ҳҿар рмилаҭ ҟазшьа бзиақәа еицаукуазар?..
Иага уӷәӷәазаргьы, жәларык зегьы рус аӡә ухала иузыӡбаӡом; досу иҩнаҭа, иҭаацәара иара дахылаԥшуазароуп, изакәу ҭакԥхықәра дуӡӡоу идугьы идыруазароуп. Ҳашьа агәыбжьанытә, Валикәа, Афон ҳаб иџьынџь аҿы дынхоит. Саҭамыз сашьа сара дахьсырҽхәо, аха абри ауаҩ сара даараӡа сизгәдууп. Иара Аҟәа арҵаҩратә институт аҿы  аҭоурыхтә факультет далгеит, аха даҽаџьара ихы мырхакәа аҩны даангылеит, аус иуеит иахьа шьҭа адунеи зегьы еицырдыруа Афонтәи аҳаԥ аҿы. Аҭаацәара бзиа аԥиҵеит, аӡә дубар аӡә духашҭуа, хҩык ахәыҷқәа иааӡоит, урҭ убас ибзиан аҵара рҵоит, убас ибзиан рхатәы бызшәа рдыруеит… иара иакәзар, иеиԥш ицқьаны, ҳаҭыр ақәҵаны аԥсшәа зҳәо дмаҷуп, иахьеи уахеи ҳҭоурых, ҳкультура дазҿлымҳауп, тәамҩахәк ҟамҵакәа ҳабиџьынџь ацхраара даҿуп. Уи ӷәӷәала игәы инархьуеит шьоукы-шьоук рыҷкәынцәа шырааӡо. Урҭ аԥара, амал рыԥсы қымқымуа ишашьҭоу, ирыхшаз рцәыбжьысуеит. Аб иҟазшьа иԥа иламлар ауам, апакрышка, амагнитафон зӷьычыз – иԥагьы убри далагоит. Ԥсыуак иаҳахьазма ԥсыуак аморф илаиҵоит ҳәа. Изааӡарызеи, абри еиԥш иуаӷеимышхароу ачымазарагьы ҳҿар рыҩнуҵҟа иҵысны иҟоуп. Арҭ исҳәақәо анумҵан сҳәаргьы – ианҵа, агәырҩа зӡаз иан дагеит ҳәа, иабанӡаҳҵәахуеи, иаахтны иаҳҳәар еиҳа еиӷьуп. Зегь ҳамч еилаҵаны ҳмеицхыраар, ҳашнеи-шнеиуа, ҳаҩны ҳаштәоу, амҳаџьырра аҵкыс еицәоу ҳзыҟалар алшоит…
Дасу иулшо ала иухшаз урхылаԥш,иулшозар уашьцәа гәцаракы – уи ада уаҳа хәшәы ыҟам. Саҭамыз дырҩегьых сашьцәа ҿырԥшыс иахьаазго, ҳарҭ аишьцәа Илларион захьӡу ҳаиҵбӡа, ашкол даналга даазган, абра ҳкурорт аҿы техникс аусура даласыргеит. Ҳаб дыҟамызт аҽакымызт, издыруан уи ҳарҭ аиҳабацәа ҳаихыламԥшыр иахьакәым џьара дымҩахҟьар шалшо. Схы иагсыжьуазаргьы, иара ак сыцәигхар ҳәа сшәон, иусушьа гәасҭон, дахьцоз сылаԥш ихын. Ус сшихылаԥшуаз аниба, иаргьы иҽирманшәалеит, сашьа игәы иахәо сзыҟаҵондаз иҳәо далагеит. Аус шиуаз Москва аҵара дҭалан иреиҳау азанааҭеидгылатә школ далгеит, уи далган данааи дырҩегьых араҟа економиаҟаҵаҩыс аусура далагеит. Убас ибзиан ихы ааирԥшит – деицгәарҭартә еиԥш. Уи уажә Гагра аҳәынҭқарратә банк деиҳабуп…
Абас сашьеиҵб ауаҩрахьы дахькылсыз сара иара ихаҭа иаҵкыс сеигәырӷьоит, избанзар дахьгәцараскыз, ианаамҭаз уаҩҵас сахьихылаԥшыз лҵшәадамхеит. Иара иеиԥшгьы ас аиҳабацәа рыбзоурала амҩа иаша ианылаз, акурорт иааӡаз ҳҿар рацәаҩуп. Урҭ ҳрызгәдууп, аха аԥхьан ишысҳәаз еиԥш, ҳгәы ҳзырхьуа, ак злыҵырц зҭахӡам, ҳқыҭақәа рҟнытә иааны иҟьала-ԥалаха игәароу роуп…
Иудыруазар акәхап, ара уажә иреиӷьӡоу аҭыԥ аҿы аԥсуа школ ахыбра ҿыц ду аргылара ҳшаҿу. Уи ахәыҷқәа рааӡарҭа иахәшҭаара иашаны иҟаҳҵароуп. Иудыруазар акәхап акультура Ахан бзиагьы шҳазгылоу. Уаҟа аԥсуа литературатә кружок шҳамоу, акәашареи ахореографиеи ирызку ахәыҷтәы студиа шеиҿкаау. Иудыруеит акурорттә зал ду шҳамоу, уаҟа шәарҭ апоетцәагьы лассы-лассы шәааны аԥсшьаҩцәа рҿаԥхьа шәҩымҭақәа шәрыԥхьалоит, аӡбахә уаҳахьеит усгьы Аԥснытәи аҳәынҭқарратә музеи иафилиалу аҭоурыхтә музеи Аныхабааш аҩныҵҟа ишҳамоу. Уи директорс акыр шықәса раахыс амаҵ иуеит анаукатә усзуҩы Заур Агрба. Иара Лӡаа ииз, иааӡаз уаҩуп…
Акакала абас еиқәуԥхьаӡозар, ауаҩы дзааӡаша, акыр изырбаша,акры изырҵаша аус бзиақәа еиҿкааны иҟоуп, ажурналқәа «Алашара», «Амцабз», «Аԥсны аҟазара», иара убас ҳгазеҭқәа зегь ҳауеит, аха уиала гәырҭынчшьа ҳамам. Акәымжәы ҭоурыхтә кәымжәуп ҳәа икнаҳаны, изшәызҵо дҟамлар рыцҳароуп. Зегь раԥхьа иргыланы ҳара-ҳара  ҳагәцареибакыроуп, еиқәҳархароуп даҽаӡә иламҩашьаӡо ҳмилаҭ ҟазшьа, ҳҵас-қьабзқәа, ҳаламыс, ҳапату. Аҭоурыхтә музеи ыҟазароуп, аха зегь раԥхьаӡа иргыланы дыҟазароуп уи змузеиу ауаҩы…
Аҵыхәтәан аказы суҳәарц сҭахуп, иҟоуп ашәақәа Гагра, Риҵа ирызкны, Аҟәа  иазкугьы ак ыҟақәоуп. Иаҳҭахын Пицунда иазку ашәа бзиак аԥҵазар, ажәақәа ласны, уаҩ иҿаҿы иааиуа, амелодиа хааны. Шәазхәыц абри, ҳкомпозиторцәеи шәареи шәеицхырааны иаҳзыжәҩы ашәа, амилаҭ ҟазшьа аманы, атәымуаагьы агәынкылара рзымарианы. Убригьы акыҳәа ишҳацхраауа жәдыруаз ҳагәҭакқәа рынагӡараҿы. Ҳагәҭакқәа анысҳәа, – заҟа ирацәоу жәбоит усгьы. Хьымӡӷ ҳақәмыз шәаргьы ҳаргьы убраҟа…


   
 – Пицунда аус зуа зегь мҩахәасҭак-мҩахәасҭак рыла ҳааит. Сара саашьа атәы уҳәозар, зқьи жәшәи хынҩежәи быжьба шықәса рзы Аҟәа арҵаҩратә институт аԥсуа-немецтә факультет саналга, сҩызцәа аҷкәынцәа даҽа ҩыџьеи быжьҩык аӡӷабцәеи хықәкыла абрахь усура ҳаарышьҭит. Ари акурорт анаадыртыз ашықәсанҵәҟьоуп. Акадр рыҟәша аиҳабыс дыҟан Шалико Ҭаниа, лада-ҩадантә акурорт ауаа радԥхьалара иаҿын, еилыхаран, уаха-саха ҳәа инеины дасу дыззыркыз иус днахагылон… Уаҩ дзышьцылам ианакәызаалак иуадаҩуп, имариамызт раԥхьатәи амзақәа,ашықәсқәа рзы аусура, иамаабкәа ицозгьы ыҟан. Сара  Аҟәантә санаауаз исыцааз аҷкәынцәа аҩыџьагьы аанымгылакәа ицеит. Сара саангылеит, сгәы ақәкны аусура салагеит, апансионат «Аԥсны» администраторсгьы сҟарҵеит. Факультетк исыцалгаз сҩызцәа аӡӷабцәа ракәзаргьы, рыбжьҩыкгьы ҿырԥшыгаха аусура иналагеит. Урҭ рахьтә Палина Ашә-ԥҳа уажә Лӡаатәи ашкол аҟны дырҵаҩуп, Еҭери Коӷониа-ԥҳа апансионат «Бзыԥ» аҿы дадминистраторуп. Арда Ах-ԥҳа апансионат «Ивериа» деиҳабуп, Галина Ҭаниа-ԥҳа ахәыҷ баҳча деиҳабуп, Мери Ладариа-ԥҳа акультура Аҩны деиҳабуп… Ажәакала, аҵара ҳалган ҳанаауаз ихыцә-хыцәӡа иҟаз аӡӷаб-ԥхашьаԥхаҵаҩцәа иахьа абас анапхгараҿ игылоуп, акурорт зегьы азы акыр иаԥсаны иҟоуп. Арҭ са исаҳәшьцәоуп, аиашьа иаҳәшьцәа анбзиаха дышрылаҽхәо аиԥшгьы срылаҽхәоит. Урҭ рхымҩаԥгашьа бзиала саргьы сышьақәгылара иацхрааит, ҳәарас иаҭахузеи, схаҭагьы дара сахьырнырыз ыҟоуп. Ажәакала, аинститут аҿы хә-шықәса аҵара еицаҳҵон, абраҟа раԥхьаӡа акәны ҳшьаҿақәа еицеихаагеит. Уижьҭеи абар шьҭа ҩеижәа, ҩеижәихәба шықәса ҵуеит, – сизыӡырҩуеит Арсент Киут.
– Ишысҳәахьоу еиԥш, сара раԥхьаӡа апансионат «Аԥсны» администраторс сыҟан, ашьҭахь Бельгиа, Австриа уҳәа рыҟнытә иааны акапиталистцәа рыԥсы ахьыршьоз апансионат «Ивериа» еиҳабыс сахадыргылеит. Уа сшыҟаз Пицунда аҳаблатә Совет ахантәаҩыс сиаргеит. Имариамызт араҟагьы аусура, ирацәан исԥылоз ауадаҩрақәа, аха идырны ак агсмыжьит…
Уажә абар, ҵыԥх аахыс еидҵоу азанааҭеидгылақәа ркомитет ахантәаҩыс сыҟоуп. Ари аус аҿы рацәак сԥышәа дум, аха ара иахьсызҳаз, ара инеиԥынкыланы акыр шықәса аус ахьызуа иабзоураны ирласны сашьцылеит.
Акурорт аҿы аус зуа хәыҷи-дуи рхыԥхьаӡара зқьи быжьшәҩык ыҟоуп. Убарҭ дасу аус ахьыруа аколлективқәа рҿы азанааҭеидгылатә биуроқәа ҩеижәиааба ҳамоуп, азанааҭеидгылатә гәыԥқәа – хԥа.
Хаҭала аусуцәа, нас аколлективқәа рыбжьара имҩаԥысуеит асоциалисттә еицлабрақәа. Жәшәи ҩынҩажәижәаҩык хаҭала, иара убас жәеиза коллективгьы Асоциалисттә Џьа  иазӷьеиҩцәоуп, хә-коллективк убри ахьӡ аҽаԥсатәра иашьҭоуп…
Кварталцыԥхьаӡа абарҭ реицлабрақәа рылҵшәа гәазҭо ҩажәижәаба маҵзурҭеи урҭ рыҟшақәеи ҳамоуп. Урҭ дасу хаҭалатәи, убас коллективлатәи реицлабрақәа ҭырҵаауеит. Кварталцыԥхьаӡа ихадароу агәыԥ, зыпрезидиум жәеизаҩык алоу, зегь реихшьала иахәаԥшуеит… Кварталцыԥхьаӡа апленумқәа мҩаԥаагоит. Асоциалисттә еицлабраҿы аиааира згаз аҳаҭыртә грамотақәа, аԥаратә премиақәа раҳҭоит.
Инеизакны акурорт зегьы асоциалисттә хыдҵа амоуп. Сынтәа иара ҩажәа шықәса ахьахыҵуа аҳаҭыр азы ҷыдала урҭ ахыдҵақәа инарыцҵан рынагӡара иазықәԥоит… 
1986 шықәсазтәи аихшьалақәа рыҟаҵараан, апартиа Гагратәи ақалақьтә комитети ақалақьтә нагӡкоми рықәҵарала, Гагра азона иахьаҵанакуа еиҭаҵуа Абираҟ ҟаԥшьи актәи аҭыԥи ҳкурорт ианашьахеит
Асоциалисттә еицлабраҿ аиааира згаз аҳамҭақәа анраҳҭо акурорттә зал ду аҿы аизара мҩаԥаагоит, зегьы ирбо-ираҳауа  аҳамҭа зҽаԥсазтәыз рыбзырӡы ҳалацәажәоит. Абас еиԥш иҟоу ҳаизарақәа дара аԥсшьаҩцәагьы рылаҳархәуеит, уи ҳаицлабрақәа рҵакы еиҳагьы ишьҭнахуеит.
Иаҳхысыз ашықәсазтәи аихшьалақәа рыла, асоциалисттә еицлабраҿы актәи аҭыԥ ранашьан Арда Ахԥҳа дзеиҳабу апансионат «Ивериа», аҩбатәи аҭыԥ – Лидиа Ебуҭиӡе дзеиҳабу апансионат «Маиак», ахԥатәи – Галина Капнаӡе дзеиҳабу апансионат «Амра», русура бзиазы аҳаҭыртә грамота ранашьан Ниусиа Барцыц-ԥҳа дзеиҳабу апансионат «Ахьтәы-уасцәа» аколлектив.
Ҳкурорт амаҵ азызуа ауаа рџьабаа дууп, урҭ дара рхаҭақәагьы аԥхынтәи рыԥсшьара мшқәа бзианы ирхыргарц азыҳәан ҳреспублика анҭыҵ иҟоу егьырҭ акурортқәа рахь апутиовкақәа раҳҭоит. Уаҟа ишахәҭоу рыԥсы ршьоит, ганкахьалагьы иаарымҩатәны рԥышәақәа рҿырҵаауеит, ирбаз-ираҳаз араҟа ианааилак рхы иахьадырхәогьы маҷым…
Акультуратә-бзазаратә усқәа зырманшәалаша рганахьалагьы акурорт аҿы иҳалҳаршахьоу рыӡбахә уҳәозар, аԥсуа школ ахыбра ҿыц аргыдара ҳшаҿу жәдыруазар акәхап. Уи аҭыԥ азалхреи аргылара аиҵхареи даара аџьабаа адибалеит Енвер Расҭа-иԥа Қапба. Астадион жәашықәсала ихкааӡамкәа иҟан, капеик аԥара ақәмхарџьӡакәа арендла зхы иазырхәоз идҳарҟаҵеит. Уажә уҭаххар «Кьараз» захьӡу ҳхатә футбол акомандагьы ҳамоуп. Уи ҵыԥх аԥхьахә агаразы еицлабуаз Аԥснытәи акомагдақәа рыбжьара ахԥатәи аҭыԥ ааннакылеит. Иара финансла еиқәнаршәоит Пицундатәи акурорт-хәҳахәҭра, директорс Сафар Чагә-иԥа Ашьхараа дызмоу. Ҳастадион аҿы ареволиуционер цаҳәцаҳә Владимир Агрбеи Асовет Еидгыла Афырхаҵа Ианкәа Кәакәасқьыри рыхьӡ зхыу аԥхьахәқәа ргаразы есышықәса зегьеидгылоутәи атурнирқәа мҩаԥысуеит. Иара убас Асовет Еидгыла Афырхаҵа Владимир Ҳаразиеи жәлар рфырхаҵа Смыр Гәдисеи рыхьӡ зху аԥхьахәқәа рзгьы араҟа есышықәса имҩаԥысуеит зегьеидгылоутәи аицлабрақәа…
Акурорт аусзуҩцәа рымчала акультура Аҩнаҿы еиҿкааны иҳамоуп Вилик Чақмақ-иԥа напхгара ззиуа акәашаратә-ашәаҳәаратә аԥсуа милаҭтә ансамбль, иара убас еиҿкаауп араҟа Васили Ақаҩба напхгара зиҭо ахәыҷтәы акәашаратә гәыԥкгьы, иҟоуп алитературатә хеидкыла, уи напхгара аиҭоит Гьаргь Какалиа.
Инеидкыланы уахәаԥшуазар, акурорт аԥсуа милаҭцәа ахоуп. Еицазкуа ртәы уҳәозар, Лӡаа ақыҭан акультура Аҩны ргылан иалымгацт макьана, уи аҟнытә уатәи аҿар зегьы абрахь иаауеит. Урҭ зны-зынла рхымҩаԥгашьа дук иманшәалам, уи иахҟьаны аиакәым ҟалар аналшогьы ыҟоуп. Нас уаҟа ашкол ахьҽеим азы зхәыҷқәа абрахь иаазго рацәаҩуп. Убригь акыр ауадаҩрақәа ацуп, акы ақыҭа иааӡаз ахәыҷы ара дзышьцылам акурорт аҿы иҭагылазаашьа аҽаԥсахуеит, аҩны ииҵаз ихатәы бызшәа агәынкылара ицәыуадаҩхоит, дҩеидасцыԥхьаӡа имилаҭтә ҟазшьа иацәтәыму аҵасқәа аланагало иалагоит, ҳәарас иаҭахузеи, уи ишахәҭоу ахылаԥшра бзиа анимоулак…
Схаҭа ҩыџьа ахшара сымоуп. Сыҷкәын Хьымца жә-класск рҿы дтәоуп, сыӡӷаб Аида акаҿы.
Кындыӷ санықәҵуаз жәибжь-жәаа шықәса схыҵуан, сқәыԥшӡан. Пицунда сааӡеит ҳәа сзуҳәар ауеит, абраҟа 1971 шықәса рзы апартиа салалеит, абраҟа сҭаацәарахеит, аҩызцәа, ақәлацәа сырҳаит. Сзааӡаз сқыҭа аиԥшҵәҟьа бзиа избоит Пицунда, сгәы азыбылуеит…


Аинтурист аиҳаб иҾы

Рем Багаԥшьи сареи қыҭак ҳаицалҵит. Ибзианы издыруеит ажәлар жәларны иҟазҵо анхаҩы жәла бзиа дшахылҵыз, иаб иашьцәа Қьаазыми Нурии Аԥсны Асовет мчра ашьақәыргыларазы иқәԥоз раԥхьаӡатәиқәа ишреиуоу. Иаб Естати, иаб иашьцәа Рашәҭами, Сааиди ақыҭан аколнхара аиҿкааразы аџьабаа ӷәӷәа шырбахьаз, иаб иашьа Платон иакәзар, аԥсҭазаараҿ акыр збахьаз, акыр зхызгахьаз уаҩны дшыҟаз, иара Рем ихаҭа иашьцәеи иаҳәшьцәеи, урҭ ирыхшази уаҩ дреигәырӷьартә еиҵаҩҩы ишыҟоу…
 Издыруан абас ахылҵшьҭра бзиа еиуоу Рем Багаԥшь иара ихаҭагьы иахьатәи ҳаԥсуа интеллигенциа дшахаҭарнаку, аҵара бзиа шиҵаз, аҭакԥхықәра ду зцу амаҵурагьы дшахагылоу…
Ҳанхәыҷқәаз аахысижьҭеи ԥсрак-бзарак аҿы уарла-шәарла ҳаиқәымшәозар, шьарда ҵуан сара уи дсымбеижьҭеи, снаидтәалан симацәажәеижьҭеи. Убри аҟнытә даара интересс исыман иахьа уи ихәыцшьа шыҟоу, уаҩык иаҳасабала иҽахьынӡеиҭеикыз, ҷыдала сара аԥсуа журналист сзызҿлымҳау апроблемақәа иара дшырзыҟоу…
– Лӡаа ҳәа иахьашьҭаз абри аҭыԥ ҳабдуцәа жәытә аахыс иԥшьоу ҭыԥны иахәаԥшуан, – иҳәеит Рем. – Уара са сеиҳагьы иудыруеит уи ҭоурыхқәас иамоу… Акурорт ҟалаанӡа абраҟа, аԥҳәызба хымкых леиԥш, кьыс змамыз аԥсабара еихашьшьы, ишьац-иаҵәа-дгьылкәазараха ишыҟаз згәалашәо иахьа ианааилак «ҳаит иабихәац, иҟарҵазеи, ишԥаԥхасҭартәи» зҳәо ыҟоуп. Ус зҳәо еиҳагьы ацивилизациа злысхьоу ауаа роуп… Урҭ ирдыруеит, ауаҩ иага бзиара дрылаҟазаргьы, иага рыуахкала икәша-мыкәша абзиара аганахьала еиҭеикыргьы, ишьапы ахьнеиз аԥхасҭагьы шмаҷмхо. Ҳара иахьа ҳазхыҽхәо абарҭ аҩны ҳаракқәа, асвальт мҩақәа уҳәа раасҭа аҵла амҵан аҵатәара, амҩахәасҭа анылара еиӷьазшьо рацәаҩуп. Уи иара аԥсуа иҟазшьа ахаҭа еиҳагьы иазааигәазар ҟаларын, аха лахьынҵала иара иаҭәашьоу итәыла аҿацәк абас икурортха иҟамлар амуит. Уи аԥсабара иаланагалеит аҿыцрақәа, иимбацыз ашәҵа-шәыхқәа аман ишааз еиԥш, изаанагеит аҟазшьа ҷыдарақәагьы – ашьҭахь, аӡахәа аҵла ианакәшо еиԥш, ихаҭагьы изгәамҭаӡакәа маҷ-маҷ иҟәнылаз…
Саргьы акурорт анаадырт аҽны инаркны абра сыҟоуп. Ус анакәха, ганкахьала иубахьоу соуп, даҽаганкахьала иубахьоу сакәӡам. Сымалагьы сакәым, усоуп абраҟа жәашықәсала аус зуа зегьы шыҟоу. Избанзар, аӷба амазгәыҭ укит ҳәа ахаҭа узынкылом, есааира изцыло акурорт есааира иацлоит акәымзар шьҭа иагхом, иуҭахы-иуҭахым иара ахьцо уаццалароуп…
Ибзианы исгәалашәоит раԥхьаӡа ҳанааи иара акурорт еиԥш ҳаргьы заҟа ҳҿыцқәаз, исгәалашәоит амаҵ азызуаз акадр заҟа имаҷыз. Исгәалашәоит аргылаҩцәа русқәа ианрылга ицоит, иҳашьҭрым рҳәан, амаҵурахьы ишиаргаз. Исгәалашәоит, иара убри 1967 шықәсазы, раԥхьаӡа ԥсшьацәас иҟазгьы дара убарҭ аргылаҩцәа шракәыз. Ари ноиабр мзазы акәын. Шәара ишәыргылеит, шәара шәаҟарагьы раԥхьа аԥсшьара зыхәҭада рҳәан, зегь апутиовкақәа рырҭеит. Ари лахьынҵоуп, ԥсҭазаароуп, уаҩы ихашҭӡом…
Уинахыс лада-ҩадантә агәырқьҳәа аԥсшьаҩцәа аара иалагеит, ишырҳәо еиԥш, нхыҵгьы-аахыҵгьы иаарылаҩит Пицунда ҳәа акурорт ду шаатыз…
Убри аамҭазы СССР Аминистрцәа Рсовет аҿы иҟоу аҳәаанырцәтәи атуризм анапхгара хадеи ВЦСПС-и ирыӡбеит аҳәаанырцәынтә иаауа атуристцәа рыдкылареи рымаҵ ауреи рзы Пицунда иаадыртырц аҟәша ҿыц. Сара снапы иагьанырҵеит абри аинтурист аиҳабы ихаҭыԥуаҩыс аус зурц.
Раԥхьаӡакәны Американтә, Германиатәи Адемократиатә республика аҟнытә, Австриантә, Швецариантә, Финлиандиантә, Бельгиантә афирмақәа рхаҭарнакцәа ааны, ҳауаажәлар абрахь ԥсшьара иааҳашьҭру-иааҳмышьҭру ҳәа ианахәаԥш, Пицунда акурорт адәахьала уаҩы ишимбац ала иргәаԥхеит, иаргачамкит. Ртуристцәа аарышьҭит. Иааит, аха акапиталистцәа цәгьа иуаақьынцыцқәоуп, ҿыц иаатыз акурорт иага агын, зегь кылдыршәшәаауан, афатә-ажәтә иашьклаԥшуа иалагеит, усҟан абарқәа, аресторанқәа ыҟамызт, рымаҵ зушаз маҷҩын. Дара ртәала иргәамԥхоз ҟалазаап. Ашьҭахь урҭ еихьышәшәа-еиԥышәшәо иалагеит, уажә еиҳарак зыԥсы зшьо асоциалисттә ҳәынҭқаррақәа рҟнытә иаауа  атуристцәа роуп. Иахьа акурорт аԥхьа ианаатыз еиԥшым, иҭышәынтәалеит, иблахкыгаз ацырцыррақәа ахыҷҷаазаргьы, еиҳа аҽгәылнаршәеит, ибеиахеит амаҵ азызуа акадр рыла…
Ҳара аҳәаанырцәтәи атуристцәа рымаҵ злаҳуала, ҳхазшәа ҳаҟоуп, аха зегь рыла акурорт аԥсҭазаара ҳалахәуп. Есымчыбжьа аԥсшьаҩцәа алархәны имҩаԥаагоит аинтернационалтә еиҩызара ахәылԥазқәа, уахь иааҳԥхьоит еицырдыруа ҳансамбльқәа «Шьараҭын», «Гәында» уҳәа егьырҭгьы. Аҳәаанырцәтәи атуристцәа идҳарбоит иреиӷьӡоу ҳмилаҭтә  ҵасқәа, ҳқьабзқәа, ирзеиҭаҳҳәоит ҳбызшәа, ҳкультура рҭоурых. Даргьы ргәы иҭымҵәо ицоит. Абар Чехословакиантәи иааз гәыԥҩык аԥсшьаҩцәа аҽхәаԥхьыӡқәа знырҵоз ашәҟәы аҿы ирыҩуа, сузаԥхьоит уӡырҩла: «Аԥсы зну атәыла ҳәа иашьҭоуп Аԥсынтәыла, ҳара убра ианацҳҵоит асасдкылареи ауаҩы изыразреи ртәылаҳәагьы.
Рҭоурых дуӡӡоуп аԥсуаа, аха раԥхьаҟатәи рԥеиԥш лаша еиҳагьы идухароуп…
Даараӡа ауаҩ агәахәара инаҭоит, иахьа адунеи иахьабалак еибархха аҭагылазаашьа ануадаҩу аамҭазы, аԥсуаа рхы-ргәы каршә, оптимизм дула иахьыхандеиуа, иара убри алагьы аҭынчра аиқәырхара иахьазықәԥо».
Ас заҟаҩы ирыҩуазеи. Абри аиԥш ҳазлаҟоу абзиара дуқәа зырхәашьуа џьара ак аныҟалалакгьы даара уаҩ игәы инархьуеит. Амдырра иахҟьаны ус еиԥш аныҟалалогьы ыҟоуп. Ауаҩы иҭоурых анизымдыр аҵла гәаҩа иҭиааз диеиԥшхоит. Усҟан ихы иаҭәеимшьогьы егьыҟаӡам: ус-ҳәысда дахьгәароу аԥсшьаҩ ихы лгәарԥханы лмацәаз лымӷихыр, ллымҳарыҩқәа лцәигар, лцәа ԥиҽыр илшоит. Ибла аш хылоит, ишьҭахьҟа иҟоу издыруам, саԥхьаҟа ҳәа усгьы дхәыцӡом…
Иҟоуп убас еиԥш шьоукы-шьоукы – са соуп, уаҳа ҽаӡә дыҟам ҳәа згәахәуагьы, даҽаӡә иԥсихалогиа амалахазгьы еилызкаарц зҭахӡам. Убригьы амдырроуп изыхҟьо, уара ухы аҳаҭыр ақәуҵозар – даҽаӡәгьы ҳаҭыр иқәҵа, ишакәым ала уизымныҟәан…
Сара сахьахәаԥшуала, ҳара даара акыр ҳҵас-ҳқьабз хазынақәа ҳрыцәхьаҵит. Иҳахьыз уи ауп, зны еиӷьу акахьы ҳнеиуеит ҳәа хыма-ԥсыма, зегь ҳхаршҭны, ҳдәықәлан – џьаргьы ҳзымнеит, шьҭа инҳажьыз ахьгьы ахынҳәра ҳзыуадаҩны, ҳабжьажьо, абжара ҳаанхеит. Ас анҳахь, иаҳҳәо-иаауа ҳақәымшәо, хәыҷыкгьы ҳшәаҟьаны ҳаҟоуп. Ари аҭагылазаашьа ҳалҵразы иԥшаатәуп амҩақәа. Ари ҳхала иаҳмыхьит. Иахьагьы ҳҳәынҭқарра зегьы аҿы абасҟак аҽеиҭакра аҭахны изыҟалазгьы уи ауп…
Сара акыр ирацәаны аҳәаанырцә сныҟәахеит. Ҳара ҳҟазшьа акыр италиаа, корсикаа, абаскцәа, испаниаа рҟазшьа иеиԥшуп. Ганкахьала ҳҟазшьа татоуп, ҳагьуаа-ԥагьақәоуп. Ҳтәыла ссир Аԥсынтәыла акәзар, Испаниатәи Андалусиа бырлаш аҵкысгьы иԥшӡоуп, еиҭаҳәатәуп. Абри атәыла ажәытәӡа аахыс иамаз аԥшӡара еиқәырханы, дәныҟалагьы, ҩнуҵҟалагьы ибеианы, иааилак аӡә иҿаԥхьа ҳаԥхамшьо аҟаҵара зуалу ҳара ҳауп.


* * *
Рем дцәажәонаҵы сара иаасгәалашәеит Пицунда акурорт аԥҵара раԥхьаӡа акәны ишаԥшьгахаз, ашьапы шкхаз ҳәа апартиа Аԥснытәи аобласттә комитет усҟантәи актәи амаӡаныҟәгаҩ Михаил Ҭемыр-иԥа Бӷажәба иҳәамҭак. Уи зны далацәажәон, абасҟак зымҽхак ҭбаау акурорт ду, Лӡаа ҳәа жәытәӡа аахыс аԥсуаа зышьҭоу абри адгьыл џьанаҭраҿы аԥҵара аидеиа раԥхьаӡа ахы шыҵнахыз атәы. Уи шыҟалаз ус ауп. Асовет Еидгыла акоммунист партиа Ацентр Комитет Амаӡаныҟәгаҩ хада Н.С. Хрушьчови М. Ҭ. Бӷажәба заԥхьа дгылаз Аԥснытәи аиҳабыра гәыԥҩыки ирымҩатәны Пицунда инеизаап. Абраҟа амашьынақәа иаарҭыҵын, амшын ахықәан амзаша-ҵлара иныҵалазаап. Аҳауа ссир, адунеи иақәлоу аҵла еиҭаҳәатәқәа ргылашьа… насҭха ахьарч зыргоз амшын ацқьакәакашьа… Зегь ыршанхаган. Анаҟа-араҟа аҵла шьапқәа рҿы ашьацра илаианы  зыԥсы зшьоз ауаагьы маҷҩымызт. «Ибзиан абраҟа акурорт ҟаҵазар, апансионатқәа ргылазар… ари шәымбои, ауаа ҽеила аԥсшьарҭа шрымам» – абас ааибырҳәеит еицыз аиҳабыра. Уи акәхеит, акурорт аԥҵара аидеиа аӡыхь аиԥш ахы ҩыҵнахит.
Абри ашьҭахь ауп, Асовет Еидгыла аиҳабыра иҟарҵаз ақәҵарала, иаку архитектуратә ансамбльк аҳасабала, иҟаларан иҟаз абри аиԥш акурорттә комплекс ду апроект аныҟаҵахаз, аргылара анаԥшьгахазгьы.
Уи апроект аиқәыршәара иалахәын: Москва Аизара дуқәа Рхан апроект ҟазҵаз архитектор ҟаимаҭ М. В. Посохин (иара иоуп араҟа автортә коллектив анапхгаҩысгьы иамаз), А. А. Мндоианц, В. А. Свирскин, И. В. Попов, анџьнырцәа: С. И.Школьников, В. С. Николаев.
 Арҭ иҟарҵаз апроектқәа еиуеиԥшым рвариантқәа зегь рыла иҭыршәшәааны ианҭырҵаа ашьҭахь, иреиӷьыз аалхны, 200 гектар зҵазкуа ажәытәӡатә мзаша-ҵлара иаԥырхагамхо, аҭыԥ излалшо ала ианрааланы, амшын хықә илаваҵаны, жәиԥшь-жәиԥшьынтә еихагылоу асасааирҭа-пансионақәа быжьба дыргыларц, иҟарҵарц, аресторан налаҵан, 700-ҩык зкуа акурорттә зал, 1300 –ҩык ачеиџьыка иахьеицахатәаша акрыфарҭа, ихту аӡсарҭатә бассеин, зықьҩык зкыша аԥхынтә кинотеатр, асқьала змоу амшын баӷәаза, 65-ҩык зкуа акакалкырҭа, амилаҭтә маҵурҭа-чысҟаҵарҭа змоу аресторан «Аԥацха», акультура Ахан, абиблиотека, ателефонтә станциа, аԥҭека, ахәшәтәырҭа, аԥошьҭа, администраиивтә хыбрақәа, наҟ-ааҟ аԥсшьарҭа пансионатқәа еимаздо амҩа-чаԥақәа, еиуеиԥшым ҵиаа хкыла ирԥшӡоу аскверқәа, аскульптуратә баҟақәа…
Абарҭқәа зегьы рыҟаҵаразыҳәа Бзыԥ аӡиас ахықәан иргылан аиха-бетон ргылага-маҭәахәқәа рырмазеирҭа азауад. Акурорт аргылара ҳтәыла ду еиуеиԥшым анаплакқәеи аорганизациақәеи рацәаны иалахәын. Рхы иадырхәаз аиндустриалтә метод ҿыцқәеи аколлектив зегьы еиқәшәаны аус ахьеицыруази иабзоураны иагьыргылан иара ҿҳәара кьаҿк аҩнуҵҟала. Арҭ ашықәсқәа даҽа ганкахьалагьы уаҩы излеихамышҭуа, ахаҭаратә культ аамҭа иахҟьаз аҿаҳа-ҿымҭра бааԥс ԥсасиит, ауаа мшәа-имырҳа ицәажәо, рус ргәы ацԥыҳәо иҟалеит…
 Иахьа шьҭа ҳтәылан моу, ҵабыргны, анҭыҵгьы, асахьаҿ мацара акәзаргьы, иззымдыруада Пицунда агаҿа ссир, араҟа аҽеимаа аиԥш игьагьаӡа ибжьахалоу амшын еишьылқақаара иаҿыкәыршан, инеицәыхара-неицәыхараны ихықәгылоу апансионат ҳарак дуқәа…
Уиижьҭеи Пицунда, аҳәаанырцә инаркны, шаҟаҩ ашәҟәыҩҩцәа, ажурналистцәа, акомпозиторцәа, акосмонавтцәа, аҵарауаа дуқәа аахьоузеи. Шаҟаҩы раԥҵамҭақәа, рсахьаҭыхымҭақәа азыркхьоузеи. Араҟа иаахьеит убас ирацәаҩны еиуеиԥшым атәылақәа рҳәынҭқарцәа. Иаҳҳәап; Франциа апремиер министр Помпиду. Польшатәи жәлар Рреспублика амаӡаныҟәгаҩ Хада Гомулка, Индиа аҳәынҭқарцәа Џьавахарлал Неру, Индира Ганди, Мысра апрезидент Насер, Ҭырқәтәыла апремиер министр Мендерес, аҳәаанырцәтәи аусқәа рминистр Фуаҭ Қьеԥрелиу дицны, Тельман иԥҳа Ельвира Тельман, Еиду Америкатәи Аштатқәа рырбџьар мчқәа рминистр Макнамара, Гвинеиа апрезидент Секутуре, Австриа аҳәынҭқарра амаӡаныҟәгаҩ Хада Копленига, Иугославиа апрезидент Броз Тито, Италиа аҳәаанырцәтәи ахәаахәҭра аминистр Дельбо, Франциа акоммунист партиа амаӡаныҟәгаҩ Хада Морис Торез, Румыниа апрезидент Чаушеску, Бельгиа акороль Бодуем иан акороль аҳкәажә дицны, Џьамтәыла аҳәынҭқар Реза Пехлеви, Фидель Кастро, Хо Ши Мин уҳәа ирацәаҩӡаны. Ҳаԥхьаҟагьы шаҟаҩ мҩахыҵран иҟоузеи. Урҭ зегь иԥшьоу ҳ-Аԥсныдгьыл ршьапы ықәдыргылоит, ҳчеиџьыка агьама рбоит., ҳҵас-қьабзқәа ирызҿлымҳахоит. Абарҭқәа рымацарагьы шаҟа ауаҩы ддырхәыцыр алшозеи… 


Аҳаблатә УСбАРҬаҾы

 Амзара… Амзаша-ҵлақәа – заҟа ирацәоузеи! Ишшәыр-шшәырӡа, ршьаргәацә ҟьантазқәа ԥшӡа-ԥҳӡаӡа, ишырҳәо еиԥш, «ршьа» рылԥхо игылоуп. Изакә ҳауа цқьоузеи дара рымҵан иҟоу, изакә шьац иаҵәоузеи, изакә мзаша-фҩы хааузеи ихааҷкәакәараӡа иахьабалак уԥынҵа иҭасуа!...
 Ҵла-шьапыцыԥхьаӡа «амҳәыр» раархоуп, дасу иара аномер ануп, ихәыҷы иду, зегьы ашәҟәы иҭагалоуп; ак ақәра ааины икаҳама, аԥша ихнажәама, ма аҩара иалагама – зегь «рлахьынҵа» иазхәыцуа, уи иазку ауаа азалхуп…
Пицундатәи амзара – ари аӡбахә ззымдыруа иахьа адунеи аҿы уаҩ дыҟам. Зқьышықәсала Бзыԥ аӡиас бла гәы-иаҵәа аԥсуа шьхақәа рҿы ашә ккарақәа ирыҵабаауаз абӷыжә-мыжәқәа, ирҵәыра еиҭаҳәатәха иҟаз алыкь ԥсыла аман иаауа мацара, амшыни иареи ахьеилало иԥхьаҳәҳәан зымҩа иааныжьуа, хәыҷы-хәыҷ абас еиԥш иџьашьатәу аҵла ссирқәа  ахьыӷьацашаз  аҭыԥ армазеит, иҟалап дара урҭ аҵлақәа рыжәла ашьхантә иаазгазгьы иара Бзыԥ ахаҭа акәзаргьы…
Ршьапқәа ҵыкка, џьара-џьарагьы аԥслымӡ рыҵаҩҩ, амшын ахықә илаваршәны, иблахкыгаха еилагылоуп ҵҩа змам амзаша-ҵлақәа. Ганкахьала урҭ ажәытәӡа зны амшын ахьтә ӷбакы иӡыхнагазшәа, уажәгьы ҵыхәаԥҵәарада ргәы ҿыӷьуашәа, иаанзыжьыз раара иазыԥшушәоуп ишыҟоу, даҽаганкахьала, ага ргәы ықәыԥҵәаны ашьхаҟа иԥшуа џьушьоит.  Иҟалап урҭ дасу рномер ахьырну, ауаҩы илаԥш ахьырху рацәак иргәамԥхозар, ахақәиҭра иаҳа еиӷьаршьозар. Иҟалап урҭ рымҵан абасҟак ауаа «бза-гәыҟьантазқәа» ахьырацәаҩхаз, азоопарк аҿы иҟоу агыгшәыгқәа ианрыхәаԥшуа аиԥш, дара џьашьо, илакәшьо иахьрыхәаԥшуа рызхымгозар. Иҟалап ус ргәы иаанагозар, ҳара ҳакәӡам иџьашьатәу, ҳара ҳакәӡам «амҳәырқәа» заархатәу, шәара шәхы шәыхьча, шәыпату, шәыламыс шәмырӡын. Ҳара шәаҳцәымшәан адунеи ҳаныӡаар ҳәа, ҳара ҳазхаану, иаҳбахьоу рацәаӡоуп, шәара шәхы шәыхьча, шәара шәыжәла аԥсабара ианышәымхын…
Абас иҟоу ахәыцрақәа сзааиуа акраамҭа акурорт аҩнуҵҟа амзаша -ҵлара сыҵан, акакала урҭ ааныжьуа, арахь сааҭыҵын, акаҭран мҩа еихҵәаны сҿаасхоит. Сшааиуа, ҩбан еихагылоу, зықәцә иҩахыкны абираҟ ҟаԥшь шәыр-шәыруа аҩны ԥшӡа есааира сылаԥш ақәшәо иалагоит. Ари Пицундатәи аҳаблатә Совет зыҩноу ахыброуп. Уахь снымҩахыҵуеит. Сахьыныҩналаз, ҵаҟа еилфаҷа икыду аҩырақәа сылаԥш нархыганы, аҩада ихало амардуан снаҿалоит. Аиҳабы изыԥшырҭаҿы  амаӡаныҟәгаҩ сналазҵаан, ашә аартны ашьшьыҳәа ашәхымс сынхысит… 
Аҳаблатә Совет анагӡком ахантәаҩы  Валико Арзамеҭ-иԥа Шамба снеира дазыԥшӡамызт, аха дызҿыз иусқәа зегь ныԥхьеикын, гәык-ԥсыкала сацәажәара дналагеит. Уи сара иаразнак амҵәыжәҩақәа ааснаҭеит. Аӡә иаҵкыс аӡә деиӷьны ариабжьарак сзацәажәахьоу зегьы рхырҿсахьақәагьы сыбла иаахгылеит. «Ибашамзаап ари  «сныҟәара», – дырҩегьых игәырӷәӷәагахагьы сеиҭаназхәыцит. Ҵабыргны, заҟа исҭахузеи ибашамхарц, цәыкәбарк иадамхаргьы џьара акала ԥхьаҟа ҳцара иацхраар… 
– Ауаҩ игәцаракроуп зегь ирыцку, – иҳәоит Валико, ажәеи ажәеи еихҳәаало ҳашнеиуа. Ари сара аԥхьан амзара-ҵлара саныҵаз сзызхәыцуаз акыр иазааигәан, уи аҟнытә иаразнак мыцхәы сгәы иаахәеит.  Иара инациҵеит: –  Ԥсшьара иаауа ибзиан иԥсы ширшьатәу еиԥш, абраҟа инхогьы уаҩҵас днырхатәуп. Урҭ наҟ-ааҟ  иҭеибархозар – изуҭахгәышьои акурортгьы узҿу уус-ҳәысқәагьы…  Абри иубо ҳҳабла жәаҩа нызқь ҭыӡҭыԥ аҵанакуеит. Акурорт аҩнуҵҟаҵәҟьа хышә ҭӡы нхоит, аԥсуаа реиҳараҩык уахь иҟоуп, аха жәаҩа нызқь ҭӡы ҳәа исҳәаз ахыԥхьаӡараҿ инхогьы маҷыҩӡам. Амилаҭ рацәа еилаԥсоуп. Абарҭ зегьы проблемак-проблемак рымоуп, урҭ зегьы еиламырсҳаӡакәа рымҩақәҵара мариам. Апроблемақәа зегьы иреиҳаз проблеман ауаа нхарҭа-нҵырҭала  реиқәыршәара, даара ирацәан ишеилаҳара иҟаз ахыбрақәа, абаракқәа, акурорт аҩнуҵҟагьы ҩышә барак ықәҳгеит. Макьанагьы инханы иҟақәоу ыҟоуп, урҭгьы аҩн ҿыцқәа рыла иҳаԥсахроуп…
 Уара уазҵаауеит, ауаа рхыԥхьаӡара абасҟак изырацәоу – ауааԥсыра рира ахьеиҳахаз акәу, џьарантә иахьааз аҟнытә акәу ҳәа. Ииашан уҵаауеит. Заҟа ибзиази ҽеила инырхатәуп ҳәа ҳазҿу зегьы ара ииз-иааӡаз ракәзар. Иӡатәым, кылҳарас иҟоу зегьы ԥшааны иааз шырацәаҩу. Аӷба иакуа иреиҳаны иҭарыжьлаӡом. Аԥсны иагаҩ ааргьы  изҭаӡо ӷбахеит. Зегь реиҳа уаҩ дызмыхәо убарҭ роуп. Даарагьы зхымҩаԥгашьа ҽеим рылоуп. Урҭ ирыздырӡом ҿыц изхылаз ари адгьыл иаху-иаҵыхәоу, ирдырырцгьы рҭахӡам. Ацәымҳа зҿыҵаку аԥшқа еиԥш, ирҿыҵаку иара ахаара-бзаара аарҿыҵшәаргьы – иаразнак аҳәҳәара иалагоит… Ирацәаҩуп убас ауадақәа наҟ-ааҟ еиҭныԥсахлан иаазгьы. Ақалақьқәа рыбжьара абас ауадақәа реиҭныԥсахлара ҟазҵо Гагратәи ақалақьтә нагӡком ауп.  Шаҟа ибзиази урҭ абри аиԥш иҟоу адгьыл ԥшьа ашҟа нхара иаауа рхы-рҵыхәа уаҩҵас иҭырҵаауазҭгьы. Убригьы акәымкәа, заҟа ибзиахози абри аус наҟ зынӡагьы иаԥырхзар. Ауада ԥсахны даҽа қалақьк ахь ацара иақәзкыз дузынкылом, аха их иааҭашәаз аҟаҵара азин иҭатәым. Ари ҳтәылаҿацә аҳәынҭқарратә ҵак ду змоу тәылаҿацәуп, ара изабалак даар ҟамлозароуп. 
Абарҭ инарҷыданы, абас еиԥш иҟоу аҭыԥ ссир аҿы идыргыло ахыбрақәагьы ԥшӡазароуп. Макьана иргылоу ирыгу даара ирацәоуп, ишабалак илеилышь-ҩеилышьны иҟарҵо маҷым. Аҳабла есааира иазҳауеит, аԥсшьарҭа хан-хьыҵәцарақәагьы рхыԥхьаӡара есааира иацлоит…
Ҳара уажә зегь реиҳа  иаҳуалны иҳаԥхьаӡо – акурорт аҩнуҵҟа зыԥсы зшьо арахь данааҭыҵлак иибо зегь ибла аргәырӷьо; абзазаратә маҵзурҭақәа рҿы, нас акурорт-хәаахәҭраҿы ибзианы имаҵ  руа аҟаҵароуп… 
Акурорт аҩнуҵҟа еиҳа аҭагылазаашьақәа еиӷьуп азы, ҳҿар аҳабла иалҵны уахь ацара иашьҭоуп. Ицахьоугьы рацәаҩӡоуп. Убри аҟнытә акультура Ахан ҳҭахуп, уи аргылара ҳахьымӡацт, уажәазы акурорт атәоуп ҳхы иаҳархәо… Абраҟа амикрораион ҿыцқәа дыргылоит, аха абзазаратә усқәа рганахьала иманшәалан иҟарҵом: ахәыҷ баҳчақәа ыҟам, аспорт бзиа избо рзы аҭыԥ азалхым, ирҭаху ахьаархәаша адәқьанқәа маҷӡоуп, кинотеатркгьы ааигәа-сигәа улаԥш иҵашәашам. Абарҭқәа анеицылалак – аҿар аангылаӡом. Акурорт аԥыжәара агоит, абри аҵыхәала акурорти ҳареи ҳабжьара ианакәызаалак « аибарххара» ыҟамзар ауам. Ирацәаҩуп абра иқәҵны ицаны уаҟа ачаӡырҭаҿы, аргыларатә организациаҿы, аԥсыӡ зауад аҿы, ахәаахәҭраҿ, абарқәа, аресторанқәа, абзазаратә маҵзурҭақәа рҿы аус зуа…
Уажә разҟны, абар шьҭа дук мырҵыкәа, 450-ҩык аҵаҩцәа зкуа ашкол ахыбра ҿыц ргылан ҳалгоит. Уи аҿар раанкылараҿ иҳацхраап ҳәа агәыӷра ҳнаҭоит…
Акурорти ҳареи иаҳзеиԥшны астадион ду ҳамоуп. Аспорт даара хшыҩзышьҭра бзиа аҭоуп. Ашьапылампыл асразы ҩ-командак еиҿкаауп, – акы адуцәа рзы, егьи – ахәыҷқәа рзы. Ажәытә нцәаиҳәарҭа акәзар, акыр иаҳзаԥсаны иҟоуп. Есышықәса уаҟа аорӷан музыказы зегьеидгылоутәи афестивальқәа мҩаԥысуеит. Урҭ аҿар рааӡараз рҵакы дууп… 
Ҳҳаблатә Совет анагӡком иҵегьгьы ҷыдала аусура атәы уҳәозар жәлар рҵаразы, акультура азы, ахәаахәҭразы, абзазартә маҵзуразы, асоциалисттә закәанреи ауаажәларратә пориадоки рзы уҳәа акомиссиақәа алхны иҳамоуп. Планла аус руеит. Акомиссиақәа рхантәаҩцәас иҟоуп Валико Џьопуа, Нулетта Бениа-ԥҳа, Шоҭа Аҩӡба, Витали Логәуа уҳәа аԥышәа бзиа змоу, ҳаҭыр зқәу ауаа. Аҳаблатә совет анагӡком амаӡаныҟәгаҩ Мери Воз-ԥҳа лакәзар, анагӡком ақәҵарақәа неиламырсҳакәа реилыргара, рымҩақәҵаразы аус ду мҩаԥылгоит. Ҳдепутатцәа рхыԥхьаӡара 75-ҩык ыҟоуп,  убарҭ рахьтә 33-ҩык аԥсуаауп. Акомиссиақәа рхантәаҩцәа ҳнагӡком ашҟа дара ирыҵанакуа еиуеиԥшым азҵаарақәа ықәдыргылоит, асессиақәа рҿы раҳасабрбақәа ҳарзыӡырҩуеит. Ажәакала, аусутә рацәоуп, ԥсшьаха ыҟаӡам… 
Сара шьҭрала с-Абӷархықәтәуп. Уаҟа абжьаратә школ саналга Аҟәа арҵаҩратә институт абиологиеи агеографиеи рфакультет сҭалеит. Уи саналга, Лапин дызхагылоу Аҟәатәи аексперименталтә паталогиа аинститут аҿы лаборантс аусура салагеит. 1968 шықәсазы Пицундаҟа сааит. Исгәалашәоит, ари март мзаз акәын. Акурорт ҿыц аадыртижьҭеи рацәак ҵуамызт. Ҭамара Гыц-ԥҳа даара ацхыраара ӷәӷәа ҳалҭеит. Раԥхьаӡа санааи апансионатқәа «Аԥсны», «Ивериа» радмистраторс сыҟан, нас «Ахьтәы уасцәа» аиҳабыс сҟарҵеит. Ашьҭахь, 1973 шықәса инаркы 1986 шықәсанӡа, акурорт аҿы еидҵоу азанааҭеидгылақәа ркомитет напхгара асҭон. Абарҭ аусурақәа еилагӡо, 1982 шықәсазы, заочно ҳасабла даҽа институткгьы салгеит –  уи Москватәи зегьеидгылоутәи аиуристтә институт ауп… Уажәы ара снапы ианырҵаз аус аҿы сааижьҭеи, ишубо, рацәак ҵуам. Сдырреи сылшареи зегь азыскырц сҭахуп. Аус анакәха – хыцәхәыц ирацәоуп, проблемак уӡбар – даҽа проблемак аацәырҵуеит, урҭ апроблемақәа зегь рыгәҭа дгылоуп ауаҩы. Уи ибзианы даҳбарҭазароуп – аиҳаракгьы ҿыц аԥсҭазаарахь зшьаҿа еихызго…
Излазбо ала, уара араҟа акыр уныҟәахьеит, аӡәырҩи уареи шәеиҿцәажәахьеит, уи уаргьы уус иацхраауазар акәхап, аха ҳара узыҿцәажәазгьы шьарда иаҳзаԥсоуп. Ашәҟәыҩҩцәа ҳбалоит, аха абас ауаа рызхьаԥшра рыгуп, иудыруаз. Пицунда акурорт анаҩсангьы ари Лӡааду аҩыҵа зегь ахьынеизаку даара аинтерес зҵоу ауаа ҭанхоит, аусгьы руеит. Унеихьоу сыздыруам, Инқыҭ аӡиаҿы аԥсыӡааӡарҭа еиҿкааны измоу Мелитон Ҭарнаа иҿы. Убри иԥышәа амацарагьы абанӡанаӡо…


* * *
 Ҵаны, снеихьан сара ҵыԥх зны араҟа уажә Валико Шамба зыӡбахә игәалаиршәаз Ҭарнаа иҿы. Аиашаз, ссируп уи уаҟа еиҿкааны имоу аԥсыӡ аарыхырҭа. Ари аганахь иаахьоу Инқыҭ аӡиа ззымдыруадаз, аха баша ӡытҟәак аиԥш иахәаԥшуан, абри аиԥш аџьашьатә знымзар зны абра иҟалап ҳә згәы иаанагодаз. Ҩынҩажәа гектар зҵазкуа  аӡҭач ду аҿы ҵҩа змам аԥсыӡ ҭажьуп. Ҳарҿиара Ҩны аҟнытә ҽнак Инқыҭ аӡиа ашҟа санԥшы – еилакәлыџьуа ирацәаӡаны аԥсыӡқәа метрак аҟара аҩада аӡы иалԥон. Исзымбатәбарахеит, ариаҟара аԥсыӡ рацәа аӡы еицалԥо ахаан сылаԥш иҵамшәацызт. Иҟоу збап ҳәа сҿыласхан, аӡиа снахыкәшаны, нырцә игылаз ахыбра лаҟәқәа рҿы снеизар – иара аԥсыӡ аарыхырҭа аиҳабы Мелитон Ҭарнаагьы ара дыҟоуп. Избаз џьашьаны сшааз аниасҳәа аччара далагеит. Иагьсзеиҭеиҳәеит уи абраҟа аԥсаатә ааӡарҭа аиԥш, аԥсыӡ ааӡарҭа раԥхьаӡа нап шаларкыз. Иара аӡиа уи азы ишыманшәалоу, ҵаҟала иааны хазы амшынӡгьы шалало. Ҩ-ӡык анеилалалак оумашәа ишдырбзио, аԥсыӡқәа чымазара рмыхьуа ишырнаало. Ианхәыҷқәоу инаркны амшын аҟнытә рыжәла ааганы зқьыла  ишырааӡо, урҭ аӡ аҵаҟа еиҩкаа-еҩкааны иҟоу «ахкаарақәа» ишырҭаку. Рыфатә аамҭа-аамҭала ишрырҭо… иара ус иоужьны аӡиа иҭаҵаны ирымоугьы акыр нызқь ԥсыӡ шыҟоу, аӡиа иалԥо избаз убарҭ ахақәиҭра змоу шракәу, ишгәырӷьоз…
Мелитон иара убас исеиҳәеит, ирааӡо аиҳарак аԥҩар ԥсыӡ хкы шакәу, ашықәсан ҩынҩажәа тонна инареиҳаны рнапала ирааӡаз аԥсыӡ аҳәынҭқарра ишаларҵо. Америка, Иапониа, Бырзентәыла, Ҭырқәтәыла, Китаи, Италиа, Иугославиа уҳәа рҿы ирымоу рыԥсыӡааӡашьа аметодқәа раасҭа еиӷьу ҳәа ишырыԥхьаӡаз дара рыԥсыӡааӡашьа, ҷыдала абраҟа дааны ишибахьоу СССР аԥсыӡ аарыхра аминистр В. М. Каменцев, уигьы ахәшьара ҳарак шеиҭаз, аринахысгьы рынхамҩа арҭбаара ргәы ишҭоу…
Мелитон Ҭарнаа ихаҭа д-Лыхнытәуп, Гәдоуҭа ашкол далгеит. Ашьҭахь Қарҭ азооветеринартә институт дҭалеит, уи даналга Москва аԥсаатә ааӡара анаукатә-еилкааратә институт иатәу аспирантураҿы аҵара иҵон, адиссертациа ихьчеит, аекономикатә наукақәа дыркандидатуп. Акыр еиуеиԥшым анаплакқәа рҿы аус иухьеит, зус атәы бзиаӡан издыруа уаҩуп.
Ааи, амалабаша акгьы ахала иҟалаӡом, иахьабалак иаҭахуп аҵара-дырра, амаашьара, аҟыбаҩ. Уи ада ԥхьаҟа цашьа ыҟам. Насгьы абасҟак ирацәаӡаны аԥсыӡ жәла хкы бзиаӡа уааӡар ауазар, уи ауаҩ иԥсҭазаара иузадкылом аха, убригьы инарҵаулан уаҩ дзызнархәыцша, ианаҳәо рацәоуп…


УаҴәтәи ҳԤеиԤш, ҳгәыӷырҬа

I

Ашкол ашҭа ааиҩысҵәахьан еиԥш, хәыҷык ампыл кны даасԥыххылоит.
– Уаԥсуоума? – сиазҵаауеит уи, дсывҟьан дцаанӡа. 
– Ааи, – дааҭгылоит иара.
– Иухьӡуи?
–Алмасхан.
– Иужәлои?
– Хәпориа.
– Заҟа рҿы утәои?
– Хԥа рҿы, – дызҭысҵаауа изымдыруа, иблақәа ҭырхаха дсыхәаԥшуеит.
– Бзиоуп, уца, – ихы снапы нықәысшьуеит. Иаргьы иаразнак дыҩны ашкол ашҭа аганаҿ ихәмаруа иҩызцәа днарылалоит. Исыздыруам арии ахәыҷы иани иаби зусҭцәоу, шьҭрала иарбан қыҭоу излиааз. Издыруада рхәыҷы иаԥхьаҟа илҵран иҟоугьы. Сара даанкылан уажәазы сзызиазҵаауаз акызаҵәык акәын, идыруамашь ихатәы бызшәа? Ашкол ашҭаҿы, акоридорқәа рҿы ахьхьа-аџьџьаҳәа исԥыло ахәыҷқәа ус дара-дара ахьеицәажәо аӡәгьы аԥсышәа иҳәо саҳаӡом. Ҵоуп, ари ашкол бжеиҳарак аурыс школуп, аԥсуа школ макьана иара ахыбраҿ иҟоуп, ҽааны зыргылара иаҿу аҿыц аадыртаанӡа. Уи аҭагылазаашьа иахҟьо рацәоуп, аха абри аҩыза ачымазара Аҟәа аԥсуа школ аҿгьы иҳамоуп. Уаҟагьы иахьа хәлаанӡа ашкол хәыҷқәа урылагылазаргьы ажәак ԥсышәала иуаҳауам. Ус иҟоуп шамахамзар агаҿа иаԥну ақалақьқәа рҿы иҟоу ҳашколқәа зегьы. Абри ауп ари ахәыҷы даанкылан сызиазҵаауа, абри ауп сызҵаарақәа ирыцыз ахьаа, абри ауп уи аԥсшәала аҷҷаҳәа аҭак ансиҭа, адунеи азна сзеигәырӷьаз. Аха уи амацарала сгәы сзырҭынчуандаз…
Уажә абар ашкол адиректор Гьаргь Какалиа икабинет аҿы сахьтәоу. Дыҷкәыноуп. Рацәаӡак ҵуам уи, анџьныр Валико Џьапуа зны зхыбра иргылаз, Цандрыԥшьтәи аԥсуа школ-интернат далгеижьҭеи. Абарҭ уажә абас реиқәшәарагьы символтә ҵакык аманы сназхәыцит…
Гьаргьи сареи уажәараанӡагьы ҳаибадыруан. Уи акырынтә, Пицунда арҿиаратә Ҩны аҿы саныҟоу, са сҿы днеихьеит. Игәҭыхақәа здыруеит. Сгәы иахәоит зегь ззеиԥшу дахьреиуам, ихаҭа абас дқәыԥшны, ихәыцшьа ахьҟәыӷоу, амилаҭтә зҵаара хьаас иахьимоу…
Арҵаҩцәеи иареи ирзеиԥшны ирымоу икабинет ҭшәа хәыҷ аҿы сахьтәоу ҿыц сизыӡырҩуеит, уажә ииҳәо еиҳа изырҵабыргуа схаҭагьы лабҿаба салаԥшуеит.
Иҟалоит ашкол наҟ-наҟ даҽа директорк даиур, аха са саниацәажәо аамҭазы, иара иоуп араҟа зегь раԥхьа иргыланы иаԥшәымоу (ари сҩымҭа акьыԥхь иазҳархионаҵы, ҵабыргны, ҿыц иаадыртыз Пицундатәи аԥсуа школ директорс дахадыргылеит Борис Кьахьыр-иԥа, Гьаргь Какалиа ахәылԥазтәи ашкол ахь диасит).
– Абри иубо ашкол неизакны Пицундатәи аҩбатәи аурыс школ ауп. Абраҟа шықәсык уажә аԥхьанӡа аурыс сектор иадын аԥсуа сектор. Уажә, аиҳабыра рымчала ихарҭәаам Пицундатәи абжьаратә школ №1 ахьӡны, хаз аԥсуа школ аадыртит. Сара, 1979 шықәса рзы, Аҟәатәи арҵаҩратә институт афилологиатә факультет саналга, рҵаҩыс абри Пицундатәи аурыс школаҿ иҟаз аԥсуа сектор ахь саарышьҭит. Абраҟа сызҿыԥшыша арҵаҩцәа бзиақәа сықәшәеит, зегь раԥхьаӡа иргылангьы, аҵара аҟәша аиҳабы Светлана Мас-иԥҳа Ҭар-ԥҳа, – аамҭа шицәмаҷугьы, Гьаргь иҭахуп, иааркьаҿӡаны акәзаргьы, рышколтә ԥсҭазаара маҷк аханытә снагәылаихалар. – Ус сшыҟаз, аԥсуа школ анаадырт, уи напхгара азызурц сыдырҵеит. Мап сзымкит… Ҳашкол қәыԥшуп, ҳколлектив қәыԥшуп, сара сакәзаргьы иудыруа соуп, – дааԥышәарччеит Гьаргь, нас инациҵеит: – Ашкол авторитет анаиуа акадр бзиа аныҟоу ауп. Убри апроблема ҳамоуп макьана. Изҭоу рҵара ианалгалак, хықәкыла арҵаҩцәа бзиақәа ҳзаарышьҭыргьы, иахьааиуа иаангылаӡом, избанзар аҽҭаҩырҭа роуам, нхарҭа-нҵырҭала ирзеиқәыршәом. Арҵаҩ изанааҭ змоу аҭыԥантәи акадрқәа иреиуоу урацәажәар – ашколаҿ аусура рҭахым, – зегь  акурорт аҩнуҵҟоуп амаҵурақәа иахьрышьҭоу… Уажә ааигәанӡа аҵара аҟәша аиҳабы дсымаӡамызт, аҩбагьы сара еиласыгӡон. Уажә уи Светлана Ҳагәышь-ԥҳа лнапы  ианаҳҵеит. Дырҵаҩ бзиоуп, лус баҩхатәрыла дазнеиуеит. Ашкол аҿы аматематика иаҵанакуа жәдыруеит, убригьы арҵаҩы дҳамаӡамызт. Марина Ҵахнакиа-ԥҳа ҳлыҳәаны  Адлерынтә дааҳгеит. Зеиӷьыҟам рҵаҩуп. Маиҟәаԥтәи арҵаҩратә институт далгеит. Даара уаҩ дзықәгыӷша дреиуоуп алагарҭатә классқәа рырҵаҩы Нелли Ҷан-ԥҳа. Абас аӡәа-ӡәала арҵаҩцәа бзиақәа рыдкылара ҳаҿуп, аха макьана урҭ рыла ҳмаџьаноуп. Акыс ҳашкол уажәоуп ашьапы ианықәгыло, ас еиԥш зыкәша-мыкәша акурорт ду ыҟоу ашкол аҿы ахәыҷқәа ишахәҭоу адыррагьы, алеишәагьы рыманы рааӡара мариам. Уи зегьы ирылшом. Абраҟа иҟоуп даҽа проблемакгьы, ахацәа иреиуоу арҵаҩцәа шамахаӡак акәымзар ашкол ахь усура уаҩ дааиуам, урҭ аӡы ҭира иалагозаргьы,еиҳа ԥарак ахьдырҳаша иашьҭоуп …
Ҳашкол қәыԥшаҿы уажәазы шәи ҩажәи жәиԥшьҩык аԥсуа хәыҷқәа аҵара рҵоит. Ахәбатәи акласс ауп макьана аиҳабыратә класс ҳәа иҳамоу. Ишудыруа аиԥш, сара соуп аԥсуа бызшәеи алитературеи дзырҵо. Убри аҟнытә ахатәы бызшәа аҭагылазаашьа сара сеиԥш аӡәгьы ибарҭаӡам. Абраҟоуп зегь реиҳа ашәарҭа ахьыҟоу, зегь реиҳагьы ауадаҩрақәа ахьуԥыло, избанзар, ауаҩы аматематика, ахьимиа уҳәа иага иӷәӷәаны иҵаргьы, ихатәы бызшәа анизымдыр дуаҩы бжахоит, имилаҭ культура дацәҟьалоит. Уи аҵара иҳарҵеит, дҳааӡеит ҳәа дузыԥхьаӡом. Ашкол аҿы аҵара зҵогьы, раԥхьаӡакәны иаауагьы аԥсшәазы даара иԥсыҽуп. Акы, аурыс школи ҳареи хыбрак аҵаҟа ҳазлаҟоу ала, ӷәӷәала аинырра рымоуп. Аурыс хәыҷқәа аԥсшәа рызҵаӡом, аԥсуа  хәыҷқәа ракәзар аурыс бызшәа агәынкылара еиҳа ирзымариоуп, иаразнак уахь иианагоит. Ҩбагьы, изааӡарызеи, аҭаацәарақәа рҿгьы аԥсышәала ицәажәом, ахьаԥарч зхылҵыз иахыччон ҳәа, зхатәы бызшәа атәазымбогьы маҷҩым. Абарҭқәа анеицылалак – аԥсуа бызшәеи алитературеи рырҵаҩы иҭагылазаашьа цәгьа иуадаҩхоит. Егьырҭ аурокқәа рҿы сааҭк арҵаҩ иҭеикӡо араҟа ҩ-сааҭкгьы рылагӡара алшом, абызшәа ҽеила ианырмаҳауа, рҿаҿы ианымааиуа, рхы аҭагаларагьы уадаҩуп…
Абас еиԥш иҟоу аманшәаламрақәа раԥыхразы акраҵанакуаны ҳахәаԥшуеит аҭаацәаратә уаажәларреи ашколи наҟ-ааҟ реимадара, реицхыраара. Апартиа ақалақьтә комитети ақалақьтә ҵара аҟәшеи рыцхыраарала уажә уи арӷәӷәара ҳазықәԥоит. Уажә аабыкьа акурорт Пицунда апансионатқәа реидҵа анапхгареи ҳареи ҳаилахәны акультура Аҩнаҿы аизара ду мҩаԥаагеит. Абраҟа акурорт аҿы аус зуа рхәыҷқәа аҵара шырҵо, иҟоу аҭагылазаашьа уадаҩ аԥыхразы зегь рыжәҩахыр шеибырҭаша далацәажәеит акурорт апартком амаӡаныҟәгаҩ Михаил Бигәаа, саргьы ашкол адиректорк иаҳасабала иаахтны исҳәеит сгәынамӡарақәа, ицәажәеит аҭаацәа иреиуоу аӡәымкәа-ҩыџьамкәа. Аизара иаанарԥшит зегь ҳхьаа ак шакәу – зегь раԥхьа иргыланы ухатәы бызшәа амырӡра, иреиӷьӡоу аԥсуа ҟазшьа-цәаҩақәа иахьеи-уахеи изызҳауа ахәыҷқәа рылааӡара, абри аус ԥшьа ду аҿы иаҳԥырхагоу аӡә дҟаларгьы ҳашиқәӡбалаша. 
Изҿу аргылара изахьӡар, ҽааны сентиабр азы ашкол ахыбра ҿыц ахь ҳаиасуеит. Абри ауп уажә зегь гәҭыхас иҳамоу. Апартиеи аиҳабыреи абри аиԥш ашкол ҟаимаҭ анҳаздыргыла, ҳаргьы уи иаԥсоу уааны ҳаҩналароуп. Акультура Аҩны аҿы аҭаацәеи ҳареи ҳаицәажәара аиҳарак абри ахырхарҭагьы аман. Зегь ҳаицхыраароуп, аӡә имацара егьилшом…
Зыӡбахә сҳәаз арҵаҩцәа бзиақәа шҳамоу еиԥш, ҳашкол аҿы Лиана Ебжьноу, Нона Ҵәыџь-ԥҳа, Ахра Аџьба, Ҭемыр Аҩӡба уҳәа жәаҩык рҟынӡа ибзиаӡаны аҵара зҵо аҵаҩцәагьы ыҟоуп. Ахатәы бызшәа аганахьала иагьа ихьысҳазаргьы, имаҷҩым еиҿкаан иҳамоу аԥсуа литературатә кружок гәык-ԥсыкала зхы алазырхәуа. Иҟоуп ажәеинраалақәа зыҩуагьы. Уи еиҳа ирыцааиуеит Леила Цымцым-ԥҳа, Ирма Ҵкәиа-ԥҳа, Аслан Агрба, Нона Ҵәыџь-ԥҳа, Олиа Агр-ԥҳа уҳәа егьырҭгьы. Иреиӷьу арҭ рҩымҭақәа дара рнапала иҭрыжьуа аҭӡыгазеҭ «Акалам ҿа» ианаҳҵоит…
Абас акакала ашьаҿеихгара ҳаҿуп, агәрагьы згоит, ишырҳәо аиԥш, ҳара ҳазҽеихар ҳашколгьы шҽеихо. Ҳара ҳакәзаргьы мҽеихашьа ҳамаӡам….

II

Пицунда ҩ-хәыҷ баҳчак ыҟоуп. Руак «Амцабз» ахьӡуп, шәиҩынҩажәижәаҩык аԥсуа хәыҷқәа еиднакылоит. Ахәыҷ баҳча еиҳабыс дамоуп, арсент Киут саниҿцәажәоз дыззыгәдуны зыӡбахә сеиҳәахьаз иреиуоу, Галина Ҭаниа-ԥҳа. Ааӡаҩцәас иҟоуп Анна Амԥар-ԥҳа, Заира Гәын-ԥҳа, Иулиа Ҭар-ԥҳа, Фатима Киут, Ирина Қаԥшь-ԥҳа, Заира Барцыц-ԥҳа.
Сылзыӡырҩуеит ахәыҷ баҳча аиҳабы Галина Ҭаниа-ԥҳа:  
– Ҳхәыҷ баҳча уажә аремонт иқәгылоуп. Убри аҟнытә маҷк лабҿаба иуҳарбартә иҟам, аха ҳаҭоумҵан. Уара аиҳарак узызҿлымҳау ҳалацәажәозар, иҳәатәуп ахәыҷ баҳчахь иааргоахәыҷқәа есааира рхыԥхьаӡара ишацло. Амала, иаҳӡар акгьы иаԥсам, урҭ реиҳараҩӡак рхатәы бызшәа рыздырӡом. Ҩышықәса анырхыҵуа иҳадҳкылоит. Рҭаацәа «абааԥс аԥсшәа дшәырҵа» рҳәахуеит. Дара урыхәаԥшыр – аҩны аԥсышәала ирацәажәаӡом. Ҳара ҳхала ҳхы ҳаԥырхагоуп, аӡәымзар аӡәгьы даҳԥырхагаӡам. Зхәыҷы ацәажәара даналаго инаркны зхатәы бызшәа измырҵаз иаҟара зхы иаӷоу аӡәыр дыҟоума!
Ахәыҷ баҳчаҿ зегь раԥхьа иргыланы ахәыҷы дааӡатәуп, ашколқәра даҵанакуа дҟалаанӡа ииҵаша зегь абраҟа иҳрҵароуп. Абызшәа апроблема змам ахәыҷ баҳчақәа ирыбаргуи. Ҳара ҳпроблемақәа убри реиҳаны иааҳҿагылоит – аԥсуа хәыҷы иан лгәыԥҳәыхш иадкыланы иҟырҟы зырхәыхәшаз ихатәы бызшәа ирҵатәны дааҳампыҵахоит. Змилаҭ уаҵәтәи рԥеиԥш иазхәыцуа ари мап ацәызкуа уаҩ дыҟам, аха шәара шәазхәыц, ианаамҭоу ԥсышәа змаҳаз ахәыҷы аԥсшәа ирҵара заҟа иуадаҩу. Уи анаҩс дахьынҭыҵуа, нас иҩны дахьнеиуа уи аҭагылазаашьа аныҟала. Аԥсыӡ ӡыда изыӡсом…
Насгьы аҳасабра, асахьаҭыхраз уҳәа, ахәыҷ баҳчаҿ хатәы бызшәала ҳхы иаҳархәаша рҵага шәҟәы ҳәа егьыҟам. Ҳхала џьара ак ҳаԥшаагәышьоит, ажәеинраалақәа, ажәабжьқәа ҳхала иалҳхуеит, аха иманшәалам, ахәыҷқәа рҿаҿы иааиуам. Цәгьа ҳус уадаҩуп убри аганахьалагьы…
Ҳара ҳзыхьӡаны иҳарҵаз ихатәы бызшәа иман ауп аԥсуа хәыҷы аԥсуа школ ахь дышнеиуа. Ауаҩы ихатәы бызшәа ашьҭкаараҿы аԥсуа ан ажәытәан илымаз аҵак ду иахьа иӡырц иаҿуп. Дара анацәа бжеиҳараҩыкгьы аҽраԥшра иашьҭоуп акәымзар, рхәыҷқәа бызшәас ирҿало агәхьаагьы ркым. Ан дзеиԥшроу ауп аԥҳагьы дзеиԥшрахо рҳәоит, даара уаҩ дзыцәшәаша аҟазшьа бааԥсқәагьы ҵысуа иалагеит. Аԥсуа ҳәсахәыҷқәа бжеиҳараҩык хаҵа ицаанӡа рхы ахәрыбӷьыц икылхны ирызныҟәгом. Ус иҟоу анра лылҵуам, уаҵәтәи ҳԥеиԥш азы ҳзықәгәыӷша ауаа лзааӡом. Ара иагаҩ ԥсшьара иаауеит, урҭ зегь уаҩ дырҿыԥшыр ауама, аԥсуа иҟазшьа, иҵас, иҽеилаҳәашьа зынӡа ихазуп. Уи ззеилымкаауа ахҭыԥшшақәа маҷҩым. Бжа-рҽырҟьантазны зегь ныҟәозар, аҭаҭын иахозар, арыжәтә ржәуазар, ахацәа ирыцкәашозар – ҳара ҳзеицәада ҳәа даргьы убри рҽазыркуеит, нас аҵыхәтәан, алашәага ихәыладыркәыкәыз ашәишәи еиԥш, хгарҭа рмоуа иаақәхоит…
Мацқьа-шьацқьа, иҟәба-ҟәшәо, мыцхә зхы пату ақәҵан иҟоу ҳаӡӷабцәа даҽа шьоукыхгьы, насыԥ рымаӡамкәа, раамҭа цоит. Урҭ рхала изаҵәӡа рмаҵура аганахьала ироуз руада заҵәқәа ирыҩнаҟәыҟәуп. Избанзар, лахьынҵала анцәа изаҭәеишьашаз ҳарԥарцәа рыблақәа хкны даҽа ҳәсақәак ирышьҭоуп…
Ауаҩы данхәыҷу иибо ауп игәникыло. Даҽаӡә иааӡашьа еиԥшымызт аԥсуа жәытәӡа аахыс ихәыҷааӡашьа. Уи ажәала аҵкыс хымҩаԥгашьала ихшаз иреиӷьӡоу ауаҩытәыҩсатә ҟазшьақәа илаиааӡон…
Иахьа акурорт иаҳнаҭаз ҳҭагылазаашьа злаҟоу ала, дасу ихәыҷы иааӡара ҳалагаанӡа, ихаҭа ихы дазымхәыцыр ада ԥсыхәажәла ҳаман ҳәа ҳаҟаӡам…  

III

Анцәаиҳәарҭа ныхабааш уахьнаҩсҵәҟьо иаасԥылаз аԥсыуа хаҵак: – Саҭамыз, Лӡааҟа ицо амҩа иарбану?
– Лӡааҟа уҳәоу! – иааџеишьеит иара, уабатәи аԥсыуоу Лӡааҟа амҩа ззымдыруа ҳәа аанаго: – ҳахьгылоугь Лӡаауп, аха, – нациҵеит, – хықәкыла уара узышьҭоу ақыҭа акәхап.
– Ааи, ақыҭа.
– Ақыҭа акәзаргьы, ара оумак бжьам, автобусла уцар ауеит, шьапыла улеиргьы азамана… Аа, абас уцоит, – сынхьаирԥшын, сызлацашаз амҩа насирбеит.
– Иҭабуп, – сҳәан, ашьшьыҳәа уахь сҿынасхеит, дызсыруадаҩзеи ҳәа маҷкгьы схы гәыбӷан насҭеит. Лӡаа зныкаҟара сымнеицкәа сыҟамызт, аха азныказ сызлацоз амҩа цқьа исгәаламшәеит. Ҵабыргынгьы, иара ақыҭа ага иаԥну егьырҭ ҳқыҭақәа реиԥш рацәак уаҩы иҿархарсҭам, зынӡа ԥхьакырҭак иамоуп – Лӡаа ҳәа иарҭаз ахьӡ арҵабыргырц аҭахушәа…
Аԥсны усгьы қыҭа бааԥс ыҟаӡам, ак убар – егьи ухашҭуа, дасу ҿык-бзык иазымҳәо дара рыԥшӡара рымоуп. Усоуп Лӡаа шыҟоугьы: аҩада харантә зыхрақәа ӷьазӷьазуа иааԥшуа ашьхақәа, арирахь иара ақыҭа ахаҭа ахьынеимоу дгьыл кашьшьыраны, шәаԥыџьаԥ бӷьы-иаҵәараны, амшынгьы дук хара ишыҟам аауныруа… Ҩбан еихагылоу, иара убас еиҳа илаҟәу аҩнқәа зҭубаауа амӡырхақәа ԥшӡакәакәараӡа, аҵеџьқәа, агәашәқәа… Агәашәқәа раԥхьа аҷандарҵлақәа, урҭ рымҵан – арымӡ-тәарҭақәа. Имшәа-имырҳа, икәаԥ-кәаԥуа иныҟәо аҳәыҳәқәа, абаӷырқәа…
Азныказ угәы иаанагап араҟа ҵабыргынгьы кашшыроуп, инеиужьны ԥсшьарҭоуп ҳәа, избанзар иара аԥсабара ахаҭа убасҟак изҩыдоуп, убасҟак иҭынчҳаҳараӡа иҟоуп. Аха, ишырҳәо еиԥш, асҟак иахьҭынчроугьы еиҳагьы иҭынчраӡам, иҟоуп араҟа «Кьараз» ахьӡ зхыу аколнхара, ауаа нхоит-инҵуеит, еилашуеит аԥсҭазаара…
Сара уажә хықәкыла арахь амҩа сзықәу – ақыҭа қыҭан иҟазҵо, ԥхьаҟатәи ҳгәыӷырҭақәа иреиҳау ахәышҭаара – ашкол аҿы снеины, уаҟагьы ирыгу-ирыбзоу снарылаԥшырцоуп.  Издыруеит уныдыххыланы мацара аԥсҭазаара аилкаара шамуа, аха уеизгьы, бла иабо хы иаԥсоуп рҳәоит, хаҭала снеины снарыҿцәажәар, сыблала избар, аҽакы ҳаҟәыҵып, схатә гәаанагарак смоури, схатә лкаакгьы ҟасымҵари…
Ақыҭа иагәуп ззуҳәаша, аха адәқьан анаҩс, шамахамзар  усҳәарҭак еиԥшнушьалашаз хыбрак зқәумбаауаз аҭыԥ аҿы саннеи сааҭгылеит, дук мырҵыкәангьы хәыҷы-шьҭыбжьқәак аасаҳаит. Иаразнак издырит хықәкыла сзышьҭоу ашкол дук набжьамкәа абра џьара ишыҟоу. Ҵабыргынгьы, арымарахь сахьынхьаԥшыз – абар ашкол ашҭа, ашкол ахыбра…
Уажә асҟак ааигәа санааи, амҩахыҵра сзымгәыӷьуа саалак-ҩакит; схала схы иадысҵаз анаҩс напынҵа сымам, сааит, аха сыззааз ҳәа ирасҳәозеи, иудыруеи сырзеилымкаар, дпоетзар, дпоетыз, изакәызеи, мшәан, дҵаа-ԥшаауа дызҳалоу ҳәа агәаанагара роур? Мап, егьырахь сахьнеихьоу ус гәынамӡара уаҩ ихы-иҿы ианысымбаалеит, еиҳагьы исеигәырӷьеит. Егьзаҭахузеи нас, ҳхала иҟаҳҵашагьы хыхьынтә напыҵаны ианҳауа ҳәа азыԥшра, иагьанбыкәу ашәҟәуҩҩы абрахь сцару-сымцару, абри зыҩру-измыҩру ҳәа дҵааны икалам анышьҭихуаз. Еимгеимцарак абри ааидысхәыцлеит, нас схы-сгәы назҭаҵаны, ахаан сшьапы зықәсмыргылац Лӡаа рышкол ашҭа сынҭалеит.
Сназҭалаз агәашәи ашкол амардуани ихәхәаӡа ирыбжьгоу абетон-мҩа нымҩахыҵ-аамҩахыҵ ашьацраҿ ихәмаруа ахәыҷқәа сахьырзыӡырҩуа шьоукы ирҳәо ԥсышәоуп, шьоук ирҳәо аԥсышәаӡам. Ус анакәха, егьырахь иҟоу аҭагылазаашьоуп ари ажәытәӡатә аԥсуа қыҭаҿгьы иҟалаз. Зегь раԥхьаӡа игәасҭазгьы: ашкол зыҩноу ахыбра даараӡа анапы агуп, ицәыжәжәа-цәыԥԥы игылоуп, иахьа акырџьара абыргцәа рымацара зыххалаз ҳаҩны-ҳгәарақәа ааугәаланаршәоит…
Ашәхымс сынхыҵуеит – уирахьгьы уи ауп ианыԥшуа. Арҵаҩцәа руада сныҩналоит, араҟа ихәхәаӡа игылоу астол иахатәоуп хҩы-ԥшьҩы арҵаҩцәа, урҭ ртетрадқәа, ркласстә журналқәа рымҵаҵаны, рхы ақәырԥс, аҵәҵәа шааҟалалак рурокқәа рахь ишындәықәлара аҽырхиара иаҿын. Урҭгьы, саҭамыз аха, еибакәеибарак рныԥшуазшәа сгәы иааснаҭеит. Срызгәамҭо ус минуҭк сгылан, нас сырԥырхагамхап ӡбаны, сышьҭахьҟа сеиҭандәылҵит…
– Адиректор икабинет ахьыҟоу соуҳәондаз? – сиазҵааит акоридор аҿы ҵаҩык даанкыланы.
– Адиректору… аа, абан иара дахьааиуа, – сынхьаирԥшит. Уи данааҳадгыла аԥсшәа наиасҳәан, схы ааисырдырит. Уааи арахь иҳәан, ҳҩыџьагьы ҳаиманы ҳҿааҳхеит, аԥхьан сзыҩналахьаз арҵаҩцәа руада ҳааҩналеит. Аԥхьан избаз арҵаҩцәа уажә сара издыруаз даҽа ҩыџьагьы рыцлахьан – уи Палина Ашә-ԥҳаи Нугзар Киути роуп. Урҭ сшырбаз еиԥш инасылаҵәан аԥсшәа сарҳәеит, егьырҭгьы сааддырдырит. Аҵәҵәа шааҟалазеиԥш, арҵаҩцәа ндәылибаҳәеит, Палинагьы саҭамыз, умыццакын, нас ҳаибабахуеит лҳәан, лжурнал аашьҭыхны лурок ахь дааццакит. Ҳхәыҷқәаны Џьгьардатәи ашкол еицҭалаз, иагьеицалгаз Ԥачу (ус лаҳҳәон) уажә абас дырҵаҩха дахьызбаз гәахәас иаасоуит. Иубартә иҟан уи ашкол данҭазгьы лҟәыбҷашьала, лҩызцәа хәыҷқәа рыгәцаракышьала наҟ-наҟ дырҵаҩхарц шалшоз. Уажә ара Пицунда сахьааизгьы лыӡбахә бзиан исаҳаит, Арсент Киут саниҿцәажәоз Аҟәа арҵаҩратә институт аҿы факультетк исыцалгаз, абрахь усура исыцааз аӡӷабцәа ҳәа дызхыҽхәоз дреиуоуп. Иара иоуп исазҳәазгьы уажә лара арҵаҩра еиӷьашьаны Лӡаа ашкол ахь усура дшиасхьазгьы…
– Ара ҳаицәажәап сгәахәын аха, – иҳәоит ашкол адиректор, - уаала са скабинет ахь. 
Ҳаиҭаадәылҵуеит. Аҩнуҵҟатәи амардуан ала аҩбатәи аихагылахь ҳаҩхалоит. Ҳназыҩналаз адиректор икабинетгьы акыр анапы агуп, ирацәоуп анаҟа-араҟа еилагылоу арҵагатә маругақәа, хар-бӷьар астол иқәу ашәҟәқәа, ақьаадқәа…
– Ҳаҭшәоуп даара, – даацәажәоит адиректор, – ауадақәа ҳазхом, скабинетгьы абас иҟоу зегь ҩнаҳмаргылар ауам…
Ҳнеибартәоит. Избоит уи акыр иааԥсара шиныԥшуа, ҵабыргны напхгара ззиуа ашкол «ҭымҭшәарак»  ибжьаханы ишыҟоу…
– Ажәытәан ари ашкол хыбражәк аҿы иҟан, – дсацәажәоит уи ҭынч-ҭынч, – «церковно-приходскаиа» ҳәа иашьҭан. Ареволиуционер Алексеи Агрба убра аҵара иҵон, ашәҟәыҩҩы Миха Гочуагьы уи дҭан, иашьа Ноигьы уа далгеит. Ари уажә иубо ахыбра сара схаан аколнхара иаргылт. Уиижьҭеи анбатәиу, иажәит, иахьа иҟоу ашколтә реформа ала, амалахазгьы иҳазхом, арҭбаара аҭахуп. Ахәыҷқәа акино зладҳарбаша акинопроектор заманагьы ҳамоуп, аха ари уԥши, иахьҳаргыло ҳамам, абра еиԥхыҟәҟәа еилагылоуп. Маҭәар-цыԥхьаӡа акабинетқәа ҳамазароуп, аха иабаҟаҳҵо. Арҵаҩы ҟаимаҭ Антонина Гәбаз-ԥҳа абиологиазы акабинет бзиа еиҿылкааит, аха аҭыԥ лымам, физиказы акабинет ҟаиҵеит арҵаҩы Ваган Хамалиан, аха убригьы ауада ҽеи имам, аԥсуа бызшәеи алитературеи ирызку акласс-кабинет ҳамоуп, аха убригьы иҵегьы еиӷьзар акәын. Ҳбиблиотека ҳара ишаҳҭахыҵәҟьоу иҟам. Арҵаҩцәа Валентина Багаҭуриа, Мимоза Еныкь-ԥҳа, Нугзар Киут рхатәы бызшәеи рлитературеи ирылшо агрыжьыр рҭахым, аха изааӡари, аҽҟьарҭа ҽеила ирымам… Маҭәар-цыԥхьаӡа абас акласс-кабинетқәа реиҿкара ҳашьҭоуп, аха ҳгәаҳәареи ҳҭагылазаашьақәеи ааибуам… Иара иҳамоу ауадақәагьы ахәыҷқәа аҵара ахьырҵаша акласс азы акы иаԥсам, аӡын мҿылоуп ишҳарԥхо, ҭагалан ҳанынӷыҵалалак амҿы абааҳгари ҳәа ахәыцра ҳалагоит, аӡын ахәыҷқәа ҳцәылаҳәеит, дара арҵаҩцәагьы рнапы хшәаауа иддырҵагәышьои. Зегь реиҳа ипроблемогьы – ахәыҷқәа рыкрыфарҭа ҳамам, абри амҩа нымҩахыҵ адәқьанаҿ инеины ача аахәаны, абра илатәаны акрырфоит, аӡыҵәҟьагьы ҳамаӡамызт, ахәыҷқәеи ҳареи ҳаицхыраан иҟаҳҵеит, рырҵаҩцәеи дареи роуп аӡымҩангагақәа шьҭазҵаз. Аколнхара излаажуаз атрактор ҳнаҭеит аҟароуп…
Сизыӡырҩуеит ҩажәа шықәса раахыс ашкол адиректорс абраҟа аус зуа, аҿар рааӡараҿы ирацәаны аџьабаа збахьоу Сократ Ҭаҷ-иԥа Аҩӡба. Избоит иааркьаҿ-ркьаҿны дызлацәажәо зегьы шхьаау, ишымчымхароу, иажәақәа сныруеит, абраҟа аҵара зҵо ахәыҷқәа рахь рыцҳашьарак сгәаҿы иҿыхоит, ишԥыкәу, иахьатәи ҳаамҭаха абри аҩыза аҭагылазаашьа шроуз ҳәа гәыԥжәаракгьы снамҽханакит. Избоит, аҵла џар-џар ахьгылоу ашәшьыра иҵахаз аҵиаа аиԥш, акурорт ду авараҿ ари ашкол хлаԥшра амамкәа ишаанхаз, ишҭынхадахаз…
– Абарҭ ишәҳәақәо реиӷьтәразы уаҳа цхыраарак аашәмоуӡеи?
– Ашкол ахыбра ҿыц апроекти асметеи ҟаҵаны иҟоижьҭеи хә-шықәса инареиҳаны иҵуеит, аха изхәарҭагәышьои, иахьа уажәраанӡа аргылара изаламгацт. Ма иҟоу инацҵаны акапиталтә ремонт азузар иҳабаргәызи, акательниа ҳамоуп аҽакуп… уахьгьы ҳаҟамкәа, арахьгьы ҳаиуамкәа ҳаанхеит. Аабыкьа апартиа аизараҿы абри ҳзықәшәаз аӡбахә цәырганы, ҳапротоколқәа ирнаҳҵо аус аҿы инаҳагӡом анысҳәа, хар шәымаӡам, анкьа  ҳажәцәеимаақәа ҳашьаҵан ҳныҟәон ҳәа аҭак сызҭақәазгьы ыҟоуп. Арҵаҩцәа ҳаизара дуқәа рҿгьы акырынтә ҳхы ҳахашшаахьеит, аха макьана лҵшәа аабом. Аҵара аминистрраҿы ашкол иҭоу иага рхыԥхьаӡара маҷзаргьы еиқәырхатәуп ҳәа агәаанагара рымоуп, аха уи мацара азхом, ацхыраара ҳаргәаҟуеит…
– Хыԥхьаӡарала шаҟаҩ ҭада ашкол?
 – 120-ҩык. Урҭ рахьтә 95-ҩык, 100-ҩык раҟара аԥсуаауп, егьырҭ аурысқәа, ашәамахьқәа уҳәа еилаԥсоуп. 
Адиректори сареи ҳшеицәажәо дааҳахҭыгәлоит ашкол аҵара аҟәша аиҳабы Леонид Ҭарба.
– Актәи акласс аҿы иҟоу фҩык роуп, – игәы хьаауа ҳаицәажәара ихы налаирхәуеит уигьы. – Рхыԥхьаӡара ахьмаҷу азы ахԥатәии аԥшьбатәии еилаҳартәоит.  Сентиабр азы акәзар ҿыц ашкол ахь иааиуа зынӡа имаҷыҩхеит.
– Изыхҟьои убри?
– Акы, аӡәык-ҩыџьак иреиҳаны ҭаацәарацыԥхьаӡа ахшара рааӡом. Ҩбагьы, ақыҭа иалҵны ицо рацәаҩхеит. Аррантә иааз ҳаҷкәынцәа аҳәса аазгаша ыҟоуп, аха акурорт ишадԥшыло рхатә ҭаацәарақәа аԥымҵаӡакәа иаанхоит…
– Ахәыҷ баҳча шәымоума шәқыҭан?
– Мап, ахәыҷ баҳча ҳамаӡам. Пицундаҟа иганы ахәыҷ баҳчақәа ирырҭоит, убригьы ӷәӷәала иаҳԥырхагоуп, избанзар, уахь иргаз ахәыҷы дышнеи-шнеиуа уахь ашкол дҭарҵоит, арахь дхынҳәӡом…
– Ақыҭа иааӡои акурорт иааӡои уаҩышьала еиԥшхома, аха уи ззеилымкаауа аҭаацәарақәа рацәахеит…
– Аҩажәатәи, аҩажәижәабатәи ашықәсқәа рзы акәын ҩ-класск еилартәаны рҵаҩык ианаирԥхьоз… Исаҳаз даара иџьашьатәуп, – сеиҭаназыхынҳәит аԥхьан исарҳәаз. – Ас ала ахәыҷқәа акыр рызҵозма…
– Усҟан арҵаҩцәа азхаӡомызт, уажә изыхҟьо еиҳа еицәоуп:  ашколгьы ҳарҭ арҵаҩцәагьы ҳзыҟоу ахәыҷқәа рзоуп, урҭ анымааи ҳара ҳаҟазаара зхәарҭагәышьои… Быжьҩык ахәыҷқәа ахьыҟоу хаз классны иҟауҵар ауеит, аха макьана аклассқәа реилартәара ҳшаҿыц ҳаҿуп…
– Адгьыл ахьчашәроу ауп аҽаҩра ахьымарымажахо, ҳҭагылазаашьақәа маншәалахар, ҳқыҭа анапхгарагьы иҵегьгь иҳазхьаԥшыр, ауааԥсыра рхыԥхьаӡара иацлоит…
– Бзыԥан абжьаратәи ақырҭуа школ аҿгьы ахәыҷқәа рхыԥхьаӡара 160-ҩык ракәын иҟаз, аха ашкол бзиа рыздыргылеит, Колхида ҳәа иахьашьҭоугьы, аҵаҩцәа шмаҷҩызгьы, 1000-ҩуаак зкуа ашкол еихҳәа-еиҵҳәа рзыҟарҵеит, Алаҳаӡгьы убас зеиӷьаҭам ашкол рыздыргылеит. Ас, аспортзалқәа рзааргӡа, зегь рыла еиқәыршәаз ашколқәа ӷьазӷьазуа ианроу, акурорт иавҵымԥсаакәа, уаҟа есааира ахәыҷқәа рхыԥхьаӡарагьы иацло иалагеит.  Ҳра ҳхәыҷқәа ҳара ҳхарала еиҭымцәоушәа иаанхеит…
– Ахатәы бызшәа аганахь ала ишԥаҟоу?
– Ԥсыуа жәытә қыҭак аҿы абри зпроблемахарызи, аха даарак убри аганахьалагьы ҳманшәалам, иҟоуп зхатәы бызшәа ззыхьанҭахаз, урҭ аҩны ҽеила иддырҵом ауп иҟалаз. Ус зхатәы бызшәазы ихьысҳау Џь. Тапаӷәуа аурыс школқәа рҿы аҵара зҵо аԥсуа хәыҷқәа рзы еиқәиршәаз арҵага шәҟәалоуп ахатәы литература шыдҳарҵо, аха убрыгь рымч ақәхом…
– Акурорт аҟнытә арахь зыхшара аазго аӡәыр дыҟоума?
– Акурорт иаҳцәыбжьнахуеит ҳәа арахь ииазгақәоугьы аӡәык-ҩыџьак ҟало иалагеит. Уи уаҩ агәахәара инаҭоит. Ҵабыргны, ауаҩ иқыҭа гәакьа дшааӡо еиԥш даҽаџьара дазааӡом. Аџьа-ус рҵара аганахьала мацарагьы ақыҭа шаҟа аҵанакуазеи. Десҭынк адгьыл аколнхараҿ ирымаҳхын– ашколхәыҷқәа рымчала аӡахәа еиҭаҳан иҳааӡеит. Ҵыԥх ҩ-тоннак ажь аҳәынҭқарра иалаҳҵеит, убас ацитрус ҵиаақәа ахәыҷқәа рнапала еиҭарҳаит. Ари аџьа абзиабара днаркуеит. Убас ҵыԥх ашкол иалгаз Емзар Амԥар уажә аколнхараҿ атрактор дақәтәоуп, Инна Барцыц-ԥҳа афермаҿ аус луеит… Ари еиҳау «лабжьагажәа» абоуԥшаауеи…
– Ахәыҷқәа рааӡара иацназго акгьы шыҟам еилызкааз ақалақьгьы дыннакылом даҽакгьы. Ҿырԥшыс дааҳгозар, алагарҭатә классқәа рырҵаҩы Палина Ашә-ԥҳа акурорт аҿы аус луан, аха арахь дааит, арҵаҩра еиӷьалшьеит. Лхәыҷқәа ара иҭоуп. Аабыкьа ҳарҵаҩцәа рзы аколнхара иаргыдаз аҩн аҿы ауаҭахқәагьы лаҳҭеит…
– Аколнхара усҵәҟьагьы шәгәыгәҭанажьуамзаапеи…
– Иалшоны иҳагнажьуа ауп ҳгәы иалоу акәымзар, егьырахь ак ҳҳәо ҳаҟоума, уажә аклуб ҿыцгьы ҳзаадыртыр ҳәа агәыӷрақәа ҳамоуп…
– Уи даара иус бзиоуп.
– Иӡбахә уаҳахьазар ҟалап Оҭар Хәынҵариа, убри абра ҳашкол далгеит, уажә Гагра амузыкатә школ адиректорс аус иуеит, ихаҭагьы ашәа заманақәа аԥиҵоит, абаҩхатәра бзиа злоу уаҩуп. Шьоукы-шьоукы изааӡаз рыҩны ианаԥырҵлак нахыс агәхьаа шырымкуа аиԥш акәымкәа, лассы-лассы даҳҭаауеит, гәык-ԥсыкала иқыҭа гәакьа дацхраарц иҭахуп, иаадыртран иҟоу аклуб ҿыц аҿы аҩымаа, ахымаа, аԥхьарца уҳәа аԥсуа музыкатә инструментқәа рыла ишьақәгылоу ансамбль аиҿкаара дашьҭоуп. Уи анаҩс ҳашкол  дук мырҵыкәа Миха Гочуа ихьӡ ахылараны иҟоуп, убригьы иҳаднаҵо рацәоуп…
– Излазбо ала, зынӡагьы шәгәы каҳартә шәыҟам.
– Мап, ҳгәы каҳартә иауазеи.
– Ахатәы бызшәа аиқәырхароуп зегь раԥхьа игылоу…
– Ааи, уи еиҳау зҵаара ыҟаӡам. Ҳхы ҳарџьеит, аха уирахьгьы зынӡаскгьы ҳгәы ҳашьҭыртә ҳаҟам, зхатәы бызшәа зыԥс еиԥш бзиа избо, ажәеинраалақәа рыҩраҿы зыҽԥызшәо ахәыҷы заманақәа ҳамоуп. Иаҳҳәап , Елизавета Амԥар-ԥҳа, Есма Сабуа-ԥҳа, Гера Қәҭарба, Дима Кәарацхьелиа, Манана Қәҭарба уҳәа егьырҭгьы…
– Ирацәаҩхароуп урҭ.
– Уи ами ихьааҳго. Шәарҭгьы ҳгәыгәҭашәмыжьларц ҳшәыҳәоит. Ҳқыҭа Лӡаа ахьӡ ажәытә ҵак шамаз иахьа иамазар ҳҭахым, аганахь амалахазгьы ҳнымхакәа, аԥсҭазаара ахьеилашуа агәҭаҵәҟьа ҳалхәдаамхароуп…
Абри аамҭаз акыр-кырҳәа аҵәҵәабжьы аагоит, апарта ашәқәа реинҟьабжь аарацәахоит, дырҽегьых ахәыҷқәа ахьхьа-аџьџьаҳәа акоридор ҩыбжьдырҭәаауеит, еибархәмаруа ашкол ашҭа инықәлоит. Ҳарҭгьы ҳаицәажәара  «урок» убри ала иаахҳаркәшоит, аха уи нҵәара ақәӡам. Зегь иреиҳау рҵаҩыс иҳамоугы Аԥсҭазаароуп, уи иаҳнарбахьоу ҳхамыршҭыкәа, ҳхы ҳанҟәышлан ԥхьаҟа ҳнеилароуп…


АҬоурых Амузеи

Араҟа мыцхәы иуныруеит Пицунда адунеи иақәлоу ак шакәу. Акәша-мыкәша ицәырҟьа-цәырасуа аԥсшьаҩцәа ҵҩа шрымамгьы, арахьгьы уажәы-уажәы аекскурсиамҩаԥгаҩцәа ауаа рыцрыԥсса ишынҭалалогьы, изакә ҿаҳа-ҿымҭроузеи иҟоу! Заҟа маӡа адыруазеи ажәытәӡатәи анцәаиҳәарҭа хьыҵәцараха изықәгылоу адгьыл ԥшьа злаҭахкаау ажәытә баахкыра ду, заҟа маӡа адыруазеи иара анцәаиҳәарҭа, шәышықәсала шаҟаҩ рлакҭа иҭаԥшхьоузеи, заҟаҩ рлахьынҵа иахаанузеи…
Заҟа иҭынчроузеи, ҵабыргны, заҟа ииаҵәоузеи иара иахыкыу ажәҩан! Иҟалап оума зхыҵуа амзаша-ҵлақәеи иареи еигәныҩуазар, ҳара иаҳзеилымкааӡо маӡак иалацәажәозар, лаԥш ахьымнаӡо џьара рылаԥш еицынаӡозар…
– Раԥхьаӡа ара, иара анцәаиҳәарҭа аҩныҵҟа, Аԥсны налаҵан, Кавказ аахыҵзегьтәи  аҭоурыхтә баҟақәа рцәыргақәҵа ҟарҵон. Уаҟа ауарӷан аныҩнадыргыла арахь ҳаиаргеит – амонахца ркелиахь, – дсацәажәоит Пицунда аҭоурых музеи аиҳабы Заур Агрба. Уи Лӡаа диит, дааӡеит, иԥс еиԥш иԥсадгьыл бзиа ишибо иблақәа ирхубаалоит, ицәажәашьа ианыԥшуеит. Амонахцәа ркелиа ҳәа зыӡбахә иҳәаз саргьы  блала иааимыздеит, жәытәӡатә цәыҵаҟәыкыра-цәыҵахьшәашәаракгьы мыцхәы иаасныруеит. – Ҳмузеи зызкыҵәҟьоу, – иара иажәа наигӡоит, – Пицунда аҭоурых ауп, абри инадҳәаланы Аԥсны зегьы аҭоурых аӡбахә аӡыргароуп… Аҭоурыхтә-археологиатә ҳәоуп иара ҳшашьҭоу, аха еиҳарак изызкыҵәҟьоу археологиоуп… Ус ауп иара араҟа аиышьа шыҟалазгьы. 1952 шықәсазы, сара схаҭа сызлахәыз, археологиатә ԥшаарақәа мҩаԥысит Пицунда адгьыл ҿацә иахьаҵанакуа. Абраҟа, абри ажәытә нцәаиҳәарҭа акәша-мыкәша, нас ажәытәӡатә еиланхарҭақәа рҿы еиуеиԥшым аԥшаахқәа адгьыл аҵахьтә иҳамԥыхьашәеит. Ҷыдала ихьшәоу абжьаратәи ашәышықәсақәа ирыҵанакуа ақьырсиантә нцәаиҳәарҭа зықәгылоу адгьыл аҿы иаабеит ирацәаны аԥсыжырҭақәа. Иааҳарԥшыз акуба-саркофаг, нас амармалташь коллонақәеи урҭ рҭаргыларҭақәеи – ҳмузеи аҿы иреиӷьӡоу експонатқәоуп. Анцәаиҳәарҭаҿ, нас абааҭа аҩнуҵҟа имҩаԥгаз аекспедициа иаанарԥшит ссиршәа еилаҵоу ажәытә мозаика, аҽыкәабарҭа, ар рказарма, арыц ҵәахырҭа, нас арелигиеи, акульти, анхамҩеи ирыҵаркуаз еиуеиԥшым ахыбра-чыбрақәа, аҿаԥарақәа…
Ажәакала, ҳмузеи 1961 шықәса раахыс аус ауеит. Раԥхьа уи деиҳабын археолог Гьаргь Шамба, нас Матута Оҭырба, уи ишьҭахь Валико Лакоба. Уажә сара снапы иануп.
– Ҵарас узылгахьеи? – сиазҵааит Заур.
– Аҟәа арҵаҩратә институт аҭоурыхтә-филологиатә факультет салгеит, ашьҭахь Қарҭ Џьавахишвили ихьӡ зху аҭоурыхи, археологиеи,аетнографиеи ринститут аҿы аспирантура сҭалеит. Абраҟа инеиԥынкылан археологиатә ԥшаарақәа мҩаԥызгоз Аԥакиӡе инап аҵаҟа сыҟан…
Заур иажәа наимыгӡацакәа быргк дааҩналеит. Ҳҩеихаҵгылеит. Угәы иаанагырын уи абжьаратәи ашәышықәсқәа рҟнытә дааҵәҟьазшәа – ашьшьыҳәа ашә хьанҭа ду аартны иааҩналашьа убас иҟан…
– Мшыбзиақәа, дадраа, – ҿааиҭит иара, илабашьа еиларӷәӷәа икны дахьгылаз, сара еиҳа илаԥш аасыдырхаланы.
– Утәа, Нои, бзиала уаабеит… ари иаҳҭаху уаҩуп, Аҟәантә дааит, ҳнеицәажәақәап, – иҳәеит Заур, аҟәардә днахо, нас са сахь даахьаҳәын: – ари Нои Гочуа иоуп, – нациҵеит, – ашәҟәыҩҩ Михаил Гочуа иашьа гәакьа. Ҳмузеи анаадырт инаркны апенсиахь дцаанӡа екскурсиамҩаԥгаҩыс абра аус иуан…
Абырг ашьшьыҳәа днатәеит. Сара сеиҭанаихәаԥшит – уажә иаразнак даасгәалашәеит. Ԥасашәа зны Аҟәантә гәыԥҩык ашәҟәыҩҩцәа ҳааны, ауаажәлар алархәны, Пицунда акультура Аҩны аҿы ашәҟәыҩҩ-патриот Миха Гочуа диижьҭеи 70 шықәсхыҵра аназгәаҳҭоз дыҟан, дықәгылангьы иашьа изкыз игәалашәарақәа иҳәеит, ашьҭахь саси-ԥшәымеи жәпаҩык иара иҩныҟа – Лӡааҟа ҳамҩахигеит. Уаҩ игәы иҭыҵәарымызт уи иашҭа-игәара, инхашьа-нҵышьа, иԥшәмеи иареи рыпату қәҵашьа, ҳарҭ еицыз шаҟа ҵас-қьабз бзиала ҳрыдыркылаз…
Уажә схы гәыбӷан насҭеит азныказ дахьсзымдырыз. Рыҩны сышнеихьоу анысҳәа – иаргьы иблақәа ааихалашеит.
– Ҳажәит, дад, ушысзымдырыз умбои, – слакҭа ҩҭкааны днасыхәаԥшит, – ҳаи, дад, ԥсынҵра зауша…
– Ушԥажәи, Нои, абааду аиԥш ҳзықәгәыӷуа уара уоупеи,– гәадурала днаихлафит уи Заур.
– Саамҩахымҵыр сгәы иауам амзар, сара исылышәхи, дад, шьҭа, шәара шәоуп ҳзықәгәыӷуа, ҳҿар, мышрак ианиаша.
– Абарҭ ҳаиҳабацәа бзиақәа ишаҳдырбаз ала, ҳаԥсадгьыл Аԥсны аҭоурых мырхәанчакәа аиҭаҳәара ҳашьҭоуп, – иажәа анагӡара дналагеит Заур, – здырра бзиоу аекскурсиа амҩаԥгаҩцәа ҳамоуп…
– Аҭоурых уреицакыр ҟалом, дад, – иара дааиаанӡагьы уи ӡбахәыс ишҳамаз дырны, иажәа налеиҵеит Нои. – Досу рҭоурых дара ирымоуп, аӡә иҭоурых утәутәыр ауам, уара уҭоурыхгьы даҽаӡәы иумҭароуп…
– Ари аныха-ԥшьа зҵанакуа аамҭазы, ишудыруа, Аԥсны ари аҿацәк инхоз абазгаа ҳәа ирышьҭан, – деиҭаналагеит Заур, иааԥыҵәа-ԥыҵәҵәаны аҭоурых алацәажәара. – Абри ҳмузеи аҿоуп иҵәахны иахьҳамоугьы «Выслаиа печать Константина Абазгского» ҳәа изышьҭоу Аԥсны ажәытәӡатәи аҳ имҳәыргьы…
– Иахьатәигьы ишәырба, дад, – Заур ихы наиқәикит Нои, – «Аиҩызара амузеи» ҳәа еиҿкаан иҟоу иахьатәи амузеигьы цәгьа изаманоуп. Уи аиҳабы Ҭенгиз Габуниа уажә аабыкьоуп аусура даналагаз, аха даара угәы иахәаша акыр ҟаиҵахьеит, кьаразаа ирызку астенд шьахә еиҿикааит, аибашьреи аџьеи рветеранцәа ртәы зҳәо, нас иахьатәи анхамҩаҿ иҟоу аихьӡарақәа аазырԥшуа ацәыргақәҵа бзиақәа уҳәа еиҿикааит. Ажәытә заҳмырӡуа, ҳзалацәажәо, иахьатәи азоуп, дад. Иахьатәигьы еихаҳалатәуп, иахьатәи уаҵәы иҭоурыххоит. Ари аныха-ԥшьа андыргылоз ажәытәӡаӡа зны иҟоу ахь имхьаԥшуаз џьушьо, аха раԥхьаҟа еиҳагьы иԥшуан, – иқәра шмаҷымгьы, ибжьы ҷкәынӡа дцәажәон Нои. Ари ауаҩ ҟәыӷа ихаҭа имаз алегендатә хьӡи аҳаҷа-ҳаҷаҳәа ицәажәашьеи ухырымхырц залшомызт. Уи иныԥшуан жәытә гәамч дук, ҳабдуцәа ирылаз баҩҷыдарак, аҿаԥыц азҟазарак. Сыхшыҩ изышьҭны сизыӡырҩуан уи, иажәақәа гәныскылон, иагьырацәан еидысхәыцлоз; абасҟатәи аамҭа шцахьоугьы, ари ҳадгьыл оума хкыс иҟоу зегьы шахҭнагахьоугьы, иахьа уажәраанӡагьы ҳбызшәа мырӡкәа абас аԥшьа-ҭыԥ аҿы ҳтәаны иҿыцҳаҳараӡа ҳахьалацәажәоз маӡа-аргама исзымбатәбарахоит, уаҩытәыҩса ишимбацгьы гәадурак ааснаҭоит, хазгьы уи рацәак ҳаҭыр ззақәымҵо рышҟа иаасызцәырҵыз гәаӷк мцаха иаасыцрасуеит…
– Ҳбызшәоуп ахыи-аҵыхәеи, дад, – сгәаанагара еиликаазшәа, деиҭаацәажәоит абырг. – Абызшәоуп ҭоурыхс иҟоу, збызшәа зцәыӡыз – иҭоурыхгьы ицәыӡит ауп. Шәазықәԥа убри, дад, хәыҷык ҳшәарҭан ҳаҟоуп, – днасыхәаԥшит Нои, иблақәа хьаа ҵаулак нархызбаалеит. – Аԥсшәа ззымдыруа асабицәа рацәаҩхеит, ари рыцҳароуп, ари еицәоу рҩашьага зыҟалом. Ауаҩы данхәыҷу ашә аҷыжь бжьы ада имаҳар убри ашә аҷыжь бжьы ауп ииҵо… Ирацәаҩхеит зхәыҷқәа аԥсуа школ иавганы даҽаџьара рхы зырхо, ҳара ҳқыҭан Лӡаа игылоу ашколгьы уашәшәыроуп, еиқәырхатәуп. Шәнеи, дад, убрахьгьы, иҟоу шәыблала ижәба, шәахәаԥш…
– Згәы былуа, ҳаԥсадгьылаҿ ҳара ҳаԥшәыма иашақәазар ҳҭахуп зҳәо аҿар бзиа еиҵагылан иҟоуп иахьа, – деиҭаналагеит уи. – Урҭ рабацәа раҵкыс еиӷьхароуп, дара роуп шьаҭамырӡгас иҳамоу, аха иҟахуп даҽа шьоукы – мгәарҭәрамзар ак агәхьаа зкым, аԥаразы заб ибаҩқәа акамаҭел рылхны азар иасыр цәгьа изымбо… Ирыҵалаз, изҿыԥшуа сыздырам, дад, ҳара урҭ ҳанрықәлацәаз зынӡаск даҽакала ҳаҟан. Исгәалашәоит, сашьа рыцҳа Миха заҟа дҳаҵ-ҳаҵо аҵара-дырра дашьҭаз, заҟа иԥсы аҿҳәараз ихатәы бызшәа, абырг дибар иахьа хәлаанӡа диԥырҵуамызт, ажәытә ажәабжьқәа ашәҟәы ианиҵон. Изааӡарызеи, дад, иахьа иара абырггьы рацәак ҳаҭыр иқәырҵом, иажәа иазыӡырҩуа маҷхеит, зегь ҳара иаадыруеит ҳәа иҟоуп…
– Иагьмаҷыҩхеит дара абыргцәа иахьа ҳқыҭақә рҿы, – саацәажәеит саргьы, сгәы хьаауа. – Ақәра бзиан измоу рахьтә Лӡаа иҟада иахьа?
– Кәыта Агәмаа дыҟоуп, уаҳа уаҩ дсыздыруам, 100 раҟара ихыҵуеит, Ацыџьқәа ҳәа иахьашьҭоу аҳаблан дынхоит, ихы-ихшара деиҵаҩҩы анцәа ишиҳәара дыҟоуп… Еи, дадхеит, изакә быргцәа бзиақәази ԥаса иҳамаз, – даақәыԥсычҳаит Нои, нас дырҩегьых иажәа инациҵеит: – уажә аабыкьа иҳаԥхаз Дорофеи Хышба имацара дзыԥсази, уи рацәаӡакгьы ихыҵуамыз аха. Иара иаб Соӷәым зеиӷьаҟамыз бырг бзиан, уаҩ ҟәыӷан Жьи Мысҭафа, Гыц Кадыр иакәзар иажәа зыԥсази. Аҳәса рганахь Малед Ах-ԥҳаи, Ҳамида Амԥар-ԥҳаи, Сима Гәочуа-ԥҳаи, Федосиа Кьырцхалиа-ԥҳаи ирыцназгодаз… Ҳара ҳабду Гәачуа Дырмит даара хьӡы бзиа змаз уаҩын. Лыхны еизарак аныҟалоз «Дырмит дааиаанӡа ҳааԥшып» рҳәон, дад, арҭқәа зегьы уаҩы имдырыр ҟалома…
– Абри адгьыл ажәытәтәи ахьӡҵәҟьа иарбану? – сиазҵаауеит Нои.
– Бзыԥ уанааи-нахыс абри иқәу адгьыл зегьы Лӡаа ҳәа иашьҭан ҳабдуцәа. Пицунда ҳәа уажә иззырҳәо «Питиус» ахьӡызҵаз абырзенқәа роуп… Ажәытә Лыхны аҳ згәы нирхоз арахь Лӡааҟа иаауан. Аиҳарак аҳ иҟнытә згәы нханы иааз роуп абра инхоз, Лӡаҳәагьы ирышьҭан урҭ… Ара ажәытәан уаҩ дзылымсуа абна ду ыҟан, абнаҵәа-сса рацәан, адәҳәыԥшқәа гәазырҳагаха уахьнеилак иуԥылон… Ужәҩа ааҭҟьартә, иахьа ҳадгьыл ақәыԥшыларагьы акыр аҽаԥсахит, абри аҟнытә иреиҵоу аӡыҷҷагьы ахьӡ рҩашьатәым, дад. Уи анысҳәа, Лӡаа агәҭа илеиуа Самыраҳ, Лӡааи Ацыџьқәеи рыбжьара ииасуа Раԥынҵа, са сахьынхо ииасуа Мшәырҭа, иара убас Ҵыра захьӡу уҳәа ҳкәарақәа ирыхьӡу ззымдыруа рацәаҩуп иахьа. Ауаҩы дахьынхо ажәытә аахыс  иҟаз зегьы идыруазароуп, аҭоурых амаҷ-саҷқәа рылоуп ишеицыло, аԥсадгьыл амилаҭтә цәа аҟәнылаӡом, абас иаҟәнызҵаша зегьы еиқәырхамзар, арахь ԥсшьара иаауа зегьы махәҭак-махәҭак хҵәаны икадыршәыргьы уаҳа аҭахӡам – ҳаԥсабара цәҳәыҟьантазӡа иаақәхар алшоит, зегь шәыбла рхызароуп, дад, зегь гәцарашәклароуп…


АШЬАМ ДГЬЫЛ ԤХЬАҞАТӘИ АԤЕИԤШ

Ҩеижәихәба шықәса иреиҳаны иҵуеит илабҿабатәу ари ссахьаркыратә ҩымҭа аԥысҵеижьҭеи. Уи  аахыс акурорт Пицунда иахҭнагахьоу рацәоуп. Иҟоуп усҟан «зҿахәы» зсырҳәаз рахьтә зыԥсҭазаара иалҵхьоугьы. Урҭ рахраҭ бзиаз, џьанаҭ гыларҭас ирымаз. Ҿыц уажә схьаҳәны санрызхәыцлакь, дареи сареи ҳаиқәшәараан рцәажәашьа, рхәыцшьақәа схаҿы ианаазгалакь – сгәы  аарзыбылуеит, заҟа ибзианы иҟасҵазеи иахьсырцәажәаз, рыгәҭыхақәа ахьдсырҳәаз ҳәа сыхгьы иааџьысшьоит. Избанзар, урҭ ауаа ҵабыргны рааԥсара уаҩы изымдыруа ус баша ԥшак иагазшәа иниасны ицар алшон. Шьҭа ашәҟәы иануп, ашәҟәы иану ахаангьы аамҭа иазаныхӡом…
Адунеи зегьы иадыруа Пицунда акурорт ду иахьа акыр ауадаҩрақәа ирҭагылоуп, аиҳарак иаҳхаагаз, макьанагьы зҟыба-ӡыбақәа ҳрылымҵыц аибашьра ашьҭахь. Уи ԥасагьы еиԥшымкәа, апансионатқәа рхыбрақәеи, рыҩныҵҟақәеи, рыкәша-мыкәшеи уҳәа, шеибакәу зегьы ажәит, ирҿыцымзар амуаҵәҟьа иҟоуп. Иахьа шьҭа хәыҷы-хәыҷла аԥсшьаҩцәа аауа иалагеит, иаднакылоит, аха урҭ ишахәҭоу еиԥш рымаҵ ауреи аԥсшьараз аҭагылазаашьа бзиақәа рыҭареи рзы даара иманшәаламкәа иҟоуп. Акурорт иахьа еиҳабыс иамоуи уи ихаҭыԥуааи иҿыцу шьоук ракәым, аханатә аахысгьы атәы бзиаӡаны издыруа, гәык-ԥсыкалаҵәҟьа згәы азыбылны иазааԥсо роуп, аха шьаҭанкыла аиҭакразы, арҿыцразы аиҳабыра рахьтә иахәҭоу  ацхыраара рҭахуп. Ирацәаӡоуп, ԥасагьы еиԥшымкәа, ари акурорт ицәырнаго асоциалтә, уимоу ауаажәларра-политикатә проблемақәагьы, даара изызхәыцтәу, даара хшыҩла изызныҟәатәу…
Акыр шықәсқәа раԥхьа ари сҩымҭа анызыҩуаз, ма зҵарахьы иҟаны, ма аҽа усқәак ирҿны, хаҭала зацәажәаха смоуз аӡәык-ҩыџьак ыҟоуп. Иахьатәи акурорт аусура, аҭагылазаашьа, ԥхьаҟатәи аԥеиԥш урҭ рыда лацәажәашьа амаӡам. Убас иҟоу роуп Пицунда акурорт еидҵара иахьатәи адиректор  Қырҭбаиа Валерии уи ихаҭыԥуаҩ Хәытаба Виталии. Исҭахуп, анс-арс акәымкәа, урҭ уажә абраҟа, егьырҭ сфырхацәа зегьы «ирхьыкӡаны» исырцәажәарц, иааркьаҿӡаны рбиографиақәа, «рҿахәқәа» дсырҳәарц. 
Ҳаизыӡырҩып даараӡа пату зқәу Валери Қырҭбаиа:
–Дасу дахьииз, дахьааӡаз дазгәдууп. Сара сиит Аԥсны моу анҭыҵгьы еицырдыруа Лыхны ақыҭан. Сиит 1950 шықәса рзы. Сқыҭан абжьаратә ҵара салгеит, уи саналга, жәибжь шықәса зхыҵуаз аҷкәын қәыԥш, сааит Пицундаҟа. Усҟан ари акурортгьы сара сеиԥш иқәыԥшын. Занааҭ ҷыдак змамыз хықәкыла сызлагарызи? Изакәызаалак џьара сызхьынҳалаша «маҵәык» сԥыхьашәандаз ҳәа акәын хәыцырҭас исымаз. Араҟа аиҳабацәа бзиақәа, ауаа ҟәыӷақәа, разҟны, исықәшәеит. Урҭ ирыбзоураны маҷ-маҷ сыхгьы сахәо, сыкәша-мыкәша игылоугьы ргәы иахәо аҟаҵара сылшо салагеит. Сшааи-шааиуазгьы, сҩызцәеи сареи ҳнеицхыраан, ажәытә бааҭа (анкьаӡа Римлианаа иҟарҵаз) аҩныҵҟа «абар» ааҳартит, уахь имҩахыҵуаз саси-ԥшәымеи рыпатуқәҵашьа ҳақәшәогьы ҳҽыҟаҳҵеит…
Ишудыруа, аԥсуа жәытәӡаахысгьы ичеиџьыка акәын бааҵас иԥсадгьыл иакәыршаз, «излахкааз». Сзааӡаз ақыҭа Лыхны – ҭоурых қыҭоуп, убри аҟнытә мацарагьы сара аҭоурых сзымдырыр, пату ақәсымҵар, ҳҵас-қьабзқәа ныҟәсымгар, сырхамҵгылар – еиҳагьы уаҩы исџьишьаӡом. Абри  сышқәыԥшӡазгьы еилыскааит, зааӡагьы амаҵ азызуа салагеит. Ашьапы скит уи раԥхьаӡа иааҳартыз абар аҿы. Абраҟа сара стәала иагмыжькәа аԥсуара ныҟәызгон, аԥара арҳара аасҭа, ауаа бзиақәа, адырцәа бзиақәа рырҳара сашьҭан. Уи иабзоураны Аԥсны иахәашаз, абзырӡы зҳәашаз аӡәырҩгьы дареи сареи ҳаибадырит, ҳаиҩызцәахеит, урҭ рхыԥхьаӡараҿы иҟоуп ажурналистцәа, ашәҟәыҩҩцәа, аполитикцәа, абизнесменцәа, аҳәынҭқарратә усзуҩцәа, иара убас адунеи зегьы еицадыруа аҳақьымцәа дуқәагьы.
Жәаф шықәса аус зуит абраҟа барменс. Аус ду, аус хәыҷы ҳәа егьыҟаӡам, дасу дызҿу бзиа ибаны, игәы ақәкны даҿызар хьӡы алаимгарц залшаӡом. Иаҵанакуа ззымдыруа абарменра закәузеи иҳәар ауеит, аха уи иара акәама-ҵамарақәа, иара аҷыдарақәа амоуп. Ишахәҭоу иҟауҵар, убригьы «амилаҭ ҟазшьа» анурԥшуеит, ахыԥша хара инаҩыртә иҟауҵоит. Убри сылшазар ҳәа сыҟоуп. Шықәсык зны абарменцәа Жәларбжьаратәи рконкурс ҳхы ахьалаҳархәызгьы актәи аҭыԥ ааныскылеит. Уи Европатәи абарменцәа зегьы алахәын, имҩаԥысуан иара акурорт қалақь Карловы Вары аҿы. Аԥхьахә згаз аԥсуа бизнесмен ҳәа агазеҭқәеи ажурналқәеи сыӡбахә рҳәеит, убри алагьы ҳтәыла маҷк идсырдырит…
Барменс сусура ашьҭахь акурорт Пицунда фатәы-жәтәыла, маҭәахәыла, маҭәа-ҩыҭәала уҳәа, ажәакала, иара аԥсҭазаара иаҭахыз зегьы рыла аиқәыршәара аиҳабыс сҟарҵеит. Ааԥсарак ҟамҵакәагьы убри саҿын.
1992 шықәса рзы аибашьра мыжда анҳзыҟала, сара Москваҟа цатәыс исуоит. Уа сахьнеиз, уаанӡагьы издыруаз, амикрохирургиа аинститут аиҳабы, академик Свиатослав Николаи-иԥа Фиодоров иклиникаҿы аекономика аганахьала ицхырааҩыс сидикылеит. Шықәсыки бжаки раҟара уаҟа аус зуан. Ҳаибашьраҿ «машәыр» иақәшәоз, зыблақәа рыхәшәтәра аҭаххоз аӡәырҩгьы ацхыраара раҳҭон…
Абра сшыҟаз, сҩызцәа абизнесменцәа ансыҳәа, дара рышҟа усура сиасит, ашьҭахь, Мосфильм ахьыҟоу ааигәара, ҷыдала сара ихсыртит схатә клуб-казино, убас аресторангьы. Уи адиректор хадасгьы иҟаз са сакәын. Схы сырҽхәом, аха, абраҟагьы Аԥснынтә инеины, мамзаргьы уахьынтә арахь сзыцхыраақәазгьы маҷҩым, исылшоз аӡәы игсыжьуамызт. Хьаас исымаз амца зыцраз Ҳаԥсадгьыл акәын…
Ҳфырхацәа (рыԥсы сакәыхшоуп) ирыбзоураны аиааира анаҳга, аибашьра анеилга ашьҭахь Аԥсны иаҭахыз ацхыраара еиҳагьы еиҳахеит, дасу, саԥсуоуп зҳәоз, дахьыҟазаалакгьы уи дазхьамԥшыр, дызлахәашаз, дызлацхраашаз дазымхәыцыр ҟаломызт. Ҳарҭ Москва, Санкт-Петербург уҳәа иҟаз аҷкәынцәагьы дырҩегьых уи ҳазҿлымҳан, ҳашьҭан, иҳалшозгьы ҟаҳҵон.
Ус ҳшааиуаз, ари  1999 шықәса рзоуп, Владислав Арӡынба исзынаицҳаит Аԥсныҟа схынҳәырц, Пицунда акурорт еидҵара напхгара асҭарц. Москва сахьыҟаз сызҿыз аус аҿы бзиа сыҟан, аха ари ауаҩы лаша, аибашьраҿы аума зхызгаз, Аԥсны еиқәзырхаз иажәа ҩбамтәкәа сааит, акурорт еидҵара аиҳабыс сшьақәдырӷәӷәеит. «Ари акурорт ҳ-Аԥсны зегьы аекономика ашьҭыхра азыҳәа шьарда  аҵанакуеит, ада ԥсыхәа ҳамаӡам, аԥсы ҭаҵа, ашьапы иқәыргыла», - абри аиԥш ҷыдала анапынҵа сиҭеит Владислав Григори-иԥа. Раԥхьатәи амчыбжьқәа рзы снапы зсыркра сзымдыруа акәын сшыҟаз. Ԥаса адунеи зегьы иадыруаз акурорт ԥшӡа, акурорт еилфаҷа убасҟак ахаҿы еицакхьан, ақьаԥҭа еиԥш игәыгәҭажьын. Х-корпуск – «Амра», «Амзара», «Маиак» - зынӡа иԥҽын. Зныкала уаа зқьи-хышәҩык зкуаз акрыфарҭа акәзар акы иаԥсамкәа иҟан. Аҳәынҭқарра злаҳацхраашаз ҳәа мчык амамызт. Дырҩегьых Москватәи ҳҩызцәа ҳацырхырааны акурорт аԥсы ҭаҳҵеит. Зегь раԥхьа иргыланы ацхыраара ду сиҭеит, иахьагьы ҳацхраара даҿуп Аршба Оҭар Иона-иԥа – Урыстәыла апарламент адепутат, Урыстәыла аметаллургиа Евроазиатәи  жәларбжьаратәи  ахолдинг авице-президент. Ҳәарас иаҭахыузеи, ӷәӷәала исыцхрааит иара убас, иагьсыцхраауеит араҟа исывагылоу, аус сыцызуа ҳҩызцәа гәакьақәа, иаҳҳәап: Хәытаба Витали, Џьопуа Валери (Валико) убас егьырҭ ажәытә усуцәагьы, ауаа бзиақәа: Михаил Ҳақыбеи-иԥа Гамисониа, Михаил Артиом-иԥа Бигәаа, Арсен Уасил-иԥа Кьиут, акорпусқәа реиҳабацәа: Барцыц Анна Михаил-иԥҳа, Ахба Арда, Венера Ҷан-ԥҳа, Гарцкиа-Шамба Галина Илларион-иԥҳа, Ирина Аиба, Ебжьноу Назырбеи, Кьетиа Витали, Агырба Анатоли, Бениа  Нулетта, Кәаӡба Иури. Иҵегьгьы ирацәаҩуп аханатә аахыс акурорт амаҵ азызуа, зус бзианы издыруа, дырҩегьых иаҳҳәап: Абыџьба Владимир (ахәыҟаҵарҭатә блок аиҳабы), Чачибаиа Владимир, Џьҟониа Руфик, аишьцәа Шәлымбақәа – Милори Адамыри. Арҭ раб Валери Шәлымба Аԥсны ихы ақәиҵеит. Аибашьра ҟалаанӡа акурорт аиқәыршәаҩыс (снабженецс) дыҟан, акурорт анхдырты инаркны акәша-мыкәша апарк шәаԥыџьаԥла архиара даҿын. Рем Багаԥшь дзеиҳабыз аинтурист аҿгьы аус иуан, ицоз-иаауаз аԥсшьаҩцәа рынаскьага-рааскьагара аинспекторс дыҟан…
Абарҭ зегьы ирыбзоураны, ауадаҩра ду ҳашҭагылоугьы, иахьа шьҭа хар ҳамаӡамкәа ҳаҟоуп, аха ари абазхо. Акурорт уаҳа налымшо иажәит, аинфроструктура зегьы ԥсахымзар ԥсыхәа амамкәа иҟоуп. Ԥхьаҟатәи аԥеиԥш атәы уҳәозар, зынӡа ирҿыцтәуп акурорт зегьы. Аԥсны Ахада  аԥхьа днаргыланы, аиҳабыра зегьы, иара убас ҳарҭгьы, иӡбаны излаҳамоу ала, уажә иҟоу ажәытә корпусқәа зегьы наҟ инықәганы, иахьатәи аамҭа иақәшәо акатеджқәа ргыламзар ԥсыхәа ыҟам. Уи азы иаҭахуп ахарџь ӷәӷәақәа. Урҭ макьана ҳҳәынҭқарра иалшом, уи аҟнытә амал ду змоу корпорациак ԥшаатәуп, аха убригьы имариоу усӡам: иуԥшааӡаргьы, ирацәоуп ицәырнаго азҵаарақәа, урҭ зегьы ҳауаажәлар ргәы иақәшәо иҟаҵатәуп, ауҳәан-сҳәанқәа, еиуеиԥшым агәынамӡарақәеи ацәажәарақәеи ахылҿиаауа акәымкәа…

Схы изышьҭны сизыӡырҩуеит Валери Қырҭбаиа, даныҷкәынаӡаз аахыс бзиабарала зегьы «Алиабрик» ҳәа хьыӡшьарас изарҳәо. Уи иааркьаҿ-ркьаҿны, иааԥыҵәҵәа-ԥыҵәҵәаноуп «иажәабжь» шиҳәо, аха ажәацыԥхьаӡа иаҵоу ахшыҩҵак сазхәыцуеит. Ари «хаҳә-ҵәаҳәк» иаҩызуп, ишахәҭоу еибуҭар сахьаркыратә «хыбра» дук алҵуеит, жәларык ирлахьынҵоуп, аха уажә уи аха ҳамам: иаргьы имам, саргьы исымам. Избанзар, ацәажәара иаамҭам, ҽазны еиԥышмкәа аус утәуп, иҟаҵатәу ҵҩа амамкәа ирацәаӡоуп. Атәымуаа ҳацхраауеит ҳҳәоит аха, зегь раԥхьа ҳара ҳхы ҳахәароуп. Аибашьраангьы ус ауп ишыҟаз: ҳара ҳаҷкәынцәа аԥхьа игыламкәа, иҳацхраарц иааз жәылара ицаӡомызт. Урҭ ус  ҟарымҵозҭгьы аӡәгьы дҳацеибашьӡомызт, иааирагьы ҳазгаӡомызт…
Избон Валери дшыццакуаз, изӡом, саргьы сыццакуан, ҳаицәажәара абраҟа иааҿахҵәаны, бзиала, шәусқәа маншәалаз ҳәа ааиаҳәаны снаиԥырҵырц акәын, аха ихатә ҭаацәареи ихылҵшьҭреи рганахьалагьы маҷк снаиазҵаарц сҭаххеит. Иԥшәма Асида – Аԥсны ибзианы еицырдыруаз, зыԥсҭазаара иалҵхьоу, акультуратәи ауаажәларратәи усзуҩы Владимир Кәарҷелиа иԥҳа лоуп. Жәеиза шықәса зхыҵуа рԥа хәыҷы Инар ф-класск рҿы дтәоуп…
– Сара схылҵшьҭра иааркьаҿӡан уалацәажәозар, - иҳәоит Валери, уи дшазгәдуу мҩашьо, - сан д-Ҵышә-ԥҳауп, уи лан (санду) д-Инал-ԥҳауп, саб иганахьала акәзар, саб иан д-Маан-ԥҳан. Ишубо еиԥш, ҭауади-аамысҭеи ӷәӷәала сшәылахәуп, - дааԥышәырччоит. – Уимоу, сара саныхәыҷыз Аҟәа инхоз Маршьан Ҳаиҭбеи (Аҭаратәи) иҩнаҭаҿы акырынтә снеихьан. Уи иԥшәмаԥҳәыс (Аилакыр-ԥҳа) сан лаҳәшьаду лакәын, сабду иан лганахьала. Ауаҩы ԥшӡа, ауаҩ ҟәыӷа Маршьан Ҳаиҭбеи иажәақәа иахьагьы исгәалашәоит, исхашҭуам…
– Абарҭқәа уажәраанӡа изсоумҳәацзи, иҵегьгьы еиҳаны бзиа усымбози – саргьы снаихлафит, - ҵабыргны, ажьрацәара ахалагьы ахы унардыруеит ҳәа, уара аханатә аахысгьы ууаҩышьа ахьсгәаԥхоз баша иҟамлозаарын, - адунеи иалҵхьоу ҳабацәеи ҳабдуцәеи иҳадырҵо рацәоуп, убри амырҩашьараҿы, анагӡараҿы хьымӡӷ анцәа иҳаумырган. Аринахысгьы ақәҿиарақәа узеиӷьасшьоит уҭаацәараҿгьы уусураҿгьы, - сҳәан, сҩагылеит, ҳнапқәа ааимаҳхын, ҳгәы шеизыбылуаз ҳнеиԥырҵит. Иаргьы дыццакуан, саргьы уаҳа ԥшыха сымамызт…


Сизыӡырҩуеит Витали Хәытаба:
–Сиит сара Гәдоуҭа раион Блабырхәа ақыҭан 1949 шықәса рзы. Сқыҭа гәакьаҿтәи абжьаратә школ саналга, 1966 шықәса рзы, иаразнак сҭалеит Аҟатәи аиндустриалтә техникум. Салгеит уи 1969 шықәса рзы – амеханик-ҟаза изанааҭ сыманы. Убри ашьҭахь Асовет Ар рышҟа исыԥхьеит, Венгриа исхызгеит уи. 1971 шықәса рзы схынҳәит уахьынтә. Аҟәа аусура салагарц сҭахын, аха иамуит, «шьапыргыларҭа» смоуит, нас сцан, изулак шьоук сыцырхырааны Бзыԥҭа ҩныкаҿ сыҽҭазҩит, «Иԥнари» ҳәа ақырҭқәа изыхьӡырҵаз аҳаблан. Аусура салагеит урҭ «ҳашьцәа бзиахәқәа» ҭыҩрас иҟаҵаны иахьрымаз аҩныргыларатә комбинат аҿы («КПП-5» ҳәа изышьҭаз) арматуреиқәыршәарҭа ацех азҟазас. Ус исаҳаит Аҟәатәи Азанааҭтә-техникатә ҵараиурҭа афилиал Пицунда ишаадыртыз, уахь усура сиасит, слесарс аусура салагеит афбатәи аразриад ала. Ари 1974 шықәса рзакәын. Абраҟа аусгьы зуан, иара убри аамҭазгьы акурорт аҿтәи акомҿареидгылатә организациа амаӡаныҟәгаҩсгьы сыҟан. Ус акурорт афымца-мчхаратә нхамҩа азҟазас аусура салагоит. Уа сшыҟаз анхарҭа-коммуналтә усбарҭахь ҟаза еиҳабыс сиасит. Уантә сиаргеит аремонт-ргыларатә усбарҭа ашҟа прорабс. Есышықәса аԥсшьарҭа пансионатқәа, егьыс анхамҩа иаҵанакуа шеибакәу  зегьы рырҿыцра, реиҭашьақәыргылара ҳаҿын…
Убри ашьҭахь акурорт зегьы аиқәыршәара аус снапы ианырҵеит. Убра сшыҟаз, 1980 шықәса рзы, заочно ҳасабла сҭалт Москватәи иреиҳаӡоу азанааҭтә школа (иахьа иакадемиахаз). Аҵара сҵон абраҟа асанитартә-курорттә ҟәшаҿы. Сҵара хсыркәшеит 1985 шықәса рзы, аекономикатә занааҭ аганахьала. Убри азанааҭ ала Гагра аус зуан ааигәа иаҳхаагаз аибашьра ҟалаанӡа, аибашьра ашьҭахь араҟа аремонттә-ргыларатә усбарҭа аучасток аиҳабыс сшьақәдырӷәӷәеит, уа аус зуит хышықәса, нас сҟарҵеит уи анапхгара зегьы аиҳабыс.  1998 шықәса инадыркны иахьа уажәраанӡа акурорт еидҵара адиректор сихаҭыԥуаҩуп…
Абас иҟоуп иааркьаҿӡаны схы-сҵыхәа атәы уҳәозар, митәык уеизгьы-уеизгьы исылшахьоу ҳәа егьыҟам, – дааԥышәырччеит Витали.
Ари ас иҳәоит ихӡырымгараҟынтә, аха сара  ибзианы издыруеит, макьана иқәра рацәак шыҟамгьы, аԥсҭазаараҿ илшахьоу шмаҷым. Издыруеит иуаҩышьа, иҟазшьа-ицәаҩа, ихы-ихшара, аҭаацәара бзиа еиҿкааны ишимоу, шаҟаҩы ақәлацәа, аҩызцәа шьахәқәа ирҳахьоу, аус ахьиуа акәзар даара ҳаҭыр ду шиқәу, аԥхьан сзыҿцәажәаз акурорт адиректор Валери Қырҭбаиа заҟа диқәгәыӷны гәадурала дихцәажәаз…
Сара Витали Хәытаба раԥхьаӡа иӡбахә саҳаит, шықәсы ҩеижәа уажә аԥхьа зны, ари сҩымҭа анызыҩуаз исырцәажәаз «сфырхацәа» иреиуоу, усҟантәи акурорт апартком амаӡаныҟәгаҩ Михаил Бигәаа иҿала. Витали усҟан акурорт аиқәыршәара аусбарҭа аиҳабыс дыҟан. Даара дыгәрагоуп, деиҿкааҩ бзиоуп, зегьы рыла узықәгәыӷша ҷкәыноуп ҳәа Михаил Бигәаа изиҳәаз аҽхәаԥхьыӡқәа ҵабыргыхаҭаны иахьа уажәраанӡагьы ишьақәырӷәӷәо иааигоит.
Шьҭа саргьы ҩызак иаҳасабала исҳәоит Витали Хәытаба даара сышизгәдуу, иԥшәма, иарӷьажәҩа Светлана Кәакәасқьыр-ԥҳаи иареи еиҿкааны ирымоу рҭаацәара бзиа, рыхшара сышреигәырӷьо. Урҭ забиԥара иаԥсоу ракәахеит. Рыԥҳа, 1980 шықәса рзы ииз, Алиса Хәытаба, Аԥсуа ҳәынҭқарратә университет ажурналистика аҟәша далгеит диплом ҟаԥшьыла, аус луеит Аԥсны аминистрцәа ркабинет аҿы, рԥа Дауҭ Хәытаба, 1982 шықәса рзы ииз, Аԥсуа ҳәынҭқарратә университет аиуристтә ҟәша қәҿиарала иалгаз, Казантәи аҳәынҭқарратә университет жәларбжьаратәи азин афакультет аҿы аспирантура дҭоуп.
Аҿар ирызҳауеит, аԥсҭазаара аангыламҩада ԥхьаҟа ишцац ицоит – зегь ԥеиԥш бзиа Ҳазшаз ираҭәеишьааит!..


АХӘЫЛБЫҼХА
(Аханатәгьы аҩымҭа иамаз аепилог)

Зны-зынла март мза иара атәы наласлозаргьы, ҽынла шьҭа амра хааӡа иԥхоит, ахәылбыҽхарахь ианнеилак, дырҩегьых ашьац аагага аҽԥхьакны иахьыҟазынтә иаацәырҵны иара аус иналагоит: изызҳаран иҟоу зегьы ирызнарҳароуп уи, абӷь-ҿа арҵысӡароуп, ишәҭран иҟоу зегьы гәылнарптыроуп, аиҳаракгьы иахьабалак ашьац иаҵәа қашәқашәо иаанагароуп…
Абар уажәы уи иахьак аԥсыӡқәа разынԥсараха ҵәҩанҵәы  изҭыԥоз Инқыҭ аӡиа иҩхчылеит дырҩегьых, амшын агәы иԥеиԥеиуа инхатәалеит, ашыц бна-ҳәыгәра ааҭанаҳәҳәеит, илаҟәӡаны адгьыл инықәчит. Дырҩегьых ҳара ҳарҿиара Аҩнгьы, аԥсҭҳәа иагәылоу аҳаирплан еиԥш, ашьац аагага инагәылагылеит. Сахьԥшуа амҩаду аҿы уи ашьац аагага иналзбаауеит лада-ҩада ииасуа аикарусқәа, автобус паҿқәа, еиуеиԥшым амашьына хәыҷқәа. Ҵыхәаԥҵәарада урҭ имҩаныргоит аԥсшьаҩцәа; шьоук цоит, шьоук ҿыцҳаҳараӡа иаахуеит…
Ашьыжь индәылҵны ахәылбыҽха иқьыԥаха зыҩны иахылаз аӡә иеиԥш, сара хыхь абарҵахьтә абарҭқәа сахьрыхәаԥшуа, ари абжьарак Пицунда акурорти уи акәша-мыкәшеи сахьныҟәоз избаз-исаҳаз зегь срызхәыцуеит. Шаҟа лахьынҵа, шаҟа ԥсҭазаара абри акурорт ду иадҳәалоузеи, шаҟаҩ шаҟа аџьабаа адырбалахьоузеи, ҳаԥхьаҟагьы заҟаҩы азааԥсараны иҟоузеи! Иззы абри зегьы? Ҳәарас иаҭахыузеи, ауаҩ изы…
Сара цқьа инарҵаулаҵәҟьан исыздыруам, иаармариан еилкаашьагьы сымамызт жәларык хазы-хазы сзыҿцәажәаз зегьы дара-дара ахьынӡеизыҟоу, цҳас ирыбжьоу, иахьынӡеидгыло, иахьынӡашьҭибахуа, уаҩ дызмырӷьацо ашьыцра бааԥсы мыжда ахьынӡарҟәыблаау. Сара ак агәра  згеит, убри зегь реиҳа сагьаргәырӷьеит: Пицунда акурорт апансионатқәа реидҵа аԥсуа интеллигенциа бзиаӡа ааӡеит, урҭ дасу хаҭа-хаҭала ирыҵанакуа дууп, акыр иаԥсаны иҟоуп…
Убас шакәугьы, сара сгәы шҭынчмыц иҭынчым, избанзар сынтәа астатистика излаанарԥшыз ала, издыруеит Аԥсны иахьаҵанакуа ҳаԥсуа школқәа ирывганы егьырҭ ашколқәа ирҭарҵаз аԥсуа хәыҷқәа рхыԥхьаӡара 3.254-ҩык шыҟоу, 800-ҩык аԥсуа хәыҷқәа аԥсуа хәыҷ баҳчақәа рахь рҭаацәа ишнарымгаз…
Иҟан ажәытә аамҭа лашьцақәак – аԥсуа хәыҷы тәра даныршьҭуаз, ихаҵарԥысра даналхәдаартәуаз, иҟан арахь ааигәаӡа зынгьы ҳашколқәа рҿы аԥсуа хәыҷы ихатәы бызшәа мчыла ианиҿырхуаз. Усҟан гәыбӷан заҳҭашаз ҳаман, иахьагьы иаҳхымԥсаацкәа ҳрылацәажәоит урҭ ашықәс уадаҩӡақәа. Уажә гәыбӷан заҳҭода?
Аԥсны агаҿа зегьы неиԥынкылан курорт ҭыԥуп. Миллионҩыла асовет уаа ргәабзиара рыӡрыжәуеит араҟа. Ԥхынгьы-ӡынгьы ауаа қызы-қызуа иқәуп. Иҟоуп Аҟәа аԥсуа ҳәынҭқарратә университет, асубтропикатә нхамҩақәа ринститут, еиуеиԥшым апрофессионалтә ҵараиурҭақәа рацәаны. Ҳреспублика анҭыҵынтә иааны абраҟа аҵара зҵан иалго шамахамзар аӡәгьы ишьҭахьҟа дхынҳәуам. Иара ус иаауа рхыԥхьаӡарагьы есааира заҟа иацлозеи. Абри аиԥш аҭагылазаашьа ансымоу, сара адунеи амилаҭқәа зегь рыхшара бзиа избо, сгәы сымҭахәыцырц сылшом: дабаҟоу аԥсуа хәыҷы?
Ҳлитературатә бызшәа аҟырҟы зырхәыхәыз, ауасхыр ӷәӷәа азышьҭазҵаз, иахьеи-уахеи зыжәлар хәыцырҭас измаӡаз Ауаҩы лаша дуӡӡа Д.И. Гәлиа ихьӡ ахуп СССР алитературатә фонд иатәу абри арҿиара Аҩны. Ҳтәыла ахьынӡанаӡааӡонтә иаауеит абрахь еиуеиԥшым амилаҭқәа рҿахәы зҳәо асовет шәҟәыҩҩцәа. Урҭ дасу зегь раԥхьа иргылан ихатәы бызшәа, ихатәы литература дрызхәыцуеит. Ус-усоуп цәыкәбар-цәыкәбар еилаланы иагьшҿио иахьа адунеи зегьы еицадыруа асовет литература…
Убарҭ рхыԥхьаӡараҿы сыҟоуп сара аԥсуа шәҟәыҩҩгьы. Аурыс шәҟәыҩҩы аурыс хәыҷы дышизхәыцуа, аерман шәҟәыҩҩы – аерман хәыҷы, аузбек шәҟәыҩҩы – аузбек хәыҷы, акиргиз шәҟәыҩҩы – акиргиз хәыҷы, саргьы сыблақәа дрыхгылоуп аԥсуа хәыҷы. Дызҿузеишь абыржәы, сҳәоит гәаныла, уаха аҭаацәа анааилатәо иани иаби ихатәы бызшәала иацәажәомашь? Ирдыруамашь урҭ ҳлитература, ҳкультура, адунеи иқәу 5 миллиардк ауааԥсыра ирхаҭарнаку, ижәытәӡатәиу ҳмилаҭ уаҵәтәи алахьынҵа шеибакәу зегьы рхәыҷы ишидҳәалоу, абасҟак идуу ҳтәыла аҭоурых зегьы наҟ-наҟ иара ижәҩахырқәа ишьҭырхыр шакәхо!,..

Сара абарҭқәа еидысхәыцлонаҵы, адәахьы иааҟәымҵӡакәа аусқәа нанагӡоит ашьац аагага. Уи уаха шаанӡагьы аҿамаҿа аизҳара иацхраалашт. Иҭынчым ҳарҭ ашәҟәыҩҩцәа ҳарҿиара Аҩынгьы. Уаха ҵхыбжьонгьы аганахь џьара угылан уахәаԥшуазар – иубоит анаҟа-араҟа аԥенџьырқәа каххаа ишылашо, анаҟа-араҟа «ҷық-ҷық» ҳәа акьыԥхьга машьынкақәа рыбжьгьы аҵх иагәылыҩуеит. Убри аамҭаз саргьы ҿымҭ-ԥсымшьа сқьаадқәа срыдтәалоуп, ашьац аагага ашьац шаанаго еиԥш, сыгәҭыхақәа иаарго сажәақәа еинраало. Урҭ мышкы зны ирыԥхьо дырмоуа «аарҩара» бааԥсык рзыҟамлароуп, усҟаноуп саргьы сус анымцурамхо, сыԥсҭазаарагьы аҵакы андуӡӡахо, уаҵәтәи сышьыжь-шарагьы сақәгәыӷуа ианыҟало…

Пицунда – Џьгьарда, 
март-апрель,
1987 ш.

   








Ахқәа


  

  



















Амш ахәлара иҳамнахаанӡа
Актәи ахәҭа
Аҩбатәи ахәҭа
Сбааш хьыҵәцара
Сбааш ацаԥха
Актәи аихагылақәа
Актәи агәашьа
Раԥхьатәи ашә
Сжәытә бааш хьынбанла иадҩылоу анҵамҭақәа
Ан
Анасыԥ  шкәакәа
Ҳашьҭахьҟа ҳанхьаԥшыр…
Сгәы анԥжәоз аҽны
Аҩбатәи адҩыла
Аибашьра аламҭалазтәи аматнеира
Раԥхьатәи аидысларақәа
Наӡаӡатәи асахьақәа
Аԥыза
Асахьақәа, асахьақәа
Агәырҩа
Сбааш амра ашәахәақәа рыла иаднаҩылаз Ан лажәа
Сбааш ду аҿаԥхьа наӡаӡа иҳашҳатәрахаз сыбжьы
Амра анҭашәоз
Аԥсуа «Бородино»
Сбааш аҭӡы иану «аԥшьаҩыра»
Ҳажәлар рҳақ
Дырҩегьх асахьақәа
Ааԥын харантәыла сбааш мацәысшьҭаҵас иаднаҩылаз
Аԥшьа-ҭыԥ
Аибашьҩы қәыԥш
Асахьақәа, дырҩегьых асахьақәа
Сбааш аҭӡамц ҳарак иадҩылоу аџьамыӷәашәа
Асахьақәа, асахьақәа
Ахынҳәра
Сбааш аҳҭнықалақьаҿтәи адҩыла ҿыцқәа
Аҟәа
Азаҵәра
Ԥасатәи адҩыла
Аҿатәтәи адҩыла
Дырҩегьых наӡаӡатәи асахьақәа
Ҩ-лахьынҵак рыӡбахә зҳәо сбааш аҭӡы «уарҳалқәа»
Актәи алахьынҵа
Аҩбатәи алахьынҵа
Сбааш адәныҟатәи адҩыла
Аҵх шкәакәа
Ҳазҭалаз ашәышықәса ҿыц азтәи сбааш адҩыла ҿыцқәа
Нанҳәа 19, 2000 ш.
Маи 14, 2001 ш.
Апылҳаҭ
Сбааш иацәтыәму адҩылақәа
Аҩнду аҭыӡшәа ду
Адҩыла ҷыда
Сбааш иадҩылоу аеҳәшьа луасиаҭажәа
Шьанҵала сбааш иадзҩылаз сажәа-ҳәамҭа
Сбааш харантә иҩнаҩыз аеҳәшьа лҿыҭбжьы
Сбааш зынӡа иҷыдаӡоу адҩыла
Сбааш ажәытәӡатә гәашьа ду
Дырҩегьых сбааш иҩнаҩыз аеҳәшьа лыбжьы
Уԥенџьыр ахышә
Сбааш аихагыла ҿцқәа
Сбааш ашәхымс ҿыц
Ашьам дгьыл
Ашьыжь
Ауаҩы данцәажәо
Амаӡаныҟәгаҩ иҿы
Амҩа уанықәу
Аинтурист аиҳаб иҿы
Аҳаблат
 Усҳәарҭаҿы
Уаҵәтәи ҳԥеиԥш, ҳгәыӷырҭа
Аҭоурых амузеи
Ԥхьаҟатәи аԥеиԥш
Ахәылбыҽха

