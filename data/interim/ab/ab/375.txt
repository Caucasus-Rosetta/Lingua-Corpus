Афырхаҵара ашьҭа-мҭа ыӡӡом

Аԥсуа жәлар  наџьнатә аахыс рдаракәац иалоуп ирылааӡоуп афырхаҵареи, агәымшәареи, агәыӷьреи, еиҳараӡакгьы арҭ акатегориақәа иалкааны иубоит рыԥсадгьыл ахьыԥшымреи  ахақәиҭреи ианрыдҳәалоу, хаха ианрыҵаркуа аамҭазы. Ус шакәу шаҳаҭра зуа иреиуоуп ҳажәлар рдоуҳатә культура иарҿиаз, иатәышьҭроу ирхыргахьоу, ирыхҭынхьаахьоу рыԥсҭазаара аҵанӡа иаазырԥшуа рфольклор мамзаргьы даҽакала иуҳәозар, рҿаԥыцтә ҳәамҭақәа. Уаҟа арахәыц ҟаԥшь еиԥш иагәылсны ицоит ауаатәыҩса рыԥсҭазаараҿы аԥсадгьыл зегьы ишрыцку. Уи ашәарҭара ианҭагылоу  зхы-зыԥсы иамегӡаз, иақәҵан еиқәзырхаз ихьӡ-иԥша кашәаӡом ишьҭа-мҭа бзанҵы иӡӡом, абиԥарақәа дрыцуп дҿырԥшыганы, даҽакала иуҳәозар, дажәаны, дашәаны.
Ари ақьабз – Аԥсадгьыл афырхацәа рҷыдара шәышықәсала, зқьышықәсала ҳаԥсҭазаара иацны, иалаӷьаны иаауа, иҵегьы ҵакыла аҽарҭбааит, аҽарҵаулоит асахьаркыратә литература анаԥаҳҵа, арҿиара ҳаналага инаркны. Уи иамоу адоуҳатә ԥсымчхара – цәанырра ҵаула еибарку – алшара дуӡӡоуп Аԥсадгьыл афырхаҵа ихаҿсахьа ирԥсҭазааратәны аарԥшреи дҿырԥшыганы иҟазареи рҿы. араҟа инықәрыԥшшәа исҳәаз ахшыҩзцарақәа шиаша-хаҭоу аазрыԥшуа афактқәа раагара салагом избанзар, урҭ акы, хара сыргоит, ҩбагьы рхыԥхьаӡара рацәоуп аҟнытә реилыҟәшәарагьы ус аламала имариам, рхы укыр акәхоит ҳашәҟәыҩҩра ҟалаанӡатәи ҳажәлар рмилаҭ рыхшыҩ цҳафыр, ргәеилмыҷҷара иарҿиаз, рдоуҳатә культура злеибарку, ԥсымчхареи иамоу асаркьеиԥш еилыккаӡа изныԥшуа рҿаԥыцтә ҳәамҭақәа, апрофессор Ш. Инал-Иԥа ишиҳәаз еиԥш, Нарҭаа дуқәеи Абраскьыли ррепос, алакәқәа, еицеиԥшым амифқәа  алегендақәа афырхаҵаратә жәабжьқәа уҳәа иҵегьы. Аха урҭқәа зегьы – аԥсуа жәлар афырхаҵареи, агәымшәареи, ирылоу агәыӷьреи (еиҭалҳәоит аԥсадгьыли ажәлари уаҵәтәи рҭоурыхтә лахьынҵа ианадҳәалоу, милаҭк аҳасабала рыҟазаареи рыҟамзаареи азҵаара ахәыц-па иакны анықәгылоу аамҭазы), насгьы шәышықәсала аамҭеикәашара иаламӡыртә, иамлагартә еиԥш, иаԥырҵоз рфырхацәа рхаҿсахьақәа наҟ ҳарҟәаҵны, аԥхьаҩ ҳхаҿы иааганы иаҳгәалаҳаршәап имцқьоуқьадха иаҳхаагаз ҩ-еибашьрак рҟынтә фактқәак. Акы, 1941 – 1945 шықәсқәа раантәи Аџьынџьтәылатә еибашьра дуӡӡа, аҩбатәи Асовет Еидгыла еилаҳаит ҳананыкьара ҳзыҟалеит, аԥсуаа ҭынхадақәоуп шьаҭанкыла иқәаҳхыроуп, ргы-рҿы амҳәо иҟаҳҵароуп, Аԥсныгьы наунагӡа, насгьы хьаҳәа-ԥаҳәа амаӡамкәа, ҳара иаҳтәхароуп ҳәа ақырҭуа фашистцәа иаҳзааргаз аибашьра хлымӡаах.
Аџьынџьтәылатә еибашьра  ду аҭоурых аԥсуаагьы шьала ирҳаз адаҟьақәа агәылоуп, амала уи инагӡаны иахьанӡагьы иҭҵаам умҳәозар. Ҳәарада, уигьы ҭҵаауа ҵарауаҩык дҟамлар аушам. Сара сызлазлахәаԥшуа ала еиҳа ииашаны иуҳәозар ҳнапы ахьынаӡо иаадыруа аҭоурыхтә докуметқәеи аԥсҭазааратә фактқәеи излаҳдырбо ала, ԥасатәи Аџьынџьтәылатә еибашьра иалахәыз, зхы ақәызҵаз ҳҵеицәа хазынақәа иаҳҳәап иаку рбиографиатә галериа шьақәыргылазар, кәанызанрак аҭахӡамкәа, епиграфс ирхаургылар алшоит Аԥсны жәлар рпоет академик Баграт Шьынқәба Асовет Еидгыла Афырхаҵа Владимир Ҳаразиа изкыз абарҭ апоезиатә цәаҳәа ссирқәа:

Узлыҵыз аԥсуаа  рхаҵара
Мцабзны иулан уи аҟәых.
Ажәытәгьы аӷацәгьа ихьацара,
Шҳалшоз ауеп аҭоурых!

Избан акәзар урҭ (аԥсуаа) аҵара змазгьы аҵара змамзгьы, Аԥсны моу зраион иалҵны, шамахак акәымзар, џьара имцацызгьы асвоет жәлар зтәызтәырц иақәлаз гитлертә фашизм иаҿагыланы ақәԥараҿы афырхаҵара ду аадрыԥшуан рхы-рыԥсы ақәҵаны. Сара сышьха қыҭа-гәакьа Арасаӡыхь иалҵны Ҳаԥсадгьыл ду СССР ахьчараз ицаз 147-ҩык аҵеицәа  рахьтә изхынымҳәит 108-ҩык. Ус заҟа аԥсуа қыҭа ирлахьынҵахази! Ари, ҳәарас иаҭахузеи, ихьааугаша фактуп, аха иҟоуп угәы збаауагьы. Уи убри ауп: асовет бџьаршьҭыхла аӷа хәымга иабашьуаз ирылан иқәԥон жәытә-натә аахыс ахаҵара згымыз аԥсуаа рҵеицәагьы.
Убарҭ фырхаҵарыла Ҳаԥсадгьыл ду зыхьчоз, зхы ақәызҵоз аҵеицәа рыхьыӡ наӡаӡа акамыршәаразы аԥсуа литература, 37-тәи – 38-тәи  ашықәс еиқәаҵәақәа акыр ишеилыршьаазгьы ленинтә политика аилахәара иҟаз шаԥырхагазгьы иалшоз зегьы ҟанаҵеит, даҽакала иуҳәозар, рфырхаҵареи, ргәымшәареи абиԥара ду ирзыннажьуан илитературатә хаҿсахьақәангьы. Абри аус ԥшьаҿы атрадициара ауан аԥсуа жәлар рҿаԥыцтә ҳәамҭа. Уи ирыҵанаҳәоз, иднарбоз рацәан. Абри асфераҿгьы дҿырԥшыган дыҟоуп ҳлитература апатриарх Дырмит Гәлиа. Уи Асовет Еидгыла Афырхаҵа Владимир Ҳаразиа изкыз (уи аахыс ҳажәлар ашәаны ирҳәо) ажәеинраала амаҟарагьы заҟа аҳәоузеи.
Ԥасатәи Аџьынџьтәылатә еибашьраҿы афырхаҵара аазрыԥшыз, зхы ақәызҵаз аҵеицәа доумыжьхақәа нацәақәкыла (еизыркәкәоу, аҭиира зланы зсахьа ҭыху алитературатә-хыҭҳәааратә фырхацәа ракәым араҟа зыӡбахә сымоу, насгьы урҭ ҟәнысшьо, мамзаргьы рхаҿсахьа ласырҟәырц акәым ас зысҳәо) зыхьӡ, зыжәла ныҭкааны иҳәоу асахьаркыратә ҩымҭақәа маҷымкәа иҟоуп. Зегьыҵәӡьа ҳзеиқәмырхаргьы, ихадарақәоу рахьтә ԥыҭк ҳгәалаҳаршәап: Ҳҵарауаҩ ду, академик Гь. А. Ӡиӡариа иочерк Асовет Еидгыла афархаҵа Владимир Ҳаразиа изку (урысшәала хазы брошиураны Аҟәа иҭыҵны); СССР жәлар рартист, адраматург Шәарах Ԥачалиа Владимир Ҳаразиа изку апеиса (уи асценатә ԥсҭазаарагьы аиоуит, акинофильмгьы алырхит, Владимир Ҳаразиа ироль наигӡон абаҩхатәра еицамк змаз афизик, ҵарауаҩ Аԥсны Аџьынџьтәылатә еибашьраан (1992-1993 шш.) фырхаҵала иҭахаз, ҳҵарауаҩ ду Шалуа Денис-иԥа Инал-иԥа иҷкәын заҵәы Адгәыр Инал-иԥа); Аԥсны жәлар рпоет, академик  Баграт Шьынқәба иажәеинраалақәа Асовет Еидгыла Афырхаҵа Владимир Ҳаразиа изку ацикл «Аб», «Ауасиаҭ», «Афырхаҵа игәалашәара», «Аԥсуаа аибашьцәа шәахь». Иван Ҭарба иажәеинраалақәа: «Дон ахықәан» (ҳаԥсадгьыл фырхаҵала зхы ақәызҵаз Александр Наӡаӡа илыхьӡынҩылоуп); «Амшынуаҩ афырхаҵа»; Борис Ҭыжәба ишәҟәы «Хашҭра зқәым ахьӡқәа», 1975 шықәсазы Аҟәа иҭыҵыз еиднакылоит адокументтәсахьаркыратә очеркқәа; Асовет Еидгыла иақәлаз афашистцәа ирҿагылан иқәԥоз аԥсуа еибашьцәа гәымшәақәа, (аинрал Асовет Еидгыла афырхацәа В. Ҳаразиа, И. Кәакәасқьыр, М. Аҩӡба, В. Цыгәба, Д. Ачба, В. Агрба, Т. Соселиа, Қь. Агәмаа, Л. Кәыҵниа, И. Зақараиа. Н. Киут, З. Гәлариа, Кь. Ачба, К. Аршба Г. Альберт. К. Гәымба, Л. Инаԥҳа:. Михаил Чамагәуа «Иван абхазец» – Хынҭрыгә Мхонџьиа ихҳәаау, уи акраамҭагьы аԥсуа театр асценаҿы қәҿиарала ицон) апозаик адраматург Ш. Ҷкадуа идокументтә сахьаркыратә очерк ҳаԥсадгьыл ду зхы ақәызҵаз В. Ратиа изку, аҵарауаҩ Владимир Кәарҷелиа истатиа Аеҵәа ҟаԥшь» аорден данҭаха ашьҭахь иаԥсахаз Николаи (Ҷыҷыкәа) Қапба:  Беларусиатәи абнаршәырақәа рҿы афашистқәа аԥхасҭа рызҭоз Асовет партизанцәа напхгара рызҭаз аԥсуа еибашьҩы Даҭикәа зыӡбахә ихҳәаау адокументтә роман «Абна амаӡа»…) аазрыԥшуа ракәны ҳашықәсынҵраҿы иаанхоит.
Араҟа зыӡбахә сҳәаз (исымҳәазгьы убрахь инарылаҵаны) ҳаԥсуа шәыҟәқәа ԥасатәи аибашьра ду (1941 – 1945 ш.ш.) аҟны ҳҵеицәа хазынақәа иаадрыԥшыз афырхаҵара атәы зҳәо иаԥырҵаз аҩымҭақәа ихәыҷы иду, аамҭа ҳасны наҟ хара ицацыԥхьаӡа ҿыц игылоу абиԥара еиҳагьы ирзааигәахоит, ибзиан акәзар, урҭ ауаа-аӷа бааԥсы хаҳәырҵәиа иаҿагыланы еибашьуаз – рыԥсадгьыли, рыжәлари, рҭоурыхи рышҟа ирымаз абзиабара иахылҵуа ашәа хәыц дара рҟынӡа иҿымцәаакәа иааӡоит патриоттә цәанырра ду аҵаны рыдгьылтә ԥсҭазаараҿы рхы иадырхәартә еиԥш. Ари, ҳәарас иаҭахузеи, ауаҩи аԥсадгьыли реизаҟазаашьаҿ бзанҵы имԥсуа абиԥара-цыԥхьаӡап кәалеимадарала иааиууа доуҳатә феноменуп. Ус шакәу зырҵабыргуа афакт ҿырԥштәқәа заҟа иаҩхьозеи ианылахьоузеи хҭоурыхтә шықәсынҵра. Аха урҭқәа зегьы ҳарҟәаҵны, аганахь иныжьны ус ҳхаҿы иаагап ааскьаӡа – XX ашәышықәса анҵәамҭанӡа – ақырҭуа милаҭеилыхцәа иҳзааргаз аибашьра хлымӡаах. Шеварднаӡеирааи Ҟарҟарашвилирааи, Китованирааи уҳәа иреиԥшқәоу ауаа хәымгақәа зхадаз абанда рыгәҭакы хәашь анагӡара рылдмыршеит зыԥсадгьыл азы зыԥсы иамегӡаз ҳҵеицәа, доумыжьхақәа. Ииашоуп, ҳазлагылаз амцақьоуқьад аҟны иаҳацхрааз, ацхыраара (араҟа амшын нырцәтәи ҳашьхақәа рынхыҵи иҟоу зыжәҩахыр ҳазҭаз, иҳавагыланы абџьар кны иҳацеибашьыз ҳдаракәац еиуам рахьтә ирацәаҩуп. Аха иԥсабаратәуп, ҳашьцәа ракәым зыӡбахә сымоу урҭ ртәы еилкаауп) дызцәырҵуам дызвагылоу даныҟамла. Уи џьашьатәӡам, ус иҟоуп жәынгьы ҿангьы амилаҭ рҭоурыхтә лахьынҵа ашәарҭара ианҭагылоу аамҭазтәи ақәԥараҿы.
Аԥсны Аџьынџьтәылатәи аибашьраҿ аԥсуаа рҵеицәа гәеиҵамхақәа иаадрыԥшыз алакәаҿгьы  зеиҭаҳәара уадаҩу, афырхаҵара ҳмилаҭ сахьаркыратә литературеи, ҳԥублицистикеи, амассатә хархәагақәа ринформациеи ҳҭоурыхҩыреи рҿы ҳашәҟәыҩҩцәа, ҳжурналистцәа, ҳҵарауаа иахьанӡагьы иҟарҵахьоу маҷӡам, насгьы амца қьоуқьад ҳазлагылази иаҳхаагази аҭәагашоуре, ҳажәлар иаӡәкны реидгылареи, аԥсадгьыл азы рхамеигӡареи ртәы наҟ-наҟ ҵкар-ҵкарла инарҭбааны изыҩуа изын иҭоурыхтә документуп, умшәа, умрыҳа узықәныҟәаша уасхыруп. Абри аус ԥшьаҿы аџьабаа збахьоу, аринахысгьы абара иаҿу  рацәаҩуп, (иаԥсыуаамгьы  ԥыҭҩык убархь инарылаҵаны) насгьы ари атема ҷыдала игәцаракны аҭҵара зҭаху акоуп ҳлитературатә критикаҿы. сара сахьахәԥшуа ала, ҳашәҟәыҩҩцәа. Ҳҵарауаа, ҳпублицистикцәа иахьа уажәраанӡа иаԥырҵахьоу, аиааиреи ахьыԥшымреи, ҳзаазгаз аибашьра иазку рҩымҭақәа, рыҭҵаамҭақәа ирылаӡоит апроблема ашьҭыхра, ақәыргылара. Убригь, ҳәарада ҳсахьаркыратә литературазы ишысҳәаз еиԥш, ҳакритикеи ҳлитеаратураҭҵаареи рсфероҿы ҳаԥхьаҟатәи абиԥара рзынгьы хәарҭара аланы уаҩ дзықәныҟәаша акы акәны иҟалеит.ишдыру еиԥш, ԥасатәи Аџьынџьтәылатә еибашьра дуӡӡаҿы (1941 – 1945 ш.ш.) Асовет жәларқәа зегьы реиԥш, аԥсуаагьы СССР ҳаԥсадгьыл ду ауп ҳәа еибашьуан рхы-рыԥсы ақәҵаны. Ари џьара узавамло шҵабргыхаҭоу асовет аамҭазтәи аҭоурых шаҳаҭра ауеит. Аха Аԥсны Аџьынџьтәылатә еибашьра – ари аҷыда ҟазшьақәа зқәубаауа даҽа қәыԥшыларак амоуп. Убарҭ иреиуоуп, акы, аибашьра Аԥсны аҵакырадгьылаҿ (атериториаҿ) ицон, даҽакала иуҳәозар, иҟалоз аибашьратә хҭысқәа. Аԥсра ,абиԥара, ахҵәара атҟәара уҳәа зегьы лабҿабан, аԥсуа (афронт аҿы иҟазгьы, атәылаҿ иҟазгьы) ибла ихгылан, аӷа хәымга игәаӷ, иҟаиҵоз агыгшәыгра амч ҿыц иланаҵон ,ашьоурахьы иԥхьон аԥсра даԥылон хаҵаҵас. Ари аситуациатә ҭагылазашьаҿы аԥсуа жәлар зегьы сахьаркыратә ҩымҭак иафырхацәаны иааԥшуан. Ас еиԥш иҟоу аепопеиатә ҩымҭа макьаназ ҳлитератураҿы иҟам, ицәырымҵыц, аха уи аҩызагьы ҳаԥхьаҩ дақәгәыӷыр алшоит. Аурыс шәҟәыҩҩы дуӡӡа Лев Талствои ироман-епопеиа «Аибашьреи аҭынчреи» автор 1873 шықәсазы ирҿианы иҭижьыз Н. Г. Чернешевски данаԥхьа иҳәеит: узтәызтәуа, узыргачамкуа, еиуеиԥшым аҟазшьақәа змоу афырхацәа аӡәырҩы ароман ишалоугьы уаҟа еизрыкәкәо фырхаҵа хаданы иаарԥшуп аурыс жәлар. Урҭ рыбзиабара ауп ашәҟәыҩҩцәа асахьаркыратә ҩымҭа дуӡӡа аԥҵаратә еиԥш адоуҳатә ԥсымчхара изҭаз, «деликатик души» ҳәа аҩада зҳәахьа аагаз адемократ, акритик дзышьҭаз.
Изхысҳәаауа, мышкы зны (имгәыӷкәа иԥсхьада Аԥсны Аџьынџьтәылатә еибашьра иазкны зымҽхак ҭбаау, иҟаҵәҟьаз ишыҟалаз аазырԥшуа асахьаркыратә ҩамҭа ду анаԥҵахо  фырхаҵа хаданы хымԥада, Лев Талстои ироман аҟны еиԥш, иагәылгахоит аԥсуа жәлар, избан акәзар, еиҭасҳәоит, ақырҭуа фашитс ҳақәихырц иҳақәлаз Аԥсны иқәцара аԥсуаа зегьы рнапы еикәыршаны, еидгыланы (зыламыси заԥсадгьыли зцәыӡаз лыԥсаа хьшәашәак иакәымзар) иқәԥон, еибашьуан ахақәиҭреи ахьыԥшымреи рзы амамзаареи аԥсыҭбарақәеи, амыҟәмабарақәеи изаҟаразаалак рыгәхьаа мкӡакәа. Ари иџьбароу афакт-ҵабырг иаҳәоит Нарҭааи Абрыскьыли ирхылҵышьҭра ԥсуаа доуҳалагьы, маха-шьахалагьы ишыӷәәӷоу, рыԥсадгьыли дареи бзанҵы еиҟәыҭхашьа шрымам ҳапланета- Адгьыл амра лаша-лашо иахаԥханоҵы.
Абриаҟара зхысҳәаауа, аҭоурых ахь схьаҵны сзырцәажәаз абыржәыҵәҟьа сзыԥхьаны сзылгаз, сыстол асахьаркыратә-документ повест хазы шәҟәны урысшәала Аҟәа 2010 шықәсазы иҭыҵыз «Хабарда ибжьаӡыз ипароль» ауп. Уи  авторс дамоуп ЕГБ аподполковник ԥхьажәа Сергеи Уаси-иԥа Чакветаӡе. Ари ауаҩ настәи ҳаԥсадгьыл ду ашәарҭара ахьчара асфераҿы, кыр џьаба ибахьеит, инапы ианыз иуал-ԥшьақәа ламысла, ҭакԥхықәрала инаигӡон. Ус шакәу дырҵабыргуеит Сергеи Чакветаӡе ибиографиа аӡбахә анцәыраагах, имыцхәым ҳәа иԥхьаӡаны, маҷк иадамхаргьы ҳнаргәылаԥшып еиҳа ихадароу штрихқәак. Иаҭәаршьахьоу аҳәынҭқарратә ҳамҭақәа. Абар уи азы иавтобиографиаҿ ишҩу: «По линии своей основной службы награжден 13-ю правительственными наградами в том числе медалью за безупречную службу 3-х степени».
 Сергеи Чакветаӡе диит 1936 шықәса ианвар 1 аҽны Гәдоуҭа араион Оҭҳара ақыҭан. Иаб Уасил Чакветаӡе иан Евгениа Мықәбеи ирыхшеит, ирыхшаз, ирааӡеит хәҩы ԥацәеи аԥҳаи. Уи 1955 шықәсазы далгоит Оҭҳаратәи абжьаратә школ, 1960 шықәсазы Аҟәатәи аҳәынҭқарратә педагогтә институт афилологиатә фокультет, дагьдәықәҵан Цандрыԥшьтәи (усҟан ари ақыҭа ССИр ақырҭцәа ахарԥан – Ганҭиади ахьӡын) ашкол-интернат ахь аԥсуа бызшәеи алитературеи аурыс бызшәеи алитературеи рырҵаҩыс. Иара убри ашықәсан наиабр мзазы арра дыргоит. Ҳаԥсадгьыл ду СССр асолдаҭцәа зегьы ишыруалу еиԥш, ирратә маҵура хьӡла-ԥшала ихганы, дгьежьуеит Аԥсныҟа, ҩаԥхьа рҵаҩыс аусура далагоит Калдахәаратәи ашкол-интернат аҟны, аха уантәи иаарласны Гәдоуҭатәи ареиком партиа уи днаргоит АССР Аҩнуҵҟатәи аусқәа рминистрра асистемахь, нас КГБ ашҟа – еиуеиԥшым аҭакԥхықәратә маҵурақәа ныҟәигон. Сергеи Чакветаӡе КГБ  асистемаҿы 1968 шықәса инаркны 1988 шықәсанӡа аус иуан. Уи ашьапахьгьы акыр зҵазкуа амаҵурақәа ныҟәигеит даҽакала иуҳәаозар, ижәлар шьардаӡа дырзааԥсеит. Уажәы агазеҭ «Аԥсны» Гәдоуҭа араион иахьаҵанакуа корркеспондент ҷыдас дыҟоуп,ианашьоуп «Ахьӡ-аԥша» аорден 3-тәи аҩаӡара». Уи ипублицистикатә статиақәа шьахәла ақәҿырҭуеит ҳаамҭазтәи аԥсҭазаара агәеисыбжь ирҳәоит иҳагу-иҳабзоу.
Аҭаацәаратә ԥсҭазаараҿгьы Сергеи Чаквктаӡе насыԥ змоу дреиуоуп – иԥшәма ԥҳәыс Сулико Аргәыни иареи ирыхшеит, ирааӡеит хҩык аԥҳацәеи аԥеи. Ирымоуп бжьҩык амаҭацәа – ҩыџьа аԥацәеи хҩык аԥҳацәеи.
Ари уаҩы дзеигәырӷьо еизҳароуп  аҭаацәара рзын еиԥш ауаажәларра рзынгьы. Избанзар, иҵоуроу ауаа  рылоуп ауаажәларрагьы аҳәанҭқаррагьы шышьақәгылоу. 
Зегьыҵәҟьа ракәымзаргьы сналас-ҩалсшәа иазгәасҭаз Сергеи Чаквктаӡе иҳәынҭқарратә, уаажәларратә узсура адагьы иҟоу иҵегьы дызлардыруа, ҳаҭыр злақәырҵо даҽа ганкгьы. Уи ихи-ихшыҩи ирыбзоураны икалам иҵыҵыз исахьаркыратәуи документтәуи аповестқәеи аамҭа џьбара иақәҿызҭуа ипублицистикатә ҩымҭақәеи абри аус аҿгьы уи иалҵыр ибзиоуп иалымҵыргьы аамҭак алсхызгап ҳәа иаҿу дреиуам, иазыҟаҵоу занааҭуаҩуп, длитератаруп. Ҵабыргыуп алитераторцәа зегьы зышәҟәыҩҩцәахом, ипублицистцәаны изыҟалом, уи азы хамԥада иаҭахуп арҿиара иатәышьҭроу агәаҵаҿы иҭазаауа кәицк еиҳа ииашаны иуҳәозар ауаҩы аԥсабара инаҭаз абаҩхатәра.
Сыззааиуа, Сергеи Чакветаӡе каламлагьы дышхәыдам аҳәоит ашәҟәы «Кадыр, Басиаҭ, Сталин, егьырҭи» амацарагьы. Ашәыҟәҭыжьырҭа «Алашара» аҟны 2006 шықәсазы иҭыҵыз. Автор ашәҟәы аԥҵоуп НКВД (Қырҭтәыла. Аԥсны) иаҵаҵәахны иамаз, «ахааназ» (ус акәын ишахәаԥшуаз, Бериеи Сталини…) имаӡаз архивтә документқәа ԥшааны, иҭҵааны. Уаҟа иаарԥшуп иаҳхысыз ашәышықәса 30-тәи ашықәсқәа раан Аԥсны имҩаԥысуаз ухәы-ужьы қақаӡа изыргылоу арыцҳара ду – харада-барада аԥсуа жәлар рҵеицәа шдырӡуаз ишҭадырхоз милаҭк аҳасабала рхы изымҩаха реилшьаара ишаҿыз иҵегьы. Сталини, Бериеи, урҭ рмаҵурақәеи Аԥсны имҩаԥыргоз рполитика хәымга хықәкыс измаз – аԥсуа жәлар рақырҭуатәра ибылгьаны иааирыԥшуеит автор ишәҟәаҿы, ҭоурыхтә фактла, архивтә документла ирҵабыргны. Араҟа Сергеи Чакветаӡе иповест аҿиараҿы жәаҳәарада, иԥхарҵоит, дарманшәалеит. Зеилкаара уадаҩыз, шьаӡа-гәаӡала иҭәыз амаӡақәа изаанартит акыр шықәса инеиԥынкыланы амчратә структурақә (НКВД, КГБ) рыҿтәи иусура. 
Сергеи Чаквектаӡе аҩбатәи ишәҟәы асахьаркыратә документтә повест «Хабарда ибжьаӡыз ипароль» – Аҟәа 2010 шықәсазы иҭыҵыз – атәы ҳҳәозар, акы. Иҵабыргыхаҭаны, ԥасатәи Аџьынџьтәылатәи еибашьра (1941 – 1945 ш.ш.) ду иалахәыз. Хыцәнмырха Асовет Еидгыла зыхьчоз аԥсуа еибашьцәа рҭоурых рзы иҿыцу адаҟьақәа аазыртуа акы акәны иҟоуп уахәаԥшыр  ауеит ҩбагьы илабҿабаны уи иаҳнарбоит адунеи зегьы зымҽхазкырц иаҿыз гитлертә фашизм еилаҟәыбаса ақәҵараҿы аԥсуа жәлар рҵеицәа доумыжьхақәа иаадрыԥшыз агәымшәареи, афырхаҵареи, ахамеигӡареи иахьа уажәраанӡагьы инагӡаны, иҭҵааны ишҳамам ҳаҭҵаарадырратә усумҭақәа рҿы. Иара убас ҳсахьаркыратә литератураҿгьы ианымԥшыц. Убысҟан афырхаҵара аазрыԥшыз рахьтә иаҳзымдырқәо заҟаҩы ыҟада. Урҭ зегьы иаадыруеит, акы ҳҭоурых иадаҟьақәоу, ҩбагьы, аханатә ҳда-ҳшьа иалоу ҳхаҭашьатә ҟазшьақәа рыҩаӡара иадыргоуп.  Хԥагьы, сара иахьынӡаздыруа, аповест «Хабарда ибжьаӡыз ипароль» атемала иаԥҵоу, мамзаргьы уи иаанарԥшу аԥшӡара иашьашәалоу иахьа уажәраанӡагьы аԥсуа литрератураҿы сахьаркыратә ԥҵамҭак аҳасабала иаҳԥымлац. Абри ахшыҩзцара аганахь ала уахәаԥшуазаргьы, ан бзиаӡа ҟаиҵеит ашәҟәы автор.
Ашәҟәыҩҩы изин есымшагьы иуадаҩуп аԥсҭазаараҿ иҟаҵәҟьаз ауаҩы, насгьы уамашәаҵәҟьа зхызгахьоу, избахьоу, аԥсреи абзареи ирыбжьагылахьоу изку асахьаркыратә ҩымҭа аԥҵара, избан араҟа автортә хыҭҳәаа, афантазиа аԥыжәара изаҭом, иреалтәу афактқәа «дҿарҳәоит», урҭ дрықәымныҟәар ауам, ажәакала иаирбароуп асахьаркыратә ҵабыргхаҭеи адокументқәа ирҳәо иреалтәу афактқәеи.
Сергеи Чакветаӡе арҿиараҿ ԥышәа дук шимамгьы, иповест уанаԥхьа имҩашьо иубоит иаԥхьа ишьҭаз аҿада зыӡбахә ҳәоу – ауадаҩрақәа дшыриааиз, асахьаркыратә ҩымҭа шьахә – Аԥсадгьыл асолдаҭ изку шаԥиҵаз. Араҟа, ҳәарада, уи ицхрааит ихала еизигаз, иҭиҵааз зԥыхьашәара мариам архивтә материалқәеи аповест афырхаҵа Константин Аршба диҿцәажәан ианиҵаз, аԥсҭазаараҿ аҭыԥ змаз ахҭысқәеи. Еилкаауп ашәҟәы ҭыҵаанӡа изыхҳәаау ауаҩы даԥхьан дыҟазҭгьы, усҟан ҳәарада, уи ахаҭабзиара еиҳагьы ауаҩы даԥхьан дыҟазҭгьы, усҟан ҳәарада, уи ахаҭабзиара еиҳагьы еиӷьхон, аха ус автор изыҟамлеит  иаамҭазымхареи афырхаҵа иаџьали ирыхҟьаны. Ус шакәу авторгьы иазгәеиҭоит иаԥхьажәа хәыҷ аҿы: «Затрудняюсь утверждать, что мне удалось достоверно изложить обо всем произошедшем  с Константином Михайловичам и его сослуживцами те далекие годы, в тех далеких краях.
Уверен лишь в том, что успев сделать это тогда когда он смог бы сам прочесть рукопись и оказал бы мне неоценимую  помощь».
Сереи Чакватаӡе ифырхаҵа Константин Аршба дызлагылаз еибашьра ду ихигаз амыҟәмабареи, нас уаҟа дызхысуаз, ихьысуаз (ишьклаԥшуаз, дзышьклаԥшуаз аконтразветкаа ирыҵанакуаз иреиуаз ҳара ҳтәқәа роума, дара афашистуцәа роума зегьы иара ихаҿсахьа агәылмҭәаара иадҳәаланы ицәырганы насгьы иаарԥшуп ҟазарыла. Аӷацәа рмал аҟны «Смерш» амаҵ аура – иаҭаху аинформациа  аизгара, нас арахь адәықәҵара, ари иуадаҩу аконтрозведчик иԥсҭазаара ашә аартра иҭазыргылоз акы акәын. Аха Константин Аршба  игәымшәареи, иԥсадгьыл ду ашҟа имаз абзиабареи, СССР уаҩытәыҩсак иаҳасабала иныруаз аҭакԥхықәреи, иаԥсуа хаҵареи инапынҵақәа қәҿиарала инаигӡон иаџьал дахырԥо. Ашәҟәы аҷыдарақәа ируакуп аԥсуа сахьаркыратә литеаратураҿы раԥхьаӡа акәны ишаабо аԥсуа контрозведчик ихасҿсахьа еилкаам, идырым. Даҽаӡәы ихаҭара аибашьра ду анцоз абри  аҩыза ашәарҭара ду зцыз, аха зегьы реиҳа иаҭахыз анапынҵа назыгӡоз. Александр Возба, иакәзар, аӷа иҩнуҵҟа ицоз аиҿагылара далахәын, уаҟа акәын аус ахьимаз. Хынҭрыгә Мхонџьиа – «Иван Абхазеи», Дамикәа Зыхәба – арҭ аӷа ааха ду изҭоз партизанцәан, гәымшәақәан ,аконтрозведчикцәа рахь иҟамызт.
Сергеи Чакветаӡе иповест «Хабарда ибжьаӡыз ипароль» аҟын арахәыц ҟаԥшь еиԥш иагәылсны ицо игоу афырхаҵа хада ихаҿсахьа иауаршәаны асовет солдаҭ имаз апатриотизм аԥсымчхара заҟа иӷәӷәаз, аиааира агәрагара имаз бзанҵыугьы ишицәымӡыцыз, игәа казыжьшаз аибашьратә хҭысқәа иага ҟаларгьы. Уи афашистцәа рыртә мычқәа рымаӡамкәа рыҭҵаарала, нас ҳара ҳатәқәа рлымҳа аҟынӡа анагара, рыҭара аҵак ду шамаз идырууан аԥсуа контрозведчик. Убри азакәан, ихы-иԥсы ақәҵаны инапынҵақәа зылаигӡоз. Авторцәа зегьы автор изырҵабыргуа адокументқәеи афактқәеи рыла иааирыԥшуеит агәра угартә еиԥш.
Ашәҟәы ашәарҭара зцу, иуадаҩӡоу аконтразведчикцәа еибарххоу рдунеи уахьгәыланарԥшуа, анаҩсангьы, араҟа аԥхьаҩ ибоит аҩымҭа афырхаҵа хада идарақәеи – захьиз, дахьааӡаз аԥсадгьыл хәыҷы ҳәа изышьҭоу аҭыԥ ссир Тҟәарчал аԥсабара блахкыга, иаби иани рыбзазашьа, Кәасҭа Аҟәатәи арҵаҩратә ҵареиурҭаҿы иуара, иқәла изла, иааикәршаны иҟоу аԥсҭазаара уҳәа жәпакы бзиабаралеи ииашоу, иԥсҭазааратәу асхьақәа жәпакы.Абарҭқәа рҿы Сергеи Чакветаӡе аԥсҭазаара аганқәа инарҭбааны агәылаԥшр ,аԥхьаҩ ирбара зылшо шәыҟәқәоуп. 
Ашәҟәы ахаҭабзеира зегьы реиҳа иҳаразкуа иреиуоуп, уи афырхаҵа хада иконразведкаҿы иаарыԥшыз ахаҭашьатә ҟазшьақәа, иаҳҳәап абарҭ реиԥш ихымԥадатәины иҟоу имазарц зыхәҭоу: аԥсадгьыл азы гәыкала аҟазаара, аӷәӷәара, харанаԥшра, ачҳара, алаӡара, ҳәарас иаҭахузеи, абарҭ зегьы ҳәаақәызҵо агәымшәара, нарҭаа дуқәа ирцырҟьо маха-шьахала аӷәӷәара.
Ашәҟәы уанаԥхьо имҩашьо иубоит уи афырхаҵа ихаҭара аҩаӡара ахьынӡаҳараку. Аха уи автор ирҿиаратә хыҭҳәаа иаӡбаз еиҿнартәыз акы акәӡам араҟа аԥхьаҩ иибо. Ара аԥсабара инаҭаз, иланааӡаз хыҵхырҭас измоу ибашәа кәалеимадарала иааргауа ацәаҩа ссир – агәымшәара. Аԥсадгьыл ажәарҭа ианҭагылоу аамҭазы зегьы ирыцку ахамегӡара. Ааи, аконтрозведкаҿы аус зуа ауаҩы даҽакалагьы ҟалашьа имаӡам. Уи иԥсы ҭиҩуп иԥсадгьыл азы, ижәлар рзы, инапынҵа анагӡаразы. Арҭ хҭак еицҭазыршәуа ԥҟароуп аԥсадгьыли ажәлари аибашьра ианалагылоу аамҭазы. Абарҭқәа зегьы иԥасабаратәны иаарԥшу афырхаҵа  дҟаҵаны дгәылырҭәааны, дуаҩеибганы. Аха уи амацара аукәху автор ифырхаҵа дҳаразкуа даҳзааигәазтәуа, бзиа даҳзырбаз. Ашәҟәыҩҩы ифырхаҵа Константин Аршба зегьы раԥхьаӡагьы бзи даҳзырбаз, ҳхы, ҳгәы дазҭалаз афашистцәа рмал аҿы аконтразведчик иаҳасабала иааирыԥшыз афырхаҵара уап, рсахьа ҭыхуп афактқәеи ахҭысқәеи рыла, идаракәацны, узавамло. Избан акәзар ,абраҟа ауп еиҳарак иахьааԥшуа Канстантин Аршба аибашьрақәа, ҷыдала аконтразведкаҿы даныҟаз ихҭынхьааз, ихигаз акырынтә аԥсра аҳәааҿы днаганы дхықәзыргылаз амыҟәмабарақәа.
Сара урҭқәа араҟа рыхцәажәара салагом иаҭыԥым, избанзар изҭаху, иазҿлымҳау ихаҭа даԥхьар. Усҟан днаӡа-ааӡаны еиҳагьы ибоит аҩымҭа афырхаҵа Константин Аршба дызусҭаз, иԥсадгьыл аҿаԥхьа солдаҭк иаҳасабала иуал-ԥшьа шынаигӡаз, насгьы аибашьра ашьҭахьтәи аиҭашьақәыргылара аамҭа инаркны аҵыхәтәантәи иԥсҭазаара амшқәа рҟынӡа ауаажәларратә усураҿы илириказ уҳәа убас иҵегьы. 
Ашәҟәы «Хабарда ибжьаӡыз ипароль» аҟны Константин Аршба идагьы аибашьратә ԥсҭазаараҿы ишыҟаз еиԥш иаарԥшуп Асовет Еидгыла ахьчаразы иқәԥоз, лымкаала аконтрозведкаҿы зхы-зыԥсы ҭиины аус зуаз аԥсадгьыл асолдаҭцәа рхаҿсахьақәа, урҭ автор излааиртуа ала (рхаҭақәа ус иҟан азы, ихыҭҳәаау, мамзаргьы ирыцәтәыму ҳәа акгьы рыдимгалт) аконтрԥшыхәҩы имазарц иахәҭоу ахаҭашьатә ҟазшьақәа: агәымшәара, ахамеигӡара, инарҵауланы аҭагылазаашьа анализ азура,аиашаҵабырг ақәныҟәара уҳәа иреиԥшқәоу ирылаҟан дра. Афашистцәа рмал аҿы аус  зуаз, анемец Контразведчикцәа, иара Константин Михаил-иԥа хаха ихьысуаз, знапаҿы аамҭала дыҟаз, иԥсадгьыл ацәгьа-мыцәгьа азиҳәар дазыҟазҵаз – рхаҭарақәасгьы досу злаҟаз ала иаарԥшуп, иҭыхуп адокументқәеи ,архивтә материалқәеи, аԥсуа контрразведчик иҳәамҭақәеи рхархәарала. Убраҟагьы афашистцәа рконтразведчикцәеи аҩымҭа афырхаҵа хадеи реиқәшәарақәа (досу рыгәҭакқәа рынагӡаразы, рыҿгьы иааԥшуеит иахаҭара заҟа иҵоураз, еилшәарак, ԥсыҽрак, кәанызанрак шақәмыз.
Аԥхьаҩ ҳхаҿы иааганы ақәыџьма млашьқәа реиԥш шьхлымуа, забџьар харшаланы иудгылоу аӷацәа рыгәҭаны уконтразведчикны аҟазаара закәу, иаанагоу? Уи аҩыза ихьанҭоу аҭагылазаашьаҿы ибырны ажәа заҵәык уамхаҳәаргьы, иалшоит узҿу аусгьы уаргьы уҭанархар. Аха уи аԥҭа ихаҵа  ӷәӷәареи иԥсадгьыл ашҟа имаз абиабареи абарҭ асиужетқәа бааԥсқәа дрылкәыцәаа дааргон инапынҵақәа иааирыла инагӡауа.
Ҳзыхцәажәо ашәҟәы, «Хабарда ибжьаӡыз ипароль» ааскьа ауп ианҭыҵыз, аха аԥхьаҩцәа иаразнак рылаԥш иҵашәеит, избан акәзар, акы сара иахьынӡаздыруа ҳлитератураҿы ари атема зынӡа иҿыцуп, уи аганахьала ҵкәарҭак аӡәгьы ианимҵац, ҩбагьы афырхаҵа хада Константин Аршба иуаажәлар дырдыруан дышуаҩ бзиаз, анхаҩы нага дшиԥаз, Аџьынџьтәылатә еибашьара ду дшалахәыз, зны-зынла аныҳәа мышқәа раан игәы икыдиҵоз аҳамҭақәа ирҳәон аибашьраҿы аԥсадгьыл асолдаҭ иаҳасабала ихы бзианы ишааирыԥшыз. Аха аӡәгьы инагӡаны издырӡомызт ари ауаҩ алакә аҟынгьы зыгәрагара уадаҩу афырхаҵара шааирыԥшыз. Уи даҳнардырит Сергеи Чакветаӡе ишәҟәы «Хабарда иабжьаӡыз ипароль».
Автор дзеигәырӷьо акоуп аԥхьаҩцәа рҟынтәи иҩымҭақәа ирызкны ргәаанагара, зҳәо асалам шәҟәқәа аниауа. Абраҟагьы узеигәырӷьаша аԥсуа литература  атрадициа бзиа амоуп, уи хацдыркит ҳаклассикцәа. Инамҩатәны иаҳгәалаҳаршәап) Аԥсны жәлар рышәҟәыҩҩ Иван Гьаргь-иԥа Папасқьыр ироман «Ҭемыр» «Аԥҳәыс лыпатуи» рзын занааҭла еиуеиԥшым аԥхьаҩцәа рҟынтә 3500 инареиҳаны асалам шәыҟәқәа шиоухьаз. Макьаназ ари аԥсуа литератураҿы иреко дууп.
«Хабарда ибжьаӡыз ипароль» атәы ҳҳәозар, уи автор ихьӡала иҩуеит асалам шәҟәқәа. Иаагап убарҭ рахьтә акы-ҿырԥштәык аҳасабала «Акыр иаԥсоу Сергеи!
Уҩымҭа «Хабарда ибжьаӡыз ипароль» захьӡу абыржәыҵәҟьа аԥхьара саалгон, сыццакы-ццакуа снатәаны сгәаанагара сҩырц азыҳәан.
Иаразнак исҳәоит: аԥхьара ласы сзаламгеит, аха саналага лассы саԥхьеит, саналагагьы сышьҭрақәланы сзыԥхьаз адаҟьақәа ыҟоуп. Ирласны сазырԥхьаз еилкаауп: аинтерес бзиаӡа зҵаз аԥсуа арԥыс иҭоурых ибзиоу ҳәоу еиқәшәала, еилкаау хшыҩҵакыла, узмырааԥсоу ажәала иахьҩу ауп.
Исгәаԥхеит Косиа данқәыԥшыз инаркны заԥхьаҟа акрызлыҵраны иҟаз арԥыс дшыҩагылаз аарԥшышьа: иҭаацәа рҿоума, иҩызцәа рҿоума, иҵараҟны аума, ихымҩаԥгашьақәа, ицәажәашьа, ихәыцшьа.
Дара исгәаҭхеит Уасаса «лмыркатыл». Амала, абжьыуаа ҳҿы уи аҩыза аныҟарҵо амазара (аԥсаса, ашьамаҟа – Р. Қ.) абна ианылахалакь ауп «агыгшәыг ац еихымҵырц, абна илахаз еибганы аҩныҟа игьежьырц азы. Аха, ушәҟәы аҟны уи даара ианаалоит, избанзар Костиа дызлаз афашистцәа агыгшәыг аҵкьыс еицәан. Насгьы иубоит иԥылоз ашәарҭарақәа зегьы қәҿиарала, мчык дшахьӡоз аныԥшуа. Разҟыла дышрылҵуаз.
Аҩымҭаҿы, иара аинтерес ду злаҵоу ала, насгьы Костиа деибашьҩы ӷьеиҩны аибашьра дуӡӡа аҟны аибашьцәа дызланарылагылаз, ала сара избар сҭаххеит 1942 шықәса рзы аибашьра даналагаз инаркны февраль 1944 шықәсазы данытҟәахаз аҟынӡа дызлахәқәаз ажәларқәа, аидысларақәа, адҵа ҷыдақәа рынагӡара аҟны иааирыԥшқәоз афырхаҵарақәа. Урҭ, хымԥада иҟан, аха иара иԥхашьа-ԥхаҵареи ихӡырымгареи ирыхҟьаны ицәыримгазар алшоит. Ииашоуп, урҭ ҳхоуп ианашьаз аҳамҭақәа рыла, аха ахҭысқәа рхаҭақәа ртәы ҳәазар, усҟан, ҳәарада, Костиа ифырхаҵара хаҿсахьа еиҳа иханарҭәаауан ,аԥхьаҩ игәгьы ҟанаҵон.
Сара сыхәҭаахьы иҭабуп ҳәа уасҳәоит абри аҩымҭа ала, избахьаз, адәахьтәи иԥшӡареи ихаареи ибзиаӡаны издыруеит, адәахьы инимырԥшуаз ҩнуҵҟала илаз аиҿкара дуӡа, агәамч ӷәӷәа, ахшыҩ ҵары ахьсурдырыз. Аха сгәы иалоуп усҟан, уа Тҟәарчал аус анеицаауаз, шамахамзар есҽны избоз Костиа Аршба, ауаҩ-ԥшӡа, ауаҩы-хаа абриаҟара фырхаҵара иҭынчра иаҵарӡны ишныҟәигоз ахьысзымдыруаз.
Сгәы иалоуп, иара убас, иара изку ашәҟәы инапахьы имкӡакәа иԥсҭазаара дахьалҵыз. Аха иҟалап уи еиҳагьы еиӷьзар, ихигаз амыҟәмабарақәа зегьы игәалашәараҿы иахьҿыцымхаз. Усгьы идыруан ушаҿыз изку ашәҟәы аҩра.
Сергеи Уасил-иԥа, иузеиӷьсшьоит уаԥхьаҟа ақәҿиара дуӡӡақәа, ачәамч ,алшара!
Гәыкала иузыҟоу – Владимир Ҳараниа».
Ара иааҳгаз  афакт амацарагьы иаҳәоит ҳзыхцәажәо ашәҟәы иазыҟаҵоу аԥхьаҩцәа бзиа шамоу, иара ашҟа ишхьанрԥшыз. Уи иаанагоит автор иџьабаа иԥылт ҳәа, афырхаҵа ихьӡ амырӡраҿы.
Асалам шәҟәы автор иҳәоит Константин Аршба 1942 шықәса инаркны февраль 1944 шықәсанӡа (ҽажәакала ицҳәозар анемец фашистцәа дытҟәаны дыргаанӡа) аибашьра мцабз адәаҿы иааирыԥшыз афырхаҵарақәа ртәы ҳирбар ахәҭоуп ҳәа. Ари агәаанагара иашам узҳәом, аԥсадгьыл асолдаҭ ихаҿсахьа гәылҭәааны аҟаҵараҿы. аха ус шакәгьы ,ара иҟоуп даҽакы. Аповест автор жәпакы ифырхаҵа хада афашистцәа рмал аҟны котрозыедчик иаҳасабала аԥсреи абзареи шеиқәԥоз иааирыԥшыз афырхаҵара ду ҳарбара акәын. Уи ибзианы иқәҿиеит. Нас ари жанрла иповеступ. Егьирахь даҽакуп, автор иҩымҭа ароман алихырц иҭахызар, усҟан аповест аҿы ибжьажьу – еибашьратә фырхаҵарақәа зеиӷьыҟам аматериал ирҭоит «Хабарда ибжьаӡыз ипароль» ироманхарц  азыҳәан. Уи аҩыза амҩа ыҟоуп.
Аҩымҭа аԥҵоуп урысшәала. Ари афольклоргьы   иранаҳәоит аԥсуаа рҵеицәа ԥасатәи аибашьраҿгьы ишаадрыԥшыз аҭоурых ианылаз, абиԥарала ҳазхыҽхәаша афырхаҵара ду. Ари еилкаауп, амала иаԥысҵарц сҭахуп даҽа хшыҩзцаракгьы. Уи убри ауп: ҳзыхцәажәо ашәҟәы аԥсышәалагьы адунеи абароуп, избанзар, зхатәы ҳәынҭқарра змоу ажәлар рмилаҭ сахьаркыратә литература, рыҭҵаарадырра ҿиозарароуп, иазҳазыӷьозароуп, рхатәы бызшәала. Уаҟа ауп уи адоуҳатә ԥсымчхара ахьыҟоу, аԥсы ахьҭоу. Егьырҭ зегьы «прикладная математика» иаҩызоуп ицхырагӡоуп, насгьы амилаҭ ирымоу, ирыбзоу, рдуҳатә культура аҩаӡара ахьынӡаҟоу егьырҭ ажәларқәа идзырбо афакторқәа ируакуп. 
«Хабарда ибжьаӡыз ипароль» сахьаркыратә ҩымҭак аҳасабала уи акомпазициатә еиҿартәышьа уахәаԥшуазар, ҳәарас иаҭахузеи, ахатә ҷыдара амоуп, даҽакала иуҳәозар. Афырхаҵа хадеи агьырҭ аперсонажқәеи ирхҭынхьаауа хҭысқәа рыҿиашьа мамзаргоьы рцашьа иауаршәаны иҟаҵоуп излеибарку ахроникатә азгәаҭаны. Араҟа иҟалаз афакт ахҭыс узавыҳәҳәом, иҟаз шыҟаз иааурыԥшуазароуп, иахьынӡауа асахьаҩыратә цәа ахаҵаны. Иара убригьы имырмыцхәыкәа, зҵакы нагӡаны, игәылҭәааны иаазрыԥшуа еилацалоу аҳәоуқәа рыла ишьақәыргылан. Пушкини, Достоевски, Толстои уҳәа егьырҭ аурыс классикцәа дуқәа рбызшәала асахьаркыратә ҩымҭақәа раԥҵара, изеицәааӡарызеи, игәаӷьыуацәоуп. Сара сеигәырӷьоит, агәахәара снаҭеит Сергеи Чакветаӡе ишәҟәқәа («Кадыр, Басиаҭ, Сталин и другие», «Пороль без вести пропавшего») урысшәала иҩыз санрыԥхьа избанзар, ицқьоу, ираӡоу (шамахаӡак акәымзар) бызшәала иҩуп. Ари автор имаурҽхәаша иҟыбаҩ аазрыԥшуа акоуп.
Аҵыхәтәан исҳәоит сара агәразгоит Сергеи Чакветаӡе иара ихациркыз атема – иахьа уажәраанӡагьы зфырхаҵара аарԥшны иҳамам – ҳҵеицәа доуаԥшьқәа рхаҿсахьақәа ирызкны аҩымҭақәа шаҳзаԥиҵо. уи азын имоуп алшареи, абаҩхатәреи, аматериалқәеи. Ус шакәу аԥхьаҩ иҵарҳәоит иахьанӡа иаԥиҵахьоу асахьаркыратә-докуманетны повестқәеи, ипублицистикатә ԥҵамҭақәеи, иактуалтәу истатиақәеи. Аԥсуаа ражәа иалоуп аҳ ашьҭраыӡӡом ҳәа. Сара абри ахшыҩзцара иацысҵоит абас: афырхаҵара ашьҭа-мҭа ыӡӡом ҳәа. Уи арҵабыргуеит Сергеи Чакветаӡе ишәҟәы «Хабарда иабжьаӡыз ипароль».


Руслан Қапба

