Ҳара ҳинтервиу
ИНАЛ АРӠЫНБА: «ҲАРА ИАҲЗЫԤШУП АԤЕИԤШ ЛАША»

Ишәыдаагалоит жәларбжьаратәи асаммитқәа Аа-ҳәынҭқарра Дуки, Ҩажәа Ҳәынҭқарра Дуки, БРИКС-и рҟны Урыстәылатәи аҿар рделегациа анапхгаҩы, Иреиҳаӡоу аекономика ашкол аҟны Адунеитә Економика Ассоциациа ахада Инал Арӡынба иҿцәажәара.

– Аԥсны даара гәахәа дус ирымоуп жәларбжьаратәи асаммитқәа рҟны Урыстәылатәи аҿар рделегациа напхгаҩыс шәахьыҟоу. Шәара шәықәгылахьеит Вашингтони Лондони реиԥш иҟоу аҳәынҭқаррақәа рҿы. Шәызԥылоз егьырҭ аделегациақәа ирдыруазма, Урыстәыла ахаҭарнак, уи аинтересқәа зыхьчо имилаҭра.   
– Иҟан издыруаз делегатцәақәак. Урҭ интересс ирыман Аԥсны аҭагылазаашьа, азҵаарақәа сырҭон. Аԥсны жәларбжьаратәи астатус инагӡаны иахьышьақәырӷәӷәам иахҟьаны, ҳтәыла макьана уиаҟара ирыздырам, еиҳаракгьы аекспертцәа ҿарацәа реилазаараҿы. Сара сҽазысшәоит урҭ Аԥсны аҭагылазаашьа рзеиҭаҳәара. Избан акәзар, атәыла асоциал-економикатә ҿиара жәларбжьаратәи амассатә информациа ахархәагақәа рҿы ианыԥшуам. Убри аганахьала иҟаҵатәу рацәоуп атәыла аӡбахә жәларбжьараҿы ирдыруа аҟаҵаразы.
– Официалла Урыстәыла хаҭарнакра аназыжәуа аамҭазы, шәақәшәахьоума аимак-аиҿак Аԥсны ахьыԥшымра азхаҵара азҵаара аганахьала?
–  Вашингтон имҩаԥысуаз Аа-ҳәынҭқарра Дук рҿар рсаммит аусхәаԥштә аҿы иарбан ари азҵаара. Убри аганахьала акыр иуадаҩуп Мраҭашәара атәылақәа рделегациа ахаҭарнакцәа рацәажәара. Аха Вашингтонтәи аиԥыларақәа раан ҳарзааит зеиԥш гәаанагарақәак – Аԥсны адемократиатә институтқәа рырҿиаразы аусурақәа мҩаԥгалатәуп. Ари абстракттә знеишьоуп, аха даара ихадоуп ҳара ҳзы. Избан акәзар, атәылаҿы адемократиатә институтқәа рырҿиара аҭахуп ҳәа ирҳәо иаанаго, наҟ-наҟ, уазхәыцуазар, атәыла азхаҵатәхоит ҳәа ауп, уи иԥсабаратәу актуп. Анаҩс, Лондон, Аа-ҳәынҭқарра Дук рсаммит аҿы даҽазнык ишьҭыхын ари азҵаара. Ишдыру еиԥш, Женеватәи аиҿцәажәарақәа рҿы аурыси аԥсуеи ганқәа ишьҭырхуеит азҵаара, амч ахамырхәаразы аиқәышаҳаҭра анапаҵаҩразы. Аха ақырҭуа ган уи анапаҵаҩра иацәхьаҵуеит. Уи иаанаго, амч ахархәара мап ацәыркуам ҳәа ауп. Убри атәы ҳалацәажәон Лондонгьы. Аҵыхәтәаны уаҟа иҳадаҳкылаз адекларациаҿы иарбан аиқәышаҳаҭра анапаҵаҩра шаҭаху. Мап анакәха, 2008 шықәсазтәи ахҭысқәа еиҭах иҟалар алшоит.
– Иарбан проблемақәоу, Шәара шәгәаанагарала, иахьа Аԥсны аҿаԥхьа иқәгылоу, насгьы иарбан мҩақәоу урҭ рыӡбаразы ижәбо?
– Проблема хаданы иҟоу, сара сгәаанагарала, ахатәы аԥшьгарақәеи анаплакнапхгара аҿиареи рыҩаӡара ахьылаҟәу ауп. Аекономикаҿы аҳәынҭқарра инанагӡо ароль акыр иҳаракуп. Аԥсны аекономика маҷ-маҷ аџьармыкьатә еизыҟазаашьа ашҟа ииасуеит. Убри аан аекономикаҿы аҳәынҭқарра ароль хәыҷы-хәыҷла «ирԥсыҽтәуп», адгылара азыҟаҵатәуп ахатәы наплакнапхгара. Зхы агәрагара змоу, абжьаратәи акласс иаҵанакуа ахатәы наплакнапхгаҩы даныҟамла, аекономика асистемаҿы ауадаҩрақәа цәырҵуеит. Иҵарны иқәгылоу апроблемақәа рхыԥхьаӡараҿы иҟоуп, наукатә бызшәала иуҳәозар, аекономикатә ҿиара атерриториатә еиԥшымзаарақәа ахьыҟоу. Иаҳҳәап, Аҟәа инхо рыԥсҭазаара аҩаӡара еиҳа иҳаракуп, Гал акәзар, еиҳа ихьысҳауп. Ари, аиашазы, проблема ӷәӷәоуп. Атәылаҿы араионқәа рыбзазара аҩаӡара аиԥшымзаара аҳәынҭқарра аҿиара акыр иаԥырхагоуп. Ишьҭыхлатәуп еиҵаханы иҟоу араионқәа. Аха ипроблема хадаҵәҟьаны иҟоу – ахатәы аԥшьгарақәа разымхареи, ауаа аԥара арҳаразы уиаҟара алшарақәа ахьрымами ауп. Зегьы ирыцкуп абизнес маҷ адгылара, уи арҿиара.
– Иарбан економикатә модельу иахьазы еиҳа Аԥсны иақәшәо?
– Ари азҵааразы акыр уцәажәалар ҟалоит. Аха, сгәы излаанаго ала, асоциал-економикатә ҿиара Германиа амодель Аԥсны еиҳа иақәшәоит. Уи еиднакылоит аџьармыкьатә механизмқәеи аҳәынҭқарра асоциалтә ҭакԥхықәра аелементқәеи. Иԥшаатәуп абаланс, ибжьаратәу знеишьак. Ҳара иҳалшом Еиду Америкатәи Аштатқәа рҿы еиԥш акапитализм арҿиара, асоциалтә ҳәынҭқарра аргылара, иаҳҳәап, Куба еиԥш. Убри аҟынтә, аџьармыкьатә елементқәа еиқәырханы аҳәынҭқарра асоциалтә функциақәа рҿиалатәуп. Абраҟа исҳәарц сҭахуп, сентиабр азы иҭыҵран иҟоуп сышәҟәы Аԥсны аекономика иазку. Уаҟа сара сҽазысшәоит Аԥсны асоциал-економикатә ҿиара амодель шьаҭас иаиуша, атәыла аҿиаразы астратегиатәи, хара иԥшуа апринципқәеи рыԥшаара.
– Шәара шәгәаанагарала, иарбан дәныҟатәи хырхарҭоу Аԥсны имҩаԥнагалаша?
–  Зегь реиҳа ихадароу, Урыстәылеи Аԥсни риашьаратә еизыҟазаашьақәа еиқәырхатәуп. Убри анаҩс акраҵанакуеит Аԥсны азхазҵаз атәылақәа аус рыцура, аизыҟазаашьа бзиақәа рышьақәыргылара. Аизыҟазаашьақәа шьақәыргылатәуп иара убас Аԥсны азхаҵара азҵаараҿы агәыҩбара аазырԥшуа атәылақәа рҿгьы. Иҟоуп атәыла азхаҵара азҵаара зынӡаск иалацәажәар зҭахым аҳәынҭқаррақәа. Убри азы, Москва адунеи аҳәынҭқаррақәа рхаҭарнакрақәа зегьы злаҟоу ала, Урыстәылатәи аколлегацәа рыцхыраарала урҭ рҿгьы аизыҟазаашьақәа рышьақәыргылара аҽазышәалатәуп. Сара аинтерес ду аҵан сазҿлымҳауп Аԥсны адәныҟатәи аусқәа Рминистрра имҩаԥнаго аусура. Аԥсни Урыстәылеи русеицура хадараны изыҟоу адәныҟатәи ахырхарҭа мацаразы акәӡам, араҟа акраҵанакуеит аҩнуҵҟатәи асоциал-економикатә политикагьы. Дук хара имгакәа аларҵәара иалагоит Аԥсны 2013-15 шықәсақәа рзы асоциал-економикатә ҿиара апрограмма. Сгәы иаанагоит, уи Аԥсны аекономика аизҳареи ҩ-ҳәынҭқаррак реизыҟазаашьақәа рырҿиареи иацхраауеит ҳәа.
– Иҟаҵатәузеи адунеиаҿ Аԥсны аӡыргаразы, еиҳа ирдыруа аҟаҵаразы?
– Даара акраҵанакуеит амассатә информациа ахархәагақәа аус рыцура, мраҭашәаратәи акьыԥхьымҭақәеи аҭыжьымҭақәеи убрахь иналаҵаны. Избан акәзар, Мраҭашәара атәылақәа рҿы бжеиҳан Аԥсны аӡбахә рҳәаӡом, ирҳәозаргьы иҽеимкәа, иеицакны ауп ишаадырԥшуа. Убри аҟынтә урҭгьы аус рыцулатәуп. Иаҳҳәап, Аԥсны аҭыԥ џьашьахәқәеи аԥсабара абеиарақәеи ирызкны афильм ҭыхны БиБиСи аканал ахь иушьҭыр ҟалоит. Ас еиԥш иҟоу азҵаарақәа даара ихадароуп. Убри аҵакы ала, Иреиҳаӡоу аекономика ашкол аҿы сколлегацәеи сареи аус адааулеит Аԥсуа аекономикатә форум аконцепциа. Уи мҩаԥгалазар ҟалоит Аԥсни Урыстәылеи рҟны еиԥш, иара убас Ҭырқәтәылагьы. Уи Аԥсны аӡбахә адунеи аҿы аларҵәара иацхраауеит, алшара ҟанаҵоит мраҭашәаратәи амассатә информациа ахархәагақәа рышҟа ацәырҵразгьы. Убри анаҩс, Аԥсны аихьӡарақәа ртәы иҵегьы ианыԥшуа иҟаҵатәуп афедералтә каналқәа рҿы, иара убас агазеҭқәа рҿы.
– Ишԥажәбои Аԥсны ԥхьаҟатәи аԥеиԥш?
– Агәра згоит акы: иааиуеит амш, Аԥсны Аҳәынҭқарра абираҟ Ниу-Иорк, ООН ахыбра аҿаԥхьа ишәыршәыруа ишахаргылахо ала. Аха уи амш ааигәатәразы ирацәаны аусура аҭахуп. Зегьы ирхадоуп, Аԥсны атәылауаа рыԥсадгьыл аҿы аԥсҭазаара бзиа рзаԥҵара, рхы иахәо инхартә-инҵыртә еиԥш аҭагылазаашьақәа рзаԥҵара, анаплакнапхгаратә ус мҩаԥыргартә еиԥш. Убри аан иаԥҵатәуп ашәарҭадара. Аԥсны иахьа ҩызара бзиа азнауеит Урыстәыла Афедерациа, уи Аԥсны аганахьала аешьаратә цхыраара ҟанаҵоит, даҽакалагь иузазҳәом. Ааигәа Шьамтәылантәи ҳџьынџьуаа рыԥсадгьылахь рыхынҳәрагьы зыбзауроу Аԥсни Урыстәылеи рдипломатиатә усҳәарҭақәа рыбжьара ишьақәгылаз агәреибагара ауп. Арепатриантцәа – ари политика-економикатә ресурс дууп. Зыԥсадгьыл ахь ихынҳәыз рхыԥхьаӡараҿы иҟоуп еиуеиԥшым азанааҭқәа знапы рылаку, аҳақьымцәа, анџьнырцәа, арҵаҩцәа… Урҭ Аԥсны ауаажәларра иахәҭакны иҟаларц азы аҭагылазаашьақәа аԥҵатәуп. Убри аҟынтә, арепатриантцәа – ари ихадоу факторуп, даара ипозитивтәуп. Ҳара иаҳзыԥшуп аԥеиԥш лаша.
– Аԥсны аҿар ирзеиӷьашәшьозеи?
– Сара еснагь срымадоуп Аԥсны аҿар, аимадара бзиа ҳабжьоуп. Иахьа Аԥснытәи аҳәынҭқарратә университети  Аҟәатәи иаарту аинститути рҿы иҟоуп алшарақәа зегьы, доусы бзиа иибо, дыззымароу азанааҭ ала адыррақәа иоурц азы. Сгәы иҭоуп сентиабр-октиабр азы Аԥснытәи аҳәынҭқарратә университет аҿы аҿар рԥылара. Москва аҵара зҵо аԥсуаа ракәзар, даара аҵарадырра змоу, иҟәышу, европатәи ауаа нагақәа ирыдукылартә иҟоуп. Урҭ иҭырҵаауеит аекономика, аполитика, жәларбжьаратәи аизыҟазаашьақәа. Зегьы ирзеиӷьасшьоит ақәҿиарақәеи доуҳамчла аӷәӷәареи.
– Ишԥамҩаԥысуеи шәыԥсадгьыл аҿы шәыԥсшьарамшқәа?
– Даара угәы иахәоит ақалақь амҩадуқәа рҿы, ма аԥшаҳәаҿы уанынеиааиуа ухәыҷра аамҭазтәи уҩызцәа анубо. Ари еснагь агәахәара унаҭоит. Ҳара ҳтәыла даара иџьашьахәуп, ицқьоуп аҳауа, амшын, ашьхақәа… Сыҟан Ауадҳара. Уатәи аԥсабара даара иссируп. Ара саныҟоу даара сгәалаҟазаара бзиоуп, аматериалтә ган ала адагьы, аемоциа аган ала, избанзар ирацәаҩуп сҩызцәа, сықәлацәа, суацәа.
– Иаҳзеиҭашәҳәар ҳҭахын ԥхьаҟатәи шәыпланқәа.
– Сколлегацәеи сареи иҳамоуп аинтерес зҵоу еиуеиԥшым апроектқәа. Ҳара ҳҽазаҳшәоит Урыстәыла аполитикатә ӡбарақәа рыдкылара апроцесс аҿар ралархәра. Ирыдаагалоит аҩнуҵҟатәи асоциал-економикатә зҵаарақәа ирыдҳәалоу ауснагӡатәқәа рзы алкаақәа. Уи Иреиҳаӡоу аекономика ашкол аҿы. Адәныҟатәи аполитика аганахьала ҳара аус аауеит «Ҩажәа ҳәынҭқарра Дуки» «Аа-ҳәынҭқарра Дуки» рыҩаӡарала. Сыпланқәа зызку, ҳазҿу аус аполитикцәеи аӡбамҭақәа здызкыло амаҵурауааи иҵегьы ирыхәо аҟаҵара ауп. Ҳгәы иаанагоит ҳазҿу аус хәарҭаны иҟалап ҳәа. Иҳаҩуеит аналитикатә жәахәқәа, алкаақәа, азгәаҭақәа, аԥхьаҟагьы уи ҳаҿызаауеит. Ажәакала, аус ааулоит.  
Аиҿцәажәара мҩаԥигеит 
Алхас ЧХАМАЛИА    















«Ҩажәаҳәынҭқарра Дук» рхаҭарнакцәеи Урыстәыла Апрезидент В. Путини.  Ииун 21, 2013ш. Петербургтәи жәларбжьаратәи аекономикатә форум аҿы.














БРИКС аԥызацәа ҿарацәа. Ииун 20, 2013 ш. Петербург.







