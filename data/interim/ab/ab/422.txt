Палестниа, Палестина
Ақырҭшәахьтә еиҭеигеит
Мушьни Лашәриа










































Уара ухылҵышьҭра иеиуоуп ауаҩы гәык-ԥсыкала башьҭан ихыҿы иааигарц, уԥсҭазаара аҵыхәтәантәи амшқәа раан уара узынхьаауази узызхәыцуази.
Иԥхьаӡа нас абарҭ «абжьқәа», ушьҭамҭак ыҟамкәа адунеи уаныҵижьҭеи быжьшәшықәса анҵы ашьҭахь аҵыхәтәан хыхьчарҭас иузыҟалаз   – Палестинатәи ақырҭуатә Џьартә монастир аҿы иаҳаз акы аҳасабала.






Абраҟа уҟоуп…

Абраҟа уҟоуп,
Уара абра…
Зқьышықәсала ирхаану арҭ ашәқәа,
Аныҳәарақәа,
Аҭыӡқәа,
Ҿымҭ ҳнацәкьарақәа нархьысит, – 
Ҳагәгьы ҭагыломызт аҭра…

Ашәхымс анаҩс –
Ҩада ихал
Зыбжьы уаҳауаз ӷәӷәала,
Зқьышықәса зхыҵуаз асаркьал
Ҳнахьыԥшит иаразнакала.
Иаатуеит
Ихьанҭаӡа
Ҳҿаԥхьа амонастир ду ашәқәа,
Аха шәарҭ ишәыԥхьаӡа,
Иаҳзаатызшәа абаа агәашәқәа!
Абраҟа уҟоуп,
Уара абра…
Уԥшааразы
Зхы зымшаҭаз,
Инасыгӡеит иахьа сара,
Сыԥсадгьыл
Уал-ԥшьа дуны иснаҭаз.

Инҵәеит!
Иҟабеит абра,
Ушьаҿа рышьҭыбжьқәа наӡаӡа…
Уҩны аԥхьа сгылоуп уажә сара,
Еихсыӷьра ахьақәым
Уара умца…

Месхеҭи, Самцхе,
Иара убас,
Иабыкәу ушьҭа са сахьхымыз?!
Сара сгәы угхахьан имҵарс…
Абна, ашьха, – мҩа ахьаҿгамыз,
Иабеимызымдеи уаҩҵас?!

Аха Ҭмогви,
Ма Кура,
Рааигәа сшеимдауаз
Сҽырхаҵа…
Исцәыӡуан ушьҭақәа џьара,
Иаасымҟәыӡабон
Наӡаӡа…

Ҽазныхгьы – 
Даара хараӡа:
Ганги Инди
Ҭынч иахьнеиуа,
Ԥенџьаб,
Лахор уҳәа, – 
Игәкӡа
Слымҳа иҭасуан
Уа убжьы аиуа…

Ҷытыбжь саҩмшәо сӡырҩуан:
Иахьынтәаауаз
Сгәаҟуа сашьҭан,
Маӷрибтәи амҩала сцауан,
Аха сзақәымшәаӡеит ушьҭа…
Сырнысит урҭ амҩақәа сара,
Иҟамҵаӡакәа
Зынӡа тәамҩахә,
Аха иҿырымҭит џьара,
Изаламцәажәаӡеит
Уа уӡбахә.

Сара сахьнеилак,
Сахьцалак,
Гәҭыхак акәын сгәаҵа иҭыхоз…
Сааԥса-скара сахьалак – 
Ԥхыӡлагь уара уакәын избоз!

Усахьа лаша иасымша,
Жәа мҳәаӡакәа
Сгәаҿы ицәырҵуан…
Уара ушьҭақәа рхыԥша
Иахьеи-уахеи
 Са слымҳа иҭасуан.

Абраҟа уҟоуп,
Уара абра…
Инасыгӡоит
Ауал-ԥшьа исыдыз.
Уара угәеисра, угәыбылра,
Абра иҭашәеит, – 
Имраны икыдыз.

Улаӷырӡ, – 
Адунеи зкәабоз,
Аҵыхәтәантәи унеиааира,
Абра икабеит,
Абра ишьҭабеит,
Са  сыузааигәахон есааира…

Сгылоуп
Уажә уҩнаԥхьа, абар,
Иахьеихымсыӷьуа уҭакар, – 
Амесхаа рхьаа згәы иҭашу,
Амесхаа рыбжьы зыбжьу!



Издыруада, Варӡиа са ишызсыԥшу?..


Издыруада, Варӡиа са ишызсыԥшу…
Изакә хәыцроушь излоу?
Изакә гәаҟроушь измоу?
Самцхе ахрақәа
Изакәи ргәы иҭашу?
Издыруада, Варҟиа са ишысзыԥшу!

Ишԥаԥшу
Ҭмогви аҭӡамцқәа са сзы?
Урҭ сыӡбахә раҳар,
Иҟалаӡом имшәаҳәар, –
Ҳазхылҵыз иашьапкуа
Слахьынҵазы.
Ишԥаԥшу 
Ҭмогви аҭӡамцқәа са сзы?!

Изҳәода
Хертвиси са ишысзыԥшу?
Иҟоуп аҵас,
Ҳазхылҵыз иҵас,
Цәаныррас иҳамоу,
Иаҳзакыугьы цәашьҵас…
Изҳәода
Хертвиси са ишысзыԥшу?!
Ажәҵысқәа, –
Мҵәыжәҩала иҭасуа Кәра?
Аӡаӡа пҟышқәа, –
Агәилқәа ирыхьшу?
Изҳәода Месхеҭи
Агәаҵа иҭашу?
Издыруада, Варӡиа са ишысзыԥшу?!.

Иерусалим



Аџьартә монастир иакәыршоу абаагәараҿ игоз абжьы

«– Избан, изсырҭои
Сара абри ӷәыбӷанс:
Уара удин ссир
Сара ихасымҵошәа!
Уара уџьар-ԥшьа
Сара агәра сымгоушәа,
Зхьы-шьаргәыҵа сакәыхшоу Христос?
Арыцҳацәа ӷәыӷырҭас ирымоу,
Гәнаҳала иҭәу
Рыгәнаҳақәа рхызхуа,
Лымшеи-ӷари
Ҿызхуа, изыхьчо,
Алашьцараҿ 
Цәымзан икаҷҷо,
Ауатәыҩса ирымоу ааԥынрас,
Здин лашара каԥхауа мраҵас!

Агара са сангаршәа
Инаркны,
Уара уажәа,
Ԥсра зқәым ууасиаҭқәа,
Уахгьыҿҽынгьы
Сыргон сытҟәаны.
Сгәи сыхшыҩи,
Сдырреи са сыбжьи,
Уара уитәын,
Гәыкалаҵәҟьа иусҭон.
Са сызлаҟоу,
Ианакәзаалкгьы
Уара хадара урҭон!

Зқьы мҩа ахьыҟаз,
Уара убзоурала,
Сымҩашьаимҩақәҵагаз,
Цәымзан ауп
Са сзыҳәан ишакы!

Сацәухьчеит уара
Аиакәымра,
Сҭаурыԥшит
Аиашара алакҭа…
Уара уоуп
Арҭ ажәа ԥшьақәа сазҳәаз:
«Уара дулоуп анцәа ихаҭа!»

Аха сшааиуаз,
Џьара сымҩахҟьазар,
Гхак ҟасҵазар, – 

Сара сзырџьара,
Ишахәҭаз
Џьара усзеилымкаазар,
Уара уоуп избарҭоу,
Зегь уара…

Уара уоуп 
Шаҳаҭс убарҭқәа иоымоу,
Зхьымаӷрақәа
Ирыҵакыу жәлара,
Абар, уаԥхьа сааины уажә сахьгылоу,
Суҳәоит:
Саҭоумҵан уара!

Ианакәзаалакгьы
Са сыхшыҩ,
Са сдырра – 
Малс, гәадурас
Сара исыԥхьаӡон.
Исыман сиит
Ауаҩы ицәанырра, – 
Сара уи 
Сахӡыӡаауа исыхьчон.

Сара сҟынтәи
Уара иасымша
Уаҳәон
Ахырхәара, – 
Ҳәаак змаӡам…
Ҳа ҳазхылҵыз
Ажәҩан ахь дысныҳәон,
Исныҳәауан,
Ажәақәа ҩҩба злам.

Аха уара
Адунеи сурбазар,
Исхоуҵазар
Ауаҩытәыҩса иԥсы,
Амч сыман,
Сыӷәӷәваны сушазар,
Исуҭап ҳәа
Сызыԥшны ласс – 
Ауаҩытәыҩса
Игәырӷьарақәа, игәаҟра,
Инарыцҵан
Ирыцкыуп ҽакы:
Уара иушаз
Ауаҩ ихақәиҭра!

Абри акәын
Сара сгәаҵа иҭыхоз,
Са сзыргәаҟуаз,
Имцаны исыцраз,
Аха иахьанӡа
Са сгәы иҭаз,
Сзеихырхәоз,
Издыруада,
О, анцәа ҳазшаз,
Уара уҟынтәи
Гәнаҳак иԥхьаӡазар,
Изыхәҭам цәаныррак сеимнадазар?

Аха усҟан
Сазҵаауеит сара – 
Изахьӡузеи
Агәнаҳа ахаҭаӡ?
Аиашеи амци
Еиԥшхама ҳаӷеиҭа?

… Саҭоумҵан,
Саҭоумҵан ҭаҳмадак,
Ахарантәи уара ушҟа иааз,
Зчымазареи згәалақәеи зхаԥаз.
Умчра,
Угәеисра – 
Уара ухан хьыҵәцараҿ,
Суҳәауа сшҳьамхнышгылоуп абра.
Еиҭасҳәоит
Аханатә са исҳәо,
Сумҵагылоуп сматанеиуа,
Суҳәо,
Саҭоумҵан,
Саҭоумҵан џьара…

Избан изсырҭои
Сара абри гәыбӷанс:
Уара удин ссир
Сара ихасымҵошәа!
Уара уџьар-ԥшьа
Сара агәра сымгоушәа,
Зхьы-шьаргәыҵа сакәыхшоу Христос?
Арыцҳацәа гәыӷрҭас ирымоу,
Гәнаҳала иҭәу
Рыгәнаҳақәа рхызхуа,
Лымшеи-ӷари
Ҿызхуа, изыхьчо,
Алашьцараҿ
Цәымзан икаҷҷо,
Ауаатәыҩса ирымоу ааԥынрас,
Здин лашара каԥхауа мраҵас!»



Аџьартә монастир аҿы игоз абжьы

«– Сара сыӡхьан…
Сыҟаӡамызт…
Сыԥсы ҭалама иахьа?
Иахьа исхалама
Аԥсыцқьа,
Ҿыц сеиҭацәырҵма ҩаԥхьа?

Схы сақәиҭума?
Слашама?
Мамзаргь тышоу исзыԥшу?
Аԥсҭазаара сызлагылоу,
Исазҳәарыда изеиԥшроу?

Сҽысыԥсахма,
Иканӡама,
Ашәҭқәа – анкьа сзыҿҳәараз?
МА са сзыҳәан
Ҩаԥхьа ишәҭыма,
Агәил ҿыцқәа изызҳаз?

Адгьыл хаара,
Аԥсабара,
Мап рцәыскма срыгәҭас?..
Издыруада,
Еиҳа еиӷьзар 
Урҭ уанрылаӡам зынӡас!

Ҳа ҳазхылҵыс!
Узакәанқәа
Са сырԥылон
Сгәы ҭыӷьӷьа.
Еилазгомызт
УуасиаҭқәаҼ,
Уажәа ҟәышқәа,
Уҳәахьа…

Аха зны-зынла,
Сара сҽы аӷәра,
Мчыла исыхауан хара.
Сара исхарои,
Ахшыҩ,
Аблақәа,
Уара?

Иҟалап, исымаӡамзаргь,
Уара исуҭаша авбақәа, – 
Гәнаҳас иааҟасҵахьоу зегь
Санрызхәыцуа рҽыҵгақәа…
Издыруада, исыхәҭамзар
Ас еиԥш аар агара,
Ахырқьиара аҭахымзар?
Ҽа занааҭк сатәуп сара..

Са сызусҭда?
Изакә бжьузеи,
Изакә малузеи исырҳаз?
Амшыни адгьыли еидкылан,
Сара срымазма аҳас?
Ма сгәыҳәызма?
Сқәылаҩызма?
Ма сҳәынҭқарзма сара?
Ақалақьқәа
Сыргылозма?
Ма саҿызма
Рҭархара?!

Са сыхшыҩын…
Аҳәынҭқарра
Самаӡамызт напхгаҩыс,
Ахдырра исымаз
Са саргәаҟуан,
Скыднаҟьон
Ишаҭахыз…

Сԥқиԥшын адгьыл аҿ сара:
Тәыс абзиабара саман,
Са сгәаҿы
Иауан аҳра.

Нас абарҭқәа
Гәнаҳаразар,
Гәнаҳарала сҭәуп уажәы.
Нас абарҭқәа 
Хәмаргазар,
Абар, иуҭахыу сызу!

.. Сааины сгылоуп
Уара уҿаԥхьа,
О, сеилаҳахеит,
Сажәуп.
Самҵахырхәоит усахьа,
Адамра лашьца сзыԥшуп.
Нас еиҳа сахьашоу абыкәу?
Амц сҳәама мА џьара?
Схала заҵәык адәы сықәуп…
Саҟәгоуп сыԥсадгьыл хара…

… Исырба
Сааԥынра асахьа,
Исырба
Саӡынрагь абра…
Апантократор!
Уара уҿаԥхьа
Сшьамхнышгылоуп уажә сара!»


Ахәша ҵлақәа рбаҳчаҿ игоз абжьы

«– Сыԥсадгьыл аҵкыс
Сара сзыҿҳәараз,
Адунеи аҿ иҟамызт ҽакы.
Саҭоумҵан,
О, анцәа ҳазшаз,
Иаахтны иахьысҳәо сыгәҭакы.

Уи ахьӡала
Аума сычҳауан…
Қырҭтәыла
Алахьынҵа уадаҩын…
Ақәаршаҩы
Уи адгьыл аҿы иуан,
Асы ауан 
Уи адгьыл аҿ – 
Еимаҩны.

Палестина!
Иссиру Палестина!
Зегь збарҭоу,
Ирымоу еиқәырхаҩыс,
Қырҭтәыла
Ажәҩан ԥшӡа хазын
Сымныҳәакәа
Мышк цахьазу ус?!

Са сыԥсадгьыл
Лашаларцаз сныҳәон,
Са сыԥсы алан 
Уи алахьынҵа.
Сыдгьыл гәакьаз,
Иасуаха суҳәон,
Иасуаха суҳәон,
Ихаҵа!

Ацха еиԥш
Исыман гәыҟаҵаган…
Уи амшала
Акырқәа срыниахьан.
Тәыс сыҟазаргь
Иахьа уаҟа снаган – 
Сара сзыҳәа
Уи зынӡа 
Иаҳран!

Атәым дгьылаҿ 
Сара сашьҭамлацызт,
Ахьӡ-аԥша дуӡӡа,
Апату сырҳарцшьуамызт
Ԥсра-ӡра смыхьуа,
Соуманы сҟаларц…

Исаҭәазар – 
Гәык-ԥсыкала срыҳәон:
Уа убнақәа,
Уӡиасқәа,
Удәқәа.
Урҭ рзыҳәан
Гәыкалаҵәҟьа
Сныҳәон,
Ажәҩан ахь 
Ираҳауа снапқәа.

Урҭ аҭыԥқәа
Ԥшьоуп са сзыҳәа,
Исануп…
Сыбла ихыҵуам
Сыԥсы ҭанаҵы,
Ақырҭуа дгьыл – 
Сара сакәырбануп,
Са сыхиоуп
Уи алахьынҵазы.

Санаауаз,
Қырҭтәыла,
Иузынсыжьит:
Са исҵахьаз,
Исгәаҟхьаз зегьы,
Ақырҭуа дгьыл!
О, наӡаӡа иумаз:
Сылаӷырӡқәа,
Сашәақәа,
Сыгәгьы!

Саҭоумҵан,
Уԥа соуп,
Иухылҵыз,
Гәнаҳак ҟасҵахьазаргьы џьара.
Ԥсыс исхоуп:
Уара умра,
Уҳауа,
Мчыс исымоуп
Уара угәыбылра.

Сааит абранӡагь,
Палестина сыҟоуп,
Амонастир
Сҭагәышьами сзаҵәӡа…
Ҳа ҳазхылҵыз
Уара узыҳәан сиҳәоит,
Илашарцаз
Уара улахьынҵа…»



Асаркьал асырҭаҿ игоз абжьы

«– Суҳәоит, сзузӡатәуеит,
Сара иныгәнысуа, ҭынхада,
Сыԥсадгьыл саҟәыҭхан
Снумыжьын гәыӷырҭада.
Еиқәырха сыԥсадгьыл,
Сыуаажәлар, гәырҩала имражәкәа,
Суҳәоит, Қырҭтәылаз
Иоумыркын Понттәи агәашәқәа.

Гәҩарас изсымоузеи,
Аамҭа хырзаманк ҳзыԥшушәа?
Ажәҩан ҳзыцәгьахеит,
Ҳа ҳзыҳәа агәаӷ хыжжызшәа.
Мрагылара шәыла иҭаҳәҳәоуп,
избоит еилгамкәа
Сишь, сишь иӷызы-ӷызуеит
Қарҭли асаркьалқәа.

Ԥхыӡ изызбазеи
аҳәа ԥҵәаха, зымҩа икажьу?
Гәаҟреи рыцҳареи – 
агәырҩа мацара зқәашьу.
Ҭаха снаҭаӡом
Стәыла ахәанга гагаҵасгьы,
Наҟ салхәыдахарц акәзма
исымаз лахьынҵасгьы! 

Иазхазааит ажәшьҭа,
наџьнатә стәыла ахьынӡагәаҟхьоу,
Аџьамцәеи арабцәеи
шьаӡа-гәаӡала иззааихьоу!
Амҩа ацәумырӡын,
Агәышԥы ацәыхьчазааит ахҿаршәқәа,
Суҳәоит, Қырҭтәылаз
иоумыркын Понттәи агәашәқәа».



Акәымра шкәакәаҿ игоз абжьы

«Ҭамар ауԥшәыл, аҳәынҭқар-ԥҳәыс, лаӷырӡыла ҳа дҳарҽхәап»
Ш. Русҭавели

«– Ҭамар ауԥшәыл,
Ҭамар инцәахшаз,
Ҭамар – амра,
Амра иҭашәаӡаз!
Иҟаларын – 
Бымрамзаргь, о, Ҭамар,
Бынцәахшамзаргь
Ҟаларын, Ҭамар!
Ба бызлаҟаз
Ссирын,
Имитәын:
Агәи аԥси
Брыбжьазар ҟаларын.

Ба быԥшӡара,
Бымра ахьҭашәаз,
Убриоуп са сгәыӷра
Аҵыхәтәа ахьыԥҵәаз,
Уброуп
Сахькьаҭаз
Сахьбылыз
Цәашьҵас!

Сыԥсы ҭазар,
Ауаа реиԥш саргьы,
Агәырӷьа, ачча, 
Агәаҟра 
Рыгәра згозар,
Бзиабабаран
Исзыруаз зегьы.

Бзиабабаран
Исшьуаз нцәахәс.
Сқәыԥсычҳара,
Сыблақәа,
Сыгәгьы – 
Абзиабабара
Рыхьӡысҵахьан хьӡыс!

Еисуазар хәыцрак,
Гәыӷрак сара сзы,
Иԥхозар
Цәымзак – 
Са сгәы азыҳәа иакыз – 
Бзиабабаран
Мҵәыжәҩас иҟаз,
Мчыс,
Бзиабабаран
Сҳаракны сызкыз!

Са сырнысзар
Амҩақәа жәпакы,
Исыргылазар
Ауаа ахьныҳәо,
Иахьтәо – 
Сыбзиабабароуп
Урҭқәа назыгӡа.

Сусқәа,
Сҳәысқәа, – 
Са снапы злакыз,
Сыԥшаарақәа,
Сымҩа,
Слахьынҵа, – 
Абзиабабара
Рыхьӡын
Иразӡа…

Аиаша
Ҳәаас иамоу,
Иазкәу,
Иахыу-иаҵыхәоу,
Насгьы мҩас изқәу,
Макьана аӡәгьы издыруам
Инагӡа…
Са сзыҳәа
Аиаша 
Хьӡык ауми иахыу,
Аа, са сзыҳәа
Аиашаҵәҟьа закәу:
Абзиабабара – 
Иашас иԥхьаӡа.

Сзакәи уажәы? –
Аҵла зынӡа иҩаз,
Змахәҭақәа зегь
Кыднажәжәаз аԥша,
Ахра игылаз,
Амацәыс заахаз,
Зшьапы аҟынӡа ицаз
Ихәаш-хәаша.

… Сҽысыԥсаххьеит,
Анкьа еиԥш субом – 
Аирыӡ сеиԥшуп
Иҭацәыз лассы… 
Са сызлаҟоу
Уажә агәра сызгом:
Мшәан, изакуи,
Изламцаци
Сыԥсы?

Гәы-сымаӡамкәа
Снышәынҭраҿ сыԥшуп…
Ажәҩан ҭынчуп,
Ажәак аҳәаӡом,
Адгьылгьы – 
Са сзыҳәан илашәуп…

«Анцәа дхеиҵом» – 
Сзырҳәауеит
Сахьиз…
Ихамҵара, – 
О, иаҳа имариоуп,
Аха згәаҵа
Аҵаа цәгьа ҭашәыз,
Илахьынҵа
Еиҳагьы ихьанҭоуп!

… Снышәынҭра ыӡып,
Бара беиԥш, Ҭамар,
Бара беиԥш сыԥсы араҟа
Схала…
Игылалап,
Ирызҳалап аҿар,
Абиԥарақәа неилап инеишьҭала.

Бара беиԥш
Саныҵып адунеи,
Бллахьынҵа – 
Слахьынҵоуп зегь рыла.
Сҭынчхап нас…
Нас иахьеи-уахеи
Самадаз аҳаҭгәын гәыблыла…

Ҭамар ауԥшәыл,
Ҭамар инцәахшаз,
Ҭамар – амра,
 Амра иҭашәаӡаз!»



Акатаман аҿы игоз абжьы

«– О, са сбызшәа!
Исызгәакьоу,
Исану!
Ҳзыхӡыӡо омашәа,
Иссиру,
Ишаноу!

Ҳгәеисра иабираҟыу,
Ҳгәаҟра иахәырбӷьыцу,
Ҳахшыҩ иахьӡырҳәагоу,
Ԥсра змыхьуа,
Иҿыцу,
Амҵәыжәҩа исзаҩызоу,
Исаҭәашьоу ҳамҭас,
Уара аӡәк уоуп исымоу
Гәакьас сыԥсымҭаз!

… Зықьҩыла аҭахцәа,
Аҩызцәа зықьҩыла,
Ауа, аӷацәа
Иазынсыжьит стәыла,
Сырԥырҵит…
Инҵәеит
Сыздыруаз, исыцыз,
Ахара инхеит
Сыцәыӡыз,
Исцәыӡыз… 
Уара аӡәк уоуп бзанҵы
Сзыцрымҵуа,
Исыцрымҵуа,
Сыԥсы ҭанаҵы,
Сгәаҵан иҭымҵуа…

Амра сарыԥхозаргь,
Изгозаргьы агәра,
Сымшқәа лашозаргьы,
Зегь умчын уара!
Гәаҟрас исымаз,
Исымаз гәырҩас,
Гәырӷьарас,
Чарас,
Хыҭгагас,
Хәарҭас…
Усыцын наӡаӡа,
Усыԥхьон ԥхьаҟа,
Ҳбызшәа фырхаҵа, – 
Ажәытәтәи ҳбаҟа!

Адгьыл ицәыҵоу,
Удыруеит,
Иубоит.
Ажәҩан ду иалоу,
Улаԥш аниоит.

Са сзҳыҳәа укаламуп,
Са сзы улаӷырӡуп,
Угимнуп,
Умалуп,
Уцәымзан уакыуп – 
Ибера рбызшәа,
Ҭамар лбызшәа, – 
Иҳазгәакьоу,
Иҳану,
Иссиру зынӡа, 
Амҵәыжәҩақәа ҳазҭо,
Ҳзыхӡыӡо омашәа!

Иалшоит еилаҳар:
Ахра,
Абаақәа,
Иаразнак икаҳара – 
Иқәԥо агәқәа,
Адырра дуқәа,
Нҵәар,
Иҭахар,
Амацәыс аҵлақәа
Ԥыххаа иагар!

Иалшом,
О, иалшом,
Издыруеит,
Бзанҵы,
Абызшәа иаиааиуа
Мчык ҟаларцы.

О, са сбызшәа!
Исызгәакьоу,
Исану!
Ҳзыхӡыӡо омашәа,
Иссиру,
Ишаноу!

Ҳгәеисра иабираҟыу,
Ҳгәаҟра иахәрабӷьыцу,
Ҳахшыҩ иахьӡырҳәагоу,
Ԥсра змыхьуа,
Иҿыцу,
Амҵәыжәҩа исзаҩызоу,
Исаҭәашьоуҳамҭас,
Уара а?әк уоуп исумоу,
Гәакьас сыԥсымҭаз!»



Аилашәшәымҭаз аџьартә 
монастир аҿы игоз абжьы

«– Зегь зҵәахуа,
Зегь зшьаҽуа аамҭа,
Саргьы исиааит,
Сҭанархеит, Ҭамар!
Иҟам хәшәык, – 
Изхәышәтәыша схьаақәа,
Сызныз амҩа нҵәеит
Абраҟа, абар…

Сыԥсҭазаара
Иацыз амыҟәмабарақәа,
Акакала исхызгеит инагӡа.
Исзыԥшыз,
Сзыниарыз агәаҟрақәа,
Зегьы срықәшәеит,
Сырлагеит зынӡа.

… Дыҟам уаҳа,
Адгьыл ду ианаалоз,
Имрахшаз,
Иссирыз аҳәынҭқар… 
Адунеи! 
О, гәнаҳарала иҭәу!
Дыҟам уаҳа,
Дыҟам
Ҭамар…

Акгьы сашьҭам,
Саҳәом уажәшьҭа акгьы,
Ицеит, имҩасит
Сара сызбылуаз…

Са санҿыха,
Сышьҭахьҟа санхьаԥш,
Ишыԥхыӡыз
Агәра згоит сызлаз…

Анцәа сиҳәоит
Уажәшьҭа ҽаказы:
Са сыԥсадгьыл
Ихьчаларц иара.
Уи ахрақәа,
Аӡиасқәа,
Акаршәрақәа,
Иара иҟнытәи ироурц
Хылаԥшра.

Анцәа сиҳәоит
Зқьышықәсала имыӡырц,
Иҿиаларц,
Ишьҭыҵырц омашәа:
Уи ахьӡ-аԥша,
Уи адин,
Уи апату,
ԥсра-ӡра змыхьуа
Ҳабацәа рбызшәа!»



Палестина иҟоу ақырҭуа 
Пергамент ианыз ирзымдыруаз аҩыра

«Иахьа далҵит
Русҭавели иԥсҭазаара,
Ихыҵт иԥсы.
Ихьаа дагауан…
Жәамш дуӡӡа
Чаӷьак ымфаакәа,
Дазыԥшуан
Амонастир аҭуан.

Ажәҩан дацәажәозшәа
Ҳгәы иабон,
Уахь дыԥшуан,
Гәыӷрак агәра игон…
Жәамш дуӡӡа
Ифомызт аҿаҵа,
Ажәҩан далан
Иблақәа ҭааӡа.

Ижакьа шкәакәа, – 
Ижәпаӡа иҿачыз,
Ихы-иҿы зегь аахнаҩон зынӡас.
Бзиала ҳәа
Ҳамҳәакәа изыԥшыз,
Иԥсҭазаара далҵит
Уи аҳҵас.

Иԥсымҭаз ҳиазҵааит:
«Ууасиаҭ ҳарҳа,
Иухагылоу уашьцәа,
Узҭахыу…
Издыруада,
Усҟан уара еиҳа
Ухьаа маҷхар – 
Уеилаԥах узкыу?»

Иҭахымхеит уи акы аҳәара,
Илацәақәа еихиҩон ицәаакӡа…
Амра – 
Ҭынч иаҿыз аҭашәара – 
Ашәахәақәа ахьысуан иԥаҵа.

Ахәша-ҵла амахә
Ааҳгеит ихҵәаны.
Инаган иаҳҭеит,
Ҳиҳәауа абас:
«Абас, Уқарҭли,
Умесхеҭи, абар,
Артануџьи
Уара узыҿҳәараз;
Иузыҟалааит ахәша махәҭа
Хәшәыс,

Уԥсадгьыл еиԥш
Гәыкала уахьыс…»
Аха уи дахьымсит,
Амала
Еиԥхьышьшьааит
Ԥшьаалаӡа, – 
Блала…

Иааҳартит
Дамасктәи ишәҟәы – 
Иара бзиа иибоз,
Дзыҿҳәараз…
«Издыруада,
Ихнаҽыр такә
Уи иажәақәа,
Ухьаа ихьанҭахаз?..»

Аха мап, дазхьаԥшит
Зынӡа…
Илацәақәа
Еихиҩон ицәаакӡа…
Иаахәлаанӡа
Ҳшәаҳәон иара изы,
Дааит ианыхәла
Аџьар еиҳабыз…

Анцәа диҳәеит
Уи илахьынҵазы.
Иԥсҭазаарагь далҵит…
Уи нахыс 
Иблақәа наӡаӡа еиқәыԥсеит,
Игәеисрагь – 
Ахааназ еиқәтәеит.

Абра далҵит
Русҭавели иԥсҭазаара,
Ихыҵт иԥсы.
Ихьаа дагауан…
Жәамш дуӡӡа
Чаӷьак ымфаӡакәа,
Дазыԥшуан
Амонастир аҭуан…

Ажәҩан дацәажәозшәа
Ҳгәы иабон,
Гәыӷрак даман,
Аҩада дагон…
Жәамш дуӡӡа
Ифомызт аҿаҵа,
Ажәҩан далан,
Иблақәа ҭааӡа».


Ахқәа

Ахьӡырҳәага………………………………………………………………
Абраҟа уҟоуп……………………………………………………………..
Издыруада, Варӡиа са ишысзыԥшу?…………………………………
Аџьартә монастир иакәыршоу абаагәараҿ игоз абжьы…………..
Аџьартә моностир аҿы игоз абжьы……………………………………
Ахәшаҵлақәа рбаҳчаҿ игоз абжьы…………………………………….
Асаркьал асырҭаҿ игоз абжьы………………………………………….
Акумра шкәакәаҿ игоз абжьы…………………………………………..
Акатоман аҿы игоз абжьы……………………………………………….
Аилашәшәамҭаз Аџьартә монастир аҿы игоз абжьы……………….
Палестина иҟоу ақырҭуа пергамент ианыз ирзымдыруаз аҩыра…

 

















