Асулҭан уахь 
        (Аибашьҩы имонолог)

Абар,  сышәҟәы, иунысҵо ажәа, аҳәынҭқар ду, асулҭан: 
Сымҳаџьырны ара санааиз сқәыԥшын, ҩеижәаҟа сырҭан…
Сыжәлар зхысыз, ирыхҭысыз саблит, саӡрыжәит саргьы, 
Лахьынҵас убас ирауит, исауит ус са схаҭагьы…

Шықәс ҩынҩеижәа уабџьар саҵан, саҵан  снеиуан аԥсуаҵас,
Еибашьрак џьара имҩаԥысу сызлахәымыз хаҵаҵас?!
Схәуп, сырӷӷоуп, сгәы ҭрысу, схьаҵу? Ҽыԥныҳәа сымоу, асулҭан?!
Ҳаздызкылаз адгьыл сыԥхьон, исуалын, ахьчара сыхәҭан.

Ур рыҩныҵҟа исаҭәаз сыгмызт, афицар чын инаркны, 
Знымзар зны са схы самеигӡеит џьабаак, шәарҭарак баны.
Сыӡбахә наҩхьан уара уҟынӡагь: заҟантә исуҭахьааз аџьшьа,
Срызгәдууп аҭырқә идгьыл, аҭырқә иабџьар ахьӡ-аԥша,
Утәыла иахаӡсо абираҟгьы, изныԥхало амзаҿа!..

Бзиа избеит аратәи ажәлар, рбызшәа гәакьа, рцәаҩа, рҵас,
Бзиа избеит мра згым атәыла, аҭоурых ҵаула убас.
Араҟа анасыԥгьы сауит, исзылашеит еҵәҵас!..

Бзиа избеит арҭ ақалақьқәа, ацаҟь баашқәа, иԥшьоу Сҭампыл!
Аратәи аԥсабара шана, зқьыӷба зҭысуа Дарданелл!..

Сԥеиҳаб дамадоуп абраҟа, аӷа иабашьраҿ дҭахеит,
Сара дсывыршьааит,  деиқәыскит, уҳамҭа нага даԥсахеит!
Сԥеиҳаб иоума? – заҟаҩ ыҟои хьыӡла-ԥшала иҭахақәаз, 
Аҭырқә хацәа ирывагыла аҭырқә иабџьар хьӡы азыргаз, –
Сашьцәа иреиуоу, ур ирылаз, иаҿагылаз аӷа их-ца,
Збаҟа гылоу, збаҟа гылам еилырга, иԥшаа, урыхьӡа! – 
Урҭ фырхаҵарала имҩасит! – рыхьыӡқәагь алкаатәуп хазы,
Сыжәлар рыбжеиҳара ахьыҟоу ирыцҟоуп, иҟоуп рыԥсҳара,
Араҟа иамадоуп наӡаӡа, иамадоушәа Аԥсынра!..

Урҭ шузыҟаз аиԥш иузыҟоу, урҭ ирылагылаз сауп,
Аҭырқә идгьыл, иҳазгәакьоу, хәыц-хәыц иахысхьоу, издыруа сауп!..
Ари адгьыл – дгьыл џьанаҭуп, аха Аԥсны хазуп, Аԥснауп.
Аратәи ашьац, аратәи аеҵә – исыцыршазшәа исыцу рауп,
Арҭ аӡиасқәа, амшын хықә?! Аха Аԥсны хазуп, Аԥснауп!..

Соужь, асулҭан, уахь сдәықәлоит, сцоит, исаҭәам маӡала!
Соужь, уажәа гәыраз сыцыз, сцоит, иаансыжьуеит асқьала…
Аԥсынтәыла, исыгәхьаау, сыԥсымҭаз еиҳагьы исыцралт, 
Игәыҿкаагаха исыԥхьоит иԥшьоу, исгара ҭыԥу Дал! –
Счалт хәыҷ, сҵыскыга, ахьгылаз, аҳәынҵәраԥшьқәа ахьыскуаз Дал!..
Сани саби анышә иахьамоу, зны сахьҽыжәлаз адгьыл Дал!..
Сҽеимаа ашьанҵа ырмацәысуа зыҵхқәа сгәалашәауа Дал!..
Сгәы-сыԥсы, сыԥхыӡқәа ахьыҟоу, сызқәа ҭыԥгьы ахьназго Дал!..
Иҟам рынаурқәа ахьыҟоу, рыԥсқәа аҳауа иахьалоу Дал!..

Асулҭан, изӡом, деиҭеиуеит, зыдгьыл гәакьа зыԥаашуа! –
Уи зылшазгьы гәырҩа имоу? Дымҩасуоу илаӷырӡ каршуа?..
Насыԥ имоуп, имра кыдуп, ҩаԥхьа зӡыхьқәа рахь ицо!
Сгәыӷуеит, уажәа ихьугӡап ҳәа, ус идәықәло игәы ҟаҵо!..

О, саҭамыз уахьсыргәамҵуа! – сажәа еиҵысхуам амала,
Шықәс ҩынҩеижәа уабџьар саҵан, сдәықәларызма маӡала!..
Лаӷырӡыла са иаансыжьуеит, сыгәра га, о, асулҭан,
Ари адыгьл, ҩныс иҳауз, зегь ҳзеигәыӷыз, асулҭан,
Саргьы араҟа ашьа зызкасҭәаз, ҳԥыза гәымшәа, асулҭан,
Ԥшӡала, бзиала ҳәа уасҳәоит, уусқәа хирыз, асулҭан!..

Абар, сабџьар: искыз аҳәа! – ига, иудкыл, асулҭан,
Ига, иудыруеит, ихьӡырҳәагоуп! Ига, иаԥсоу иуркып ушьҭан!..
Исыҟәнын ишсаҭәаз ала, искын, исыднаҵоз хьанҭан!..
Ҭынхаҵас са сувагылан! – сгәы-сыԥсы ихирыз ҭан,
Суҳәоит, соужь, сымҩа ныҳәа, усзылыԥха, асулҭан!

15 ианар 2011 ш. 
