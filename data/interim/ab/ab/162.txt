Платон Бебиа аԥсуа поезиа аҭаацәара ду аҿы ихатә хаҿра иманы дышрылагылоу, имҽхак ҵкар рацәала ишыҭбаау аԥхьаҩцәа ирдыруеижьҭеи, ииаша лабҿабаны ирбоижьҭеи уажәшьҭа акыр жәашықәсақәа ҵуеит. Абри алитературатә факт уаҩы дызмеижьо акы шакәу рҳәоит абранӡа уи ипоезиатә рҿиамҭақәа рзы иҟасҵаз аҭҵаарақәеи, ахәшьарақәеи, алкаақәеи. Ишаабо еиԥш, Платон Бебиа ипоезиа гәашьамхыс иаҵоуп, ԥсыс иахоуп ижәлар гәакьа рыԥсҭазаареи, ржәытәи-рҿатәи, нас уи иацу имариам, аҟыбаӡыба згым апроблемақәеи.
Апоет, аҟазацәа зегьы реиԥш, ибзиаӡаны идыруеит ажәеинраала асахьаркра амацарагьы шазымхо, ишазгәылнамыршәо, уи ихымԥадатәны ишаҭаху ахшыҩзцара ҵауыла змоу аҵакгьы. Баша иҩуамызт аурыс критик ду абарҭ реиԥш иҟаз ажәақәагьы: .
Сыззааиуа, Платон Бебиа ипоезиа шамахаӡак акәымзар, аԥхьаҩ дзырхәыцуа иҵару ахшыҩҵак азҿлымҳара ду азиуеит, иҵегьы уазааигәаны иуҳәозар, иажәа сахьарк иацнанагартә иагәылҷҷаауа иҟалартә еиԥш. Убас шакәугьы, уи идыруеит сахьатәҩырала ацәаҳәақәа аԥсҭазаара рыҭара, рҩычара апоезиатә дунеиаҿ иаҵанакуа шшьардоу, ишхадароу.
Ҳәарас иаҭахузеи, абригь – хыхь исҳәаз ахшыҩзцара – Платон Бебиа ипоезиа аҷыдарақәа ируакуп. Иацаҳҵар ҳалшоит даҽакгьы. Дарбан шәҟәыҩҩзаалакгьы амагиатә мчы змоу анашанак иаҩызоу арҿиаратә фантазиа адунеи далыхәдаамзароуп, уи иарӷьажәҩаны ирывагылазароуп аԥсабара инаҭаз ибаҩхатәреи, иҵарадырреи, иԥсҭазааратә ԥышәеи.  ҳәа В. Г. Белински зынгьы иҳәахьан.
Платон Бебиа ипоезиатә дунеи беиоуп, насгьы еибаркуп иаку системак ҟазҵо, еиуеиԥшым асахьақәа ҭызхуа ашәыгақәеи, ашьҭыбжь хаақәеи, угәаҵан инеиуа амелодиа ссирқәеи рыла. Уи исахьаҩыратә системаҿы иалкаау аҭыԥ ныркылоит иханатә аахыс зегьы зымчу, ҳашәҟәыҩҩы ду Алықьса Гогәуа ишиҳәаз еиԥш, иара ахаҵкы ажәа ҳаҭыр ақәҵара, амаршәа акра, ԥшьганк рыла блаҵарыла ахәаԥшра даҽакала иуҳәозар, асиужет ахҭыс, амаҭәар, аԥсабара ацәырҵра, уҳәа аиҿырԥшратә методла – метафоратәла – азнеира, ахаҿаагара, аԥсы ахаҵаны арцәажәара. Абарҭқәа зегьы аҩымҭа ихәыҷы-иду исахьаркны иҟазҵо, адунеи ишаны иқәызҵо аԥсабара инаҭаз ибаҩхатәра цәаҩас, ҷыдарас иамоуп Платон Бебиа ипоезиа.
Аҩада исҳәаз ахшыҩзцарақәа зырҵабыргуа ҿырԥштәқәак, фактқәак аазгар акәхоит. Ҵабыргуп, урҭ рахьтә аранӡа апоет ипоезиатә рҿиамҭақәа санрыхцәажәоз иазгәасҭаз, иалыскааз, сызвымсқәаз маҷӡам, аԥхьаҩ ибартә иҟоуп. Аха зегьы акоуп, сгәанала ипоезиазы зеиԥш згәаҭақәак алаԥш рыхгара, иҵегьы иааигәаны ргәылаԥшра ахәҭаны исыԥхьаӡоит урҭ рҿы иуԥыло гха-ԥхақәакгьы аганахь инмыжькәа.
Арҿиаҩы ибызшәа иабџьар хада ауп. Уи хыҵхырҭас иамоуп ҳара иааҳакәыршаны иҟоу аԥсабара. Уи аԥсымчхара атәы зҳәо абар аурыс шәҟәыҩҩы ду К. Г. Паустовски ииҩуа: .
Араҟа ашәҟәыҩҩы дызлацәажәо, конкретла зыӡбахә имоу ихатәы бызшәа ауп. Аха уи егьырҭ амилаҭ рбызшәақәа рыла иҩуа ашәҟәыҩҩцәагьы ирыҵанакуеит, ирзырханы иуҳәар ауеит, убриаҟара аҵакы амҽхак ҭбаауп азын. Аԥсуа шәҟәыҩҩы иакәзар уи Аԥсны ԥшӡа аԥсабара ссир ауп ибызшәа иаҵоу амелодиа хааҷкәакәараӡа игәаҵанӡа иназго, дзыршәаҳәоу, еиуеиԥшым ашәыгақәа рыла еиуеиԥшым асахьа хазынақәа «изҭызхуа». Егьырҭ аԥсуа шәҟәыҩҩцәа зегь реиԥш, Платон Бебиа ирҿиараҿы имҩашьо иубоит Аԥсны аԥсабара инаҭаз аҽаҩра, уи изгәакьоу, иааикәыршаны иҟоу, иахьеи-уахеи ҵыхәаԥҵәарада иныруа аԥсабара абзиабара иԥсыхәшаха ицәа-ижьы иаларҵоит, дҳараркуеит, доуҳала ддырбеиоит, имилаҭ гәадура дырҿыхоит, аԥсҭазаараҿ ихы-игәы алаҟаны дҟарҵоит.
Уажәшьҭа ажәа раҳҭап аҿырԥштәқәа. Зны ҳрыхәаԥшып Аԥсны аԥсабара ԥшӡа Платон Бебиа ипоезиатә рҿиамҭақәа рҿы исахьаркны метафортә
формала ишаарԥшу: «Амра гылоит абахә иавҵны, иаҟьоит араӡын, ахьы», «шәышықәсала, иқәсны иҭала, арҩашқәа зҿаҽҽо цәқәырԥала, Ерцахә, иҭаҳәҳәоу ԥҭа ҟәашла, Ерцахә адгьыл иақәлоу ашла», «Ааԥын ԥшӡа ушәҭы-какаҷуа, адәеиужь қәҵауа, уфҩы хаала зегьы ырҭхаџьуа уааиуеит угәыкуа»; «Ажәҩан саркьоушәа икеикеиуеит, амра ахьышәахәақәа ашоит. Амшын цәқәырԥақәа неиҩеиуеит, нас ахықәаҿ ихәашоит»; «Аԥҭақәа еилысын, ажәҩан хәашьит. Аҵықьҳәа ихысын, ашоурагь ашьит. Аԥҭақәа жәылеит, уаҳагь имԥшит. Аҵлақәа иршәылеит, аҩаргьы кашит»; «Амшын цәқәырԥоит, ианасуа аԥша. Амшын ҽырбоит, ацыԥхь хәаша»; «Ашьхақәа зны аԥҭа рхарԥоуп, ашьхақәа рзы аԥҭа – хҭырԥоуп. Ҽазных урҭ рыжәҩан ҵыккоуп, рыжәҩақәа еснагь иҭыҟҟоуп, рыжәҩақәа џьаџьоуп, ирххоуп, ауарбақәа кьиуагьы ирхоуп. Ашьхақәа рӡамҩа ҭыҿҿоуп, арҩашқәа ԥхеибаҵа ирҿоуп…»; «Аҵлақәа гылоуп иқьуа, урҭ зегь хыбуп сыла. Аԥсабараз игәынқьуа, игылоуп еишьхынԥсыла»; «Ажәҩан ӡыжь иаҵәа анаӡараҿ, амра ҿыцәаан аҽаӡеит. Ари сзырбаз ҳәа, алашьцара зегьынџьара аҽахьнагӡеит. Уи раԥхьаӡа ашьхақәа иршәылеит, аџыр уапақәа рышәҵа. Бжь-шьхак рнаҩс аԥша жәылеит, аԥшаҳкәажә илышьҭызшәа: «Шәца!» «Иахьа амшын ааԥсазаап ӷәӷәала, иҭаҳан ицәан уи уажәы. Агәеиужьра ду ихыхәхәала, ԥшьаала исуан аԥшашәышәы»; «Ашьха ду цыҩ-цыҩуа игылан, ажәҩангьы хыла иҵнаԥссон. Игылеит адгьыл амчра нкылан, арҩашқәа аҿахәаша ицон; «Ашьхақәа амамеиқәара рхажьын, иахаӡамызт акгьы аԥсы. Амшынгьы аӡмах еиԥш иҭажьын, гәы азҭаӡамызт – иара изы»; «Ԥҭа хәыҷык плауа иаахылан, шьхатәыла зегь аалашьцеит»; «Амра гәырӷьаҵәа ахәы ихыҵуеит, зегьы ашәахәақәа рызшо. Арҩаш ахаҳәқәа ирықәхысуеит, адаул иасуеит иахьҭаҽҽо»; «Аҵых ҭынчуп. Амза гылан, абырлаш ԥсаҟьо, икаҷҷоит. Жәгараа, рҩызцәақәак рыдкылан, уи иацлабуа икәалыкәаџьоит»; уҳәа убас иҵегьы иааугаша аҿырԥштәқәа рацәаӡоуп, аха иааҳгазгьы азхоит, шаҳаҭра руеит ҳзыхцәажәо апоет аԥсабара асахьа ахьҭихуа заҟа ҟазарыла ихы иаирхәо апоетикатә мыругақәа. Уаҟа иаабоит ажәақәак, мамзаргьы ацәаҳәақәа рыла апоет поезиатә хаҿсахьала ишааирԥшуа аԥсабара иамоу аԥшӡареи ацәырҵрақәеи. Аԥсы рхаҵоуп зықәцәқәа сыла ихыбу ашьхақәа, урҭ ирыҵхаҽа илеиуа арҩашқәа, ԥҭала иҭалаҳәоу ахрақәа, ижәылауа аԥша хага, уахынла амза абырлаш зыԥсаҟьо, игәырӷьаҵәа амра ахәы ихыҵуа, иааԥсаз амшын уҳәа иреиԥшқәо апоезиатә хаҿсахьақәа досу ахьгылоу рҭыԥқәеи иаадырԥшуа ахшыҩзцарақәеи рҿы метафортә бызшәала идырцәажәоит аҩымҭа (иажәеинраалаз, ипоемаз), асахьаркыратә цәа хаа аҟәнышьшьы иҟарҵоит ахҭыс, амаҭәар, ацәырҵра зегьы аԥсабараҿ иҟоу, иҟалоу ацәырҵрақәа аҵабыргхаҭа абла иҭаԥшны, аԥсы ахьҭоу, агәы ахьеисуа анапы ақәкны.
Ари, жәаҳәарада, апоет иқәҿиарақәа лабҿаба ибылгьны аԥхьаҩ изырбо иреалтәу фактуп. Аха араҟагьы иаагылаӡом Платон Бебиа ипоезиатә ԥсымчхара иамоу алшарақәа. Аҩада иаагаз аҿырԥштәқәа аԥсабара аԥшӡареи уи ацәырҵрақәеи ирыдҳәалоу, урҭ поезиатә хаҿсахьала иаазырԥшуа аҿырԥштәқәа роуп. Дара урҭгьы, аԥхьаҩ ишубо еиԥш, ус анаара ҳналас-ҩаласны иалаҳкааз, иаагаз аҿырԥштәқәа роуп, насгьы еиҳа иҟазшьарбагоуп ҳәа иаҳаԥхьаӡаз. Егьирахь, Платон Бебиа ипоезиатә рҿиамҭақәа рҿы апоетикатә мыругақәа (аепитет, аметафорақәа, асимволқәа, аллегориақәа, аллитерациақәа, ассонансқәа, афоризмқәа, агиперболақәа, аинтонациақәа, арефренқәа, асарказмқәа) ҟазарыла досу иахьырҭыԥу аҿы ихы иаирхәоит. Убарҭ ирыбзоураны иҟаиҵо апоезиатә хаҿсахьақәа гәылҭәаауеит, иааирԥшырц ииҭаху ахшыҩзцара еилыхха игәылдыршәоит, насгьы апоезиатә цәахаа аҟәнышьшьы иҟарҵоит имыцхәу ажәак иадамхаргьы ирҟәыблааны, рымԥын инамгакәа, ишырҳәо еиԥш абырҵкал икылхны. Абас иԥсҭазааратәу, апоезиазы акәхап А. С. Пушкин иажәақәагьы зызку: .
Ааи, апоезиа иашаҵәҟьа ахаҿра еицакӡом, аамҭеикәшара иазылагом, ишхьыршәыгәу иаанхоит ауаҩы идоуҳатә ԥсҭазаараҿы.
Аԥхьаҩ, уажәшьҭа иааҳгап имыррацәакәа ҿырԥштәқәак хыхь иаҳҳәаз ахшыҩзцара арҵабыргразы.
«Уаҳа налымшо амҵәышә леиуеит, иқьуаз амахәгьы аԥсы агеит»; «Амрагьы ашамшамра адәқәа қәнаҵеит»; «Ахаҳә ссақәа еилыхуа, иԥхьаҳәҳәа, еихәлаччо илеиуеит аӡыхь»; «Ихыџьхыџьны абаҩқәа ацәа иҭаԥсоит адгьыл, еилагьежь-еилахынҳәуа алҩа ҳантоит»; «Ибылгьон, игәрымуан игәаан, ишәахссаха иӡыӡо еилаҭәон»; «Аԥсуа ԥацха иадгьежьыло, аԥша напыршьышьуеит. Знык ашә аимҟьара абагәышьар, ламлашьшәа иҩнашуеит»; «Дызлаарыхуаз инапқәа аџьцәеиԥш еиҟәыԥԥан»; «Амшын цәқәырԥақәа ааидыххыла, ижәыланы убас икшоит. Урҭ аҟәара иахьасуа хыла, изыхнымҳәкәа ихәашоит»; «Аџьқәа гылоуп рыжәҩахырқәа еилышьны, ихоура-хоуран, хыла ажәҩан ҵрыԥссоит»; «Иауеит, иауеит аҳәалыҳәа асы, ашәыб рықәжьуп аҵлақәа ирхьыссы… Аӡын ҳҭааит уа иԥыртла амаҟа».
Араҟа иалызҩааз апоезиатә цәаҳәа хьыршәыгәқәа згәылоу ажәеинраалақәа апоет заатәи, даҽакала иуҳәозар, ҟазак иаҳасабала инагӡаны дшәаанӡа, днаӡа-ааӡан дшьақәгылаанӡа иаԥиҵаз ауп. Аха дара
урҭгьы аԥхьаҩ имҩашьо идырбоит апоет иҳәарц ииҭаху исахьаркны аарԥшра ҟаимаҭла ишилшоз, дызҿыз аус дшамараз. Уи усҟангьы икалам зықәку ажәала иҭихуаз иарбанзаалакгьы дагәылаԥшны ибоит, гәыла, ԥсыла иныруеит избанзар, ишьҭихуа атема, шьха нхыҵ иауҟаху, ибзианы иидыруа, хаҭала ихҭынхьаахьоу роуп, даҽакала иуҳәозар, иааикәыршаны иҟоу аԥсҭазаара инаҭаз, ибла иабаз, иаҳаз аматериал ҵаҵӷәыс иаиоуит, уасхырс иазышьҭалт заатәи ипоезиа, насгьы аԥхьаҩ агәра инаргеит Платон Бебиа ирҿиаратә мҩа хара ишцо, аԥсуа литератураҿы аҳәатәы рацәаны ишимоу, аҩрагьы зеиӷьыҟам ала ишилшо.
Иацаҳҵап агәылҩаа апоет инаршә зырхио иҭәымҭа данҭагыла иаԥиҵаз ипоезиатә рҿиамҭақәа рхаҭабзиара ҳаразкуа аметафортә система иатәу аҿырԥштәқәа: «Адгьыл иалнадоушәа аҵыруа, ажәҩан кәаза ду цәаӷәа, Инеиуеит ажәҩақәа цырцыруа, алареиԥш иаархо аҵәаӷәа». Ажәҩан иалоу аҳаирплан азы ари еиӷьны аҳәара уадаҩуп. «Игылан аҵлақәа лаҳәны»; Ахьҭа ыҟан, иҵаауан имҳәеит, аха ахьҭа бааԥсы шыҟаз, ишыӷәӷәаз апоет цәаҳәак «игылан аҵлақәа лаҳәны» ала иааирԥшит.
Абар закә ҵхы ссиру апоет зсахьа ҭихуа:
Аҵых ықәиан аԥсы ашьон,
Аҵых агәы каршәын.
Амза гылан уа иҷаԥшьон,
Ажәҩан акәа иҭаршәын.
«Ахра еишьыл ду уи агәылҵит, аԥсҭазаарагь ахы акит. Абна еинчыл ду уи агәылсны, нас амшын ахь иццакит». Ашьха ӡыхь аира, нас амшын ахь ишыццакуа атәы акәзаргьы, заҟа игәылыршәаны иҳәоузеи, иухамышҭуа асахьа ҭыхузеи! Аҟазара уҳәеит ҳәа!» «Анаатә асуан, асыҭәҳәа аҩуан, аԥша жәылауан хаха»; «Ҵх алымҳа абжьы цәгьа ҭасит, иаргь шәаӡыӡан иааӡырҩит»; «Амҵәыжәҩа ласқәа цырцыруа, ажәҵыс ҵыхәа бжькаҵәа, ааԥын шәҭышраха иҷырҷыруа, ихандеиуан игәырӷьаҵәа»; «Ибӷьеибарлацәҟәуа абна ҿыхоит, ашьыжь иахьыршоуп ахьӡы»; «Иахьгылоу ашьхақәа шлап, илабжышо зымҩа иԥшлап»; «Ажәҩан ҵҟьан убас еҵәала, ссиршәақәак икәалкәаџьон. Адгьыл аҿгьы хкы рацәала аеҵәақәа аҵх дыршон»; «Ешыра, схьырҵәаҵәа, Ешыра, уара Аԥсны азын умзаҿоуп… Ахымцақәа еишьҭалоит итҟәацны, ишнеиуа уқәа иҭаԥсоит»; «Амш бзиаз сузыԥшуеит, уеиԥш збахьадаз, сылабжышқәа аӡаӡеиԥш иухьыршоуп»; «Аибашьра мыжда наскьоит, иааскьоит, абџьар ԥсцәаҳақәа еицлабны иҭыҟьҟьоит»; «Аҵх еиқәара аԥсы ахыҵит. Амра шеишеигьы ахәы ихыҵит, анаҟә ҳәазамазо ихыҵит, нас иагьцеит уи еиҵыхәхәа»; «Адгьыл иҭиуан – ауаа аанагон. Ҳабнара хнашьаауан, ҳӡыхь ҭабон, џьара анышә еиҟәԥон,
џьара иҭабгон… Урҭ ахьабоз Ерцахә џьабон»; «Ерцахә ӡышӡа иахазааит ахҭырԥа, акалҭ аҟны иччозааит ацәқәырԥа»; «Аԥсадгьыл агәыбылра ӷәӷәахоит есааира, уи наџьнатәгьы аҵых лашә аршон»; «Камбашь аачшәа игәагәоит, уажәы амшгьы аҵыхгьы. Арҩашжәыла гәырҟәҟәоит, иагьхысуеит аҵықьҳәа»; «Аԥша, ҳгәыӷра ацәашьы умырцәан уаҿаҭәҳәан! Амра, ахәы ухыҵ шьыжьы, ашәеиқәара ҳақәҳәан!..; «Ацәқәырԥақәа акалҭ ианҭәалоит, рбырлаш хаԥыцқәа еилыџьџьоит…»; «Адгьыл ӡышон, еиҟәыжжәан, иҳәаԥиуан амхқәа. Ус, идыдит, аҭра ԥжәан, ахаҽаҳәа илеит ақәа… Аԥсабараз ақәа ауан, анхацәа рзыҳәан – ахьы».
Алада иаазго аҿырԥштәқәа апоемақәа рҟнытә ауп: «Ҳҭакәажә днахыкәласуа иԥылҟон амҿы»; «Анаатә еилахынҳәуа, иаҵан аԥша. Ақәа леиуан ахырҳәа, ицон ахаҩа»; «Мраҭашәара ашәаԥшь аҿыцәо, ихәлеит ашьшьыҳәа илеихашәы, аԥсабара аҿымҭра ахыҵәо, ицәырсысуан уа уажәы»; «…Амхырҭа лҿаԥхьа илацәҟәуан», «Лыблақәа хылҩон касыла – амца аҿамҭәоз лхы-лҿы»; «Аԥсаса насҭха ихырсасиуеит, иналаршә џьмақәак жаҳәоит»; «Згәы аартны ауаа ирԥылаз уаҟа, ашә ҿыж-ҿыжуа игон абжьы»; «Иахьалахаз аихаԥсыхә уа ҵлак алабжыш ҭыҩры ицон»; «Дыргьежь неиуан амҩа шьҭыхны, иҵыууа абнара ҵлашәы»; «Алашара жәыло идәықәлон, алашьцара ԥханаҵоит»; «Аԥҭа хьанҭақәа ашьха ихыҵын, ибылгьо ишцоз игәынқьуа, иааҵыр-ҵыр мацәысны ихысын, афы ыҵаԥҟеит илакьуа»; «Ажәҩан саркьа нахьхьи аҵыхәа иҳанто иаҵаҳаит ашәшьы»; «Амза кыдхалт ажәҩан ашҵа, иԥшшәыдан абла ҭаауеит»; «Иаанкылауа алашьцара амҩа, амцабз ахара илашон. Ажәҩан ҵыршәаа ихчылоз, алҩа аԥша аҵахынҳәуа иашон»; «Ашьха баагәарақәа Аҟәа иуҿыкәыршоуп, амшын цәқәырԥақәа Аҟәа иуҿықәыҽҽоуп, ӡынгьы-ԥхынгьы аҳра узызуа мрашәахәоуп. Абжьы иухылҵуа гагьы-шьхагьы ирашәақәоуп»; «Икыдҵәа иаируеит аҳәынҵәақәа, рыҭра ԥжәаны илаишьҭуеит аӡқәа»; «Мап, ҿагыларақәакгьы ҟарҵеит, аха ирызҭаӡамыз рыгәқәа цеит»; «Ачарҳәара – ааи, абра иҟалеит, изҭаҵәахыз аҳаҭхәыжә ԥытлеит»; «Амра нӡаалон еипшха шьҭа мпылк, ахымш рзын урҭ ӡхыҵит Сҭампыл»; «Ахәыҷра ӡыркәиқәан ацыԥхь ԥсаҟьон»; «Гәыжьк аидара аламыс саҵан, аԥсҭазаарагь сыгәра аган. Сахьаанагаз сара сҭацан, ахәышҭаара нсыжьырцу, нан?!» уҳәа убас заҟа ааугарызеи. Ных, иазҳархап аҿырԥштәқәа раагара.
Зегьы рзын еилкаауп, абаҩхатәра аԥсымчхара иага иӷәӷәазаргьы апоезиатә рҿиамҭақәа раԥҵара ишымариам, ишуадаҩу. Уи иаҭаху атрибутқәа рацәоуп, иаҳҳәап ажәа ашәара, азара, акапанра, абырҵкал акылхра, аԥшаара, ирҳәахьоу иахьынӡазалшо аҽацәыхьчара, ашьҭрақәымлара, аҿыц аҳәара. Урҭқәа зегьы еилымшәо, еицнарго амазаара апоет ихатә хаҿра шьақәдырӷәӷәоит, даҽаӡәы итәы иаламҩашьо иҟарҵоит.
Ус иалаҟоу апоет изын уи насыԥ дууп. В. Г. Белински баша иауиҳәах афоризмк еиԥш иаанхаз абарҭ ажәақәагьы:
Ари имцәажәаӡо ахшыҩзцара иахьатәи апоетгьы ҳаԥхьаҟа игылоугьы ианаҳәо рацәоуп, инапы злеикыз арҿиара аус аҿы аҭакԥхықәра ду шаҭаху иныруа дҟарҵоит, уимоу, ибаҩхатәра аҩаӡара хьысҳазар, илаҟәызар ихы дазнархәыцуеит дааннакылоит. Платон Бебиа иакәзар апоетцәа иашаҵәҟьақәа рҭаацәара ду датәуп. Ус шакәу аҩада сзыхцәажәаз (сызхымцәажәақәазгьы убрахь инарылаҵаны) ипоезиатә рҿиамҭақәа идырҵабыргуеит. ари насыԥуп, жәаҳәарада, апоет изы мацара акәымкәа, аԥсуа сахьаркыратә литературазгьы. Аха абри ахшыҩҵак шҵабыргхаҭоугьы, зны-зынла иуԥылоит ирацәамзаргьы Платон Бебиа ипоезиатә рҿиамҭақәа (еиҳарак заатәи ирҿиаратә период иаҵанакуа) рҿы иҵегьы игәылыршәаны, иҵегьы апоезиатә шьаԥха рыланы иҟандаз, исахьаркындаз ҳәа ззуҳәаша ҭыԥқәак, цәаҳәақәак, куплетқәак, иара убас рацәак хаҳара злам жәеинраалақәакгьы убоит атәым бжьы рханы, мамзаргьы ихаҭа уаанӡа ииҳәахьоу ахшыҩзцарақәа ицәырҟьа-цәырасуа иахьааԥшуа. Насыԥны, урҭ рацәам, насгьы апоет инапҟазара аҩаӡара рзыларҟәуам, уи аганахьала мыч дук рыманы иҟам. Аха зегьы акоуп ималырқәоуп, ажәа сахьарк иаабуам, иаԥырхагоуп. Ус анакәха, иаагап ԥсҭазаарала ирҵабыргу Платон Бебиа ипоезиатә ҩымҭақәа ирыцәтәымуп ҳәа ҳгәы иззаанаго ҿырԥштәқәак: Ажәеинраала «Леонти Лабахәуа» аҿы ҳаԥхьап: «Умцабзын, уеиҿамсын, уҭҟьан, уҵарын». Арҭ аҩцәаҳәак акгьы узрызҳәом, ибзиоуп, аха анаҩстәи ацәаҳәа «поезиала умҵарсын» ҳәа уи иацнеиуа (арифмазы ишаанагаз ҩашьом) рацәак иара иатәым, избанзар, апоет поезиала дхыхәхәо дҭәызар ауеит, амала поезиала умҵарсын ҳәа акәымкәа. Ажәеинраала «Ааԥын ԥшӡа, ушәҭы-какаҷуа» аҟынгьы иахырҟьацәаны иҳәоуп аҵыхәтәантәи аҩ-цәаҳәак: «Сара сгәаҵа шәҭуп сааизар, ишԥасзууеи, иҳәа?! (Ааԥын ауп дызҿу.) Сгәанала, ауаҩы игәаҵа шәҭны дааизар ҟалашьас иамоузеи? Ҵабыргуп, дҿоуп, дыҷкәыноуп, ас зҳәо алирикатә фырхаҵа. Анцәа иҳәааит еснагь уи игәаҵа шәҭны дыҟазарц, аха, ус аҟалара уадаҩуп.
Зны-зынла Платон Бебиа апоезиатә аканонқәа амыцхә «рҳәатәы анхеиҵо» ыҟоуп, даҽакала иуҳәозар, ацәаҳәақәа рцырақәа еихьыр-еивырны, илгәыгә-мылгәыгәны (ус иҟоу ацәаҳәақәа апоезиа бзиа иабаӡом) иҟамларц азын ажәақәа инагӡаны ианимҩуа ыҟоуп, (Ас ҟазҵало Платон Бебиа ихала иакәӡам…) усҟан ажәа аҵакы аилкаара уадаҩхоит, иаҳҳәап, ҟазарыла иҟаҵоу, ажәамаана кьаҿқәа ирылубаауеит абас еиԥш: «Ажә-маҟ
аӡынра ахнагеит, аха ааԥынра иааз иагеит». (Ахыцқәа ирҭакны иаҳҳәап, аӡынра ианӷыҵыс, ианахнага, ааԥынра иҭамхар амуа изыҟалеи? Уигьы ажәеинраалаз иминусуп.) Араҟа ҳаззыразым ҳгәы иамыхәаз ажәа «маҟ» ауп. Сара иахьынӡаздыруа ус ажәа ыҟаӡам, ажә иага иадуҳәаларгьы. Автор ацырақәеи аритми рзы иҟаиҵеит ҳҳәартә еиԥш акгьы аабом, «ажәмаҟа» ҳәа иҩыргьы ацәаҳәақәа «рыҭра» иҭыҵуамызт, ажәеинраала ашәага-азага еиларгомызт.
…Абас Аԥсны ԥшӡак гәазырҳаган, акәа иҭаршәуп ҳа ҳ-Москва». Аԥсны ԥшӡа ҳәа иҟазҭгьы еиӷьзар ҟаларын, избанзар, асуффикс «к» маҷк иарблаҟьоит ацәаҳәа аҵакы. «Ашьхақәа амамеиқәа рхажьын» амамеиқәара акәхап, насгьы ирхажьын» аҵкыс ирхатәан ҳәа иҟаҵазҭгьы», сгәанала, иаҳа ианаалон. Ишԥеилкаатәу: «– Маҷхәым, ҳаирыӡ абжаранӡа иҭәуп!» Абжаранӡа иҭоуп уҳәар даҽакуп. «Аҵых иагьа иҵлашәызаргьы иаршоит». Ажәа «аҵалашәы» акәзар ҟалап еиҳа ииашоу, «аҵлашәы» аасҭа. «Ҩынтә рыла Аԥсынтәыла ҳаиҳауп ҳәа» иҳақәлаз ақырҭцәа ракәзар автор дызҿу усҟан урҭ ҩынҩажәа рыла ауп ишҳаиҳау. Ари астатистикатә гхоуп, апоезиахь ус амам. «Иҽеибыҭауа, зныкыр, дгылеит». Зныкыр избахьазма, исаҳахьазма, сцахьазма абас аҟаҵарбатә форма змоу ажәақәа роуп «зныкыр» знаалоу ахархәара ауҭар ахьауа. «Зныкыр» автор иага иҭаххаргьы «зныкыр дгылеит» узҳәом. «Схынҳәит ҩаԥхьа, кыр сынхама, зегь хәыҷхазшәа збоит ара». Араҟа иҳәоу икәаԥӡа иҟоуп, еилкаауп. Аха уи иаҵагылоу ацәаҳәақәа (ажәеинраала хзыркәшо) абар ирҳәо: «Мшәан, иашаҵәҟьоу ихәыҷхама, мамзар исызҳау сара?!» Иарбан ихәыҷхаз? Еилкаам. Схәыҷхама акәзар даҽакуп. Корректуратә гхазар? Усгьы ҟалоит. Усҟан автор гәыбӷан узиҭом, аредактор иакәхоит изхарахоу. «Уи аиолка иаҵәҟаҟара ааргеит абнахь ицаны». Аԥсаӡ ҳәа ҳҳәоижьҭеи иааҩуеижьҭеи акыр ҵуеит, ҳжәартә фонд иалалахьеит, нас автор иабаиҭаххеи аиолка ҳәа аҩра? «Кәыба сеиԥшуп сара акыр, уажәы-уажәы исықәлоит».
Жәаҳәарада, апоет мамзаргьы алирикатә фырхаҵа иҿы иԥықәсылақәо, игәалаҟарақәа ԥхазҭазтәуа (иқәҿиазгьы иқәымҿиазгьы убрахь иналаҵаны) аумаҷху, лассы-лассы акәымзаргьы иԥылоит, аха тәылак ихы адкыланы иахьиҳәо, иахьиҩуа иԥшӡам, ииашам. Кәыба – асоциализм аргылара иацәхьамҵыц аҳәынҭқарра, изша исасуп, иақәлақәазаргьы иҟоуп, ажәакала, уи аҭагылазаашьеи апоет иҭагылазаашьеи апараллел ҟауҵартә еиԥш еишьашәалам, зынӡа ихаз-хазуп. Абраҟа иаазго акуплетгьы иҵегьы еиӷьны иҳәандаз ҳәа аԥхьаҩ агәаанагара иоуеит: «Ашьыжь сцәаӷәо аҳәысҭа сҭалеит, ма ишԥахо сыцә ҿарақәа»… ибзиоуп, аха анаҩстәи ахԥатәи ацәаҳәа «сапыншәа ацәаӷәара шьҭалеит». Ацәаӷәара шьҭалеит» иаанагои? «Ацәаӷәарсҭа уҳәар, ианамух аҽакуп,
хәыҷык (зынӡа акәымзаргьы) иааурбыртә иҟоуп. Абарҭ ацәаҳәақәагьы агәынамӡара урҭоит: «Сыҽнадцалан абырҵкалгьы икылысхуеит, аԥсуа ҭаца леиԥш иҟаларцы». Апоет араҟа иҳәарц иҭахуп, дагьиашоуп, ажәеинраала аҩра шымариам, аџьабаа шадибало. Еилкаам ажәеинраала аԥсуа ҭаца леиԥш ҟалашьас иамоу? Еиҿирԥшуа, иаҳҳәар ами аиаша, иааибуам, еицәтәымуаауп. Иҵабыргуп, ҳзыхцәажәо, ажәеинраала алагамҭа актәи акуплет аҿы автор иҳәоит аҭаца раԥхьаӡа акәны аҩны ашәхымс данахыҵуа дрыҵрыжьуеит аҟамақәа (аҳәызбақәагьы аныҟарҵо ыҟоуп) еиҿакшо шьҭарнахыс дҟаларц абри аҩнаҭаҿы даԥшәыманы, дымшны, аҩсҭаа илаԥш лхарамхо, «зегьы дырнаало, амреиԥш длашо». Аха, иага ус акәзаргьы, апоет иҟаиҵо аиҿырԥшра еиҭарсны иҳәаӡозаргьы, изышьҭибахуам, ажәеинраала аҭаца илеиԥшны изыҟалом, категориала иузеиваргылом.
Алада иаазгоит ахәыҷтәы жәеинраалақәа рҟнытә аҿырԥштәқәа. «Аклаҭ аҿы иҭаркын иарҭеит ахәгьы». Ажьа ауп араҟа автор зыӡбахә имоу. Ари ацәаҳәаҿы иҟоуп аԥхьаҩ агәынамӡара изҭо ҩажәак. Акы, аклаҭ ауп, ҩбагьы, иҭаркын. Изыхҟьаз, харас ирымоу убри ауп: аԥсуаа «аклаҭ» рҳәом, «акалаҭ» ҳәа ауп ишырҳәо, алитератураҿ ишаадыруа. Апрофессор В. А. Касланӡиа ишәҟәы «Аԥсуа-аурыс жәар» аҿы акәзаргьы, «аклаҭ» ҳәа ауп ишарбо, ишиҩуа. Ҩбагьы, «Акалаҭ аҿы иҭаркын» ҳәа ииҩуагьы рацәак ухаҿы иузаагом, акалаҭ иҵаркуеит рҳәоит, уи еиҳа ииашоуп. Иара убас «Уажә аԥшыха змада, хәцәахь аус анҭәу». «Аус анутәу» акәзар? «Ихы иакәыхша илаба хәыҷы, ипҟон уи аласба хәыҷы». «Ихы иакәыхшан» ҳәа иҟазар, сгәанала, еиӷьу џьысшьоит. Ажәа иагу анбан «н» аныԥшит. «Шьыбжьараамԥын дҩагылон». Арагьы ажәа ахатәаразы акы агуп, «шьыбжьаареи» «амԥыни» еидыргәагәалахазшәа иҟалеит. «Наҟ-ааҟ урҭ реиӡарагь, џырҵас иӷәӷәан». Ажәа «реиӡара» иаанаго еилкаам, имыцхәны иҟазар ҟалап. Ибзианы изгәылымшәеит абри ацәаҳәагьы: «Иахьа ага цәқәырԥасуа, Лыхныҟа иԥшуп». Акы, ага акәхарым ицәқәырԥасуа, амшын акәхап. Ага анаҳҳәо, амшын аԥшаҳәа зегьы аҵанакуеит. Ҩбагьы, ицәқәырԥасуа ҳәа шамахаӡак акәымзар, ирҳәом, ицәқәырԥауа иҳәар, дызкыда, иԥырхагада? Ҵабыргуп, еиҭарсшәа, ирхәмаршәа ауп автор ари ажәа ихы ишаирхәо, апоезиатә цәа хаа рыҟәниҵарц, аха ииҭахыз иазмырҳәазшәа ауп аԥхьаҩ ишибо. Ажәеинраала «Аџьыкахра» аҟынгьы иаҳԥылоит абри еиԥш иҟоу ацәаҳәа: «Аҳаҟьа дгьежьуа дануп, иссирхоит лхымҭа». Сара иахьынӡаздыруа, сзызҵаақәазгьы изласарҳәаз ала ақәҵа (акакан, араса), аџьыка зхуа лзы аҳаҟьа дануп ҳәа рҳәом, аҳаҟьа дықәуп ҳәа ауп ишырҳәо. Ишаабо, арҭ аҩажәак ҵакыла ишеицәыхарамгьы
ажәа ахшыҩзцара аарԥшраҿы рхатә ҷыдарақәа, рхатә роль рымоуп. Ажәеинраала «Аҭакәажә лыкәты» аҿгьы ҳрыԥхьоит: «Арцына ныхгыла-аахгылан, арцына ныҭгыла-ааҭгылон, аҽархәаԥуан, аҽаргәаԥуан, аҽарҟәазуан» арҭ ажәахәмаррақәа рыла (аҩымҭа зегьы ус ицоит) еиҿкаау ацәаҳәақәа акәты асахьа (иҵарц згәы иҭоу) ҟаимаҭла иҭырхуеит, аха ирыцнеиуа, ирыҵагыло ажәақәа «иҿамҟәасуан, ишьацәқәасуан» ихьысҳартәуеит, избанзар, акәты аԥсабара иацәтәымуп аҿарҳасра, иҿамҟәасуан ҳәа узазҳәом. Ишьацәқәасуан акәзар ианаалом. Ус ззырҳәо аҽоуп. Абар амалыр зыҟәнубаало даҽа цәаҳәакгьы: «Ахәыҷы аҽҳәа дануп». Аҽҳәа дыҽҳәатәазар акәхап, аҽҳәа нылашьас имоузеи?! Акырцх азгьы абас иҳәоит: «Џьара ишьҭыԥон (иашоуп акырцх анауа ус ҟалоит, аха «џьара иԥсыфон» ҳәа иациҵо зынӡа ианаалом. «Акырцх иԥсыфон» ҳәа узазҳәома? Ауаҩы иоуп ус аҟаҵара зылшо, игәы ԥжәар, акы даргәаар игәы ифеит, иԥсы ифеит ҳәа рҳәоит.
Уажәы апоемақәа рҿы ҳгәы иамыхәо, ихьысҳау ацәаҳәақәа акык-ҩбак аагап ҿырԥштәыс: «Имцои џьоук ахара, иахәарц ицоит». Изхәо иарбан? Ахшыҩҵак еилганы иаабом. «Даахәмарын ҽыла уа, ашьац цәыҳәҳәаны дцеит». Ирххацәаны иҳәоуп, еиӷьзар ҟаларын «аҽы ирхәмарит», «аҽырхәмарра» уҳәа даҽакала иҟаҵазар. «Нас илыкәлыршоит ашьалқәа, илыхәҭамкәан, аха дхәаӡа. Дытҟәан гәырҩакгьы дагон». «Дытҟәаны» акәзар? Мамзаргьы «дытҟәан» аҿарҵәыҩ аҭазҭгьы?
«Ԥҭакгьы хылоит ԥшак иаршын». Аԥша аԥҭа иазыршуама? «Сыҩнапыкгьы сгәы инҭаԥса», инапы игәыҵаԥса рҳәоит, игәы инҭаԥса атәы агәра сызгом. «Иахьа ацамҟәыр ҳаԥшаауан». Асамҟәыр акәзар? «…Уара аӡӷаб-ҷкәын кашәкаҷа» Аҭыԥҳа еиҳа ианаалозар? «Ашҳам зҿыкәкәоз иқьышә хшәаақәа аалакыл, Аӷа дааины Аҟәа агәашә ԥшӡа даалагылт». Ацәаҳәақәа игәылыршәаны иҳәоуп, амала, ажәа «аалакыл» маҷк аилкаара уадаҩхеит акәымзар. «Ҳцәа ҳанҭало-ҳҭыҵуа, ҳтитиуа – ҳналагеит Анцәа иҳамҭагь ҳҭиуа». Ишԥеилкаатәу «ҳтитиуа» иҟоума ус ажәа? «Адгьыл иамҭакәа анҭаԥҽха»… Курсивла иаагоу ажәа аилкаара мариам, ихьанҭоуп, ҳәарада, иара аауеит ажәа «аҭаԥҽра» аҟнытә, аха… «Иагьаџьара сымҩахыҵызаргь, ихәҷаахыс сылаԥш зхыз, лыбзиабара мцаны исхьымсзаргь, лара лышҟа сымҩахыҵт». Дхәыҷаахыс акәзар? Мамзар абзиабара хәыҷы закәи? Абзиабара бзиабароуп ахәыҷи адуи ҳәа шәага-зага амаӡам, ацәанырра зкапанхьада?
Жәаҳәарада, иҟоуп иҵегь иааугаша амалыр хәыҷқәа змоу, аԥхьаҩ агәынҷыхьа изҭо, игәамԥхо, мамзаргьы автор диашаны, аха иара изеилымкаауа ацәаҳәақәа, аҭыԥқәа. Урҭ уеизгьы-уеизгьы ԥхасҭа дук рзыҟаҵом еиҭарсшәа иуҳәозар, Платон Бебиа баҩхатәрала иааирыхыз ипоезиатә ҽаҩра ду злеибарку асахьаркыратә ԥсымчхара иаҵаӡуеит.
Апоетцәа зегьы рҟны еиԥш, Платон Бебиа ипоезиаҿгьы, еиҳарак иҭәымҭахь днеиаанӡа (уанӡа анеиразы хԥа-ԥшьба шәҟәы иреиҵамкәа иаҭаххеит, ус иҟоуп арҿиаратә процесс ацәаҩа!) иаԥиҵақәаз рҿы иубоит усҟан дзыԥхьоз апоетцәа рҟнытә ирҭоз аныррақәа. Аха ари, насыԥны анарха амоуит ишәалҟьамраха ирласны ицеит, ирҿиаратә ԥышәеи иԥсабаратә баҩхатәреи ирыбзоураны ишьақәгылт ахатә хаҿра змаз, зымҽхак ҭбааз апоет ипоезиатә дунеибаркыра Платон Бебиа ҳәа аԥхьаҩцәа деицырдыруа дҟазҵаз.
Сара араҟа аҿырԥштәқәа раагара салагом, мацара акык-ҩбак сгәаласыршәоит, исҳәаз ахшыҩзцара ҵаҵӷәыдамхарц азыҳәан.
1953 шықәсазы Платон Бебиа иҩуеит аацәаҳәак иҟоу ажәеинраала. Абар иаргьы:
Жәаа шықәса сырҭагылоуп,
Сылшара азҳауеит.
Аамҭа хьҩежь сагәылагылоуп.
Сыгәгьы ҭыԥраауеит.
Агәыӷра шсыхо игәырӷьаҵәами,
Сагоит ԥхьаҟагьы.
Саргьы исылшаша рацәами,
Сыхиоуп есқьынгьы.
Абри уанаԥхьалак аҳаҷаҳәа иугәалашәоит апоет Алықьса Џьонуа 1940 шықәсазы ииҩыз иажәеинраала «Жәаа шықәса схыҵуеит». Ҳәарада, арҭ аҩбагьы аҿара иахылҵит, аҿара агәамч рымоуп, ртема акоуп, идеиалагьы еиқәҿырҭуеит. Ирхоуп еицырзеиԥшу пафоск змоу бжьык. Ажәакала, апоет ижәаа шықәса ахыҵра поезиа азгәаҭараҿы ицхрааит Алықьса Џьонуа иажәеинраала «Жәаа шықәса схыҵуеит». Иаагап даҽакгьы. Платон Бебиа иажәеинраала «Ашьхақәа рҟазшьа», 1956 шықәсазы ииҩыз, аҟны ҳаԥхьоит абас иҟоу апоезиатә цәаҳәақәа:
Идыдуеит, имацәысуеит,
Ихысуеит аҵықь,
Афы амца аҿыҵуеит,
Гәырр ҳәа итҟәацит.
Ҩаԥхьа аҽырҿыцуа,
Аҵыр, аҵырр…
Ахрагь уаҿысуаз,
Иҟалом уеиҭаҵыр.
Абраҟагьы иугәаламшәарц залшом апоет Леонти Лабахәуа ипоема «Тҟәарчал абжьы». Тҟәарчалтәи ашьхақәа рыԥсабараҿ иҟалауа ацәырҵрақәа ируаршәны иаарԥшуп Тҟәарчал – аиндустриатә қалақь/-аргылара иахылҵуа абжьы ҿаца. Ус анакәха, ҩышьа формалагьы, интонациатә бжьгаралагьы, Платон Бебиа иажәеинраала «Ашьхақәа рҟазшьа» «жьрацәарала» иазааигәоуп Леонти Лабахәуа ипоема «Тҟәарчал абжьы».
Ажәеинраала «Тҟәарчалтәи ашьхақәа» рыҿгьы иубоит апоема «Тҟәарчал абжьы» анырра шамоу, доуҳала ишеиуацәоу, ишеицәтәымым. Еиҭа акык-ҩбак аҿырԥштәқәа аазгар сылшоит, аха иазҳархап, Платон Бебиа ипоезиазы иҟазшьарбаган иҟам. Аамҭала иҟаз акы акәын, ибаҩхатәра аншәы, ианыӷәӷәаха иаҵаӡит. Насгьы алитературатә ԥсҭазаара иацәтәыму ҳәа акгьы ыҟаӡам. Ҿыц аҩра иалагаз, изызҳауа апоет ихатәы мҩа ылихаанӡа даҿыԥшыр ауп, даҽакы анырра инаҭароуп, амала аҿыпшра ианахирҟьалак усҟан иҽеим ахь дкылнагоит, ажәакала, дхьыԥшны дҟарҵоит.
Сыззааиуа, Платон Бебиа ибаҩхатәра ауп, урҭ рҩызцәа ахьысҳарақәа аҟәыблаан, атәым хшыҩзцарақәа ирхьыԥшны аҟазаара ахы иаҭәанашьомызт, иаман ӷәӷәала изықәгәыӷуаз ахатә доуҳатә ԥсымчхара. Уи ауп иахьа днаӡа-ааӡаны дыхьӡырҳәаганы ҳмилаҭ литература дзалагылоу.
Платон Бебиа ипоезиагьы абри аҟара ҳнагәылаланы ҳаназааҭгыла ашьҭахь, иахәҭоуп уи аҩышьа астили аформеи рызгьы, ипоезиатә дунеибаркыра асистема инауаршәаны, штрихқәак раҳасабала акәзаргьы ргәылаԥшра. Избан акәзар, усҟан еиҳа еилкаахоит ҳзыхцәажәо апоет ипоезиа анаӡа-ааӡара аҩаӡара ахьынӡаҟоу, ԥсымчхара аԥсҭазаара аҵабыргхаҭа дац-ԥашәла иажьрацәараны иахьынӡаларсу уҳәа убас иҵегьы.
Аҩадагьы иазгәаҳҭахьеит Платон Бебиа иабиԥара иаҵанакуа ашәҟәыҩҩцәа, апоетцәа аӡәырҩы реиԥш, далиааит, дааӡеит, дҳәаақәнаҵеит ааскьанӡа 70-ҟа шықәса адунеи зырхыџхыџуаз Асовет Еидгыла ианасакьаҳәымҭазтәи аамҭа. Ус анакәха, еибаркны измаз КПСС аидеолагиагьы, поетк иаҳасабала, ицәтәымымызт, акоммунизми уи зыргылоз ауаажәларреи дырзышәаҳәар акәын иаԥиҵоз исахьаркыратә ҩымҭақәа рҿы. Ари, изаҳамҳәарызеи иаҳхысыз ХХ ашәышықәсқәа 30-тәи ашықәсқәа раан Сталини Горки еицаԥырҵаз асоциалисттә реализм аԥҟаԥҵәа акәын. Уи аҭарчеи ду аҵаҟа иҿиалар акәын усҟантәи аамҭазы
КПСС Ацентртә комитет амаӡаныҟәгаҩ, акоммунисттә партиа аидеологиа (40-тәи ашықәсқәа раан) знапы ианыз А. А. Жданов иажәала иуҳәозар адунеиаҿ зегьы реиҳа ипрорессивтәуп ҳәа иԥхьаӡаз асовет литература. Ари хәанчара злам, илабҿабоу ҭоурыхтә фактуп. Иара убасҵәҟьа высшьа змам аксиомоуп, Асовет Еидгыла аԥсыҭанаҵы, агәы еисуанаҵы ишаԥҵахаз, адунеитә литература наунагӡа иалалаз аклассикатә ҩымҭақәа. Урҭ аабоит аурыс литература аҟны мацара акәымкәа, алитература аҭаацәара ду еиднакылоз егьырҭ асовет амилаҭ литературақәа рыҿгьы.
Иага убас шакәызгьы, иҳамҳәар ҳиашахом акоммунисттә идеологиа арежим ахыԥша ӷәӷәан, ацензура инамыцхәцәангьы абла ҵарцәан, ашәҟәыҩҩы аԥсҭазаара аҵабыргхаҭа иагу-иабзоу ганрацәалеи гәаартылеи аарԥшраҿы дҿазҳәоз, даанызкылоз рацәан. Ас ианыҟаз арҿиаҩы ахақәиҭра иахьынӡаиҭахыз ианимамыз Сталин дыԥсаанӡа акәын. Аха нас уи идунеи аниԥсах, еиҳа аԥсгарҭақәа ҟалеит, асахьаркыратә ҩымҭақәа (иара убас адоуҳатә культура иаҵанакуа егьырҭ ахқәа рыҿгьы) раԥҵараҿы иҟәыкыз, иҭшәаз, гхак-ԥхак збар, изаҳар зҭахымыз акоммунистцәа ридеологиатә режимгьы зынӡа изыҟәымшәышәымхазаргьы, еиҳа еиӷьхеит, ҳсоциалисттә уаажәларратә ԥсҭазаара асферақәа зегьы рҿы аиҭакрақәа ҟалауа, иахҭынхьаауа иалагеит.
Сгәанала, убри азоуп иаҳхысыз ХХ ашәышықәса 20-тәи, 30-тәи, 40-тәи ашықәсқәа раан асовет шәҟәыҩҩцәа (араҟа СССР иқәынхоз амилаҭқәа рлитература ахаҭарнакцәа зегьы аҵанакуеит) иаԥырҵаз рсахьаркыратә ҩымҭақәа рҿы ҳтәылаҿ асоциализм аргылареи, В. И. Ленини, И. В. Сталини рхаҿсахьақәеи акоммунисттә партиеи ирзышәаҳәон еицлабрыла. Усҟан закәанк еиԥш ишьақәгыланы иҟан. Аха, еиҭасҳәоит, уи аҩыза аҭагылазаашьа аабом, иаабозаргьы еиҳа имаҷны, иԥсыҽны уаанӡатәи аҳаидеи иалаҟамкәа. Сталин даныԥси, нас ихаҭара культ ианақәыӡбеи рышьҭахь ицәырҵыз аҩымҭақәа рҿы. Уи еиҳагьы уаҩы ибартә иҟалеит Сталини иепоха аниас нахыстәи еиҵагылаз ашәҟәыҩҩцәа (аԥсуа шәҟәыҩҩцәагьы убрахь инарылаҵаны) иаԥырҵаз асахьаркыратә ҩымҭақәа рҿы. Араҟа иаабом 20-тәи, 30-тәи, 40-тәи ашықәсқәа раантәи иахырҟьаны, насгьы иԥсабаратәымкәа аԥсҭазаара аиашаҵабырг иацәыхараз ԥхарак рыҵаӡамкәа иаԥҵаз, ахаҿсахьақәа.
Сыззааиуа, убри зыӡбахә сымоу аиҭакра ҿыцқәа зныԥшыз аамҭеикәшара дахаҭарнакуп апоет, апрозаик Платон Бебиагьы. Ус шакәу уадаҩрак ҟамҵакәа идырҵабыргуеит уи аҩра даналага инаркны иахьа уажәраанӡа инапы иҵыҵхьоу исахьаркыратә ҩымҭақәа зегьы. Ииашоуп, Сталин даныԥсы, нас ихаҭара культ хаҭала Н. С. Хрушьчов данақәыӡба ашьҭахь акоммунисттә идеологиа арежим анапы имҩахеит, ашәҟәыҩҩы
иибалакь, акоммунистцәа рсистема иамаабуа, иацәтәыму иҩлар ауп ҳәа амҳәаӡеит. Уи ацензура џьбара аԥсы ҭан, лаԥш ҵарын, ҳаԥсадгьыл ду аԥсахыҩцәа Горбачови, Ельцини, Иаковлеви, Шеварнаӡеи урҭ рҩызцәа анаҩагьақәеи агәараҳәа еиларыжьаанӡа. Уи нахыс, ишаабо еиԥш, зынӡа даҽа ҭоурыхтә ҭагылазаашьақәак, даҽа ҿыцрақәак (макьана инагӡаны, ибзиоу, ицәгьоу здырра, зеилкаара уадаҩу) ҟалеит ҳаамҭазтәи аԥсҭазаараҿы. Аха аԥсгарақәа ыҟан. Ҷыдала аурыс шәҟәыҩҩ ду Илиа Еренбург аԥсасира ҳәа зыхьӡиҵаз аамҭазгьы, Платон Бебиа шьоукы-шьоукы реиԥш, аҳра зуаз аполитика иадцәылаӡаны ада ԥсыхәа ыҟам ҳәа уҳәартә еиԥш дыҩуамызт, араҟа еснагь агәҽанызаара иман, ихы, ихшыҩ, ирҿиаратә (амчра змаз аамҭа џьбара иҽамҭакәа) усура зегьы ижәлар гәакьа рыԥсҭазаара, ржәытә-рҿатә сахьаркыратәла аарԥшра акәын изызкыз. Абраҟа иҳәатәуп, абас акәын ишныҟәоз шамахаӡак акәымзар иара иабиԥара иаҵанакуа аԥсуа шәҟәыҩҩцәа зегьы. Абри аҟазшьа Платон Бебиа ирҿиаратә ҷыдарақәа ируакын. Аха уи амацараҿы иауҟахыз, уаҩы ибартәеиԥш иацыз даҽа цәаҩакгьы ыҟан. Уи убри ауп апоет икалам шьҭыхны аҩра даналага инаркны, аамҭеикәшара иҟалаз, ицәырыргоз ацәырҵрақәа, аиҭакрақәа ирҿиаратә дунеибаркыраҿ ихәыҷы, иду ианыԥшуан, иубоит ашьҭамҭақәа, абзиара аганахьалагьы, ацәгьара аганахьалагьы. Араҟа уи иугәалаиршәоит аурыс револиуционер-демократ, ахәыцҩы ду Н. Г. Чернышевски еицырдыруа иажәақәа: Дарбан шәҟәыҩҩзаалакгьы дызхаану, дзыхшаз ашәышықәса даԥоуп ҳәа ииҳәаз. Уи иаанагон ашәҟәыҩҩы дызԥоу ашәышықәсатәи аԥсҭазаара ииашаны асахьа ҭыхра, аарԥша, иуалԥшьа хадақәа ируакуп ҳәа. Арҭ ажәақәа рыхшыҩзцара ареволиуциатә идеиақәа рахь ишхьаԥшуагьы иахьатәи ашәҟәыҩҩы иҵарҳәо рацәоуп.
Уажәы нацәақәкыла Платон Бебиа итәы ҳҳәозар, уи дызхаану, насгьы еилашәа-еилыҵуа аамҭа џьбара, аамҭа уадаҩ исахьаркыратә ҩымҭак рҿы ирныԥшит асоциалтә, аполитикатә ҭагылазаашьақәа иҟаз аҵанакыртә еиԥш. Насгьы иҳәатәуп араҟа даҽакгьы. Апоет ипоезиатә рҿиамҭақәа ридеиеи, излеибарку ахшыҩҵакқәа рнаҩсангьы ахаа цәа рыҟәнызҵо, игәыку амелодиа бжьы рхыҩуа иҟазҵо афакторқәа иреиуоуп аԥсуа жәеинраала аиҿартәышьа аԥсабаратә маӡақәа иамоу аҵдыррааны ҟазарыла ихы иахьаирхәо. Ииашоуп, ажәеинраала еиҿартәраҿы иарбан бызшәазаалак аҿгьы иҟоуп излеиԥшу ацәаҩақәа, аҟазшьақәа, аха иара убасҵәҟьа излеиԥшымгьы рацәоуп, еиҳаракгьы абызшәа иамоу афонетикатә асинтаксистә ҷыдарақәеи, насгьы дара зҵанакуа абызшәатә ҭаацәарақәеи ишдыру еиԥш, ажәеинраала жәеинраалазтәуа, апоезиа-цәа аҟәнышьшьы иҟазҵо зегьы раԥхьаӡагьы арифмеи аритми, хҭак
иҭадыршәуа ацырақәа реиҟареи, ақәыӷәӷәарақәа еихшәа-еизшәа иааныркыло аҭыԥи, нас урҭ еицдырӷызыртә еиԥш, ирхылҵуа абжьы акаҩреи роуп. Ари еицырдыруа поезиатә канон абызшәақәа зегьы рҿы амч аманы иҟоуп, поетикатә мыругақәан иԥхьаӡоуп, амала, ашәҟәыҩҩра змоу иарбан бызшәазаалакгьы иара афонетикатә, асинтаксистә система аилазаашьа иатәу аԥсабара иауаршәаны ауп арҿиараҿ хархәара шамоу. Аԥсуа бызшәа атәы ҳҳәозаргьы, убас ауп ишыҟоу аҭагылазаашьа. Иара адунеи ршазаахыс излеибарку, аҿы зырцәажәо, аԥсы ахазҵо апоетикатә мыругақәа амоуп. Ус шакәу имҩашьо иаабоит асахьаркыратә литература ҟалаанӡа ицәырҵхьаз, зқьышықәсала ақәра змоу аԥсуа жәлар рпоезиаҿгьы. Зынӡа ииашаны иҩуеит Аԥсны жәлар рпоет, академик Баграт Шьынқәба: «Алитература аныҿио хыҵхырҭа дус иамоуп жәлар рҿаԥыцтә ҳәамҭа. Ус иҟалар акәын қәра дук змам аԥсуа сахьаҩыра литературагьы. Уи ауасхыр шьҭазҵаз Дырмит Гәлиа, еиҳаракгьы поет ҳасабла раԥхьатәи ишьаҿақәа анеихигоз, имышхәыбзазаны, шьарда ихархәаганы изыҟалеит аԥсуа жәлар рпоезиа.
Ари ахшыҩҵак еилыкка иаабоит Д. Гәлиа раԥхьаӡатәи ишәҟәаҿы. Уи «Ажәеинраалақәеи ахьӡыртәрақәеи» ҳәа хыс иаманы, 1912 ш. Қарҭ иҭыҵит».
Аԥсуа сахьаркыратә литература аҟырҟы зырхәыхәыз ашәҟәы Баграт Шьынқәба иаиҭаз ахәшьара иахьагьы заҟа ҳанаҳәоузеи: «Ажәа гәаҩак, ажәа цәыхцәыфак, хаала-мчыла ирхханы иҳәоу ажәак алаӡамкәа, шьха ӡыхьҵас иказказуа бызшәа цқьала еибыҭоуп ажәеинраалақәа. Ацәаҳәақәа ахьхьаҳәа еихышәшәоит, жәлар рпоезиа ацәа хаа ахьныҳәҳәы ишыҟоугьы, аҵакы аарԥшраҿы реалистла азнеишьа ацәмырӡкәа ауп ишаабо ари ашәҟәы».
Аурыс критик ду Н. Г. Чернышевски ишиҳәаз еиԥш, иарбан маҭәарзаалакгьы иамоуп иара ахатә ҭоурых, изнысыз амҩа. Платон Бебиа ипоезиатә рҿиамҭақәа ирыдҳәаланы аԥсуа жәеинраалеиҿартәышьа аӡбахә анаҳҳәа, ианцәыргатәха, маҷк иадамхаргьы, екскурск аҳасабала ианымҩатәшәа акәзаргьы ҳнаныԥшылап уи знысыз даҽакала иуҳәозар, иахьа уажәраанӡа иахьынӡаихьоу амҩа.
Адунеитә литературақәа зегьы рыҟны еиԥш аԥсуа сахьаркыратә литература Аԥсны аҵеи ду Дырмит Гәлиа ибзоурала ианышьақәгыла апоезиатә ҩымҭақәа (ажәеинраалақәа, абалладақәа, апоемақәа) аҿиара ианалага нахыс инашьҭарххны хшыҩзышьҭра азыруа иалагеит уи аиҿартәышьа апринципқәа, системас, формас иаиоураны иҟоу ирызку
апроблемақәа, ажәакала, аԥсуа жәеинраалеиҿартәышьа аҭҵаара ихадароу акы акәны ишыҟаз иара ахаҵкы аԥсуа жәеинраала ахаҭа иаанарԥшит, ирыҵанаҳәеит уи знапы алазкыз арҿиаҩцәа. Уи раԥхьаӡа ахы цәырнагоит, аԥсы шҭаз днардырит агазеҭ «Аԥсны» (1919–1921 шш.), нас «Аԥсны ҟаԥшь» иаҳхысыз ашәышықәса 20-тәи ашықәсқәа рзы) рдаҟьақәа рҿы. Аԥсуа жәеинраала аиҿартәышьа принципқәас, формақәас иамаз ирызкны астатиа кьаҿқәа (гәаанагарақәак раҳасабала) хыхь зыӡбахә сҳәаз агазеҭқәа рҿы иркьыԥхьит М. Аҳашба, М. Лакрба, Ш. Ҵәыџьба, Л. Кәыҵниа. Аха урҭ ҿыц зшьапы алитературахь еихызгаз ашәҟәыҩҩцәа ҿарацәа аԥсуа жәеинраала аиҿартәышьа иамаз «амаӡақәа» рҟынӡа изымнеит, мацара аԥсуа жәеинраала аԥсабара маҷӡак аҟара инахьысит ауп. Аха урҭ ирымаурҽхәаша фактуп: алитературадырраҿы жәынгьы ҿангьы шьардаӡа зҵазкуа азҵаара ду цәырыргеит, изхаҵгылатәу акы шакәу аԥхьаҩцәа иддырдырит. Ус анакәха, иухашҭыр ҳақым. Егьирахь амаҭәар аганахьала иҟалаз азҿлымҳарақәа ртәы ҳҳәозар, иаҳгәалаҳаршәарц ахәҭоуп аԥсуа ҵарауаҩ ду, академик Хәыхәыт Бӷажәба ишәҟәы «Иахьатәи аԥсуа литература иаазыркьаҿны критикала ахәаԥшра, теориатә зҵаарақәак нацҵаны» ҳәа хыс изманы Аҟәа 1933 шықәсазы иҭыҵыз. Абри ашәҟәаҿы раԥхьаӡа акәны ихатәраны иаабоит асахьаркыратә литература атеориақәа жәынгьы ҿангьы зегь реиҳа иуадаҩу апроблема – ажәеинраала аиҿартәышьа. Изыхҟьо сзеилкаауам, аха ҳмилаҭ ҳлитература аҭҵаара знапы алаку аӡәык-ҩыџьак ҳҵарауаа абри илабҿабоу афакт иҟаӡамшәа ҽырдагәа ҟаҵаны иавсуеит. Аҭҵаарадырраҿы иҟоу шыҟоу аҳәароуп ихадароу дарбан ҵарауаҩызаалак изгьы. Убри аҟнытә исҳәоит хшыҩзцарақәак, имыцхәым ҳәагьы сгәы иаанагоит.
Ишаабо еиԥш, Хәыхәыт Бӷабжәба ишәҟәы «Иахьатәи аԥсуа литература…» аҟны уаанӡатәи астатиа кьаҿқәа рыҟны аасҭа ҭҵаатәыс ишьҭихыз азҵаара еиҳа теориала инарҵауыланы, насгьы аԥсуа жәеинраала аиҿартәышьа мацара акәымкәа азеиԥшра руа дрыхцәажәоит апоезиатә рҿиамҭақәа злашьақәгылоу апоезиатә закәанқәа, даҽакала иуҳәозар, ажәеинраала злеибарку, хаҳәҵәаҳәыс иамоу, цәеижьыс иахоу, ашәага-загақәа, иааизакны рметрика ҳәа изышьҭоу.
Акритик қәыԥш ишәҟәы абри ахәҭаҿы ҳлитератураҿы раԥхьаӡа акәны ажәеинраалақәа злашьақәгылоу ашәага-загақәа рсхема алкааны аҿырԥштәқәа рыла ирҵабыргны, насгьы апоет ҿа еиликаартә ихы иҭагаланы иҟаиҵоит. Идыруп, ажәеинраала аиҿартәышьа апринципқәа ишырҳәо еиԥш, аӡы кылымкәауа иуҵаргьы, апоезиатә шьаԥха злоу цәаҳәакгьы узаԥҵом, аԥсабара иунаҭаз апоет ибаҩхатәра уламзар. Ус анакәха, арҭ атеориатә зҵаарақәа зызку апоезиатә мцаԥшь иаргәаҭеиуа роуп. Ашәҟәаҿы еилыхха ирыхцәажәоуп, еилукаартә иҟаҵоуп ажәеинраала аиҿартәышьазы абарҭ ахқәа рҿы: «Ажәеинраала аиҿартәышьазы ажәақәак», «Астопа аилкаара», «Ашәагақәа реилкаара», «Аиамб», «Ҩбаны еилоу аиамб», «Адактиль», «Амфибрахи», «Анапест», «Арифма».
Абарҭ аҩада еиқәаҳаԥхьаӡаз ахқәа рҿы акритик қәыԥш илшеит, иааркьаҿӡаны ажәеинраала аиҿартәышьазы ҿыц аҩра иалагаз автор еицырдыруа апринципқәа рдырразы аилкаа иоуртә аҟаҵара аԥсуа жәеинраалақәа рыла аҿырԥштәқәа ааганы. Ари, еиҭасҳәоит, раԥхьаӡа акәны аԥсуа жәеинраалеиҿартәышьа апринципқәа ирыхцәажәо акоуп. Уи, жәаҳәарада, иаман апрактикатә ҵакгьы.
Хәыхәыт Бӷажәба ишәҟәы «Иахьатәи аԥсуа литература иаазыркьаҿны…» анҭыҵ ашьҭахь ҩажәаҟа шықәса ааҵуаны адунеи абеит «Аԥсуа жәеинраалеиҿартәышьа апринципқәа рзы ажәақәак» ҳәа хыс измаз апоет, аҵарауаҩ Баграт Шьынқәба истатиа. Уи кьыԥхьын 1953 шықәсазы иҭыҵыз алитературатә еизга, «Альманах» № 3 аҿы. Абри астатиа аус адуланы ҿыц акьыԥхь абеит ажурнал «Алашара» (1986, № 1) адаҟьақәа рҿы. Аҵыхәтәан абри астатиала иаатуеит Баграт Шьынқәба иҩымҭақәа реизга афбатәи атом, Аҟәа 2008 шықәсазы акьыԥхь абеит.
«Аԥсуа жәеинраалеиҿартәышьа апринципқәа рзы ажәақәак» рҿы аҵарауаҩ, алингвист Баграт Шьынқәба иаԥиҵеит аԥсуа жәеинраалеиҿартәышьа аҭҵаараҿы акыр иаԥсаз аусумҭа. Автор араҟа раԥхьаӡа акәны ицәыригеит иҭиҵааит ҳажәлар рҿаԥыцтә поезиаҿы атексти амузыкеи еидганы ишыҟам, урҭ еиқәшәаны изныкны ишеиццәырҵуа, ажәакала ажәақәа ашәабжь иауаршәаны, ашәабжь ажәақәа ирынрааланы ишыҟоу, аритм ашьақәыргылараҿгьы урҭ хҭак ишеицҭахысуа, ишеицнарго. Абарҭ ахшыҩзцарақәа автор иусумҭаҿы ажәлар рҿаԥыцтә поезиа аҟнытә иаагоу, аҿырԥштәқәа рыла ирҵабыргуеит, убри ахыхь ҷыдала иаҵшьны иазгәеиҭоит апоезиатә цәаҳәақәа еишьҭаргыланы реиҿкаараҿы арифмеи аритми рнаҩсангьы ажәаҿ ақәыӷәӷәара иамоу аҵакы.
Баграт Шьынқәба аԥсуа жәлар рҿаԥыцтә поезиа аԥсабара анҭиҵаа ашьҭахь ауп, аиҿырԥшратә анализ ҟаҵауа, аԥсуа жәеинраалеиҿартәышьа апринципқәа рыҭҵаарахь даниас, напы аналаик. Абраҟагьы уи ҳмилаҭ литература иаланагалаз иреиӷьу апоезиатә рҿиамҭақәа ҿырԥштәыс иаагауа иҭиҵааит аԥсуа жәеинраала излеибарку апринципқәа апрактикаҿы ахархәара злаиоуша ала дахәаԥшны.
Баграт Шьынқәба ҳзыхцәажәо иҭҵааратә усумҭаҿы иҟаиҵоит абри еиԥш алкаа: «Ҳгәы иаанагоит аԥсуа жәеинраала иахьа изҭагылоу астадиаҿы –
атонтәи асиллабатәи ажәеинраалеиҿартәышьақәа зныԥшуа, еиҳаракгьы атонтә ахь иадызцәыло, еилаԥсоу жәеинраалеиҿартәышьоуп».
Аҵарауаҩ аԥсуа жәеинраалеиҿартәышьа апринципқәа рзы иҟаиҵаз аҭҵаара инаҭаз алкаа ҳлитератураҭҵаараҿы усҟантәи аамҭазы акәым иара уажәгьы иҿыцу, аартрак иаҩызоуп, насгьы ииашо амҩа азылихит. Абри ииашаны илху амҩа даныланы, ихаҿы иааганы теориала еиҳагьы инарҵауыланы, амҽхакгьы ырҭбааны аԥсуа жәеинраалеиҿартәышьа аԥсабара зегьы ҭиҵааит апоет, аиҭагаҩ, аҵарауаҩ ду Владимир Аҵнариа икапиталтә усумҭа «Аԥсуа жәеинраалеиҿартәышьа» урысшәала Аҟәа 1987 шықәсазы иҭыҵыз аҟны. Иҵабыргыҵәҟьаны ари аԥсуа литературадырраҿы илагала дуны иҟалеит. М. Горки ихьӡ зху адунеитә литература аинститу аҿы адоктор диссертациа алаихьчеит, афилологиатә ҭҵаарадыррақәа рдоктор ҳәагьы аҩаӡара ВАК ианаршьеит. Сара араҟа уи ахцәажәара салагом, уи аҵарауаа аӡәырҩы ахә ҳаракны иршьахьеит кьыԥхьла. Мацара, абраҟа иаазгарц сҭахуп Владимир Аҵнариа иусумҭа иазкны Сергеи Зыхәба ииҩыз астатиа «Ажәеинраала аиҿартәышьеи уи аҭҵаареи» ҳәа хыс измоу аҟнытә абарҭ ажәақәа: «Владимир Аҵнариа иусумҭа «Аԥсуа жәеинраала аиҿартәышьа» хымԥада излаҿыцу, излаоригиналтәу рацәоуп. Еиқәыланы, иӡбамкәа, ирыхцәажәамкәа, иҭҵаамкәа иҟоу аԥсуа версификациатә зҵаара хадақәа наукала ииашаны иахьықәыргыло, урҭ рыҭҵаара ашьаҭақәа ахьакуа мацарагьы уаҩы акыр ианаҳәоит. Уи анаҩсангьы, ашәҟәы конкретлатәи аматериал ду амҽханакуеит – афольклортә поезиа инаркны иахьатәи аԥсуа поетцәа ҿарацәа раԥҵамҭақәа рҟынӡа зегьы. Амонографиа ианыԥшуеит аԥсуа жәеинраала аиҿартәышьа формақәас иамоу, азеиԥш тенденциақәа алиԥшаарц, иаликаарц азы автор ҳмилаҭтә поезиа ахы инаркны зегьы ларҳәы-ҩарҳәны ишгәеиҭаз, ҿыц дышрыԥхьаз, ихадақәоуи ихадақәами, иреиӷьуи, иреицәоуи реилкаара, реилыԥшаара шилшаз. Абасала, ганкахьала, итеориатә зыҟаҵара ҳаракы иабзоураны, даҽа ганкахьалагьы аконкреттә материалқәа ибзианы иахьидыруа иабзоураны апроблема уадаҩқәа рыҭҵааразы аҵарауаҩ аханатә ахырхарҭа иаша аликааит». Аҩада зыӡбахә ҳамоу академик Сергеи Лад-иԥа Зыхәба истатиа ҟаимаҭ хиркәшоит абас еиԥш иҟоу ахшыҩзцара аазырԥшуа алкаала: «Владимир Аҵнариа имонографиа «Аԥсуа жәеинраала аиҿартәышьа» хаҭабзиарақәас иамоу иҵегьы уаҩы иазгәеиҭар ҟалоит. Ҳәарас иаҭахузеи, акы-ҩбак автор имоукыша ахшыҩҵакракәагьы ара уаҩы иԥылоит. Убас шакәугьы, сара инагӡаны агәра ганы сыҟоуп ашәҟәы инарҭбааны ахархәара бзиа шаиуа.
Насгьы автор ихаҭагьы аԥсуа версификациа иадҳәалоу азҵаарақәа зегьы нагӡаны исыӡбоит ҳәа гәҭакыс имаӡамызт. Аринахыстәи азҵаарақәа рзы уаҩы дзықәгәыӷны ицирхырааша, ахырхарҭа иаша изҭаша акы акәны иҟалеит. Иааидкыланы изакәызаалак гәыҩбарак аҵамҵакәа, имыцхәуп ҳәа ҳамшәакәа иаахҵәаны иаҳҳәар ҟалоит Владимир Аҵнариа ҳзыхцәажәо ишәҟәы аԥсуа литературадырра аганахьала иахьа уажәраанӡа иҭыҵхьоу ашәҟәы изларылыҳәҳәо, изларылукааша аҷыдарақәеи ахаҭабзиарақәеи амоуп ҳәа. Иаарылыҳәҳәо иҟоуп, зегь раԥхьа иргыланы иаҳҳәозар, аконкреттә анаҩсангьы азеиԥштә теориатә ҵакы ахьамоу алагьы».
Ҳҵарауаа аӡәырҩы ишазгәарҭахьоу еиԥш аԥсуа жәеинраала аиҿартәышьаҿы иаҳԥыло асистемақәа зеиԥшроу рыԥшаара, рыҭҵаара иуадаҩӡоу акоуп. Насгьы, аԥсуа сахьаркыратә литературеиԥш зықәра маҷу акәым, атрадициа дуи аҭоурых нагеи змоу рҿгьы еилкаам, еилаԥаҭаны иҟоу азҵаарақәа рацәоуп. Аԥсуа жәеинраала аиҿартәышьа акәзар, уи ҵарадыррала аҭҵаараҿы макьаназы, изаҳамҳәарызеи, иҟаҵоу маҷӡоуп. Ҳәарада иҟоуп иҟаҵақәоугьы, ишьҭыху, апрактикатә ҵакы змоу азҵаарақәагьы. Ус аабоит Шьалуа Инал-иԥа, Нина Лакоба, Артур Аншба, Владимир Анқәаб, Владимир Агрба, Мушьни Лашәриа, Владимир Занҭариа, Борис Гәыргәлиа рыстатиақәеи рықәгыларақәеи рҿы.
Аԥсуа жәеинраала аиҿартәышьа апринципқәа ртәы анаҳҳәо ҷыдала абраҟа маҷк иадамхаргьы, агәаларшәара иаԥсоуп ҳәа сыԥхьаӡоит изаамҭанымкәа иҳаԥхаз апоет, аҵарауаҩ, аҿар рааӡаҩ ду, апатриот Владимир Платон-иԥа Анқәаб истатиа неиҵых «Арифмеиҿкаареи аритмикеи рзы ажәақәак». Автор истатиаҿы аԥсуа жәеинраала арифмеиҿкаареи аритмикеи рпроблемақәа еиҳа дырзааҭгылеит. Ари иуадаҩу иахьа уажәраанӡагьы наукала иҭҵаам азҵаараҿы уи аинтерес зҵо аимак-аиҿак ҟазҵаша апроблемақәа цәыригоит. 1984–1985 шықәсқәа рзы ажурнал «Алашара» адаҟьақәа рҿы иахьатәи аԥсуа лирика иазкны еиҿкааз аимак-аиҿак ҳҵарауаҩ ду Владимир Аҵнариа истатиа «Ахәышҭаареи амцабзи» ҳәа хыс измаз ала ихацыркыз иақәҿнаҭуан Владимир Анқәаб иқәгылара. Уи рхы аладырхәит ҳашәҟәыҩҩцәеи ҳҵарауааи аӡәырҩы. Убарҭ иреиуоуп: Владимир Занҭариа, «Ажәа гәҭыхала ирҿиазарц» («Алашара», № 7, 1984 ш.); Владимир Анқәаб, «Арифмеиҿкаареи аритмикеи рзы ажәақәак» («Алашара», № 8, 1984 ш.); Артур Аншба, «Иахьатәи аԥсуа лирика аҭагылазаашьазы ажәақәак» («Алашара» № 9, 1984 ш.); Рауф Ебжьноу «Агәрагареи
аҭакԥхықәреи» («Алашара», № 10, 1984 ш.); Алықьса Гогәуа, «Амҩақәа ҳазхысхьоу, амҩақәа ҳаԥхьаҟа ишьҭоу» («Алашара», № 12, 1984 ш.); Таиф Аџьба, «Угәуҽаныз: апоезиа!» («Алашара», № 1, 1985 ш.); Зураб Џьопуа, «Аԥсуа лирика азхәыцрақәа» («Алашара», № 2, 1985 ш.); Сарион Ҭаркьыл, «Аԥсуа лирика аизҳара амҩала» («Алашара», № 3, 1985 ш.); Руслан Қапба, «Ҳҵабыргхаҭеи ҳалшарақәеи» («Алашара», № 4, 1985 ш.) уҳәа еиҭа аӡәыкҩыџьак.
Аҩада зыӡбахә ҳҳәаз Владимир Анқәаб истатиа, аԥсуа лирика иазкыз аимак-аиҿак ицәырнагаз егьырҭ астатиақәа излареиԥшымыз ҷыдарак аман – уи атеориатә зҵаара еиҳа иахьысуан, нацәақәкыла иуҳәозар, арифмеиҿкаареи аритмикеи ирызкын. Насгьы, акырӡа ииашаз апрактикаҿы хархәара ззуша ахшыҩзцарақәа иҳәеит атема хада аԥсуа лирика иахьатәи аҭагылазаашьа аҳәаақәа иҽырҭагӡаны.
Абар Владимир Анқәаб ииҩуа: «Астатиаҿы (Владимир Аҵнариа истатиа «Ахәышҭаареи амцабзи», аимак-аиҿак хацзыркыз ауп дызҿу – Р.Қ.), акырзҵазкуа азгәаҭарақәа инарываргыланы иуԥылоит угәы еихьызшьуа, уимоу, ииашамкәа иазгәаҭоу агәаанагарақәагьы. Убарҭ рзы сара сгәаанагарақәа цәырызгаанӡа, раԥхьа салацәажәарц сҭахуп астатиаҿы изкьысымкәа иныжьу, иахьатәи аԥсуа лирика аформатә еиҿкаашьаҿы аритмика ишьҭнахуа ароль иеиҵамкәа аҵакы змоу – ажәеинраала арифмеиҿкаара азҵаатәы». Иҵабыргыҵәҟьаны, диашоуп Владимир Анқәаб, уи истатиаҿы дазааҭгылеит иара иҟынӡа аимак-аиҿак зхы алазырхәыз авторцәа ибжьарыжьыз, извысыз азҵаарақәа, арифма, ажәеинраала аритмикатә еиҿартәышьа иахылҵуа амузыкатә шьҭыбжьы хырҷагас иамоуп ҳәа мацара акәымкәа, ахшыҩҵак еиднакылоит ацәаҳәеи ацәаҳәеи реидҳәалара иацхраауеит интонациа ҷыдала хадара злоу алкаара алнаршоит, иаҭахны ианыҟала, ажәа аҟамеиԥш ицҳафыруа, абџьар еиԥш иҭҟьо иҟанаҵоит», – иҩуеит Владимир Анқәаб.
Анаҩсангьы абас еиԥш иҟоу даҽа хшыҩзцарак: «Ҳбызшәа иамоу алшара дуқәа хархәара рзуны, аԥсуа жәеинраала рифма бзиала еиқәыршәо, арҿиамҭа аҵаки аформеи хеибарҭәаауа реибыҭара ҳаԥхьаҩ ииестетикатә гьама ашьҭыхреи иҿабызшәа арԥшӡареи ирыцхраауеит. Абри аҿы иналкааны хшыҩзышьҭра рзутәуп зҿабызшәа ашьақәгылара иаҿу ахәыҷқәа. Зда царҭа амам ала рыцклаԥшра аҭахуп, урҭ зыԥхьараны иҟоу ажәеинраалақәа рритмикатә-рифматә еиҿкаашьа», – иҩуеит Владимир Анқәаб.
Иара убас зыӡбахә ҳамоу, аԥсуа лирика иазкыз автор истатиаҿы егьырҭ иколлегацәа ирҷыданы иазгәеиҭоит, дазааҭгылоит ахәыҷтәы жәеинраала аформагьы. Абар уи ииҩуа: «Иахьа убри ахәыҷтәы жәеинраала аформа аганахьала, изеицәааӡарызеи, даара ахьысҳарақәа ҳамоуп. Зны-зынла убасшәа иҟалоит, адуцәа зыԥхьаша аҩра злымшаз, ахәыҷқәа уеизгьы ирзеилкаауам ҳәа акәушәа, уи дхәыҷтәы шәҟәыҩҩха даацәырҵуеит. Нас, иажәеинраалақәа аритмикеи арифмеи рзы ихьысҳаны, гәы рыҵамкәа, хшыҩҵак рымамкәа, аԥша иаԥсаҟьазшәа џьара-џьара ажәақәа еимхырбӷьыжәаа, «шәаԥхьала» ҳәа ахәыҷкәа ирызҭижьуеит. Ихатәы бызшәа ахьхьаҳәа еихышәшәо иҿаҿы иааины дадызхалаша, абзиабара илазааӡаша ацынхәрас, ахәыҷы уи игәы ахзыршәаша наганы иаҳҭоит.
Ари амилаҭ рлахьынҵа лаша иаԥышькласуа, ахылҵшьҭра рҿаԥхьа ахатәы бызшәа аҳаҭыр ԥхасҭазтәуа цәгьараҟаҵароуп».
Аҵарауаҩ ари ихшыҩзцара арҵабыргразы – ахәыҷтәы жәеинраала ԥсыҽқәа ҿырԥштәыс иааигом (иааигаргьы илшон, ҳәарада, аха даламлеит итема хада злаҟаз ала), иааигоит ахәыҷқәа рзы абас ауп ишыҩтәу ҳәа зҳәо Б. Шьынқәба («Ҵыс»), И. Ҭарба («Ҩ-хәыҷрак»), Пл. Бебиа («Аџьымшьы», «Амра амҵарсра», «Кәыдры ишырыз акәыбры»), Р. Лашәриа («Аҵәа»), В. Занҭариа («Ажьеи абгеи») ражәеинраала шьахәқәа.
Ишаабо еиԥш Владимир Анқәаб аԥсуа жәеинраалеиҿартәышьазы ииҳәо ахшыҩҵакқәа, ҳәарас иаҭахузеи, аинтерес рыҵоуп, иҳагу-иҳабзоу ахь ҳхьанарԥшуеит, апрактикаҿгьы хәарҭара рылоуп, насгьы иубоит имҩашьо ихаҭагьы ибзианы ишидыруаз аԥсуа жәеинраала аԥсабара аԥсымчхара закәу, уи ианаалои ианымаалои, асахьаркыратә литература змоу абызшәақәа зегьы рҟны еиԥш, аԥсуа бызшәагьы алшарақәа шдуу апоезиатә рҿиамҭақәа исахьаркны, аԥсы рхаҵаны раԥҵараҿы. Мацара иаҭахуп инарҵауыланы аҭҵаара. Убасҟан ауп аԥсуа жәеинраала аиҿартәышьа ԥсабарала иатәышьҭраны иамоу алшарақәа анааԥшуа, инагӡаны ахархәара анаиоуа.
Аԥхьаҩ ухаҵкы, сара араҟа ҳҵарауаа дуқәа Владимир Аҵнариа, Владимир Анқәаб, Хәыхәыт Бӷажәба, Баграт Шьынқәба, Сергеи Зыхәба рҩымҭақәа рыхцәажәара хықәкыс исымам, уи зынӡа даҽа темоуп. Мацара Платон Бебиа ипоезиатә рҿиамҭақәа рхаҭашьатә ҟазшьақәа ганрацәала иахьҭысҵаауаз, уи иажәеинраала аиҿартәышьа аԥсабара анагәылаԥшраз срывсны сзымцеит, исгәаласмыршәар амуит иахьа уажәраанӡа аԥсуа жәеинраала аиҿартәышьаз иаԥҵаз аҭҵааратә усумҭақәа. Амала маҷк уаҩы ихьааигартә иҟоуп абри азҵаара ду иахьа абиԥара ҿа рацәак иахьазҿлымҳам.
Ҽнак Платон Бебиа апоезиеи иареи реизыҟазаашьазын саниазҵаа, абар исеиҳәаз: , – абарҭ аурыс акритик ду В. Г. Белински иажәақәа – ҳарҵаҩы Вианор Смел-иԥа Занҭариа иҳәоны исаҳаз ашьҭахь схаҭа санстудентыз сзыԥхьаз иажәақәа рпринцип сықәныҟәо саауеит есымша, схаҿы иаамгакәа цәаҳәак сымҩыц, амала, даҽакуп абраҟа исылшаз атәы аҳәара. Уи иара ихаҵкы аԥхьаҩ иоуп избарҭоу. Ус ҳамҭак дхәыцуа даангылт, нас иажәа инациҵеит:
– Руслан, сара раԥхьаӡа аҩра сшалагаз жәеинраалала ауп. Ҵабыргуп, апрозаикцәагьы ус иалагоит, аха нас, иацәхьаҵуеит, еиҳа ииашаны иуҳәозар, аԥсабара ирнаҭаз абаҩхатәрахь ииасуеит, уаҟа ауп арҿиаратә лыҵшәақәагьы ахьроуа. Ишысҳәахьоу еиԥш, сара жәеинраалала салагеит. Ииашоуп, изҩит имаҷымкәа ажәабжьқәагьы, ановеллақәагьы, аповестқәагьы, ароманқәагьы, аха зегьы акоуп сара споету џьысшьоит. Сара иара ус статиак анызыҩуагьы, сыжәла апоет ҳәа аҵасыргылаӡом. Аҩра саналага инаркны сыззықәԥоз сыжәла ахаҭа иаҳәозар акәын сара сзакәу. Уи ахьынӡасылшоз аԥхьаҩ иусуп, ибарҭоуп. Ауаҩытәыҩса дарбанзаалакгьы абзиабара ицзароуп, аԥҳәыс лыбзиабара инаркны аџьа аус абзиабара аҟынӡа.
Сара раԥхьатәи сажәеинраала инаркны апоезиа бзиа ибаны амаҵ азызуеит. Иахьатәи амш ахы иақәиҭны исымоуп ҳәа бзанҵык ажәеинраала аҩра сҽазысымкыц. Амш мхәарчаркәа қәа ауӡом. Аҳаероплан аматор ибзианы имшыкәа изыԥырӡом. Ҳәарас иаҭахузеи, исымамкәа иауҟаху иԥсыҽу ажәеинраалақәагьы. Измамда! Аԥсуа поезиа антологиа исзануп 36 жәеинраала. Сара убарҭ рҿы сыҟоуп. 35 жәеинраалеи поемаки роуп ақырҭуа поет ду Н. Бараҭашьвили имоугьы. Аус злоу арацәара ауракәху, ахаҭабзиара ауп. Аха ажәҩан зқьыблала иҵҟаауп азоуп изрылаҳкаауа: Еҵәаџьаа, жәгараа, џьамсараҭаа.
Сара амҩа хара санықәу апоезиа сымҩа аркьаҿуеит. Ахьаа ансымоу ахара сарԥшуеит, сарӷәӷәоит.
Апоетцәа шеиԥшым еиԥш, рнапы злаку ажәеинраалақәа раԥҵашьагьы еиԥшым. Сара бзиа избоит асиужет змоу ажәеинраалақәа. Сара бзиа избоит ауаҩы ԥсышәацқьала саниацәажәо, ҳанеилибакаауа. Сара еснагь ҭарџьманда сцәажәозар сҭахуп. Убасҟан ауп аԥхьаҩцәеи уареи бзиа шәанеибабо. Рацәак иԥшӡамзаргьы ҩажәак еихысҳәааларц сҭахуп. Мықә ашкол аҿы ашәҟәыҩҩцәа рԥылара ыҟан. Ашкол адиректор Валентина
Адлеиԥҳа дҩагылан ҿаалҭит, уажәы ажәа иаҳҭап зегьы бзиа еицаабо апоет ҳәа. Уаҳа лмырҳәакәа ахәыҷқәа зегьы ахьтәаз иҳәҳәеит: «Платон Бебиа». Сара зегьы реиҳа ихәшьара дуны исыԥхьаӡоит изныкымкәа ажәа ансырҭо Аԥсны жәлар рартистцәа дуқәа Вика Маанԥҳаи, Софа Агәмааԥҳаи абас анырҳәо: «Уажәы ажәа иаҳҭап зегьы бзиа иаабо ҳпоет Платон Бебиа».
Гәдоуҭа ақалақь аҟны аҵыхәтәантәи имҩахь днаскьаргон Зосим Лакоба. Аԥсы ҳаихыҵны, аџьабацәа ҳнарыдышшылан агылахагь ҳамҭакәа, аџьабацәа хаҵак даарылҵны ҿааиҭит: «Дад, уара ҳуздыруам, аха ҳара ибзианы уаадыруеит, уара аҭыԥ иашьҭоу уреиуам, уара уқәԥаны жәлар рпоет ҳәа ахьӡ умгеит, уқәԥаны академикра умгеит, ҳара зегьы-зегьы аадыруеит. Уанцәажәо бзиа ибаны, гәахәарыла ҳаузыӡырҩуеит, алаф ануҳәо инҵәар ҳәа ҳшәоит. Абри иоуп, дад, ажәлар рпоетҵәҟьа». Абри абырг иқәрахь дышнеихьазгьы Мирод Гәажәба иеиԥш аԥсуа литературеи уи аԥҵаҩцәеи ибзианы ҳаздыруаз аӡәы иакәын. Сара иахьагьы дсыздыруам уи дызусҭоу. Игәаӷьны сизымҵааит, дызусҭаз еилыскаарц.
Мықә чара дук аҿы санқәыԥшыз абырг Уаниа Ҭарба сныҳәаҿа ааникылон: «Исаҳаит, дад, радиола уажәеинраалақәа ушрыԥхьоз, сгәы иахәеит, амала, иҵегьы уеиӷьхоз џьысшьон, дад. Исарҳәеит, дад, Лыхны ашҭаҿ аизара ду аҟны уцәажәеит ҳәа. Уӡбахә ибзианы иааҩит. Амала, иҵегьы уеиӷьхоз џьысшьон, дад! Раԥхьатәи ушәҟәы иҭыҵыз смаҭацәа иааганы исзаԥхьеит. Сгәы иахәан сырзыӡырҩуит зегьы. Амала, иҵегьы уеиӷьхоз џьысшьон. Сара усҟан сыстудентын…
Уаниа Ҭарба санду сгара маҭәа ҟаҵаны аҩны даннеи лаԥхьагыла иакәын. Сара иахьа скалам аакны сыстол снахатәацыԥхьаӡа иааины сыбла иаахгылоит ари ауаҩ иажәақәа: «Амала, иҵегь уеиӷьхоз џьысшьон, дад!» Иахьагьы арҭ ажәақәа исарҳәо рацәоуп.
Иҟоуп ажәеинраала шкәакәа, ацәаҳәақәа ԥсаҟьаны изыҩуа, аха аԥсуа жәеинраалеиҿартәышьа, сара стәала уи рацәак ианаалом, аԥсабара иатәым. Аԥҳәызба ачамгәыр аакны алеирс ананылҵогьы ажәақәа еиқәыршәаны илҳәоит. Баша иаурҳәаху Ҭырқәтәылатәи аԥсуаагьы жәеиқәыршәала дцәажәон ҳәа. Сара бзиа избоит аепикатә ҩымҭақәа, бзиа избоит аурыс поетцәа дуқәа А. С. Пушкини М. И. Лермонтови ражәеиҿартәышьа, рҩышьа, аформа, астиль. Урҭ иклассикатәны алитератураҿы иаанхоит абиԥарақәа рызгьы иҿырԥшыганы, итрадицианы, насгьы амилаҭ литературақәа рыҿгьы анырра ҟаимаҭ рыманы.
Сара ажәеинраала бзиа санаԥхьалак сгәалаҟара шьҭнахуеит, сара истәыз, даҽаӡәы итәыз саргәырӷьоит, ацәаҳәақәа мҭагәҭаскәа ахьхьаҳәа еихышәшәо, акаҩ-акаҩҳәа амелодиа хаа рыҵаны рыбжьы ангауа сдыргәытәуеит, арҿиаратә гәаҳәара сырҭоит. Амала, ажәеинраалеиҿартәышьа апринципқәа шыҟоу, уи атеориатә канонқәа, поетк иаҳасабала, ицәгьамкәа ишыздыруагьы, урҭ рроль ҟаимаҭла ишеилыскаауагьы, сырҿиаратә процесс аан, иҵегьы уазааигәаны иуҳәозар, апоезиатә рҿиамҭақәа рацәак срызҿлымҳам, абри ахореи ауп, абри аиамбауп, нас егьырҭ адактиль, амфибрахи, анапест ирықәшәо, изҩып ҳәа сгәы иҭасымкыц сырзымхәыцыц апоезиа атеориатә канонқәа рганахьала сахәаԥшны. Ус ҩнуҵҟала исныруеит аԥсуа жәеинраала аиҿартәышьа аԥсабара иаҭаху атрибутқәа, анормақәа зегьы сырҿиамҭақәа рҿы ишыҟоу. Уи сара ихәыцны иҟасҵом, сырҿиаратә процесс ахаҭа иҟанаҵоит. Егьирахь, сара саныҩуа аамҭазы сзызхәыцуа, схаҿы иаазгауа сажәеинраала ҵакылагьы, формалагьы, идеиалагьы игәылшәаны аҟалара ауп. Уи азы иаҭахуп: апоет, академик Мушьни Лашәриа истатиак аҿы ишиҳәаз еиԥш, ишшәыршшәырӡа иҟоу, ишоу ацәаҳәақәа ҟазҵо ажәақәа еинаалауа, еиҭарсшәа иуҳәозар, уӷәк еицахауа, хҭак еицҭадыршәуа, еихыԥо-еиҵыԥо акәымкәа, ршәага-загақәа еиҟараны, ақәыӷәӷәара аритмика, арифмеи уҳәа апоетикатә мыругақәа зегьы иахьырҭыԥу рҭартәара, рыргылара. Убри ахыхьгьы иахьынӡазалшо, ажәа лыԥшаахқәа ралыԥшаара, ралыҟәшәаара, насгьы ауаҩы иҿаҿы иааиуа, игәникыло иҟаларц азын армариара, аха асахьаркра, апоезиатә хаҿсахьа аԥхьаҩ иблаҿы иааиуа аҩычара.
Сара аханатә апоезиаҿ амодақәа, аҿыц аартрақәа ҟазҵо среиуам, сырзыразым апоезиа зырҳәацәо, ажәҩан иалаҵан аеҵәақәа кыдызԥаауа. Сара аҩада ишысҳәахьоу еиԥш аклассикатә традициа ҳаҭыр ззақәу поетуп сыгәгьы иаанагоит иага аиҭакрақәа алитература иахҭынхьааргьы уи ажәуам ҳәа. Поетк иаҳасабала апоезиатә цәаҳәақәа рԥыҵәҵәара, академик Хәыхәыт Бӷажәба иажәала иуҳәозар, ацәаҳәақәа злашьақәгылоу ажәақәа рыԥсаҟьара. Ҵоуп, сара сажәеинраалақәак рыҿгьы иубоит ацәаҳәақәа ахьԥысыҵәҵәоу, ажәақәа цәаҳәак-цәаҳәак ахьрылысхуа. Иаагап ҿырԥштәыс ажәеинраалақәак: «Амца иалгоу амҩа», «Агәаҳәара», «Сныҳәаҿа ааныркылоит», «Ареволиуциа», «Аџьмақәа», «Аладареи аҩадареи» уҳәа еиҭа акык-ҩбак. Арҭ ажәеинраалақәа араҟа еиқәысыԥхьаӡаз зынӡагьы иҟәнысшьо ишыҟамгьы, заатәи сырҿиаратә период иатәуп, сҿара шықәсқәа раан иаԥысҵаз роуп. Нас аформа, шамахаӡак акәымзар, схы иасмырхәеит, споезиатә дунеи иатәышьҭран избом. Сара сзы Анцәа иишаз ажәеинраалаҿ ацәаҳәақәа цыралагьы еиқәшәо, аритмика бзиа рыманы, илахҿыху арифмала ихырҷаны иҟоу ауп. Убарҭ рҩызцәа среиҩаӡоит, среиҽырбоит, насгьы, ихәыҷы, идуу алыҵшәа ансоулак, сара сзын рҿиаратә насыԥуп ҳәа исыԥхьаӡоит. Ааи, издыруеит ашәҟәыҩҩцәа зегьы реиԥш сҩымҭақәа рлахьынҵа аԥхьаҩ
инапы ишану. Уи саназхәыцлак поетк иаҳасабала сҭакԥхықәра еиҳагьы иҳаранакуеит», – иажәа хиркәшоит апоет.
Уи ипоезиазы ииҳәаз ахшыҩзцарақәа инықәырԥшшәа акәзаргьы, иҳаилдыркаауа рацәоуп, насгьы ирҿиаратә баҩхатәра иамоу аҷыдарақәа, аԥхьаҩ изгәамҭақәоугьы рышә-гәашә зынӡа иҟьаҟьаӡа иааимыртыргьы, ҳнылаирԥшуеит уи ипоезиа ахашәара-аҵашәара аҩаӡара ахьынӡаҟоу, хыҵхырҭақәаси, доуҳатә ԥсымчхараси, ҷыдараси ирымоу иара иаҟара издыруада, ирҿиаратә лабораториа иҩныҵуа ахаҿсахьақәа иара иаҟара избарҭада? Урҭ, жәаҳәарада, рҿиаратә дунеибаркыра дук ыҟоуп, насгьы акритикагьы, алитератураҭҵааҩгьы рзын иҭҵаатәу маҭәарны ауп ишааԥшуа.
Платон Бебиа ипоезиатә еибаркыраҿ имҩашьо иаабоит иахьатәи аԥсуа жәеинраала аиҿартәышьаҿ аԥыжәара змоу аформақәа зегьы, насгьы ихадароу урҭ ҟаимаҭала ахархәара рымоуп рхатә хаҿра агәулубаартә еиԥш инаӡа-ааӡаны. Аҩада ишҳәоу еиԥш, уи далашыҩкны даныҩуа ажәеинраала аиҿартәышьа апринципқәа дрызхәыцны, игәынкыланы, дрықәныҟәаӡом. Урҭ ирҿиаратә усура анымҩаԥысуа, иуҳәозар ажәеинраалақәа, апоемақәа аниуа, иԥсабаратәны ирыциуеит. Ҳәарада, Платон Бебиа авторк иаҳасабала дызҿу аҩымҭа сахьар-кыратәла иангәылшәалак, аԥсы анахалалак ашәҟыҩҩцәа зегь реиԥш, даргәырӷьоит, ихы-игәы ақәыбзианы, ҩаԥхьа арҿиараз агәаҳәара иманы дҟанаҵоит. Убас шакәугьы Платон Бебиа ажәеинраала аиҿартәышьа асистема аҵара иаанаго еиликаауеит, уи ахатәы бызшәа иамоу алшарақәа, шаанарԥшуа идыруеит, ажәеинраала аҩышьа атехника амацарагьы заҟа аҵанакуа ибоит. Аха еиҭасҳәоит, уи даныҩуа, апоезиатә рҿиамҭақәа анаԥиҵо атеориатә дыррақәа ракәым хадара зланы ииԥхьаӡо. Апоет зегь раԥхьаӡа дззыӡырҩуа ибаҩхатәра иахылҵуа, дҳәаақәызҵо, гәыла-ԥсыла ицрымшәо ицу, нцәахәык еиԥш дызхәаԥшуа лоунытә амцаԥшь иҵазҵо ипоезиа ауп. Аԥсны жәлар рпоет, академик Баграт Шьынқәба иҩуеит: «…Дарбанзаалакгьы игәы иаанамгароуп, ажәеинраалеиҿартәышьа асистемақәа зегьы ихәмацәак реиԥш издырыз, зеӷьаҟаӡам поетханы даақәгылоит ҳәа, мамзаргьы системак ишаҳәоҵәҟьа инақәыршәаны, иарбанзаалак ԥҟарак еиламгакәаны ҩымҭак изаԥҵар, уи апоезиа иашаҵәҟьа иагәҭылсоу ҩымҭахоит ҳәа… Апоезиа ахаҭа аныҟамла ӡәыр кринаҭома ажәарыԥхара? Узларԥхозеи амца ахаҭа еиқәымзар?»
Ааи, иара ахаҵкы апоет ирҿиаратә ус аҟны апоезиа ауп зегьы ирыцку. Ҳпоет дугьы иаҵшьны изиҳәогьы убри ауп.
Сыззааиуа, Платон Бебиа поетк иаҳасабала акы, дҳаракны, ҩба анапы дықәыргыланы уи амаҵ баҩхатәралеи, ламыслеи, бзиабаралеи ҭакԥхықәралеи иурц азын Анцәа ду дишан есымшааира ашьха дкыдуп аԥхьаҩ илыԥхеи игәыԥхеи иманы.
Сара араҟа Платон Бебиа иажәеинраалеиҿартәышьа аформақәа нас досу дара хәҭа-хәҭала, ԥҟара-ԥҟарала изҵанакуа, изтәу (ахореи, аиамби, адактили, амфибрахи, анапести) аҿырԥштәқәа аагауа рыҭҵаара салагом, акы, уи хара сагоит, ҩбагьы, ари атеориатә зҵаара ҷыдала аҭҵаара зҭаху хазы иҟоу, стема исызҭамыгӡо проблемоуп. Егьирахь, аԥсуа поезиа зегьы аҟны еиԥш, иааидкыланы иуҳәозар, Баграт Шьынқәба иажәала иажәеинраалеиҿартәышьа атонтәи асиллабтәи асистемақәа рҟазшьақәа зныԥшуа еиҳарак атонтәи ахь иадызцәыло, еилаԥсоу ашәагақәа змоу ажәеинраалеиҿартәышьа атип еиуоуп, иаҵанакуеит. Убри ахыхьгьы, иазгәаҭатәуп Платон Бебиа иажәеинраалақәа реиҿартәышьа аформа нахьхьиӡа аахыс иҭышәынтәалахьоу аклассикатә традициа ишатәугьы, иара ихатәу еицырдыруа атермин ала иуҳәозар иоригиналтәу арҿиаратә ҷыдарақәа амоуп, иаҳҳәап, ацәаҳәақәа реиҿкаараҿы аума, ажәақәа реишьҭаргылашьаҿы аума, иааирԥшуа асахьақәа роума, асиужет змоу ахҭысқәа рҿы аума, алирикатә хьаҵрақәа ирыҵубаауа ацәаныррақәа уҳәа иҟаҵоуп досу злеиламҩашьо, излеиҩудыраауа апоетикатә маҭәахәқәа ирыларӡаны. Ас аҟаҵаразы апоет ибозароуп еиуеиԥшым ашәыгақәа рыла ишьақәгылоу аԥсҭазаара ахаҿсахьақәа, насгьы ауаҩытәыҩсатә цәанырра ҵауылала еилаҵәаны апоезиатә мцаԥшь агәылԥхаауа. Ажәытәӡатәи индус философк иҳәеит: апоезиа иашаҵәыҟьа зырҿыхо ацәанырреи ацәалашәареи роуп ҳәа. Ус иагьыҟоуп иара. Арҭ аҩ-феноменк ԥсабарала излахьынҵамхаз дызпоетхом, дыррала иага ихы ԥжәо дыҟазаргьы.
Платон Бебиа итәы ҳҳәозар, уи иажәеинраалақәа рҿы неиҩымсрада иубоит ацәанырреи ацәалашәареи ирымоу ароль заҟа амҽханакуа, заҟа ицхыраагӡа дуны иҟоу ирҿиаратә процесс аҿы. Абри афактгьы, сара сахьахәаԥшуала, уи иажәеинраалақәа реиҿартәышьа аформаҿ хәарҭара злоу аҷыдарақәа рахь иуԥхьаӡартә иҟоуп.
Платон Бебиа поет ҟазак иаҳасабала еснагь дрызҿлымҳауп, игәцаракны имоуп аханатә дызнылан даауа арҿиаратә мҩаҿы ицәаҩа хаданы, иҟазшьа ҷыданы ишьҭикааз ажәа ҳаҭыр ақәҵара. Ари аформула еихуршәшәар иаанагоит апоезиатә сахьаркыратә ҩымҭа злеибарку, хаҳәҵәаҳәс иамоу доуҳатә ԥсыс иахоу ажәак иара иаҵаку ала досу иахьаҭыԥу аргылара, аҿахәы аҳәартә еиԥш ароль амазаара. Убри азоуп Платон Бебиа ицәаҳәақәа зыхьанҭам, изымариоу, аԥхьаҩ игәынкылараҿы изынхо, апоезиатә цәа хаа зрыҵоу. Араҟа шамахаӡак акәымзар, апоет
Шалуа Ҵәыџьба «Аԥсуа поетцәа шәахь» ҳәа захьӡу ажәеинраалаҿы исахьаркны ишиҳәаз еиԥш, «ирҿыжуа азлымҳак ианкны» 1 инаго ажәақәа уԥылом. Уи ицәаҳәақәа гәылҭәаауп, ршәага-загақәа ахырҭәа иҭнагазшәа еизызагоуп, ацырақәагьы еихыҳәҳәо-еиҵыҳәҳәо акәымкәа, еиҟара-еиҟаран еицнеиуеит, ажәа иамоу ақәыӷәӷәарақәагьы ахаҿы иааганы аритми арифмеи рканон ԥҟарақәа ирауаршәаны.
Ҵабыргуп, Платон Бебиа иҩышьа аформа ҩнуҵҟала акәымкәа адәахьы уахьынагәыдыԥшылауа иубартә ианеиҭеикуа ыҟоуп, еиҳарак ацәаҳәақәа реиҿкаараҿы. Уи атәы аҩада иазгәасҭахьеит иажәеинраалақәа сахьрыхцәажәоз, убри аҟнытә араҟа рацәак салалом, аха уеизгьы исгәаласыршәоит акык-ҩбак. Апоет иажәеинраала аиҿартәышьаҿ иаҳԥылоит цәаҳәак аҿы ҩажәак, мамзаргьы хажәак иреиҳам, уаҟа, ҳәарада, ацырақәагьы, ақәыӷәӷәарақәагьы рхыԥхьаӡара еиҳа имаҷхоит, аха урҭ ирхоу апоезиатә бжьы хаа, ирыҟәну, излеибарку ацәеижь уҳәа џьаргьы иаԥырхаганы иубом, ишаҳәшаҳәуа аԥхара ирхылҵуа аԥхьаҩ игәы аҟынӡа инаӡоит, амала ажәеинраала злацәажәо азҵаара, амаҭәар ҟазшьарбагас иамоу зеиԥшроу иауаршәаны.
Уажәы иаагап аҿырԥштәқәа:
Аҽырлаҟәны амра
Убас икашуеит.
Узангылом амҩа,
Аԥлакь еиԥш ишуеит.
Ари ажәеинраала ҩба-ҩба ажәа иҟоу ацәаҳәа кьаҿқәа рыла еиҿартәуп, арифмақәагьы еихдоуп (1-3, 2-4), ацырақәагьы еихыҳәҳәо-еиҵыҳәҳәо акәымкәа еиҟараны ишьақәгылоуп (6, 6, 6, 6), арифмагьы аартуп амра, амҩа.
Абар ус иҟоу даҽа ҿырԥштәык:
Аԥҭақәа еилысын
Ажәҩан хәашьит.
Аҵықьҳәа ихысын,
Ашоурагь ашьит.
Араҟагьы икьаҿуп ацәаҳәақәа, ҩба-ҩба жәа рыла ишьақәгылоуп, арифмагьы еихдоуп 1, 3, 2, 4, амала иарку рифмақәоуп «еилысын» «ихысын». Ацырақәа ракәзаргьы абар ишыҟоу: (6, 4, 6, 6) аҩбатәи ацәаҳәа цырак
азхом, аха уи аԥырхагамхеит избанзар, аритм аиҿкаашьа иханарҭәаауеит, еиҳа ииашан иуҳәозар, иаҵәахуеит, ихнаҩоит.
Иара убас Платон Бебиа иҩышьа аформаҿ иаабоит хԥа-хԥа ажәа рыла ишьақәгылоу ажәеинраалақәагьы. Абар аҿырԥштәы:
Дцон арԥыс шәарыцара,
Иабџьар ижәҩа иахшьны.
Иаҿын уа ашәа-ӡыӡара
Аԥсаатә рыԥсы ӡаны.
Дцон аккара дыҵалан,
Бӷьык ҵысыр – дыԥшын.
Ахысрагьы игәы иҵалан –
Ҵысгьы-ҳәыҳәгьы еиԥшын.
Абас игәылҭәаам, мамзаргьы ацәаҳәа кьаҿқәа рыла иаԥҵоу ажәеинраалақәа маҷӡам Платон Бебиа ипоезиаҿы. Аха аԥыжәара змоу игәылҭәаау апоезиатә цәаҳәақәа рыла иҩу ажәеинраалақәа роуп. Урҭ егьырҭ раасҭа хараӡа еиҳауп. Араҟа ауп апоет Платон Бебиа иҟазара ахьааԥшуа, днаӡа-ааӡаны дахьаабо. Уи изаҟаразаалак иаанагом игәылҭәаам ацәаҳәа кьаҿқәа рыла иаԥҵоу ажәеинраалақәа аԥхьаҩ иҟәнишьоит ҳәа аҳәара. Мап, урҭгьы автор изаҟаразаалак инапҟазара рыгимыжьит, апоезиатә цәа хаа рыҟәнышьшьы ибаҩхатәра иашеит, уажәы ҿырԥштәқәас иаагап игәылҭәаау даҽакала иуҳәозар ԥшьба-ԥшьба ма инареиҳаны ишьақәгылоу ацәаҳәақәа рыла еиҿартәу ажәеинраалақәак:
Адгьыл ҿыхеит, ажәҩан ҿыхеит,
Ишәаҳәоит аԥсааи ауааи.
Уа аԥсҭазаара ҿыцны ирыхеит,
Ааԥын гәырӷьахәгьы анааи.
Еиҭа:
Аԥхын агәҭа – реиҳа амра анкацеиуаз,
Аӡын агәҭа – реиҳа асырҳәы анлеиуаз,
Дузыртәозма, уаҳа ашоурагь дамкуа,
Дузыртәозма, уаҳа ишәымкәа-ихамкәа,
Ҳаҩны дмааиргь имаӡамшәа ԥсыхәа,
Уа ҳшымгәыӷӡоз ашә даахыҵуан Ӡыҟәа,
Са схәыҷра зыдҳәалоу, ауаҩ қьиа.
Иахьагь сыԥхыӡ иалоу, ауаҩ қьиа.
Иҵегьы:
Ашьыжь Абрыскьыл ашьха днықәгылан,
Ибла гәыкқәа ахигауан Аԥсны.
Азныказ даашанхеит, ус дагьгылан,
Ҩаԥхьа иблагь иааҵижьит дласны.
Даҽакгьы:
Аҵыс еиԥш сҳәаԥыӡыԥуа срылахеит амшқәа,
Шьаҿакгьы сдырҟаҵом урҭ шьҭахьҟа ихьамԥшкәа.
Ирҳәоит ухы иазумуа узиуам ҳәа уаӷаҵәҟьа,
Ари ажәаԥҟа ааины схы иасуеит хахаҵәҟьа.
Абар иҵегь инеиҵыху, мамзаргьы Шоҭа Русҭавели «Абжьас цәа зшәу» аформа иазааигәоуп ҳәа иуԥхьаӡаша даҽа ҿырԥштәыкгьы:
Аҵх еиқәара аԥсы ахыҵит, амра шеишеигьы ахәы ихыҵит.
Анаҟә ҳәазамазо ихыҵит, нас иагьцеит уи еиҵыхәхәа.
Аԥсаа рашәа зегь арҿыхеит, иахьа убас шьыжьык ҳәа ҿыхеит,
Ргәы иҭыхеит, рхы иҭыхеит, зегь ирхьынҳалт ашәахәа.
Ари амра ашәахәа ззыҩуа, адгьыл шьҭами ус иԥсасиуа,
Анцәа дуӡӡа аус азиуа – Анцәа аԥсҭазаара ахаҭа.
Адгьыл уажәааны иҽырбозар, адақәа ашьа рҭацәқәырԥозар,
Ахы аԥсҭазаразы иабозар – ԥсҭазароуп иара ахаҭа.
Платон Бебиа ипоезиа иамоу аҷыдарақәа ҳзырбо, иалызкаауа иреиуоуп уи зхы иақәиҭу ажәеинраала шкәакәа велибр ҳәа изышьҭоу ахархәара џьаргьы (цәаҳәак рҿы иуԥымлозар), иахьазимуа, избанзар, уи иҭахуп апоезиатә рҿиамҭа апоезиатә канонтә ԥҟарақәа рыла, иаԥҵазарц. Егьирахь, апоезиеи апрозеи рҳәааҿы игылоу зхы иақәиҭу, арифматә шәага-зага змам ажәеинраала ахшыҩзцара ҵауыла амазаргьы, иклассикатәу апоезиатә рҿиамҭақәа, иаҳҳәап, А. С. Пушкин иажәеинраала , еиԥш иҟоу рыҩаӡараҿ изнеиуам ҳәа дахәаԥшуашәа
давсуеит. Ҵабыргуп, ажәеинраала шкәакәақәагьы ирымоуп алитературатә дунеиаҿ аҟазаара рылзыршо рхатә ҷыдарақәа, рхатә закәанқәа. Уи алитератураҿы еиҳа ирылаҵәеит ХХ ашәышықәса алагамҭаз инаркны. Уи ашьҭамҭа ибзианы иубарҭоуп Геине, Уитман, Межелаитис, Солоухин, Винокуров уҳәа аӡәырҩы рпоезиаҿы. Аԥсуа поезиаҿгьы уи ацәаарақәа ирацәамзаргьы иаабоит верлибр иажьрацәароу ажәеинраалақәагьы. Араҟа, фактк аҳасабала, иаҳгәалаҳаршәар ауеит абаҩхатәра змоу апоетцәа Алхас Кәарҷиа, Геннади Аламиа рпоезиа.
Сыззааиуа, Платон Бебиа ипоезиатә рҿиамҭақәа рҿы, сара иахьынӡаздыруа, зхы иақәиҭу ажәеинраалақәа, цәаҳәақәак рҿы акәымзар, рхырҿы ааԥшыртә иаҳԥылом, иҟам. Абригь, жәаҳәарада, уи ипоезиа ахатә ҷыдарақәа ирхуԥхьаӡалаша факторуп.
Абри ахыхьгьы иазгәасҭарц сҭахуп Платон Бебиа ипоезиа иаҵубаауа, уи аԥсабара злаҟоу даҽа цәаҩакгьы. Уи убри ауп – иажәеинраалақәа злашьақәгылоу ацәаҳәақәа хзыркәшо, арифмара зуа ажәақәа еснагь аҿыццәа рханы (есымшаҵәҟьа акәымзаргьы), илахҿыхны ауп улымҳаҿ ишааиуа, ишуаҳауа, насгьы ацәаҳәақәа рҿы иҟоу, иааԥшуа ахшыҩҵакқәа шьақәдырӷәӷәоит. Уи зыбзоуроу ирааԥсоу идырҳәацәахьоу арифматә нҵәамҭақәа аханатә ихы рцәихьчоит. Еиҳарак, ари ацәаҩа ибылгьаны иаабоит епикатә ҩымҭақәа рҿы. Ҵоуп, алитератураҭҵааҩцәақәак, атеоретикцәақәак В. Тредиковски дназлаз, ажәеинраалазы ихадароу арифм акәӡам, аритм ауп ҳәа зҳәақәозгьы ыҟан, аха апоезиа иашаҵәҟьа ахаҭа иаанарԥшит ари ахшыҩзцара инагӡаны ушзадымгылоу, ажәеинраала рифмада ишхәарҭам, уи ала ианхырҷахо ахаҭабзиара аҩаӡара акыр ишаҳаракхо, ахаацәа шаҟәныло, амелодиа икаҩуа абжьы шахало. Ус шакәу дырҵабыргит аурыс, нас егьырҭ амилаҭ поетцәа, аԥсуаагьы убрахь иналаҵаны, иклассикатәхахьоу рпоезиатә ԥҵамҭақәа.
Аҩада Платон Бебиа ипоезиазы исҳәаз сыхшыҩзцара арҵабыргразы иаазгоит сналас-ҩаласны ҿырԥштәқәак.
Абар даргьы: «Лыџьымшьқәа убас икахәхәами, лыблақәа ҭыԥхоит. Зыбла дыхшәаз дытҟәами, дибеит – дигәаԥхоит».
«Са сыԥсы қымқымуа амал ҳәа сызмыцәо, схәыцуам аҵх ршо. Ус ак сзааиргь, схәыцра иналҳәо, хланҵы иҭасҵоит ирхәашо». «Сылабжышқәа сызнымкыло рҿаархоит уажәы-ушьҭан, саԥхьа ахаангьы изымгыло, аҵлақәа раангьы ишьҭан», «Алашьцара мааит напыда – аеҵә рхьыбла ҭыԥеит. Урҭ ирацлабын са сқыҭа – еилаарцырит, еилыԥхеит», «Сыԥхьарца, убжьыхаа цартә хараӡа, ацәаҳәақәа сшьам дгьыл иазыскуа раӡа», «Еилнаҳәан ахьҭа амахәарқәа, убас иҵаауеит еиҟәжәа; ашьал дрыԥхт ацәыкәбарқәа, акәарақәа агеит ихәжәа», «Ажәҩан ахуҳәа илагоушәа, аҳәылыҳәа иауеит асы»; «Акакала, шьаҿа-шьаҿала, амаршәа куа, иазуа ҳасаб днеиуеан уи ахра даҿала, деиҩаӡо дцон ақәасаб» уҳәа убас ихьыршәыгәу аҿырԥштәқәа заҟа ааугарызеи Платон Бебиа ипоезиа аҟнытә. Араҟа иааҳгазгьы акык-ҩбак аҿырԥштәқәа рымацарагьы иаҳдырбоит ажәақәа, ацәаҳәақәа раӡаны игәылыршәо, ршәага-загақәа еизызаганы ишыҟаҵоу, арифмақәа шылахҿыху, амелодиа хаа шрыҵоу, насгьы апоет инапҟазара заҟа ҭакԥхықәрала дацклаԥшуа.
Платон Бебиа зымҽхак ҭбаау ипоезиа ҳҭоурыхтә ԥсҭазаараҿы аамҭеиҭасрақәа иага ҟаларгьы, амилаҭ хаҿра аманы, аԥхьаҩцәа бзиа ирбо, аԥсуаа ҳдоуҳатә культура иатәышьҭраны иаанхоит. Избан акәзар, апоезиа иашаҵәҟьа еиҭазкуа, наԥхьа изго мчы ыҟаӡам. Акритик ду В. Г. Белински баша иауиҳәах,  ҳәа. Убрахь иахыԥхьаӡалоуп Платон Бебиа ипоезиагьы.
Алитература аҭҵаараҿы, акритикцәа, лымкаала ашәҟәыҩҩцәа классикцәа аӡәырҩы акырынтә рҿаԥхьа иқәдыргылахьан апоезиеи апрозеи доуҳала ԥсымчхарала реизааигәара, реиԥшра, реиԥшымра уҳәа жәпакы. Абри азҵааразы абар К. Г. Паустовски ииҩуа: .
Ари ахшыҩзцара уи иҵегьы ирҭбаауеит аурыс классикцәа рҳәахьала:
.
Изхысҳәаауа, апоезиеи апрозеи реилахәра, наҟ-ааҟтәи реимадара, апрозаикцәа дуқәа досу рхатә-индивидтә рҿиаратә ԥышәала иазгәарҭахьаз аҟазара амаӡақәа наҟ-наҟ азын дрызхәыцуа, дрышьклаԥшуа далагахьан апрозаик қәыԥш Платон Бебиагьы. Ус шакәу дырҵабыргуеит, даҽакала иуҳәозар, имырхьааӡакәа шаҳаҭра руеит уи раԥхьатәи – иаҳхысыз ашәышықәса хынҩажәатәи ашықәсқәа инадыркны иаԥиҵаз – иажәабжьқәа, иаҳҳәап: «Агәыӷра», «Ауаҩымшә», «Амра аҿы аӡәӡәоит», «Аҟыгәбжьы…». Абарҭ ажәабжьқәа азин ҳарҭоит иаҳҳәарц апоет Платон Бебиа дишьҭагыланы дцәырҵит апрозаик Платон Бебиагьы ҳәа. Убри аҟнытә урҭ аҩыџьагьы еиқәлацәоуп ҳәа ҳҳәаргьы сгәы иаанагоит игхам ҳәа.
Раԥхьаӡа акәны акьыԥхь аҟны (ажурналқәа «Алашара», «Амцабз», агазеҭ «Аԥсны ҟаԥшь» рдаҟьақәа рҿы) Платон Бебиа иажәабжьқәа, аҩада зыӡбахә сҳәахьоу санрыԥхьа, сара агәра згеит апрозаик ҟаимаҭ аԥсуа литература дшаланагалаз, насгьы исгәаланаршәеит апоет илшоит дпрозаикхар, аха апрозаик дызпоетымхар ауеит ҳәа алитератураҭҵааҩцәа аӡәырҩы ирҳәахьоу, избанзар, егьырҭ зегьы рыҟны аасҭа апоет ибаҩхатәра амҽхак ҭбаауп, адоуҳатә ԥсымчхара ҵауылоуп.
Платон Бебиа ипрозатә ҩымҭақәа рыхцәажәарахь сиасаанӡа исҭахуп, зеиԥшлашәа акәзаргьы, ирымоу ҷыдарақәак, еиҳа ииашаны иуҳәозар, реигәыцхәра азгәасҭарц. Уи убриоуп дзыргәаҭеиуа, гәҭыхас имоу азҵаарақәа, иаҳҳәап ашәҟәыҩҩы иԥсадгьыли ижәлари иахьатәи рыԥсҭазаара, уаҵәтәи рҭоурыхтә лахьынҵа аԥеиԥшхә иаҭагылазаашьахоуи еилшәа-еилыҵуа аамҭа уадаҩ шырныруа, ишыԥ-нашәо уҳәа иреиԥшу азҵаарақәа жәпакы. Ажәакала амҽхак змоу уи ишьҭихуа аԥсҭазааратә проблемақәа ҳара иаабоит ипрозатә ҩымҭақәа рҿы, насгьы иҵегьы ҵкар рацәала инагәылаланы ҟыбаӡыба згым аԥсҭазаара аадырԥшыртә еиԥш. Абраҟагьы уи ипоетратә хаҿра ашьҭамҭа шыҟоу убоит имҩашьо.
Ажәабжь «Агәыӷра» ҿыгҳарыла фыбӷьыцк иреиҳам, аха апрозаик қәыԥш иааимаурҽхәартә еиԥш иааирԥшит уаҟа ицо ахҭысқәа, насгьы урҭ рсахьа гәылирҭәаауеит автортә хьаҵрақәеи агәалашәарақәеи ицырхырааны. Ажәабжь хәыҷы аҟны ԥасатәи Ҳџьынџьтәылатә еибашьра иннажьыз, аӷьара уадаҩны, ҳаԥсҭазаара иацны иаанхо ахәрақәа шуԥылоугьы,
агәкаҳара аҵам, аоптимизм цәа ахоуп, аԥсҭазаара исоциалисттә уаажәларратә амҩа ианыланы ԥхьаҟа ишцо, аҿиара ишаҿу убоит, ашәҟәыҩҩы зсахьа ҭихуа ақыҭа уналаԥшыр.
«Агәыӷра» аҟны иаабо ахҭысқәа ахаҿсахьақәа, автор акырӡа дугәалазыршәо, идҳәаланы ауп ишцәырҵуа. Уи аҵара далганы, ихыркәшаны аҩныҟа даауеит, агәырӷьара дамҽхак дамоуп. Ажәабжь фырхаҵа хаданы далгоуп зԥацәа афронт аҟнытә изыхнымҳәыз, зхала аҩны иаху аԥҳәыс гәеиҵамха Миландар. Ииашоуп, лхаҿсахьа иашьашәалоу афырхацәа маҷҩымкәа иаҳԥылоит аԥсуа литератураҿы, ҷыдала ԥасатәи Аџьынџьтәылатәи аибашьра ду атематика иазку аҿы. Аха апрозаик қәыԥш (ажәабжь ҩын 1960 шықәсазы) илшеит Миландар лхаҭара даҽаӡәы диламҩашьо лхатә хаҿра лыманы аарԥшра, насгьы агәра аагартә еиԥш исахьаркны. Араҟа, ҳәарада, уи лхаҿсахьа аԥҵараҿы автор ицхрааит лхаҭа дхәыҷаахыс дахьидыруаз, дахьибоз, уимоу, изхнымҳәыз лԥацәа рахьтә ибзианы дигәалашәоит Ҷуҷулгьы. Абар уи изы ииҩуа: «Иахьеиԥш исгәалашәоит арра даныргоз. Иқьаф ҟаҵаны дыҟан. Инапала ииааӡаз Мақар дақәтәан. Аҽы уҳәеит ҳәа, зынӡа ишьабысҭан. Ашкол ашҭаҿы ирхәмарит. Аусҳәарҭа амардуан дхалеит. Дцеит еибашьра иҽы дшақәтәаз.
– Ҳзыхынҳәыр бзиоуп, ҳзыхнымҳәыр атәылаз қәԥароуп, иҳалшозеи! – абарҭ роуп уи иахьтә исгәалашәо».
Ашәҟәыҩҩы ишиҳәо еиԥш, Миландар лыҷкәынцәа ртәы лнылмырԥшӡеит, уимоу, аибашьра ианаҿыз, уара абри лыҷкәынцәа аҩны иҵәахны илымоушәоуп дшыҟоу ҳәа зҳәозгьы ыҟан.
Аиашаз уи унарҳәон Миландар ахачҳара илымаз. Лгәырҩақәа адәахьы акгьы лынлырԥшуамызт, илҵәахуан ичҳаны. Ан гәеиҵамха лхаҿра еиҳагьы ихадырҭәаауеит, даҳзааигәартәуеит, насгьы ус еиԥш злахьынҵахаз анацәа ҳгәаладыршәоит абарҭ ажәақәагьы: «Аибашьра иалгеижьҭеи сынтәа жәохә шықәса ҵуеит. Уи лыҷкәынцәа мшаҽны агәашә инҭганы иандәықәылҵаз еиԥш, иахьагьы рымҩа даԥшуп.
Қәҭыли Ҷуҷули рыхьӡала иоулышьҭыз ацәқәа ҵыԥхынӡа иҟан. Аӷьараҳәа анхара-нҵра иалахәын. Аха урҭ ацәқәагьы ԥсит, лара ҩаԥхьа кәырбанқәас ҩ-цәык ықәлыргылт, лԥацәа раара дазыԥшуп ан гәеиҵамха. Агәыӷра мыжда омажә амчыми!
Аха абра иҟалоит ан дзырҳәҳәаз, лгәылацәа еизызгаз даҽа хҭыс хьанҭакгьы, мамзаргьы Миландар лгәыӷра зыруашәшәыраз хьаа дук. Абри асахьа аҩымҭаҿы зегьы реиҳа иӷәӷәаны иаарԥшуп. Ан рыцҳа дарҳәҳәеит лыҷкәын Ҷуҷул ицә (кәырбанс имаз) (ацәмызкы иахҟьаны) машәырла аҭахара. Игәыҭшьаагоуп ан илҳәо абарҭ ауазажәақәагьы: «Уи дшыҟам
уаргьы иудырма, нан… Саргьы издыруеит, нан… Сгәыӷлар сҭахын, нан… лнапқәа лгәыҵаԥса деиҵақьызқьызуан Миландар.
Ажәабжь «Агәыӷра» анҵәамҭа акәзар, уи Миландар лхаҿсахьа еиҳагьы иханарҭәаауеит аԥсҭазаара ҵыхәаԥҵәара шамам аҳәоит. Алирикатә фырхаҵа аҩада ишаабо еиԥш, аинститут данҭалаз ашықәсан ииз ацәҵыс иара Сару ҳәа зыхьӡиҵаз аб сԥа иҵара далганы данаалак ԥшӡала агәылацәа, азлацәа еизганы ирзишьырц кәырбанс иазырхианы имаз аҟаҵара аамҭа ааит. Ари асиужет аԥа иҵара алгара, аҩныҟа иаара, нас амҩан ихәыҷра атәы зҳәо агәалашәарақәа уҳәа еиҭа акык-ҩбак аҩымҭаҿ ахҭыс ахада иавагыланы ицоит џьара изаҟаразаалак ҭагәҭасрак амамкәа, гәыҩбарак аҵамкәа ирԥсҭазааратәны иҟаҵоуп. Ҳаԥхьап ажәабжь хзыркәшо анҵәамҭа: «Аҳәысҭа аҵыхәан игылоуп зҩыза звыԥсааз ацә. Миландар лыцә ахацлакы. Ауӷә азхык арсуп.
…Сару ахәда снапы нхысшьын, исыман сҿынасхеит. Снеиуан Қәҭыл ицә ашҟа. Сышьҭахьҟа аууҳәа бжьқәак гон. Ауӷә ахы аашьҭысхит. Сҿынасхеит, ацәқәа неиваҳәаны».
Ишаабо еиԥш, алирикатә фырхаҵа Дӷамшь аӡыблара иалигаз, нас инапы ҿаҳаҳауа ииааӡаз. Сару зыхьӡиҵаз ацә еиқәхеит. Иҵабыргуп, акәырбан, уажәазы изынамыгӡеит, избанзар Миландар лыцә Ҷуҷул ихьӡ зхыз анҭаха, иара уи ацынхәрас ауӷә иаҵагылар акәхеит. Абри ахҭыс еиқәнархеит Сару. Уи акәымзар аситуациа убраанӡа инеихьан аб икәырбан ҟаимҵар амуа аҟынӡа. Аԥа акыр дӷьаҵәыӷьаҵәит, аб «Усҭыҳә! Сыззыԥшыз амш анызба…» ҳәа диԥырицеит. Аԥа иҟаиҵараны иҟаз иаб иҿаԥхьа абарҭ иажәақәа рыда: «Сару рыцҳа! Урымшьыр ауам! Иузызурызеи? Сыԥсы уҿҳәароуп. Бзиа ҳаибабоит. Сара суаҩуп, уара уҳаиуануп. Са суацәажәоит, уара уӡырҩуеит. Ухы урҵысуеит. Исҳәо уақәшаҳаҭуп. Уаныԥшқаз аӡы уасмыргеит. Усааӡеит. Уижьҭеи ҳхәура уаҿуп. Уцәаӷәоит, улаҵоит. Ҳамҿы уаҵоуп. Сааԥсеит умҳәац. Зегь рыла ҳҽеибаҳҭар уҭахуп. Ҳанхара ахы шьҭыхны иукуп. Шаҟа бзиара уухьоузеи!» Аха урҭ рҭакс ауаҩы дышԥазныҟәои убри ауп иҳәатәу. Аҩымҭа афырхаҵа ииааӡаз ацә рыцҳаишьоит иара иҳәан еиԥш, рхәура иаҿуп. Ишаабо еиԥш акәырбан иб иқәиҵаз ҟаимҵар иуамызт, избанзар, уи Анцәа иҿаԥхьа аҿаҭахьа иқәиҵеит: «Сыҷкәын дызҭалаз аинститут далган даар, сыла иабар, зны ианыԥшқаз иара еиқәирхаз, уажәы хәышықәса рыла ицәхаз шысшьуа ала». Ҳәарада, ус дагьныҟәон Ҷуҷул, ицә ҭамхазҭгьы. Иҭахаз ацынхәрас Сару ауӷә иаҵагылеит.
Араҟа аб диашоуп, иҷкәын иумшьын ҳәа ииҳәоз ажәақәа ихаҿы иааимгеит, избанзар, уи иқьабзны иԥхьаӡеит Анцәа ду иҿаԥхьа иҟаиҵаз аҿаҭахьа анагӡара. Убри аҟнытә аԥстәы, иԥа иага бзиа ибозаргьы, ашьра
гәнаҳас иԥхьаӡомызт, иахәҭоуп, иҳақуп, ҳәа акәын дшахәаԥшуаз. Амала, Миландар илыхьыз – лыцә аҭахара илнамыршеит игәҭакы анагӡара. Аха аԥхьаҩ агәра игоит уи иҿаҭахьа Анцәа иҿаԥхьа иқәиҵаз шынаигӡо. Амала, уи азҵаара атәы ашәҟәыҩҩы зынӡагьы далацәажәом, аԥхьаҩ дазхәыцааит ҳәа изынижьуеит, ииашангьы иҟаиҵоит.
Аибашьратә хәшәыблы афҩы уԥынҵа иҭанарсуеит, аҽугәаланаршәоит ажәабжь афырхаҵа хада рефен ҳасабла ииҳәо, ихәыцра иалибаауа абарҭ ажәақәагьы: «Ҩаԥхьа иҿыцӡа слымҳа инҭасит уи (Ҷуҷул – Р. Қ.) иажәақәа: «Ҳзыхынҳәыр бзиоуп. Ҳазхнымҳәыр – еибашьроуп…»
«Усҟан уи ибла ҳныҵижьит ҳӷәап-ӷәаԥӡа ҳахьгылаз. Абарҭ рынасыԥ хьчатәуп ҳәа акәызҭгьы амҩа зхубаалоз уи иблақәа ирҳәоз. Хымԥада! Абарҭ роуп ҳара ҳзыԥсахуа рҳәозҭгьы? Хымԥада убри ауп ирҳәоз! Алирикатә фырхаҵа зҵара иалган аҩныҟа игьежьыз ҳаԥсадгьыл ду зхы ақәызҵаз асолдаҭ данигәалаиршәо аамҭазы ихгьы дазҵаауеит: «Нас исылшахьоузеи сара?» – ҳәа. Ари азҵаара иаҳнарбоит уи ихәыдам, заԥхьаҟа зуаажәлар ирыхәаша иазхәыцуа, аҟаҵара иашьҭало аӡәы шиакәу. Амала, макьана акгьы инапы алаимкыц, уажәоуп иҵара анхиркәша, аԥсҭазаара ду ахьеилашуа даналагылаз. Уи ипатриоттә цәанырра шԥашәырку, иԥсадгьыли ижәлари рзын игәы шеибафо, ишеицҳауа, хара дшынаԥшуа ҳара иаабоит иҩныҟа данцо ихәыҷратә гәалашәарақәа дыргәылаланы данхәыцуа, насгьы дызлаԥшуа, ибла иабо уажәтәи аԥсҭазаара ианаҿирԥшуа аамҭазы.
Ажәабжь, ишаҳҳәахьоу еиԥш, изызку зԥацәа афронт аҟнытә изыхнымҳәыз ан лхаҿала, уи лдоуҳатә ԥсымчхара аӷәӷәарала, аԥсҭазаараҿ агәыӷра аҿымцәаара, еснагь аԥсы ҭаны аҟазаара аарԥшра ауп. Аха аҩымҭазы абри ихадаратәу асиужет инаваргыланы, аԥсуаа ҳаетнографиатә бзазара аҟнытә аԥа иааӡараҿы ирымаз ҷыдарақәак алкаара, азгәаҭара. Уи аабоит зҵара иалганы иааз аԥа иаб ихаҿсахьала.
Ҵабыргуп, алирикатә фырхаҵа иаб, уеизгьы-уеизгьы роль дук иман даабом, аха имоугьы иаҵанакуа маҷӡам, аҩымҭа аидеиа иацхраауеит, насгьы ҳаԥсҭазаараҿы иҟазшьарбагоу акоуп, аҷкәын агәамчи агәаӷьреи иманы иааӡараҿы. Иаҳгап ҳахшыҩзцара зырҵабыргуа ҿырԥштәқәак: «Уажәы-уажәы ргыгцәа ргыланы исзааиуеит ацәқәырԥақәа. Аха сара урҭ срышьцылоуп. Абасеиԥш ианыҟалоз азы акәӡами саб сзазыҟаиҵауаз? Ажәытә-уаа «аӡи амцеи урмеисан» рҳәоит. Аха, са саб ари ахшыҩҵак даҿагылоуп. Уи, Дӷамшь хышхыҵәан ианлеиуаз сима дцон. Ҳҽеилаҳхуан. Иара, зеиԥш ҟамло егьыҟам ҳәа, аҟәара даақәгылан, сара аӡы сынҭеиҵон. Гәаҵаӷара исызнеиаанӡа сшьапы сыҵнахуамызт. Снеиуан саб игәы сыманы.
– Баба, ҳара аӡы ҳазлаҽԥынтәалоу ала, атәы бзианы иудыруазароуп, – иҳәон уи, – ацәгьа ыҟоуп, абзиа».
Араҟа иаагоу, афакт, ажәабжь афырхаҵа хада иаб имацара иауитәыху, иауихәыцху. Уи абиԥарала иаауа акоуп, даҽакала иуҳәозар, абацәа рԥацәа рааӡон, алаӡара рыманы, маха-шьахала иӷәӷәаны, агәаӷьра рыланы, рыхгьы, даҽаӡәгьы, ианаҭахха рыԥсадгьыли руаажәлари рыхьчара рылшо, игәымшәақәан иҟазарц. Ари ибылгьу ҵабыргхаҭоуп. Ас аҟаҵара аԥсуаа рҭоурыхтә ԥсҭазаара ирыднаҵон, ирыҵанаҳәон.
Еиҭасҳәоит, абри адетальгьы ажәабжь ахаҭабзиара иацхраауеит, аԥхьаҩ дзырхәыцуа ахшыҩҵакқәа изцәырнагоит.
Иара убас аетнографиатә бзазарахь дхьазырԥшуа акоуп аб иҷкәын аинститут данҭала иқәиҵаз аҿаҭахьагьы. Абар ахаҭагьы: «– Арахь шәааскьа! Иа Анцәа ду, суҳәоит, – ашҭа агәҭа дгылан ҿеиҭон саб, иахьатәи сҳәыс хәыҷы ахәда инапы ықәкны, – уара зхьышьаргәыҵа сакәхшоу, уаҳзылыԥха! Улаԥш хаа ҳахҵа. Ҳаҷкәын ҳиргәырӷьеит. Дурманшәалеит. Ухьышьаргәыҵа сакәхшоуп. Аҵара ду даанахәеит. Уаҳзихылаԥш ԥхьаҟагьы. Деибга-деизҩыда иҵара далган дҳарба. Уажә ахаҭа усырбеит, уашьҭан агәи агәаҵәеи усырбоит. Ухьышьаргәыҵа сакәхшоцуп! Иахьарнахыс абри, ихьӡала иаушьҭуп». Иара убас Миландар лыҷкәыни Қәҭыли Ҷуҷули рыхьӡала (иаанӡа ҳәа) иоушьҭны илымаз ацәқәа жәохә шықәса рыԥсы ҭан. Нас рыцкқәа ашҭа иҭалҵеит икәырбанқәаны. Урҭ ирлахандеиуаз, нан, дара сыҷкәынцәа шәывагылоушәа збоит лҳәон. Убарҭ ацәқәа руак – Ҷуҷул итәы – анҭаха ами Миландар даныҳәҳәа, агәылацәа анеизылга…
Ус анакәха, акәырбан (аҿаҭахьа) аҟаҵара қьабзк аҳасабала ҳаԥсҭазаара иатәышьҭраны нахьхьиӡа аахыс иаауеит, ҳамаҵ ауеит, насгьы макьанагьы аԥсы ҭоуп, аамҭа ҭәагашоура иазымлагац, иазеиҩымхыц. Уи азоуп ҳсахьаркыратә литератураҿгьы изаҳԥыло, аҭыԥ замоу.
Платон Бебиа ипрозатә ҳәоуқәа еилацалоуп, иркьаҿуп, рыхшыҩзцарақәа гәылыршәаны иаарԥшуп, насгьы сахьатәҩырала иҩычоуп. Абар уи зырҵабыргуа аҿырԥштәқәа: «Аԥҭақәа ажәҩан иаҿыҵибаҳәа ицоит. Ицоит еилагьежь-еилахынҳәуа. Амитә амшха урҭ ирыҵоуп аԥша. Иараапкуеит.
Снеиуеит ҳқыҭа мҩа ианыршәлан. Адгьыл шабоит… Аԥҭақәа, еибарсны Кәыдырҭаҟа ицон». «Ааԥынра! Ҳаи, ушԥабзиоу, сукәыхшоуп! Аҟәа уи лассы иузгәаҭаӡом! Аӡынгьы ашәҭқәа ҿассы иҿоуп. Иабаудыруеи! Ааԥын ааира иазыԥшызшәа сқыҭа зынӡаск аҽаҩычеит». «Ацә! Ҷуҷул ицә ихаббала иԥсны икажьын». «Аиаҵәара аҳра ауеит». «Абжьы хҵаны ишәаҳәоит аҟармаҵыс». «Амра акыр ихалахьан. Иааҭәаумшьартә аҭакаргьы канарцеиуан» уҳәа убас иҵегьы ирацәоуп апоет ипрозатә ҩымҭақәа рхаҭабзиара аазырԥшуа аҿырԥштәқәа, аха иазҳархап, избан акәзар, урҭгьы шаҳаҭра руеит Платон Бебиа апрозаҿгьы абаҩхатәра шимоу, ибызшәа шыцқьоу, ишҿырԥшыгоу, насгьы сахьаҩыратәла ахәыцра шилшо, ахаҿсахьақәа рыҟаҵараҿы ахархәара шырзиуа илыԥшааху, акапан змоу ажәақәа, ажәакала, аобиект иаҟазшьарбагоу, ахҭыс ҟалашьас, ҿиашьас иамоу алызкаауа уҳәа иреиԥшқәоу жәпакы.
Платон Бебиа раԥхьатәи ипрозатә ҩымҭақәа рҿы ишьҭихыз ацәаҩа –  ҳәа аурыс поезиа агени А. С. Пушкин дызҿыз еиҳагьы инаӡааӡаны ҳара иаабоит уи прозаикк иаҳасабала даншәы, данхатәраха иаԥиҵаз ипрозатә ҩымҭақәа рҿы.
Уажәы ҳахәаԥшып Платон Бебиа 1967 шықәсазы ииҩыз ажәабжь
«Амра аҿы аӡәӡәоит».
Ишаабо еиԥш, аҩымҭа арԥызбеи аԥҳәызбеи амцеиԥш еибакыз
раԥхьаӡатәи рыбзиабара иазкуп. Аха зны-зынла ақәыԥшра иахылҵыз раԥхьатәи абзиабара иины адунеи ианықәла уаҳа акы ахҭнымхьааӡакәа аҽеиҭанамкӡакәа мшаҽны ицәырнагаз адоуш ԥсымчхара аманы иауҟаху, акыр ауалулашарақәа иахнагауа иахҟьаны аԥышәара аназымкуа, ианҿыцәаауагьы ыҟоуп. Араҟа, ҳәарас иаҭахузеи, автор акгьы ихарам, аԥсҭазаара аҵабыргхаҭа ифырхацәа ҿарацәа ԥнашәеит, досу рылшарақәа (абзиабараҿы) аанарԥшит.
Ажәабжь «Амра аҿы аӡәӡәоит» атема ишаабо еиԥш, уеизгьы-уеизгьы иҿыцуп узҳәом, насгьы уаҟа ицо ахҭысқәа еибархханы иҟаҵам, асиужет аилкаара марианы еиҿартәуп автор-ажәабжьҳәаҩ ибиографиатә елементқәагьы аныԥшуеит уҳәартә еиԥш. Аҩымҭа хадаратәла, аҩада ишаҳҳәахьоу еиԥш, аԥышәара азымкызаргьы аҿара иахылҵыз раԥхьатәи абзиабара иазкуп. Ус анакәха, уаҟа ажәа змоу абзиабара ауп, уи абзиабара акәша-мыкәша ицо ахҭысқәа акырџьара иара иахьысуеит, иадҳәалоуп, насгьы убри адагьы ажәабжь сахьаркыратә ҩымҭак аҳасабала агәылшәараҿгьы иацхраауеит, иҭнагоит.
Араҟа иазгәаҭоу ахшыҩзцара ажәабжь раԥхьаӡа излаҟаны иадубалауа атема иагәылсуа ахаҭашьатә ҟазшьа ауп, даҽакала иуҳәозар, автор қәыԥш иаҳирбоит дазышәаҳәоит раԥхьатәи абзиабара қәыԥш ахьынӡахалаз, иалахьынҵахаз. Аха убри инаваргыланы аҩымҭаҿы иаабоит, иаарԥшуп
ауаажәларратә ԥсҭазаара епизодқәак рыла ахаҿра ҭызхуа асахьақәагьы, «Амра аҿы аӡәӡәоит» злиааз аамҭа иаҟазшьарбагоу аӡәымкәа, ҩыџьамкәа рхаҿсахьақәагьы. Урҭ рыла иҳалшоит ҳналаԥшыр хара ицахьоу усҟантәи аԥсҭазаара збатәыс иқәнаргылаз азҵаарақәа, насгьы хықәкыс ирымаз. Ишаабо еиԥш Платон Бебиа иажәабжь абзиабара атема мацара иазкым. Уажәы ҳахәаԥшып уи ус шакәу.
«Амра аҿы аӡәӡәоит» «иаланхоит» абарҭ аперсонажқәа: аҭыԥҳацәа ачаихыхыҩцәа Хьыма, Ҽырба (лыхьӡҵәҟьа Агра ауп), аҳәсақәа Машькәа, Адқьа, Мкыд, Ната, ахацәа рахь Нарҭ (автор-ажәабжьҳәаҩы), Алгыды, Марҷыӷь (ачаикапанҩы), Селым, Гәџьа.
Ишаабо еиԥш, аҩымҭа иалоу аперсонажқәа хыԥхьаӡарала ирацәам, аха ирыдҳәаланы ицәырҵуа ахҭысқәа маҷӡам, насгьы ауаажәларратә ԥсҭазаара иахьахысуагьы ыҟоуп.
Ажәабжь афырхаҵа хадас иамоу, Нарҭ (даҽакалагьы автор-ажәабжьҳәаҩы ҳәа ҳихәаԥшыр ауеит) иҿаратә ԥсҭазаара ҳамҭас инаҭаз абзиабара (уи аҽцәырнагоит ашкол аҿы аиҳабыратә классқәа рҿы дантәаз) акырӡа даргәамҵит мца шоураны ицралеит, дарбалыбаҭеит, уимоу, ицәанырра цқьа адәахьы аҳәашьа дақәымшәо дықәнархеит. Абзиабара иамҽханакыз, нцәахәык еиԥш изҭааз (ашьҭахь анарха амоуит умҳәозар) абри арԥыс иҩнуҵҟатәи аҭагылазаашьа автор ирыԥсҭазааратәны (ихаҭагьы шихигахьоу мҩашьо) иааирԥшит аҿара иамоу аԥсымчхара убарҭахартә еиԥш.
Ҳәарада, Нарҭ бзиа иибоз аԥҳәызба Хьыма деилыҷҷоуп, днаалоуп, дгәыкуп, лҟыбаҩгьы бзиоуп, зегьы рыла деиқәшәоуп, абзиабара цқьа даԥсоуп. Уи ауп Нарҭгьы ишырҳәо еиԥш, ихы хҵәа дызлышьҭоу. Аха рыцҳарас иҟалаз, Хьыма Нарҭ даниқәшаҳаҭха, игәра ганы «ааи» анылҳәа (бзиа дылбон, дылҭахын азын) иара, ҳаӷеиҭа, лышҟа ихоз амца леиқәыхьшәашәа ицеит ԥхаррак аҵаӡамкәа «адунеи амаа зкыз аӡәы иеиԥш» дшыҟаз. Ларгьы, ҳәарада, ус акәын ишылбоз. Аха зегьы рҽеиҭаркит, рҽырыԥсахит. Ииашоуп, Нарҭ афырхаҵа ихы ирқьиоит, аӡӷаб лҿаԥхьа харак ибаӡом. Араҟа авторгьы дицхраауеит, иаргьы ус иҟаз мҩакы данысхьеит азын. Уажәы аԥхьаҩ ҳазыӡырҩып Нарҭ иаргумент, нас иҟаҳҵап алкаа: «Амшқәа ԥхеибаҵа ицон. Сара мҵәыжәҩада акәын сшыԥыруаз. Аха аамҭа цацԥхьаӡа саргьы аҽакала схы збо салагеит. Хьыма скәалкәало санлышьҭаз еиԥш сыҟамызт уажәы. Сара дыстәымзи – уи лганахьала сгәы каршәын, аха мшәан, сара зегьрыла азҳара саҿымзи! Исызҳалар акәымзи! Иабаҟоу, сара зегь рхастәхьанеи! Иаҵнашьлар акәымзи сара сыԥра ажәҩақәа! Ицалар акәымзи иара сыԥра шкәакәа хәыҷгьы, ацәқәырԥа еибарлаҳақәа еиҩыхуа. Ицалар акәын. Аха сара уи ажәҩақәа
еикәасыԥсахьан, избанда, ацәқәырԥақәа ҳәа акгьы сԥылаӡомызт. Хьыма иааҟалҵақәоз зегьы уажәы зынӡа даҽакала акәын сышрыхәаԥшуаз…».
Жәаҳәарада, ашкол ҷкәын Нарҭ араҟа, ауаҩы еиҳарак изызҳауа, иԥсҭазаара аԥсабара адиалектикала уахәаԥшуазар, дахьиашоу рацәоуп, Хьыма лыбзиабара аҿаԥхьа ихы ирқьиар ауеит уҳәартә еиԥш. Аха ауаҩы иламыси аԥҳәызба қәыԥш лцәанырра ҟәымшәышәи ухаҿы иааганы уазхәыцны уи иҟаиҵаз, ихы шымҩаԥигаз узадгылом, дузыриашом, шаҟа скыдуҟьо аҟара – сыӷәӷәахоит сара!» ҳәа ҳпоет гәлымҵәах Алықьса Лашәриа ипоезиатә цәаҳәақәа аргументк аҳасабала иҳәазаргьы, иҟаиҵаз иахьӡуп ажьара, аԥҳәызба қәыԥш лыбзиабара аҿаԥхьа агәнаҳа аҵалара.
Иара убри азын акәзар ҟалап, автор ифырхаҵа (макьана дшымшәыцызгьы, азҳара амҩа дшанызгьы) Нарҭ аҩынтәраан дызҿынҵәаауа бзиа иибаз Хьыма дихазыршҭыз Ҽырба лҵыхәа иҿаҟьаны шьоурак аҳасабала дызцаз… Ҵабыргуп, уи аҭыԥ ашәҟәыҩҩы имырӷыӷкәа, хьаа дук аҵамҵакәа днавагыла-аавагылан иааирԥшит, аха зегь акоуп Нарҭ аҩбатәи ибзиабараҿ дахьеиқәымшәаз инырит, илаӷырӡгьы аанагеит, ҳамҭас илиҭарц иҭихыз лсахьагьы иханаршҭит.
Афырхаҵа хада бзиа иибаз аҭыԥҳацәа – Хьыма (раԥхьатәи), Ҽырба – Агра (аҩбатәи, жәаҳәарада, иҵоуроу хаҿсахьақәоуп, аԥсҭазаараҿ насыԥла аҟазаара зҭаху, иазгәышьуа, азингьы змоу роуп, насгьы ихандеиҩцәоуп, чаихыхцәоуп, ахьӡ-аԥша рымоуп дара рыгьагьара иаҵанакуа ауаа рҿы. Ашәҟәыҩҩгьы урҭ рсахьақәагьы ҭихуеит, иҩнуҵҟатәи игәҭахәыцрақәа рыла, амала иҵегь еиӷьхон маҷк иадамхаргьы, иара дара рзы ииҳәо, ихы данацәажәо адагьы, рпортреҭқәа (рыԥшра-рсахьа, роура-рыҭбаара) ҭихызҭгьы. Усҟан аԥхьаҩ ихаҿы еиҳа иаанхон. Ҵабыргуп, уи иҩнуҵҟатәи игәҭахәыцрақәагьы урҭ рзы иҳарҳәо маҷӡам, аха иага умҳәан, рпортреҭқәа ҭыхзар еиҳа еиӷьын, ухаҿы иаанхон.
Платон Бебиа иперсонажқәа – Хьымеи Ҽырбеи злеиԥшымгьы дақәшәан иааирԥшит. Хьыма зычҳара ыҟоу, ахӡырымгара иашьҭоу аӡә лоуп. Уимоу, Нарҭ данижьагьы, илычҳаит, адәахьы илынлырԥшуа аӡәы имбеит, илеижьаз раԥхьатәи абзиабара, ацәаҭагӡара шуадаҩызгьы, даиааит. Ииашоуп, Нарҭ илаӷырӡқәа акыркырҳәа ддырччеит. Уи лара лзы шьоурак иаҩызан, мамзаргьы, рацәа сгәырԥса уқәшәеит ҳәа акәын иаанагоз убри амомент азын.
Аԥхьаҩ Хьыма дзықәшәаз – Нарҭ дахьижьаз – трагедианы ибом. Ларгьы ус ауп, ҳәарада, дшахәаԥшуа. Избанзар, дқәыԥшуп, анасыԥ лаша лзаазгаша аԥсҭазаара лаԥхьаҟа ишьҭоуп.
Ҽырба лхаҿсахьа акәзар, Нарҭ бзиа дылбошәа лхы илырбаӡаргьы, дылжьазаргьы иҵоуроу хаҭароуп, дчаиаарыхҩуп, аҟыбаҩ лымоуп амала
ахьӡ-аԥша зҭаху, иашьҭоу, иаҵаҽырбо аӡәы лоуп. Аха уи азын гәыбӷан узлыҭом, далаҟан. Анасыԥ аҿгьы акыр длаԥшуан, еиҳа исзеиӷьуп ҳәа лгәы иахьаанагоз хаҵа дцеит. Нарҭ абас данхәыцуаз аамҭазы: «Ицәгьамкәа иҟасҵеит, аиашаз, иара саргьы. Ҽырба знык дызбахьоу имдырырц залшомызт ари лара шлакәыз. Лыхцәы шьыҵәрақәа лыблақәа ирҭаԥсо, аԥсҭазаара ду лгәы аҳәо, ахара дыԥшуа иҟасҵеит сара уи. Иҟасҵеит гәык-ԥсыкалаҵәҟьа, мыцхәы бзиа ибаны, сыԥсы адкыланы… Ҽырба – сара сгәеисра, сыцәар – ԥхыӡ избо, сааԥшыр – сыбла ихгылоу, сгәаҳәарақәа зегьы зыдҳәалоу, абаҩ ҷыда сылазҵо, Ҽырба! Изакәу сыздыруам, иахьатәи ашьыжь зынӡа лыбла анҭаԥшра сахгәаҟуа, сыццакы-ццакуа амҩа сықәын. Лара дсыхон, сылгон».
Абас Нарҭ Ҽырба дызбандаз ҳәа дгәыкы-ҵәыкуа агәашә аартны данҭала ачаихыхцәа инаигәыдырҵеит ишьара дықәызҟьаз ажәабжь – Ҽырба хаҵа дышцаз.
Иҟаиҵагәышьарыз, ицәа иҭаигӡар акәын, ичҳатәын. Уажәазы Хьыма дылҩызаха даақәгылт. Аха аԥсҭазаара ԥхьаҟа ицоит, арԥыс еибага насыԥда дынхашам, адунеи хкаам ишырҳәо еиԥш.
Нарҭ иқәыԥшу арԥысуп, аха иҟәыӷоу аӡәы иоуп, аԥсҭазаараҿы аԥышәа макьана ишимамгьы еилкаа ыҟоуп, хара дыԥшуеит, ихәыцуа оптимиступ. Аха абри абас шакәугьы ачаихыхцәа Машькәа, Адқьа иара дызҿынҵәаауаз Ҽырбагьы убрахь днарылаҵаны, изырханы ирҳәо ажәақәа маҷк дладырҟәуеит, иаҳҳәап: «Гаӡа-ҟәыш», «хәыҷы-мыжда» уҳәа иреиԥшқәоуа. Ииашоуп, арҭ ауаа лафшақәшәа ирҳәоит, аха, акы, лассылассы иуҳәо уалагар, иԥшӡам, игәнаалам, изызку дланарҟәуеит, аҵакы атәамбарахь ииасуеит. Ҩбагьы, Нарҭ дызлақәыԥшу ала, насгьы абзиабара дамҽхакны дызламоу ала ихьымӡӷишьоит, идикылом. Ус анакәха, абраҟа уи аԥсыҽра ааирԥшуеит, абызҳәацәа рҟнытә ихы изыхьчом. Ус иҟоу арԥыс аԥҳәызба хԥара, Ҽырба леиԥш иҟоу, дылгәаԥхом, дыҟәнылшьоит. Иара лара дшынцәеитәуагьы, лсахьа ҭыхуа дкәалкәало дышлышьҭоугьы.
Сгәанала, Нарҭ ихаҿсахьа агәылҭәаараҿы абарҭ аҩада исҳәаз адетальқәа агзар ҟалап. Ҵабыргуп, авторгьы дызӡааԥшылоу акы ыҟоуп. Уи убри ауп, дқәыԥшуп ҳәа иԥхьаӡоит, имыцхәу алафқәагьы илаӡошәа ибоит. Аха уи ақәраҿ ауп амаҷ ауаҩ даргәаар аналшоу. Сгәанала, Нарҭ ихаҿсахьа аԥҵараҿы иҵегьы дааигәаны дибар акәын, иҩнуҵҟатәи дунеи дҭаԥшны, насгьы уи афырхаҵа автор-ажәабжьҳәаҩы дызлеизааигәоу алагьы иҵегьы дыгәцареикыр ауан.
Ажәабжь «Амра аҿы аӡәӡәоит» аҿар рыбзиабара иахьазку анаҩсангьы, инанагӡоит иактуалтәу даҽа функциақәакгьы. Уи убри ауп: ажәабжь иалоу аперсонажқәеи афырхацәеи автор илирикатә хьаҵрақәеи игәалашәарақәеи ирыбзоураны ҳара иаабоит аҩымҭа злиааз аамҭа аҟазшьагьы. Уи, ҳәарас иаҭахузеи, иаҳхысыз 20-тәи ашәышықәса аҽаҩнашаанӡатәи аамҭа еиԥшымызт, ҳтәыла ду аԥсҭазаараҿы аиҭакрақәа кыр ахнагахьеит. Ари ҭоурыхтә фактуп убас шакәызгьы, инерциала иаауан иџьбараз аепоха – амчра. Уи иацәынхаз ашьцылара бааԥсқәа зҟәынҷабланы иҟаз ахаҭарақәа аумаҷхыз. Урҭ, ҳәарада, иԥхасҭаз, ауаажәларратә ԥсҭазаара иаԥырхагаз уаамызт, рхы-рыԥсы зқәырҵаз рнапы злакыз анхамҩаҿы аҳәынҭқарратә планқәа рынагӡара акәын. Убарҭ дреиуан ажәабжь аперсонаж Алгыды. Уи (усҟан аколнхарақәа рыԥсы анҭаз акәын) ачаихыхцәа рбригада хадара азиуан, даараӡа дымҽыӷын, иргәамҵуан инапаҵаҟа иҟаз ауаа. Ус шакәу ҳарҳәоит Нарҭи, Машькәеи, Адқьеи рдиалог. Ҳарзыӡырҩып уи уажәы:
«– Ишәасҳәарызеи, абааԥсы, ахаҭабзиара, ахаҭабзиара! – ақьала иҵаԥсаз ашьыжьтәи ачаи бааӡажжыра еихыртто, абыӷь џьаџьақәагьы алыршәшәо снахалоит сара. – Алгыды дшыҟоу шәымдыруеи, ҳаишьуеит!
– Уф, дызшьра-дызфара дрылашәароуп уи, Алгыду, џьмагыду сыздыруам, аха… – дааҵҟьоит Адқьа, лгәы кыдимхӡакәа дыҟам.
– Уи дзышьҭоу аплан ауп! – дныбжьаԥалоит Машькәа.
– Аплангьы дашьҭоуп, ахаҭабзиарагь! – налаҭаскуеит саргьы.
– Гаӡа-ҟәыш, Алгыды дзышьҭоу зынӡа ихазуп, зынӡа! Адқьа лкаҵкәыр аашьҭыхны лҿыналхоит».
Араҟа иаабоит Алгыды имҽыӷра, насгьы инапаҵаҟа иҟаз аус зуаз
гәцәак шихарымкуаз, дшырҭахымыз, аха зегь акоуп иара ииҳәаз ишаиргоз. Уи адагьы ахьӡ-аԥша арҳара дашьҭан, аха аҳақдара аҵан, аиаша иацәыхаразаргьы усс икымызт. Ус шакәу аабоит Ҽырба лаҳәшьаԥҳа лҵыхәала ачаикапанҩы Нарҭи иареи реицәажәараҿы. Абригадир иҭахуп уаҵәы Ҽырба ачаи зхаҭабзиара ыҟоу шәкилограммк хылхырц, ариаҟара лызхыхуам ҳәа дықәгылеит Нарҭ. Аа Алгыды уи аҭак шыҟаиҵо: «– Лыг, лыг! Акада ззымдыруа абри уара уҩызаҵәҟьа сара аӡәы синымиацт! – ибжьы ааирӷәӷәеит Алгыды, нас иаарԥшқаны инациҵеит. – Акапанга амаа зку уара уами, ишуҭаху аус ауруеит, иуаҳама?..
Сара сызқәа кыдыхьшәашәалеит сахьтәаз, нас ашьшьыҳәа схы наиқәыскит:
– Ибзиоуп, ус ҟасҵап… аха ани ачаи иҳагхо абантәаазго ушьҭан?
– Гаӡа-ҟәыш, гаӡа-ҟәыш ҳәа абри ами, ишуарҳәаҵәҟьо ауп ушыҟоу! Иабантәааугои умбои – Есыф, Еснаҭ, Естат, Есҳаҟ… Хәыҷы-хәыҷык аархухуеит, уаалгеит, уалгьы уқәымкәа, баџьгьы уқәымкәа.
– Уи бзиоуп, аха урҭ Есыфраа алабажә садыргап, ҳаӷеиҭа, ус иауама?
– Изымуа акгьы ыҟаӡам, изымуа! Уара угәы ишԥаанагои?! Абри зқьы, зқьи хәышә ԥуҭ аџьықәреи ҽаҩра аадрыхит ҳәа зыҽхәаԥхьыӡ Аԥсны иахдырҵәо, ишԥаҟарҵои зугәахәуа?
– Ыы, ишԥаҟарҵои? – иаасцәымыӷхан сҩаҵҟьеит сара.
– Ишԥаҟарҵои умбои, абас иҟарҵоит Нарҭ, абас! – уажәраанӡа ҳазлацәажәоз иаҵшьуа, Ҽырба лчаирҭахь инапы нархханы дцәажәоит Алгыды.
– Ибзиоуп, ус ҟаҳҵап! – сҳәоит сара, ашьшьыҳәа снатәаны, аха иага зундазгьы сара исзеилымкааит, иабалыхәо уи Ҽырба?
– Гаӡа-ҟәыш, гаӡа-ҟәыш! Ҽырба лымацара лакәӡам уи зыхәо! Ҳара иҳахәоит ҳқыҭа иахәоит».
Арҭ аҩ-персонажк реицәажәара иаҳнарбоит досу дахьгылоу, иҩаӡара ахьыҟоу, дзеиԥшроу. Абжьаратә школ иалгаз аԥсҭазаара ду ахь зшьаҿа аихгара иаҿу Нарҭ дыдбжьҵас иаҳауеит, изхаҵом Алгыды иабжьиго, Ҽырба лыхьӡ-лыԥша, ачаихыхҩык лаҳасабала аҭгараҿы иҟаҵатәуп ҳәа идиҵо. Ари, ганкахьала уахәаԥшуазар ҵмыҳәҳәарахроуп иаанаго. Даҽа ганкахьала уазнеиуазар, иқыҭа ахьӡ-аԥша ҭызго ауаа ыҟазар иҭахуп. Аха урҭ ԥсыцқьала, иашамҩала иаадрыхуа аҽаҩра ирнаҭар ами! Ани Алгыды дшаҿу еиԥш акәымкәа, ус аҟаҵара ламысдароуп, иҳақым, уи ауаҩы дыбжьызхуа акоуп.
«…Дарбанзаалак акырзуа ауаҩы, анасыԥ иԥшаарц дашьҭоуп. Анасыԥ зыԥшаауа ауаҩы дызҿыԥшыша, уи зыԥшаахьоу ауаҩы димазароуп. Уи даниоу – дихан ԥхьаҟа дигоит, амч ҿыц, абаҩ ҷыда илаиҵоит, иҟаимҵашагьы инарҟаҵоит!» абас дхәыцуеит Алгыды. Уи диашоуп, ауаҩы иԥсҭазаараҿы димазароуп дызҿыԥшыша ауаҩы. Аха уи дызҩыдазароуп, дыцқьазароуп, дҵоуразароуп, ҵмыҳәҳәарала еибарку ахьӡ-аԥша иҟәыблаазароуп, мамзар, ҿырԥштәыс иугаша аеҵәа згылом.
Еилкаауп, Алгыдгьы дызҿыԥшуаз ыҟан, иқәыӷәӷәоз ақыҭа анапхгара инаркны араионтә еиҳабыра рҟынӡа. Урҭ зегьы нцәахәыс ирымаз, изымҵахырхәоз аарыхратә план анагӡара акәын, еиқәырҽаҽаны акәзаргьы, процентла инаӡар акәын. Ари закәанԥҟарак иаҩызаны узаваломызт. Алгыдрааи урҭ реиҳабацәеи макьаназ ирзынханы иҟан излиааз аамҭа џьбара ирзыннажьыз аҵасқәа, ақәымчрақәа.
Ажәабжь аҿы иугәалашәо персонажқәоуп ачаихыхҩцәа Адқьа, Машькәа, Мкыд, Нарҭ қьаӷьариас имаз Селым уҳәа еиҭа аӡәык-ҩыџьак. Арҭ зегьы епизодқәак раҳасабала ишцәыргоугьы, аҩымҭа аидеиа, атема аарԥшра иацхраауеит, насгьы досу дара рхатә хаҿра рымоуп, иуаа цқьақәоуп, ихандеиҩцәоуп, аиаша иадгылоу роуп, ахәахәара ианышәар рҭахым, аха рылшара уиаҟара ыҟам Алгыды ицҳәа рҳәартә, ддыриашартә аҟара. Марҷаӷь иакәзар ажәабжь аҿы хәарҭара злам, зхы мацараз адәы иқәу, насгьы аҵмыҳәҳәара аҟаҵара бзиа избо, иагьаҿыҵахәхаз аӡәы иакәны даарԥшуп. Ааи, аԥсҭазаараҿы Марҷаӷь иҩызцәа аперсонажқәа ауҟахым азоуп уи еиԥшу дзаҳирбо автор.
Ажәабжь еиқәызҳәалоу, аажәак рыла ишьақәгылауа аҵыхәтәантәи аҳәоу – «Иҿааӡагаха зҿаазхаз аԥсҭҳәа иагәылԥхаз амра, иагәарԥхаӡаны аҿыӡәӡәара иаҿын» – акәзар, асимволтә ҵакы аҵубаауеит. Уи иаҳәоит: аԥсҭазаара адиалектика ишаҟазшьарбагоу еиԥш, ԥхьаҟа ацара, аҽрыцқьара, ауаҩы агха ҟаиҵазар, арҽеира еснагь ишаҭаху, ишхымԥадатәиу, насгьы Алгыдраа инагӡаны рыҽрызмыриашаргьы, рцәа-ржьы иалаӷьаз ашьцылара бааԥсқәа рызкамыжьыргьы, Нарҭаа урҭ рҩызцәа рышьҭра ишықәымло, рхатәымҩа шылырхуа агәра ҳнаргоит. «Амра аҿы аӡәӡәоит» аҿар рыбзиабара ишазкәугьы, уи литмотивны иагәылсуеит аԥсҭазаара еснагь ԥхьаҟа ишцо, аҽшеиҭанакуа, аҽшарыцқьауа, уи ада апрогресс шзыҟамло атәы зҳәо, ишьақәзырӷәӷәо аидеиа.
Платон Бебиа раԥхьатәи иажәабжьқәа инадыркны ицәаҩаны иубоит ифырхацәа роума, аԥсабара ацәырҵрақәа роума, иара ус иҟало ахҭысқәа роума зегьы рҿы ажәа араӡареи асахьаркреи дрыманшәаланы азҿлымҳара ӷәӷәа шазиуа. Насгьы ишиқәманшәалахоз. Ҵабыргуп, уи абраҟагьы ипоезиатә дунеи инаҭаз рацәоуп. Ҳзыхцәажәо аҩымҭаҿгьы иаабоит апрозаик қәыԥш метафорла еиҿырԥшны, аԥсы рхаҵаны аҭыхра шилшо. Иаагап ҿырԥштәқәак. Абар аԥсабара ацәырҵра уи шибо, ишҭихуа: «Амра ашәахәақәа ашыш икылыҷҷан, ақьала рҽыҩнарԥсоит. Иҩнахәмаруеит. Ихаакәакәараӡа мыцхә игәыҟаҵагаха, ахәхәаҳәа исуеит аԥша. Ига ԥшоу, ишьха ԥшоу уара идыр! Иуздыруам, избанзар, агагь ацәқәырԥақәа анапы иқәҵан, ҳладахьыҵәҟьа иеилашуеит, ашьхақәагь унапы неиҵухыр срагәак ааудыркрашәа иааигәаӡаны, рҽааскьаганы иҽырбоит».
Абар Нарҭ Хьыма лыбзиабара дытҟәаны данамаз ииҳәаз: «…Хәыҷы-хәыҷла Хьымеи сареи ҳабжьара ибжьажьыз асынаҟә еиқәыцәашь, абзиабара амра ашәахәақәа аналаԥха, иӡыҭны, ирҩашха, ицәқәырԥаны аҿыланахеит».
Даҽакгьы: «Иара ачаи ҟадыџьгьы ԥсгара хәыҷӡак анаиоу иԥрит, амҵәыжәҩақәа неиҵыхны: ԥштәыс иамазгьы лаҳәахӡын, амшын еиԥш ицәқәырԥон».
«Аиашаз, Ҽырба аҽынтәи амш дазыҟаҵаҵәҟьаны дыҟан. Аҽны ада исымбацыз хылԥа-ԥраал дук лхаҵаны, лмаҟа ҟьаҟьа зқәыз лкофҭа шкәакәа лхы-лҿы иаҳагьы ахаа-цәа ахьыкәкәа иҟанаҵо, аусура аҭакар дахьеибанаркуаз, лыблақәа зынӡаск амца рхыҳәҳәыло ачаирҭа дхын. Аиашаз, даараӡагь убла ҵрымзар аффаҳәа еивасуа еицлабуаз уи лнапқәа улаԥш рыхьӡомызт».
Арҭ аҩада иаагаз аҿырԥштәқәа иаҳдырбоит Платон Бебиа иааирԥшуа аԥсҭазаараҿ асахьаркыратә мыругақәа рхархәараҿ аҟыбаҩ шимоу, насгьы иаԥхьаҟа иҵегьы алшарақәа шизыԥшу аҟара. Ус шакәу дырҵабыргит уи иахьанӡа иаԥиҵахьоу ипрозатә ҩымҭақәа иргәылҷҷаауа иаку аметафоратә система иаҵанакуа аепитетқәа, асимволикақәа, еиҭарсны иҳәоу ахшыҩзцара уҳәа убас иҵегьы.
Аҵыхәтәан исҳәоит Нарҭ мамзаргьы автор-ажәабжьҳәаҩы илирикатә хьаҵрақәа ихәыҷра иадҳәалоу игәалашәарақәа, еиҳарак ашкол ԥсҭазаара иаҵанакуа, аҩымҭа алирикатә-цәа аҟәнырҵоит. Уи аԥхьаҩ еиҳагьы изааигәанатәуеит, уимоу, ихаҭа ихигахьоу акы акәушәа ицәа-ижьы ианыруеит.
1968 шықәсазы Платон Бебиа (усҟан апрозаик қәыԥш иаҳасабала аԥхьаҩцәа дырдырхьан) иаԥиҵаз аҩымҭа «Аҟыгәбжьы» ианҭыҵҵәҟьа, ажурнал «Алашара» адаҟьақәа рҿы ианылаз, саԥхьеит, исгәаԥхеит уаҳа аҭахымкәа, избан акәзар, уи иқәнаргылон жәынгьы-ҿангьы иактуалтәыз атема – аԥсабара аԥшӡареи уи иахӡыӡааны ахьчареи, нас урҭ афеноменқәеи ауаҩы ҩнуҵҟала дышрымадоу, доуҳала ишигәыцхәу, уҳәа иреиԥшқәоу апроблемақәа. Аха уажәы ҩынҩеижәиԥшьба шықәса зхыҵуа ажәабжь ҩаԥхьа изыҩуа смонографиазы санаԥхьа усҟан аасҭагьы исгәаԥхеит, исгәаԥхеит мацара акәӡам, гәыла, ԥсыла еиҳагьы исзааигәахеит, исанаҳәаз рацәахеит, избан акәзар, акы, ажәабжь сахьаркырала игәылыршәаны иҟаҵоуп, изаҟаразаалак ҳәажәцәак ахамлеит иниаӡааны ицаз, аха иара злиааз аамҭа џьбара аԥырхагахаратә еиԥш. Ҩбагьы, сгәанала, зегьы ирыцку: ауаҩы дахьиз, дахьааӡаз адгьыл (уажәы аҵарауаа лассы-лассы рхы иадырхәо «иԥсадгьыл хәыҷы» ҳәа изышьҭоу) идоуҳатәи идгьылтәи ԥсҭазаареи рҿы иааныркыло аҭыԥ заҟа амагиатә мчы амоу, уи ада иԥсы ҩыҭшәаанӡа дышхәарҭам. Аха, еиҭасҳәоит, Платон Бебиа иажәабжь ҿыц санаԥхьа еиҳагьы исгәазырԥхаз, доуҳала исзааигәазтәыз убри ауп: иахьатәи еилашәа-еилыҵуа аамҭа уадаҩ, насгьы аҩымҭа злиааз ианааз адунеи зырхыџхыџуаз Асовет Еидгыла шыҟамгьы, уаҟа автор ицәыригаз апроблемақәа иахьа даҽаамҭаны еиԥшымкәа еиҳагьы иҵарны, урывсыр рымуа аҟынӡа аԥсҭазаара ахаҭа иқәнаргылоит. Ус анакәха, Платон Бебиа иҩымҭа «Аҟыгәбжьы» игәымбылџьбараз аамҭеикәшара аҿаԥхьа аԥышәара акит.
Уажәы, аԥхьаҩ гәыраз, аҩада иҟаҳҵаз автортә хьаҵра азырханы, ҭынч ҳнагәылаԥшып аҩымҭа «Аҟыгәбжь». Усҟан иаабоит еиҭарсшәа иуҳәозар, агәы злеисуа анарха азҭаз ахаҿсахьақәа зусҭцәоу, рыԥсҭазаараҿы хықәкыс ирымоу, изыргәаҭеиуа.
Ажәабжь иалоуп абас еиԥш иҟоу ауаа: Иаҳиа Абзарба, автор-ажәабжьҳәаҩ. Абарҭ ауаа роуп аҩымҭа афырхацәа хадақәа, даҽакала
иуҳәозар, уаҟа иааҟалоу ахҭысқәа зыдҳәалоу, мамзаргьы алыреиԥш изхагьежьуа. Ҳәарас иаҭахузеи, егьырҭ аперсонажқәагьы (Махә, Иаҳиа иԥҳа Ҳаҭџьа, ачаи капанҩы Хьахьа (ихьӡыҵәҟьа Қьаазым, ауп, аха ӡынгьы-ԥхынгьы игәы ҭырхьахьа дахьдәықәыз азы хьыӡ ҷыдас Хьахьа ҳәа иарҳәон), аӡӷаб хәыҷы Атата) аҩымҭа сиужетла аиҿкаареи, нас ажәабжь аидеиа арӷәӷәареи рҿы аҩада зыӡбахә сҳәаз аперсонажқәа рроль зынӡагьы имаҷӡам, иҳарҳәо рацәоуп.
Сара сгәанала, ажәабжь асиужет аиҿкаашьагьы хшыҩзышьҭра азууртә иҟоуп, абжьааԥнытәи иаабац жәабжьеиҭаҳәара – астиль асистемала ишеиҿартәугьы зҿлымҳара ззуша аҿыц стиль амоуп, даҽакала иуҳәозар аҩымҭаҿы иҟало ахҭысқәа аԥхьаҩ дрыдрыԥхьало поетикатә хархәагақәа рыҵубаауеит, еиҳаракгьы автор-ажәабжьҳәаҩи афырхаҵа хадеи раԥхьатәи реибадырреи, настәи реизыҟазаашьа ирыбзоураны. Абраҟагьы ауп автор қәыԥш иҟазарагьы ахьааԥшуа.
Ишаабо еиԥш, «Аҟыгәбжьы» аҟны ицо ахҭысқәа, еиҳарак Иаҳиа Абзарба идҳәаланы ицәырҵуа, иԥсҭазаара аазырԥшуа адаҟьақәа, досу аныҟалаз амшқәа, аҵыхқәа рышьҭра иҭаршәны ицом, акы аԥхьа игылоуп, егьи ашьҭахь, ажәакала, автор урҭ рсахьа ҭихуеит инеивга-ааивганы, аԥхьаҩ иҟалаз аҵыхәахь ииаганы, аҵыхәтәан иҟалаз аԥхьаҟа иааганы иаҳирбоит. Ус аҟаҵара аҩымҭа ахаҭабзиара иаԥырхагам, уимоу, еиҳагьы иарлахҿыхуеит, аинтересс унаркуеит, амала, иманшәаланы асиужет иақәшәо ахҭысқәа узеиҿартәыр. Араҟа, жәаҳәарада, автор ихы иаирхәоит ифырхаҵа хада ихҭынхьаахьоу, ихигахьоу аԥсҭазааратә даҟьақәа ргәаларшәара, реихыршәшәара аметод. Ари, ишдыру еиԥш, ҳлитератураҿгьы иҿыцӡам, ҳашәҟәыҩҩцәа ҟазацәа аӡәырҩы рхы иадырхәоит. Аха, досу ирымоуп, ишырҳәо еиԥш, излеиҩудырааша рхатә рҿиаратә ҷыдарақәа. Платон Бебиа итәы ҳҳәозар, ус шакәу арҵабыргуеит ҳзыхцәажәо иажәабжьгьы.
«Аҟыгәбжьы» афырхаҵа хада Иаҳиа Абзырба ихатәроу хаҿсахьаны, мамзаргьы ажәабжь игәылҭәаау сахьаркыратә ԥҵамҭаны аҟалараҿы иаагәоуҭартә аҟынӡа илагала ду ыҟоуп автор-ажәабжьҳәаҩы. Иҵабыргыҵәҟьаны, ихаҭагьы длирик фырхаҵаны дагәылсуеит аҩымҭа. Насгьы уи зыԥсҭазаара ааирԥшуа ауаҩы даҳирбоит арентген шәахәа дыҭнахызшәа иҩнуҵҟатә дунеи амаӡақәа рҟынӡа днаӡаны.
Аҩымҭа «Аҟыгәбжьы» алагоит ажәабжьҳәаҩи Иаҳиа Абзарбеи автобус аҩныҵҟа реиқәшәарала. Аҩыџьагьы рыҩныҟақәа рахь иццакуеит. Уаанӡагьы (урҭ еиқәшәаанӡа) алирикатә фырхаҵа ихаҿсахьала автор иаҳирбо, ҳазлаирԥшуа иқыҭа асахьақәа, нас урҭ рзы игәҭахәыцрақәа (амҩахыҵырҭаҿы амашьына дазыԥшнаҵы), иааикәыршаны иҟоу
аԥсабара ссир шиныруа, ишиҭаху, уҳәа иҩнуҵҟатәи цәанырра иахылҵуа игәҭахәыцрақәа рыла уи бзиа даабартә ҳизҿлымҳахартә ҳҟарҵоит, нас даацәырҵуеит аурыс хылԥа змаабуа ҭаҳмадак. Уи ауаҩы дызусҭоу ашәҟәыҩҩгьы аилкаара шаҳҭаху дырны, дмыццакыкәа ихигахьоу иԥсҭазаара аарԥшуа иҿынаихоит, аха зегьы аӡхыҵреиԥш еижәҵаны акәымкәа, еишьҭаргыланы ҟәыҵәа-ҟәыҵәала ицәыргауа. Уи ахы икуеит Иаҳиа Абзарбеи автор-ажәабжьҳәаҩи автобус аҿы ианеиқәшәазтәи реицәажәарала. Ҳазыӡырҩып уажәы:
«– Уеҳ, уабаҟаз, с-баба? – сыџьшьаны, аха дсеигәырӷьаны ҿааиҭит уи. – Агантә саауеит!
– Аҩныҟа уцоит?!
– Ааи, аҩныҟа сцоит!
– Аиеи, с-баба! Уара нахьхьигьы иулшоит унхар, аахьхьигьы. Аха аус ахьыҟоу ароуп, с-баба ароуп.
– Ус акәгәышьоуп, изылшо изыҳәан!
– Смааижьҭеи иҵуазеи, снаӡандаз ҳәа сыҟоуп!
– Уажәыҵәҟьа, ҳамнеиуеи!
– Умбои ишыҟоу, ара даҽакуп зынӡа».
Арҭауаа уанӡагьы еибадыруан, аха уи макьана аԥхьаҩ издыруам, нас ауп ианааԥшуа. Ауаҩ бырг игәынамӡарақәа, «аус ахьыҟоу ароуп, с-баба, ароуп» ҳәа изырҳәо закәу еилкаахоит ихаҭашьатә ҟазшьақәеи ихи-иҵыхәеи инагӡаны аилкаа анҳаулакь ашьҭахь. Иҟалаз уи ауп: Иаҳиа Абзарба ԥсҭазаарас имаз ақыҭа ԥсҭазаара акәын. Уи далыхәданы аҟазаара капеи кылҵәак иаԥсаны иԥхьаӡомызт. Ус шакәу арҵабыргуеит ҩаԥхьа иқыҭахь ахынҳәра. Ақалақь ааныжьны данаауаз ауп автор-ажәабжьҳәаҩи иареи анеиқәшәа. Уи сзынаӡандаз ҳәа деиханы даауан, уимоу, апассаџьырцәа згоз автобус лассы-лассы иахьаагылоз изыхгомызт, убри аҟара дахыццакуан аҩныҟа анеира, «иԥсадгьыл хәыҷы» ахь ахынҳәра, абара.
Платон Бебиа иажәабжь афырхаҵа хада Иаҳиа Абзарба ихсаала зықәҭихуаз, дхәыҷаахыс ибзианы иидыруаз прототипк димамкәа ҟаломызт, избан акәзар, убас ииашаны, насгьы ирԥсҭазааратәны иаарԥшуп уи ихаҿсахьа. Иаҳиа Абзарба алирикатә фырхаҵа ихаҭа дибаанӡагьы даныхәҷыз абнауаҩы ҳәа иӡбахә иаҳахьан. Уи зыхҟьаз убри ауп ақыҭа хәыҷқәа зны-зынла ранацәа рҳәатәы анхарымҵалак (заа идырианы ианмыцәоз, игәааны рыхәқәа анырымфоз) ицәдыршәон абнауаҩы даауеит шәифоит, мамзаргьы шәиаҳҭоит ҳәа. Абрантә иаауан урҭ аҩ-хацәак реибадырра. Аха усҟан ҳлирикатә фырхаҵа, мамзаргьы автор дхәыҷын, ус акәыҵәҟьаз џьишьон. Аха уи раԥхьаӡа акәны аӡлагараҿы даниба дидырит абри ауаҩ иссирыз акы дшалаҟаз, дшыбнауаҩымыз. «Абас, абри
аҽны инаркны, абнауаҩы анырҳәалак, сыбла даахгылон, ҳаныхәыҷқәаз шәифоит ҳәа ҳзыцәдыршәоз абнауаҩы иакәымкәа, абнаҿ инхоз, абна зааӡоз, абна аҟазшьа ҷыда бзиақәа злаҽны зыԥсы иззалымхуа излаз абнауаҩы», – иҩуеит автор-ажәабжьҳәаҩы.
Убри нахыс урҭ реибадырра амшын аҿы аума, ма даҽаџьара аума аҽарҭбаауа, аҵак ҿыц аманы аҿананахеит. Данхәыҷыз дзыцәдыршәоз абнауаҩы ихаҭыԥан иҿаԥхьа даацәырҵит иҟәыӷаз, аԥсабара азакәанқәа ибзиан еилызкаауаз, амаҵгьы зуаз иҵарадаз афилософ иашаҵәҟьа. Ааи, сажәа саԥыҩланы исҳәоит ажәабжь афырхаҵа Иаҳиа Абзарба иаҳхысыз 20-тәи ашәышықәса 70-тәи ашықәсқәа раан ашәҟәыҩҩы усҟангьы иаҭахны зсахьа ҭихыз иахьатәи ҳаԥсҭазаараҿы атехникатә прогресс ҳдоуҳатә культураҿ узыцәшәаша аиҭакрақәа ду аныҟанаҵо, шаҭара аназымдырӡо аамҭазы, иаҳагьы даҭахны дыҟоуп. «Абнауаҩы» ҳәа изҿыз абырг ифилософиатә харанаԥшра иаҵубаауан аԥсабарада ауаҩы дышхәарҭам, уи иамоу амаӡақәа, иахьагьы иҭҵаам арымӡаа шыҟоу, насгьы ихадароу иара аԥсабара ахаҭа ӷәӷәала аиҷаҳара, ахӡыӡаара шырҭаху, закәанеуршәала ишоу агормониа шеилагатәым, зегьы реиҳагьы ихымԥадатәины ишиԥхьаӡоз еиҵагылоз аҿар аԥсабара абзиабара дыркра. Ишдыру еиԥш уи ахьыҟам аԥсҭазаара зыҿиом, аԥсабарагьы зыӷьацом.
Абас иҟоу ахшыҩзцарақәа маҷымкәа иуҵарҳәоит Иаҳиа Абзарба дызнысыз иԥсҭазаара адаҟьақәа еихуршәшәо уҿынаухар. Аха урҭқәа зегьы араҟа ҳрылаларым, усҟан хара ҳаргоит, мацара иаагап ҿырԥштәқәак – аԥсабареи (ахыцқәа ирҭакны иазгәасҭоит аԥсабара анысҳәо араҟа афаунагьы афлорагьы ецырзеиԥшны ирыҵанакуеит) ауаҩи реизыҟазаашьа дшахәаԥшуаз, гәылагьы ԥсылагьы ишиныруаз. Абар ус шакәу зҳәо сахьак: «Ашацкыраз, адунеи зегь раԥхьаӡа изырҿыхо аԥсабара ашәаҳәаҩцәа драцлабны дгылауан Иаҳиа. Иеигәышә аашьҭыхны иҿынеихон, дцон абаҳча дыҵаланы, изхара изымбаӡоз ишәырҵлақәа лаԥшы хаала ишьышьуа, иахатәи аҵых иалыршаны шаҟа рдацқәа ԥашәдыркыз гәеиҭошәа, илаԥш ашьапы иаларҟаца дахәаԥшуан, агәыцә шаҟа иаланы амахәҭақәа ҭәӷәырԥсаз ибарц иҭахызшәа, акакала зегьы блала еиԥхьишьшьаауан, ажәҩан ҵамҵамра шаҟа иазааигәахарц аҿакшаз гәеиҭозшәа, акьышәкьышәра илаԥш изахгомызт…
Абас мацара акакала зегьы дырхысуан. Усҟан уи иблақәа ччон, ихыиҿы ихалашон, иласӡа иԥсы еивигон. Адоумыжьха диҩызан дрылагылан». Аха ус акәымкәа: «Уи уаха дшышьҭоу қәыршаҩ ӷәӷәак аҿаанахар, ма ԥшацәгьак асыр аҭҳарцәҳәа дааԥшны, ашырҳәа ииарҭа даақәтәон, илымҳақәа кыдҵаны дӡырҩуан, аԥша иаргәаҭеиуаз амахәқәа рышьҭабжь дазыӡырҩуан, бӷарҵахьы уи иақәԥоз, аха зымч зылӡааны уаҳа
ззымчҳакәа аҟәақсақҳәа наҟ-ааҟ зхы еинызҟьоз аҵлақәа рыӷьаҵәыӷьаҵәбжьы дазыӡырҩуан, «шәыҽшәрыӷәӷәа абааԥсы, шәыҽшәрыӷәӷәа» ҳәа игәеисыбжь иалыҩны иаҳауан».
Ианшалак уи хәыц-хәыц еимидон, илаԥш абырҵкал икылхуа. Насгьы ишиҳәо еиԥш, «арҟәара хәыҷқәеи акрызхыҵуаны аамҭа еиманаԥсаз ажреи алоумҵозар, абнауаҩы ибаҳчеи абнеи еиҩызшоз ҳәа акгьы ыҟамызт» рхи-рҵыхәеи еиларсны иузеиҟәымҭхо.
Араҟа иаабоит аҩымҭа афырхаҵа хада инапала ииааӡаз абаҳчара заҟа деигәырӷьоз, амышцәгьақәа раан заҟагьы дахӡыӡаауаз. Аха ари ауаҩ инапала ииааӡаз абаҳча мацара акәӡам дзыхӡыӡаауаз, дзеиҷаҳауаз уи иара ԥсҭазаарас имаз абнадугьы деиҷаҳауан, дахӡыӡаауан.
Абар Иаҳиа Абзарба иибаз, дзеиҷаҳауаз еснагь дызхылаԥшуаз абна зеиԥшраз: «Ҳнеиуеит абна тоура ду ҳаҵашьшь. Ашә ҟьантаз дуқәа рымахәқәа еилҳәаны ажәҩан ӡыжь ҵауыла рхы наҵакуа иаҵагылоуп, урҭ ирымаркуеит адгьыл амч алызхуа ҳара ҳауп рҳәошәа аџь шьаҭажә дуқәа, рнапқәа еикәыршаны, ахьацақәа рыхәда ҵҟәашаа, ахьыҵлақәа аԥҳәызба леиԥш рцәа иҭаҟаца, игәаԥшь мацараха арашқәа ԥхашь-ԥхаҵо, иҵәрышкәа-ҵәрышкәаӡа, икахәхәа-кахәхәа…».
Иаҳиа Абзарба игәыла Махә ауардын злихша аҵла алыԥшааны ианиирбоз, ианииҭоз аҭыԥ ҳаԥхьап: уаҟа иаҳәоит уи «абнауаҩи» абнеи ишеизыҟаз, заҟа гәыла-ԥсыла еиларсыз:
«… – Уара ауардын азоуп ари зуҭаху? – Ааи, ауардын азы!
– Ачарҭ азы?
– Ааи, ачарҭ азы!
– Ари, чарҭк амаҭәахә ауп иалоу.
– Аиеи, саргьы уаҳа сҭахӡам!
– Уара иуҭахым, аха… идухар аҟара ҩба алымҵӡои!
– Иалымҵыкәан, аха…
– Ари умбои, азҳашьа бзиоуп, наҟ-наҟ азы иссирхоит… шәаалеи арахь, сара исымоуп ишәхьоу аҵла – уи х-чарҭк рымаҭәахә алоуп, иааухыр џьабаада мариала уалҵуеит, насгьы уара иуҭаххоит уи… – уаҳа мҳәаӡакәа Иаҳиа днаҳԥызан иҿынеихеит. Саб дзызнеиуаз иҵла ашҟа игәы шхьаауаз дааԥырҵны, Иаҳиа днаишьҭалеит, иулшози: амшә иакыз дад иҳәеит. Уи иаҳирбаз аҵла саб днакәша-аакәшан иангәеиҭа, игәырӷьара ҳәаак амоуа, ихылԥагьы аҵыс нҭаҳәит. Иаҳиагьы излеиӷьишьара издарамызт.
– Амала, абанҭ аҵлақәа ԥхасҭанамтәыртә, абасшәа икаҳартә иҵуҩаароуп ҳәа ишԥиҟаша саб ирбо дидгылан уи, аҵла аакаҳаанӡа ацарагьы игәы иҭаӡамкәа. Саб аҳаҳаиҳәа аҵла ашьапы аԥҟара дахьынӡаҿыз.
Иаҳиа изымчҳакәа уажәы-уажәы, уаҳа иацымкәа иагымкәа аҭынчра ааилаго иналаиҵон: «Абна аҟыгәбжьы ацәымӷуп! Абна аҟыгәбжьы ацәымӷуп!»
Хыхь иаагаз ацитата амацарагьы иаҳәоит уи заҟа ашәаԥыџьаԥ – абна иҭахыз, игәы азыбылуаз, ишрыцҳаишьоз, зыԥсы ҭоу акы еиԥш абна дшахәаԥшуаз. Уи акәӡами ишьақәдырӷәӷәо лассы-лассы (Махә ауардын ачарҭ злыҵшаз аҵла ԥиҟонаҵы) ииҳәаз ажәақәагьы, «Абна аҟыгәбжьы ацәымӷуп!» ҳәа. Абна хызшьаауа аҟыгәбжьы бзанҵык иаҳаӡом. Уи заҳауа изааӡауа, изыхьчауа, аԥсабара агәеисыбжь зныруа роуп.
Иаҳгәалаҳаршәап ҭоурыхтә факткгьы. Иахьа адунеиаҿ (Африка) ацәҳәырақәа зегьы иреиҳау Сахара анкьаӡа зны иссирыз бнараны, ишәаԥыџьаԥны иҟан. Аха абна аҟыгәыбжь змаҳауаз ауаа ԥсымҭәқәа ирыхҟьаны ицәҳәырахеит, исакарахеит. Аԥсуаа аханатә ирдыруан абна ауаҩы иԥсҭазаараҿы ҵакыс иамаз, еснагь ахьчара зҭахыз акы шакәыз. Ажәаԥҟагьы баша иауаԥырҵах: абнахь ицоз (амаҭәахә, амҿы рзы) аиха ацәиҵәахуан ҳәа, аҿы цырцыруа дылаломызт. Иаҳиа Абзарба иҩызцәа ракәын ус еиԥш иҟаз ажәаԥҟагьы аԥызҵаз. Аха рыцҳарас иҟалаз ашәҟәыҩҩы ифырхаҵа Иаҳиа Абзарба иҩызцәа абна азгәыкцәа (акоммунистцәа раҳра аан «друг леса» ҳәа изышьҭаз) иахьа ХХI-тәи ашәышықәса ашықәсқәа аҵфаауа ҳанҭагылоу аамҭазы еиҳа-еиҳа имаҷхоит. Аамҭала иҟаз, аибашьра иаҳзаанагаз аекономикатә блокада уҳәару, амал рҳаразы иҵаагаз аҭҳашреи аԥсымҭәреи уҳәару акыр шықәса рыцҳашьарада Аԥсны абна хаҳшьааит (Уажәгьы ҳаҟәыҵны ҳауҟаху. Ашьцылара цәаҩа бааԥсыми!) Ари Аԥсны аԥшӡареи, абеиареи, аҳауа зҩыдареи лахьынҵала иамоу амкәкәаара, ацәырӡра ауп иаанаго. Убранӡа ҳаҿкны ҳҟалеит, анаџьалбеит Иаҳиа иҩызцәа зынӡа ианыҵма, мамзаргьы мчы рымаӡамкәа ихьаҵма ҳәа агәаанагара уаҩы иоуа иҟалеит аҭагылазаашьа.
Абриаҟара зхысҳәаауа, Иаҳиа Абзарба ихаҿсахьа ауп. Ирацәоуп уи иҿуҵааша, узлаиҿыԥшыша, еиҳаракгьы аԥсабара уаҩы дазааигәаны аилкаараҿы, бзиа ибартә, деиҷаҳартә, иааӡартә еиԥш. Арҵага шәҟәы (7 акласс ахрестоматиа) баша ианырымҵаӡеит, аҿар рааӡараҿы иранаҳәо рацәоуп, иааҳакәыршаны иҟоу аԥсабара шыхьчатәу днарбоит.
Автор ифырхаҵа даҳирбоит абна ааӡара анаҩсангьы дрызҟазан, аԥҵәара, аҭԥара, иҟаиҵон ачымазаҩ дызхәышәтәуаз ахәшәқәа. Абар автор уи атәы шиҳәо: «Аԥсабара ашҟа абзиабара имаз акәхап илазҵаз, ҳақьымк дааиацлабуама уҳәартә ачымазцәа ихәышәтәуан, аҳақьымцәа ирышьҭамлаӡакәа иара ишҟа инеиуазгьы шаҟаҩыдаз. Уи аҳаскьын ссирс иааҟаз зегьы иԥшаауан: акы ахаҭа ааигаларын, акы адац ыҵихларын,
ихьыруа чуан инҭаҵаны ижәуан, еиҵаирԥхьон, шаҟаҩгьы рчымазара иалиргахьадаз!»
Афырхаҵа иҟазшьарбагақәа автор иааирԥшуа иҵегьы ыҟоуп. Убарҭ иреиуоуп: абрагь Иаҳиа Абзарба «уаҩ дырын, избанзар, аԥсабара амаанақәа аҵиххьан: дагьымҩашьо, ибзиангьы идыруан амш аныцәгьахо, ианыбзиахо, аарҩара аныҟало, ианӡысаамҭахо. Ашықәс ҿыц ҷыдлан акы инаркны (жәытә ԥхьаӡарала, ҳәарада!) акакала жәаҩа мшы гәцаракны, шьыбжьаанӡа ишыҟоу, ашьыбжьышьҭахь изеиԥшрахо рылкаа ҟаҵаны, амзақәа ирызшаны, ирыдкыланы, изеиԥшрахаша заа иуеиҳәон, шамаха, ианақәымшәозгьы ыҟамызт; амза зеиԥшрахоз идыруан амзаҿа ацәырҵшьала, амш зеиԥшрахоз – аӡы абжьала, абгахәыҷқәа руушьала, асаба зықәтата амҩа ианыԥсалоу ахәацқәа рыла, аҳәазақәа рыла».
Абар уи ихаҭара хазырҭәаауаз, иҳаразкуаз даҽа ҟазшьакгьы: «Цәгьак, бзиак аҿы Иаҳиа, аҽҳәа дныҽҳәатәаны ацәажәара даналагалак, акәац зкызгьы иара иахь рлымҳа кыдын, абысҭа зуазгьы… Пату иқәын, бзиа дырбон зегьы.
Ус анакәха, ажәабжьҳәараҿгьы дҟазан, иман ауаа ззыӡырҩыша аҳәатәы, идыруан аҳәашьагьы, насгьы иахьҳәатәыз.
Абарҭ реиԥш иҟоу аҟазшьа ссирқәа, жәаҳәарада, ашәҟәыҩҩы ифырхаҵа аԥхьаҩ бзиа динарбоит, абзиабара мацара акәымкәа, ихыҭҳәаам аԥсҭазаараҿы иҟаҵәҟьаз иреалтәу аӡәы шиакәу агәра инаргоит. Насгьы рхыԥхьаӡара иага имаҷхахьазаргьы, насыԥны, иаҳхысыз 20-тәи ашәышықәса аҩбатәи азыбжазы акәым, иара иахьагьы аамҭеикәшара аӡыблара хаҳәырҵәиа ишжәылоугьы, иҟоуп Иаҳиа Абзарба «жьрацәарала», харанаԥшрала ишьашәалоу абыргцәа. Урҭ ражәа, рԥышәа, рдырра, доуҳала рбеиара изызҳауа аҿар рыҩнуҵҟа анырра бзиа ҟанамҵар ауам, насгьы ауаҩи аԥсабареи реизыҟазаашьақәа ҳәаақәырҵоит, аԥсуара иаҵанакуа атрибутқәа зегьы ахы рыланархәуеит, аԥсҭазаара ахаҭа иаҭахы, иаҭахым иахылҵуа ацәгьа абзиагьы еилазмыркьакьоу, еиҟәызҭхауа аҳәаа рыбжьанаҵоит. Уи изаҟаразаалакгьы иаанагом ашәҟәыҩҩы бзиа дбаны, дыҭҵааны зсахьа ҭихыз ифырхаҵа хада Иаҳиа Абзарба аԥсҭазаараҿы инаигӡо амиссиа, ус узазҳәар ауазар, имариоуп ҳәа, мамзаргьы ԥынгылак рымаӡамкәа иара иҟаларц, иҟазарц ииҭаху икәша-мыкәша дызлоу ауаа иҿы ишааҭшәаз зегьы анагӡара иазыхиоуп ҳәа. Мап, ус иҟам аусқәа. Уи дыззеилымкаауагьы рацәаҩуп, уамашәа дызбоугьы ыҟоуп. Машәыршақә акәӡам «абнауаҩы» ҳәа зихьӡырҵаз. Ҵабыргуп, уи аирониа аҵаҵашәа ирҳәозаргьы, аӡәырҩы дахьырзеилымкаауаз иахҟьон. Иаҳиа Абзарба иҭахын, иԥсҭазаара зегьы ззикыз аидеиа – ауаҩы аԥсабара дазааигәаны аҟазаара, уи ада дышхәарҭам, ишыхьчатәу, нас иара адунеи ршаз аахыс
иамоу ахатә закәанқәа ибзианы адырра, урҭ аԥсҭазаараҿы рықәныҟәара, рзыӡырҩра. Ари иара изы аксиомак иаҩызан. Уимоу, аԥсадгьыл ахаҭагьы абраҟа ауп иахьалагоу.
Платон Бебиа иҩымҭа «Аҟыгәбжьы» афырхаҵа хада Иаҳиа Абзарба типологиала изааигәо, ижьрацәароу афырхацәа асахьаркыратә литературақәа рҿы иуԥылоит, еиҳарак иаҳхысыз ХХ ашәышықәсқәа аҩбатәи азыбжа нахыс. Урҭ ауаа ҳаԥсҭазаара ахаҭа ицәырнагеит, ашәҟәыҩҩцәа азхьамԥшыр амуа иҟалеит, избанзар, мҽхак ҭбаала аҿиара иаҿу анаука-техникатә прогресс ауаҩы идоуҳатә культура еиларҵәҩы иҿанаҳәо аҟынӡа днанагар ауеит, аԥсабарагьы ишеиҷаҳатәу хырҩа азимур илшоит, дцәамԥахоит, иара ихшыҩ «иахшаз» ароботқәа дрышьашәалахоит. Аԥсадгьыли, Ауаҩи, Адгьыли, Аԥсабареи ртема ишдыру еиԥш, даҽа аамҭанык еиԥшымкәа асовет шәҟәыҩҩцәа (ХХ ашәышықәса 50-тәи ашықәсқәа раахыс), ҷыдала ари атема иазхьаԥшыз иреиуоуп Ф. Абрамов, П. Проскурин, В. Распутин, Ч. Аитматов, И. Бондарев уҳәа аӡәырҩы. Урҭ еицҿакны, акоммунисттә идеологиатә ззыразымыз шыҟазгьы, рырҿиамҭа хадақәа рҿы ҭҵаарак аҳасабала иқәдыргылон ари апроблема, избан акәзар, ирбон анаукатә-техникатә прогресс иҟанаҵаз аартрақәеи аиҭакрақәеи шымҩаԥысуаз, ишцоз, урҭ иааргоуи иҳамырхуеи ртәы, насгьы ауаа дара-дара реизыҟазаашьақәа, рԥсихологиа аҽшаԥсахуа, ишьҭырхуа ацәаҩа бааԥсқәа – агәымбылџьбарара уҳәа убас иҵегьы.
Ари, жәаҳәарада, ишәарҭоу цәырҵроуп. Убри азоуп аԥсадгьыли, абызшәеи, аԥсабареи ауаҩи наҟ-ааҟ реицынхашьа, реизыҟазаашьа атема наукатәны ҷыдала асахьаркыратә литератураҿы изықәгылаз Адунеитә цивилизациа есааира аҿиара иаҿу анаукатә-техникатә прогресс ада ишхәарҭамгьы ауаҩы идоуҳатә культураҿы иҵоурам анырра бааԥсы – агәымбылџьбарара цәаҩак еиԥш, илазҵо акы акәны иааԥшижьҭеи кыр ҵуеит.
Аԥсуа литератураҿы, лымкаала апрозаҿы абри азҵаара, сгәанала, зегь раԥхьаӡа иҿыцны ицәыригеит, сахьаркыратә ажәала ибжьы ақәиргеит Аԥсны жәлар рпоет Баграт Шьынқәба еицырдыруа иповест «Чанҭа дааит» ала. Нас ицәырҵит баҩхатәрала иаԥҵоу Алықьса Гогәуа иповест «Аӡы агьама», Шьалодиа Аџьынџьал иповест «Алахьынҵа», Витали Амаршьан иповест «Мрагыларахь зҿы хоу акәаскьа», уажәы ҳзыхцәажәо ажәабжь «Аҟыгәбжьы».
Машәыршақә акәӡам арҭ аҩымҭақәа аԥхьаҩцәа гәахәарыла изрыдыркылаз, избанзар, араҟа ишьҭыхуп, милаҭк амацара иганы акәымкәа ажәларқәа рҭоурыхтә ԥсҭазаараҿы акырӡа зҵазкуа ипроблематәу азҵаарақәа.
Ақыҭа ԥсҭазаара, аԥсабара еснагь ирҿыхалатәуп, бзиа ибалатәуп, избанзар, кырӡа аҵанакуеит ауаҩы (анхаҩы) ишьагәыҭ ахьыҟоу. Машәыршақә акәӡам аурыс шәҟәыҩҩы ду Валентин Распутин ажурнал  акорреспондент Едуард Максимовски изҵаараз «Иарбан шәара Сибра шәнызкылауа?» аҿы абас аҭак зииҭауа: «Сибра сыҟазаара аанызкыло – сыԥсадгьыл ахь исымоу абзиабара ауп, еиҭа сааныркылоит исызгәакьоу анышәынҭрақәа».
Арҭ ажәақәа рыхшыҩҵак хара ицоит, аԥсҭазаара афилософиахь ухьадырԥшуеит узҭагылоуи иааиуа аамҭеи иҿырԥшуа, ихадароу ауаатәыҩса рҭоурыхтә лахьынҵазы шьарда зҵазкуа агәҭахәыцрақәа узцәырнагоит.
Нацәақәкыла Иаҳиа Абзарба итәы ҳҳәозар аҩымҭақәа ртематикеи излиааз аамҭеи ирыбзоураны типологиала ишеигәыцхәугьы, Чанҭа Чыргбеи Иасон Бзанбеи излеиԥшқәам рацәоуп, досу ирыҭоуп излеиҩудырааша рхатә ҷыдарақәа. Иаҳҳәап, рхаҭашьатә ҟазшьақәа роума, ҭеиҭыԥшла аума, ԥсҭазааратә лахьынҵала аума, уҳәа убас иҵегьы. Зегьы раԥхьаӡа урҭ аԥсҭазаараҿ иҟаз, ашьҭахь илитературатә фырхацәаны асахьаркыратә ҩымҭа ианылаз, ицәырҵыз, еидызкылауа, еизааигәазтәуа афакторқәа ируакуп рыжәлар рҭоурыхтә лахьынҵазы рхәыцрақәа, ргәазыҳәарақәа, ауаҩы идгьылтә ԥсҭазаара анаҩсангьы наӡаӡатәи иҟазаара зыдҳәалахауа изқәа аҭыԥ азҵаарақәа. Чанҭа Чыргбеи Иасон Бзанбеи ирызкны сара сгәаанагарақәа сҳәахьеит сышәҟәқәа «Ахәышҭаареи азқәаҭыԥи» (Аҟәа, 1983 ш.), «Аԥсҭазаара ашьҭақәа» (Аҟәа, 1981 ш.) рҿы. Уажәы сышьҭрақәлом, мацара исгәаласыршәеит дара афырхацәа еидызкылоу, излеигәыцхәу схаҿы иааганы.
Ҳәарас иаҭахузеи, аҩада зыӡбахә сҳәаз афырхацәа Иаҳиа Абзарба дызлареиԥшым аҷыдарақәа иреиуоуп, уи инхара, инҵыра, иашҭа-игәара амацара акәымкәа, иааикәыршаны иҟоу зегьы изгәакьаны, ихатәны, иара имч, илша аҭахны иԥхьаӡоу ауп дшахӡыӡаауа ҵла шьапыкгьы залымдыррала, тәамбарала аԥсабара иаԥхар иҭахым. Иҭахуп иџарџаруа аҩызцәа ирылагыланы иазҳаларц, аԥсҭазаара амазарц. Абар Иаҳиа Бзанба аԥсабара дшазыҟоу аазырԥшуа деталькгьы: «Аҵла дахьамҵагылаз дшьапҵыркьакьаны, инапқәа роуны иалҩааз амахә хаххалақәа алихуан, нас, иаԥсуа ҳәызба аҭра иааҭихын, иалаԥыҵәцәаз амахәқәа ралахыҵәҵәара далагеит. Ҟәартәрацыԥхьаӡа илаԥш ҵары рылаирҟацоит уи, изгәамҭакәа аԥсаҵла џьара «бааԥсык» алахар ҳәа дшәон».
Еиҭах ҿырԥштәык: «Иаҳиа наџьнатә абна агәҭа даунхахуаз. Уи Қьаҭуан урны Аԥшӡара ахы ахьакуа ахәы уахьыҩхашәало, адәҳәыԥшқәа
унрықәсны ушнеиуа унаидгылон. Аха Иаҳиа аԥсабараз зыԥсы цәгьаз уаҩын, икәша-мыкәша ус мышгаҩык днылаххны лҿыск ахы хиҵәаргьы иуамызт, мышмыжда дҭаиргылон».
Уи анаҩсангьы аԥҵәарақәеи аҭԥарақәеи дрызҟазан, еиуеиԥшым аҳаскьынқәеи аҵиаақәеи рыла ачымазара ихәышәтәуан. Ижәлар зқьышықәсала иааргауа аҿаԥыцтә ҳәамҭақәа идыруан, икәша-мыкәша иҟаз ауаагьы абзиабара диркуан.
Автор ишиҳәо еиԥш: жьи-напхи узеиҟәыҭхараҳа иузеиҟәымхуа, дала-шьала еиласаны, еилаҵәаӡаны иҟан Иаҳиа Абзарбеи аԥсабареи. Убри азын акәхарын уи абна иааӡаз, абна зааӡаз, абна ада ԥсҭазаара змамыз аԥсабара меигӡарахда агәызҩыдара инаҭан дзыҟаз. Уи ахыхьгьы, иҭеиҭыԥшгьы акы узавымбо, аныха чаԥеиԥш дгылан дуҿаччо. Уи иӷәӷәамҭазтәи иԥшра-исахьа дарбан хаҵаз иамеилаҳарыз!
«Иаҳиа Абзарба иҷкәынра бзиаӡаны ихигеит: иҽи икәадыри еиқәын, Егри Бзыԥи зегьы дырдыруан, зегьынџьара ауацәа бзиақәагь рҳаны иман. Ашәарыцара бзиа излеибоз ала егьарааны унеиргьы иабџьар еиқәхаԥс ухы-уҿы анубаало, ицырцыруа шьахәала ирыцқьаны, ашәарыцара иазгәышьуа, аҭӡырбӷараҿы икнаҳан. Уи бназара данцагьы, ҩыџьара-хыџьара аҭамҳа еиҿамыжькәа, шамаха дхынҳәуамызт. Иҽырхәмарра, ишәаҳәара, икәашара… Зыҷкәынраз абарҭқәа ихагалан ирымаз Иаҳиа акыр дахыԥаноуп ԥҳәыс дшааигазгьы. «Иныҟаиҵазеи, диԥҳазар ахәҭоуп иааигаз!» – зҳәозгьы рацәаҩын… Аха урҭ ихәыҷы аахыс бзиа еибабозшәа, рнапы еикәыршаны инхон…»
Аха аԥсцәаҳа имуит, иаалырҟьаны лыԥсҭазаара далҵит. Ари агәырҩа дууп Иаҳиа изын. Амала игәы зҟажоз ирҭынхаз рыԥҳа Ҳаҭџьа хәыҷы лакәын. Диааӡеит акы лыгмыжькәа, ақыҭа школгьы далиргеит, илаԥш дыҵшәар иҭахымызт, арахь ианхәыԥҳагьы дааицрыхон, Аҟәаҟа дылгарц. Аҵыхәтәан аҭагылазаашьақәа убас еиԥш иҟалеит, Аҟәаҟа дымцар амуа. Араҟа, ҳәарада, анлаҳәшьа ишылҭахыз иҟалеит.
Иаҳиа Абзарба дызлаҟаз абарҭқәа зегьы автор бла ҵарыла, насгьы агәыбылра рыҵаҵаны рсахьа ҭихит. Уи иԥсҭазаара нҵәоит ԥсҭазаарас имаз «иԥсадгьыл хәыҷы» аҟны. Иԥҳа ақалақь ахь дылгазаргьы, имуит, дзымаагылт, дхынҳәит иҩныҟа. Уаҟа инҵәоит идгьылтә ԥсҭазаара.
Сара сгәанала, Иаҳиа Абзарба идунеихәаԥшреи ақыҭа аԥсабареи дшырзыҟаз ала, даҽа мҩакы ыҟамызт иара изы. Уи рацәак дышзымнеиуаз, иҿҳәара ааины иҟәаҟәа ишкыдгылаз мҩашьо ибоит Аҟәантә автобус дҭатәаны Аԥшӡараҟа данцозтәи иԥсихологиатә ҭагылазаашьа, анеира заҟа дахыццакуаз, иибоз, дызлаԥшуаз аԥсабара заҟа илаԥш адхалоз,
даҽаџьара дыԥсыр ҳәа дшәозшәа акәын иҩныҟа дшыццакуаз, дшеихоз. Ажәакала, Иаҳиа Абзарба иԥсра аҩныҟа инеигеит.
Иҵабыргыҵәҟьаны, ас шанаҵас иҟаз ауаҩы даҽа тәымџьара (Аԥсны аҩнуҵҟа акәзаргьы) дыԥсыр дыгәнаҳахон.
Ажәабжь аҟны иҟоуп иҵегь хшыҩзцара ззуша ахаҿсахьақәа, иаҳҳәап: Махә, Ҳаҭџьа, ачаи капанҩы Хьахьа (Қьаазым) уҳәа еиҭа аепизодтә ҟазшьа змоу аперсонажқәа. Урҭ, жәаҳәарада, аҩымҭаҿ ицо асиужет хҭысқәа реиҿкаараҿы иацхраауеит, иҳәаақәырҵоит, насгьы ирымоуп имаҷӡаргьы досу егьырҭ аперсонажқәа изларылукааша рхаҭашьатә ҟазшьақәа. Ажәабжьеиҭаҳәаҩ итәы ҳҳәозар, уи, иҵабыргыҵәҟьаны, афырхаҵа хада дарӷьажәҩаны дивагылоуп, иҵегьы уазааигәаны иуҳәозар, уи иоуп Иаҳиа Абзарба ихҭысмҩа, ишырҳәо еиԥш, аӡы кылымкәо иҳаилзыркаауа, бзиа даабартә еиԥш исахьа ҭызхуа. Ари ауаҩ илаԥшҳәаа ҭбаауп, иаҵанакуа амҽхак крыҟоуп. Уи иҟаиҵо азгәаҭарақәеи, ихәыцрақәеи, илирикатә хьаҵрақәеи иааикәыршаны иҟоу аԥсҭазаареи, ифырхаҵеи ирхьысуа азҵаарақәа рҟны дубоит аҩымҭа ихадароу персонажк еиԥш агәҭа дгыланы, ииуа, ииҳәо ԥхылданы. Убри азоуп аԥхьаҩгьы уи ихаҿсахьа ихамышҭуа игәынкылараҿы изаанхаз. Насгьы, аԥхьаҩ ажәабжь автор ицәа ихибаауеит, уи аганахьалагьы дизааигәахоит, қыҭак ишалҵыз аҟара удыруеит. Ажәабжьеиҭаҳәаҩ ихаҭагьы дхәыдаӡам, дырҵаҩуп, инаԥш-ааԥш ыҟоуп, Иаҳиа Абзарба еиԥш, иқыҭа аԥшӡара бзиа ибоит, уаҟатәи аԥсҭазаара далахәуп… Еиҳарак уи ихаҿсахьа ахьааԥшуа Иаҳиеи иареи анеиқәшәалозтәи рдиалогқәеи, нас ихала даныҟоу изааиуа иҩнуҵҟатәи гәҭахәыцрақәеи рҿы ауп. Ари афырхаҵа ихаҭагьы, дхәыҷы аахыс иидыруа, ҳаҭыргьы зқәиҵо Иаҳиа Абзарба диеиҵамкәа бзиа ибоит аԥсабара, даргәытәуеит уи аԥшӡара, насгьы ишеиҷаҳатәу еиликаауеит, ауаа гәымбылқәа – аԥсабара закәу иаҵанакуа зхаҿы имнеиуа дрықәыӡбоит, рлакҭа иҭеиҳәоит. Араҟа уи Иаҳиа Абзарба кыр дизааигәоуп, уи аганахьала рдунеихәаԥшрақәа хҭак еицҭадыршәуеит. Абар аҩада исҳәаз ахшыҩҵак зырҵабыргуа аҿырԥштәы: «Сзымҵатәоу алҿыс хәыҷы шьаҭаӷьиаӡа, аԥшындагеиԥш ахы еиларгыланы азҳара иаҿуп. Аӡәы итәарҭоуп уи шәшьырас иканаршәуагьы ишәа-иза. Аха изыԥсоузеи уи иахьатәи аамҭазы, анапхәыҷқәа рхаханы, уҿыртлан, гәата-бӷаҭа ишуҭаху, насгьы иахьынӡауҭаху уԥсы шьа аҳәоушәа, игылоуп амра цара иара имҩахганы, ахьшәашәара уара иузаашьҭуа. Абри ма иҩеидасындаз, анаџьалбеит. Сара исгәалашәонаҵы абра есааԥынра аҵлақәа еиҭарҳауеит, ибзахоит (ибзамхакәа ахаҳәҵәҟьа зырҵәыӷьо адгьыл аҿы!), иџарџаруа ауаа рымаҵ ауагьы аҿынанахоит. Сынтәакоуп, нас иҵлахоит, зегьы ирызхо иҟалоит рҳәоит амҩасцәа. Иагьахылаԥшуеит
уи аԥхын. Аха аӡын ани згәалашәахуада, аҩада ицогьы, алада иаауагьы ццакы-ццакуа иавсуеит аӡәгьы дазааҭгылаӡом, уанхәарҭоу ауп зегьы уанырҭаху-тәа, уимоу, знап иафо џьоукы рыгәҿыӷьра алархыргарц иҭаҿаҟәо рыхьӡқәа анырҵоит, аҳәызба ацҭыԥ иадыргоит, нас иаргьы, уиаҟара алшома, рыцҳа, иқәыԥшыми, амч алӡааны ишгылоу аӡынтәи аԥша ҵәыҵәи асы хьанҭеи рҿаԥхьа ақәԥара иааҟәыҵны, уаҳа злоу иԥсра жәбеит ҳәа, анапқәа инарҩахоит… Иааиуа ааԥынраз уи ахаҭыԥан даҽак џарџаруа иҩагылоит, арахәи ауаа рнапи ахьымсырц азы, ашҭа агәҭа иааган аҿыц еиҭарҳаз аӷбаҵәа еиԥш, хазы иҭахкааны, аварс аҭаны, уи аҽаныршәланы, алар еиԥш, аҩада ицаларц, лассы ауаа ирыхьӡарц. Ирҳәоит есышықәса, ашьха қыҭаҿтәи ҭаҳмадак дааны еиҭеиҳауеит ҳәа, лассы-лассы даҭааны дахылаԥшуеит ҳәа. Иара аабыкьанӡагь урҭ ара хԥаны игылан, аха уажәы зҩызцәа гәакьақәа звыршьааз аибашьҩы еиԥш, акы мацара ахы амагәыхьха, изаҵәӡа иаанхеит».
Ишаабо еиԥш, афырхаҵа хада Иаҳиа Абзарба инысмҩа дацклаԥшны, насгьы гәыбылрала иаҳзеиҭазҳәо аперсонажгьы абна абзиабара ицәаижьы иԥсабаратәны иалоуп, дахьыҟазаалак уи дазымхәыцлар иуам, ицуп. Ус шакәу лаԥшҿаба иҳанаҳәоит зхала изаҵәны игылоу алҿыс ахаҭагьы. Ҳзыхцәажәо ажәабжь ашәҟәыҩҩы ианиҩуаз аамҭазы иахьеиԥш инапҟазара иазҳазыӷьаны ишьақәымгылацызт, иԥышәагьы ақәра маҷын, агәылҭәаара иаҿын. Аха убасҟангьы имҩашьо иубон уи аԥсуа проза аҩымҭа хатәрақәа рыла иргәырӷьараны дшыҟаз. Насгьы, иазгәоумҭарц залшом, уи аханатә иааикәыршаны иҟаз аԥсҭазаара инаҭоз аҳәатәы шимаз, дагьшамараз, иҟамыз-инымыз, ибла иамбацыз аперсонажқәа шимхәыцуаз, ихы ишҭимҳәаауаз. Ари апрозаик қәыԥш изы, жәаҳәарада, арҿиаратә ҟыбаҩ иатәышьҭраны аԥсабара инаҭаз акы акәын. Абри азҵаараз аа адунеи зыхьӡ адыруа ашәҟәыҩҩы Томас Манн ииҳәауа: .
Сыззааиуа, Платон Бебиа иажәабжьқәа (иповестқәеи ироманқәеи рыҿгьы убас ауп ишыҟоу) рҿы иаабо афырхацәеи аперсонажқәеи аӡәгьы дхыҭҳәаам, аԥсҭазаараҿы иҟоу, насгьы иидыруа роуп. Уимоу иара аԥсабарагьы дхәыҷы аахыс ибла ихгылоу, бзиа иибо, згәеисыбжьы иаҳауа, иныруа роуп зсахьа ҭихуа. Иаагап иаҳҳәаз зырҵабыргуа ҿырԥштәқәак: «Амра макьаназ ихааӡа иԥхон. Аха уи ашьжьымҭан иахьатәи аԥсҭазаара
ахы шакыз ала уацәымҩашьо иубаратәы иҟан иахьа аус дуқәа агәы ишҭаз, иамеигӡакәа ашәахәа цаҳәцаҳәқәа аҟьарц шаҭахыз… Убри ҳахьӡаанӡа ашәала ҳарҭ ҳаҽҳаркарап ҳәа, заа еибырҳәазшәа, аԥсаа рхы-рыԥсы зегьы азышьҭӡан аԥсабара ссир рцәажәо, ашәа гәлымҵәахқәа реимадара иаҿын».
Иаагап даҽакгьы: «Аа-ҵла ҿарақәа иргәҭылакны игылан зықәра зфахьаз, аха урҭ зегьы еиҵазааӡаз аа-ҵла дуӡӡак. Аԥша бааԥс амыскәа иҟам, аҵла ҿарақәа ишырыхьчозгьы, иазымчҳакәа иҵыҩрны аҿынанахеит уи (амала, иандәықәлаҵәҟьа, иагьа иҳәҳәеит, иагьа абжьы цәгьахеит, анаџьалбеит, ицәгьахоҭгьы, ихьанҭами адунеи аԥсахра!), умшәан, ара ҳаҟоуп, абааԥсы ҳәа иааҵагылеит аҿар, иҵабыргны ишлеиуазгьы рыжәҩа ԥџаџақәа аҵарсны иааныркылеит, адгьыл адмырбеит. Иара иҵыҩрыз адацқәа азыбжакгьы рмаршәа кны, ԥсыхәа ахьынӡамаз ала, анышә иаҭан акгьы мааԥшуа. Урҭ уажәы аҳаҳаира ҳәа адгьыл ацәаакы алырцәцәаауан, зымаҵ руаз агәы иадмыргарц, ишгылаз аҩызцәа ирылагыларц…»
Платон Бебиа ибзианы идыруеит, еилкааҿы иҟоуп М. Пришвин «Природа есть родина всех талантов» ҳәа ззиҳәаз зегьы ишреиҳау, насгьы арҿиаҩы ииашан дышҳәаақәнаҵо, иҵанаҳәо шырацәоу. Ашәҟәыҩҩы изы абызшәеи аԥсабареи арҿиараҿы ихадароу феноменқәоуп.
Ус анакәха, умилаҭ абызшәа инагӡа-аагӡаны иуҵарц азын уԥсадгьыл аԥсабара абызшәа уаҳауазар ауп, еилукаауазар ауп. Аԥснытәи ашьхақәа ирыҵкьаса илеиуа арҩашқәаҵәҟьагьы рхатәы бызшәала ицәажәоит. Ус заҟа!
Сыззааиуа, Платон Бебиа иҩымҭақәа злаԥиҵо ибызшәа зқьышықәсала ақәра змоу – изқәиааз адгьыл, аԥсабара ацәаҩақәа амоуп, ианыԥшуеит. Ааи, аҩымҭа «Аҟыгәбжьы» уанаԥхьалак ус шакәу убоит имҩашьо. Автор аԥсабара асахьа анҭихуа, уи иацу ацәырҵрақәа анааирԥшуа, ихы иаирхәо ажәа лыԥшаахқәа рымацара ртәы уҳәозаргьы ибылгьуп, ашәҟәыҩҩгьы, аԥсабарагьы, уи афырхаҵа хадагьы заҟа еизааигәо, еилаҵәаны иҟоу. Иаагап ҿырԥштәқәак:
«Дзыдтәалаз ахышә ихы кылырҳәҳәаны, иблақәа шаҟь-шаҟьо, алҿыс дазыԥшуан ҭаҳмадак. Ҳандәықәлагьы, илаԥш иааҵшәаанӡа, ихы ырнааны уахь дшыԥшыц дыԥшуан».
«Дыԥшуан уи дшызынтәыкыз, иԥсы изалымхуа, иара даанахәаны. Адунеи аҟны убри аамҭазы дара аҩыџьа рыда уаҳа акгьы ыҟамызт. Дара – аҭаҳмадеи амшыни». «Иаҳиа ишьхагәара, ишырҳәо еиԥш, аҽыуаҩ дзакәшомызт. Уи зыбзоуроу, ҳәарада, дызлатәаз абнатоура ду акәын. Иара акәӡан урҭ ԥсыс ирхаз. Абна улаланы ушнеиуа, ана-ара акыр иҩаҳаракны, аҵла гәаҩақәа рҟны, иумбарц залшомызт аӷәыцәмаҟьақәа шадчаԥалаз,
ақәа, асы уҳәа рԥырхагамхарц азы. Урҭ рҿышәҭақәа ирҭыппуан ашара иаҵагыланы ауаҩытәыҩса изы зыԥсҭазаара зегьы зҭахыз ашьхыцқәа Аҭаҳмада урҭ рҭаацәарақәа анеиҿыҵуаз идыруан, заа иахьымҩахыҵшаз иара уи абнаҿ «аҩны рызиргылон», мамзаргьы даархылаԥшны, рыҿҳәара анааилак, асаби диахәмаруашәа, хаа-хаа драцәажәон, игәы рыладууны аҩныҟа иааигон. Ишьхымӡақәа акы ҳәа инаганы инарылеиҵон. Иаҳиа урҭ мыцхәы бзиа ибон – бзиа иумбашагьы ауракәыху дара! Урҭ ирызкны хаха-хымш дурцәажәозаргьы аҳәатәы иман, аҳәатәы иман акәым – изхара изҳәасгьы дыҟамызт. Аҭаҳмада арҭ аԥстәы ссирқәа дрыхцәажәо дышнеиуа, аӡиасқәа зегьы амшын ишзацәымцо еиԥш, уаҳа хара дмышьҭыкәа, иабацәа, урҭ рабацәа уҳәа рҟынтә иажәа ҭынханы иаҳахьаз жәабжь ссирк аҳәара дналагон, деигәырӷьаҵәагьы еиҭеихәон; уи заҳауа рԥацәа ирарҳәаларц, аԥацәа –рԥацәа… идмырӡырц».
Ирацәоуп иҵегьы автор ифырхаҵа хада (уи данцәырҵ нахыс аԥхьаҩ аханатә бзиа иибаз) аҭаҳмада, хьыӡ ҷыдас «абнауаҩы» ҳәа изышьҭаз Иаҳиа Абзарбеи аԥсабареи заҟа еизааигәаз, еилаҵәаны иҟаз узырбо аҿырԥштәқәа, аҭыԥқәа. Урҭ лымкаала ашәҟәыҩҩы бзиа ибаны, игәыбылра рыдҵан ауп рсахьа шҭихуа, ишааирԥшуа. Нас иҟазшьарбаганы иҟоуп ашәҟәыҩҩы зсахьа ҭихуа аҭаҳмадеи аԥсабареи реиҿцаараҿы, реизааигәараҿы ихыҭҳәаау, ихәыцу, иԥсҭазааратәым изаҟаразаалак детальк иадамхаргьы, акгьы убом. Абраҟа аԥсҭазаара аҵабыргхаҭеи асахьаркыратә ҵабыргхаҭеи, еихҟьа-еиԥҟьо акәымкәа хҭак иҭашәо еицнаргоит, еиқәҿырҭуеит. Ари афакт Иаҳиа Абзарба ихаҿсахьа еиҳагьы иханарҭәаауеит икәша-мыкәша ицәырҵуа аперсонажқәа, ажәабжьҳәаҩгьы убрахь днарылаҵаны, дрылыҳәҳәо дҟарҵоит.
Аҩымҭа «Аҟыгәбжьы» аҟны ахы иархәоуп уи сахьазыркуа ажәахьыршәыгәқәа рыла еиҿартәу, еиҿкаау аиҿырԥшрақәа, аметафорақәа, аепитетқәа, асимволикақәа уҳәа еиҭа акык-ҩбак. Иаагап ҿырԥштәқәак ҳахшыҩҵак арҵабыргразы: «Аҭакар ҭырҭыруа акаршәра иахаҟәызны иахатәоуп». Автор ҳәоук ала илшеит ашоура бааԥсы шыҟоу исахьаркны, насгьы уцәа-ужьы ианыруама уҳәартә еиԥш аԥсабара ацәырҵра аарԥшра. «Амшынгьы агыгцәа ргыланы игәынқьуа аԥаҩ иасуан, аха иалшахуаз, иуадышххыраха иадԥыххала ицон». Игәаау, зцәа иҭыҵны ижәыло амшын цәқәырԥақәа, нас иуадышххыраха аԥаҩ, инадԥхаххала ицо азы ари еиӷьны аҟазшьа аарԥшра, аҳәара уадаҩуп. Ажәа иуадышххыраха амацараҵәҟьа заҟа аҳәоузеи зыԥсынҵры маҷхаз ацәқәырԥақәа рзы. «Ацәа-цәашьеиԥш инасыԥ лаша анимпыҵаблы» ирҳәеит Иаҳиа Абзарба иԥҳәыс даниԥха дзеиԥшрахаз иԥсихологиатә ҭагылазаашьа шхьанҭахаз, ҳәоук иалеигӡеит автор.
Ашәҟәыҩҩы инапҟазара алызкаауа иҵегьы ыҟоуп иааугаша аҿырԥштәқәа, аха иааҳгазгьы азхаз, иҳанаҳәо рацәоуп.
Ишдыру еиԥш, Платон Бебиа ипоезиатә, ипрозатә рҿиамҭақәа рҿы иаабоит асимволикагьы ахархәара аманы, еиҳаракгьы, аԥҵамҭақәа рҿы ахҭысқәа ишны ианеиқәтәалак, аиқәҳәаларахь ианнеилак, мамзаргьы алагамҭақәа рҿы, амала, агәҭахьы иуарла-шәарлоуп. Ус аҟаҵара, ҳәарас иаҭахузеи, аҩымҭа аидеиа арӷәӷәоит, автор ихшыҩзцара ҳәаақәнаҵоит.
Убас ауп ахархәара шамоу уажәы ҳзыхцәажәо ажәабжь аҟны асимволика. Уи аабоит «Аҟыгәбжьы» анҵәамҭаҿы. Абар ахаҭагьы: «Абри ауха амшцәгьа бааԥсӡа ҟалеит; адгьыл еиҵахыџхыџуа идыдит, агәыр каршәзар иубо амацәыс ҵырҵырит, ақәа кыдхаҽа илеит. Аԥша ӷәӷәа сит.
Абри ауха ишымгәыӷӡоз адацқәа аакәадахан, адунеи рцәажәо иҵыҩрны илеит абнара агәҭа игылаз аџь ду. «Абна аҳ» ҳәа Иаҳиа дзышьҭаз, ашарԥаз даныҩагылоз зегь раԥхьаӡа илаԥш мҵазырсуаз, иԥсгьы зыҿҳәараз, аӡын аҳәыҳәқәа зҭаауаз, аԥхын – аҟәарасақәа.
Абри ауха инаркны абна зегь реиҳа иацәымӷыз аҟыгәбжьы нахыҩуа иалагеит, уи нызкылоз ҳәа аӡәгьы дыҟамызт, мычгьы ыҟамызт».
Автор араҟа иааиго афакт акы, «абна аҳ» ҳәа изышьҭаз аԥша ӷәӷәа иасыз азхымгакәа иҵырҩны акаҳареи абна зегь реиҳа иацәымӷыз аҟыгәбжьы ыҵыҩуа иалагази асимфолра азыруеит Иаҳиа Абзарба иԥсра шааигәахаз, ажәакала уи иахӡыӡаауа изыхьчоз, иадынҵәаланы изааӡоз иҟазаара аҿҳәара шааз. Аҩымҭа афырхаҵа хада иԥсра абнагьы алахьынҵа шаныԥшуа заа иазыԥхьагәеиҭеит… Араҟа иҟоуп даҽакгьы. Автор баша иҟаимҵеит аџь-ҵла ашьҭахь Иаҳиагьы иԥсра ахьыласхаз. Уи, ҳәарада, иара издырамызт, аха инырит, илсит, амшцәгьа бааԥсы ианаҳәеит иҟалаз ахҭыс.
Ари, ҳәарада, ашәҟәыҩҩы ифилософиатә хәыцрақәа ирылҵшәоуп, аха дара сахьаркырала убранӡа ирҵабыргуп, агәра угартә еиԥш иҟаҵоуп Иаҳиа Абзарба инапала ииааӡаз, дахӡыӡо иихьчоз абна ари иԥсҭазаара акәын, уи ада дхәарҭамызт, аха иара абнагьы иадыруазар акәхарын Иаҳиараа рҩызцәа рнапаҿы ианыҟамла дара зегьы реиҳа ирцәымӷыз, изыцәшәоз аҟыгәбжьы шырацәахоз. Ишдыру еиԥш, иахырҟьоу, анорма иахысуа аҟәыгәбжьы абна рыцҳашьарада ихнашьаауеит.
Аҵыхәтәан исҳәоит Платон Бебиа иаҳхысыз ХХ ашәышықәса 60-тәи ашықәсқәа рынҵәамҭазы ишьҭихыз апроблема – аԥсабареи ауаҩы реизыҟазаашьа атәы зҳәо иахьа иаҳагьы иактәуалтәуп, ҷыдала игәцарактәу акы акәны ҳаԥсҭазаара ахаҭа иқәнаргылоит. Иара усгьы иаҳхаагаз аибашьра хлымӡаах (1992–1993 шш.) ашьҭахь зыԥси зџьыбеи мҭәуа ауаа ҟырлышқәа аӡәырҩы ирыхҟьаны Аԥсны зырԥшӡо,
изҩыдазтәуа, изырбеиоу ҳабнақәа иаарзымчҳартә, аӡаӡ еиԥш ирылакьакьо аҟынӡа аҟыгәбжьы рацәахеит. Ус анакәха, абри аганахьалагьы, ҳзыхцәажәо ажәабжь ҳаԥсҭазаараҿы иҳаҵанаҳәоу рацәоуп. Уимоу, иахьагьы уи анаԥҵаз аасҭагьы агәҽанызаара ҳнаҭоит. Сара сыхәҭаахь ала Иаҳиа Абзарба ихаҿсахьа саназхәыцуа уи иҳәоушәа саҳауеит: ХХ ашәышықәса ауаҩы узықәгылоу амахә ԥумҟан ҳәа. Ари агәҽанҵароуп иаанаго.
Ажәабжь ишаабо еиԥш, иҩуп қәыԥсычҳарак иалагӡаны, ицо ахҭысқәа зегьы аки-аки еидҳәалоуп, «аанҿасырҭак» рымаӡамкәа, насгьы ретроспективла иуҳәозар, ажәабжьҳәаҩы ииасхьоу аамҭахь ҳхьаирԥшуеит ифырхацәеи иареи ирхыргахьоу, ирхҭынхьаахьоу аԥсҭазаара ҳагәылаирԥшуеит азҿлымҳара азаауртә еиԥш. Егьирахь, ажәабжьҳәаҩы ифырхаҵеи иареи автобус аҿы иҵыхәтәантәихаз реиқәшәареи уахыки ҽнаки рыбжьымсӡеит, идунеи иԥсахит. Амала, Иаҳиа Абзарба изы ианамух «иԥсадгьыл хәыҷы» аҿы аԥсра насыԥс иԥхьаӡон. Аԥхьаҩ иугәаларшәеи уи автобус данҭатәаз, иқыҭа Аԥшӡарахь аара заҟа дахыццакуаз, ҳәарада, уи гәхьааганы акәын дшаауаз, аха ицәагьы акы алашәахьазар акәхарын, мчык ихон, насгьы ацәалашәара амц аздырӡом, абарометр иаҩызоуп.
«Аҟыгәбжьы» аҟны ҳәарада, рроль маҷӡам, епизод ҳасабла ицәырҵуа егьырҭ аперсонажқәагьы аҩада зыӡбахә ҳҳәахьоу Иаҳиа Абзарба иԥҳа Ҳаҭџьа ажәабжьҳәаҩы иаб Махә, ачаикапанҩы Қьаазым, аӡлагарахьча ихьӡ ҳаздыруам арахә «еиларгаз» ахьча Ӷәаӷәаҭ, ажәабжьҳәаҩы иаҳьшьа хәыҷы. Амала, урҭ иҵегьы автор «напы рыдикылар», игәцареикыр аҩымҭа иазеиӷьхон, еиҳаракгьы Иаҳиа ихаҿсахьа агәылҭәаара иацхраауан. Ҳаҭџьа маҷк аҟара аамҭа аҩада «даршәцәеит», аха ус иҟазҵаз амзызқәа иҵегьы «иԥашәырктәын». Иара убас аби аԥҳаи рконфликт иҵегьы иазааҭгылазар ҟаларын, избанзар, акы, Ҳаҭӷьа лаб заҵә иакәын, насгьы иқәрахь днеихьан. Ҩбагьы, иара аб ихаҭагьы ицәтәымын, иԥҳа заҵә шлакәызгьы ақалақь аҿы аагылара. Уи иара изы бахҭак иаҩызан, иқыҭа аԥсабара гәакьа агәхьаагара амагиатә мчы иамаз акы иазыхҽуамызт, амшын агаҿа дшавазгьы. «Мап! Сылацәа аныхтыз избаз, сцәа-сжьы иаласоу, сыԥсы зыҿҳәароу ԥырҵшьа сымам, ибымҳәан, с-баба, уи санаԥырҵ сцәа-сжьы ауп уахь ицо, схы, сгәы, сыԥсы зегь ара иаанхоит, изыбуазеи аԥсы дганы?» – ҳәа зҳәаз ауаҩы ихәышҭаара ныжьны ицара уадаҩын. Абри атәы ԥсихологиатә факторла ирҵабыргтәын, еиҳа ииашаны иуҳәозар, аҩымҭаҿы џьарак-ҩыџьара еиҭа иазхьаԥштәын, аԥхьаҩ ирбатәын.
Иара убас иуԥылоит ҭыԥқәак рҿы рацәак зыгәра умгаша, мамзаргьы даҽакала ахархәара рымазар ҳәа ззуҳәаша ажәақәак. Урҭ рахьтә иаазгоит ҿырԥштәы заҵәык. Ажәабжь аҿы ишаабо еиԥш, аҭаҳмада ишьхагәара
аҽыуаҩ дзакәшомызт, избанзар, убри аҟара игәцаракны иааӡон. Амала маҷк угәы еихьнашьуеит автор иажәақәа абас ахьиҳәо «арҭ аԥстәы ссирқәа ҳәа ахьырзиҳәо. Ианамух иара аҭаҳмада иҳәар даҽакы иамусуп, избанзар, уи урҭ убраанӡа дырзааигәан, бзиа ибон, драцәажәон. Арҭқәа зегьы аҩымҭаҿы ҟаимаҭла иаарԥшуп. Аха ашьхыцқәа аԥстәқәа узрызҳәом, амҵәыжәҩақәа рымазаргьы, иԥсаатәқәам, урҭ шьхыцқәоуп, шьхақәоуп, даҽакала иузалкаауам. Насгьы, абри аҳәоу аҿы ажәа ссирк ҩынтә иуԥылоит, уи абызшәа ацқьараҿы, астиль аҿы уеизгьы-уеизгьы игха думзаргьы, иалкьны, ишымыцхәу убартә ахы унардыруеит. Абар уи азы аурыс литература аклассик А. П. Чехов ииҩуа: .
Сгәанала, Иаҳиа Абзарба автор ишиҳәаз еиԥш, иц икылакны хмыҳәҳәарала ииааӡаз иԥҳа заҵә лан лаҳәшьа ахыласшәа иҟаз, лроль маҷк иахырҟьацәоуп. Избанзар, аб иԥсы шҭоу иԥҳа, иаҳҳәап, иага дылҭахызаргьы, лара лааӡараҿы аԥшәмара, мамзаргьы амчра лнапаҿы иахьаалгаз, дахьииаиз аԥсҭазаара уахәаԥшуазар, ирҵабыргым, иҵегьы детальқәак аҭахызар ҟаларын.
Арҭ агха-ԥха хәыҷқәа аҩымҭаз рацәак зҵазкуа ракәым, уимоу, рыӡбахә сымҳәаргьы ауан. Ихадароу Платон Бебиа ХХ ашәышықәса 60-тәи ашықәсқәа рынҵәамҭазы аԥсуа проза иалаигалеит ихрестоматианы иҟалаз, иреалтәу аԥсҭазаара иалху аҩымҭа ҟаимаҭ. Сацәымҩашьо исҳәар сылшоит ажәабжь «Аҟыгәбжьы» апоет Платон Бебиа дпрозаик бзианы дшьақәнарӷәӷәеит ҳәа. Ус шакәу хьаҳәа-ԥаҳәада иаадырԥшит уи аахыс иаԥиҵаз ипрозатә ҩымҭақәа.
Платон Бебиа ипоезиатә, ипрозатә рҿиамҭақәа, ҳмилаҭ литература бзиа избо, иазҿлымҳау иколлегацәеи, аԥхьаҩцәеи, ҳҵарауааи аӡәырҩы ахәшьара бзиа арҭахьеит апериодикатә кьыԥхьи ус иалкаау аҭҵаамҭақәеи рҿы. Убри ахыхьгьы иара изкны зыҩра саҿу амонографиаҿы аӡәырҩы ҷыдала ргәаанагарақәа (поетк, прозаикк, уаҩык иаҳасабала ишихәаԥшуа) исырҭаз ахархәара рзызуит, избанзар, апоет Рауль Лашәриа зынӡа ииашаны ишиҳәаз еиԥш, урҭ ҽыҭ-ҽыҭ иҟазаргьы иааизакны урыхәаԥшыр иубоит ишаадырԥшуа ҳпоет ду ирҿиаратә ԥсҭазаара аҟнытә аԥхьаҩ илаԥш иҵашәо иҟазшьарбагоу адетальқәа маҷымкәа.
Аурыс литература аклассик Салтыков-Шьчедрин иҩуан:
Иҵабыргыҵәҟьаны, дарбан шәҟәыҩҩзаалакгьы изы ҳәаа змам гәазыҳәароуп, уи ирҿиаратә ламыси ижәлар рдоуҳатә ҭахыреи ианеиқәҿырҭуа, ианеицнарго. Избанзар, ламыслеи баҩхатәралеи иаԥҵоу асахьаркыратә ҩымҭа аҟара автор игәы ҭзыргәырӷьаауа, ишьамхы иҵзырԥраауа даҽакы ыҟаӡам. Ари ас шакәу алитература ршаз аахыс еилкаауп, идыруп.
Изхысҳәаауа, Платон Бебиа прозаикк иаҳасабала ишьақәгылараҿы раԥхьаӡа еихигаз ашьаҿақәа инаркны аԥхьаҩгьы иаргьы зыргәырӷьоз алыҵшәақәа ааирԥшуа иҽынеихеит. Акымкәа-иҩбамкәа акьыԥхь збаз заатәи иажәабжьқәагьы ус шакәу шаҳаҭра руит. Конкретла «Аӡыжь иалыҳәҳәоз ахаҳә» аӡбахә ҳҳәозар уи автор иҭышәынтәалаз прозаикны иколлегацәа рыгәҭаны уаҩы дибартә даарылагылеит.
Аҩадагьы иазгәасҭахьеит Платон Бебиа ипоезиатә, ипрозатә рҿиамҭақәа рҿы абиографиатә елементқәа имаҷымкәа ишагәылоу, амыцхәра рныԥшуа акәымкәа, иԥсабаратәны, асахьаркыратә ҩымҭақәа рҿы ицо ахҭысқәа ирыцхраауа, иртәышьҭраны. Абраҟа уи иугәаланаршәоит аурыс литератураҭҵааҩы, акритик Б. Еихенбаум иажәақәа: .
Ус шакәу аабоит уажәы ҳзыхцәажәо ажәабжь «Аӡыжь иалыҳәҳәоз ахаҳә» аҟынгьы. Араҟагьы ҟазарыла ахы иархәоуп абиографиатә елементқәа, автор инысмҩа акырӡа иугәалазыршәо. Аха уи «аигәыцхәра» изаҟаразаалак иазҳәом ашәҟәыҩҩы ибиографиа ауп ҳәа. Избанзар, уи сахьаркыратә ҩымҭоуп, арҿиаратә фантазиа иарҿиаз акоуп, ус нацәақәкыла аӡәы далкааны (иара автор ихаҭа иакәзаргьы) изкым, аԥсҭазаара аҟнытә иаагоу, еизыркәкәо хаҿсахьақәоуп. Егьырахь иҳәатәуп, урҭ абиографиатә елементқәа аҩымҭа идеиалагьы, сахьаркыралагьы агәылҭәаараҿы ишацхрааз, ашәҟәыҩҩы аҳәатәы ширҭаз, зсахьа ҭихуа аперсонажқәеи ахҭысқәеи илаԥшҵары рхигартә еиԥш алшара ирҭоит.
Аҩымҭаҿы ицо ахҭысқәа афырхаҵа хада Абзагә Ланба иеиҭаҳәарала ицәырҵуеит, иааԥшуеит, ус баша еизаданы, игәырҿыӷьганы акәымкәа, аԥхьаҩ изы аинтересс аҵаны, илахҿыхны. Ажәабжь афырхаҵа хада Абзагә Ланба автор иаҳирбо ихҭысмҩаҿы, мамзаргьы, ихаҭа дацклаԥшны, џьара акы ицәыбжьахар ҳәа дшәоушәа, иеиҭеиҳәо аҟны, есымша акәымзаргьы, ивагылоуп, ашьақәгылара иаҿу ихаҭара аизҳа-зыӷьараҿы иацхраауеит абарҭ аперсонажқәа: ақадақьҩы, ақыҭаҿ зажәа ԥхылдыз Шар Ԥызаҷ,
ақыҭқор Ԥазоу Ианкәа, аԥҳәызба қәыԥш, абзиабара зцәа-зжьы иалалахьаз Ерны Саби, ажәеинраалақәа рыҩра иалагахьаз ашколхәыҷқәа Нарчоу Хан-иԥа, Уаҟан Иашба, ақыҭкорцәа агазеҭ аҿы изымцоз астатиақәа аҭак рызҭоз аредакциа аусзуҩы Ад Мад-иԥа, бжьҩык ахшара раб Наурыз Уанаҿа, аҵаҩы леишәацәгьа Ӡаӷьала, аԥошьҭамҩангаҩ Ҭандел Карба, ауаҩ бырг Соулаҳ, акорреспондент Ԥ. Кәыба, ажурналист Ҭлабӷан Уазба, анхараҿ иаԥхьагылаз Гәагә Лагәба, ашәҟәаԥхьара ҿыц изҵоз Ӡыркәи, акыҭа анапхгаҩы Џьыр-иԥа Бираҟ, ақалақь ԥҳәыс Назиа, Аԥснытәи обком актәи амаӡаныҟәгаҩыс акыр шықәса иҟаз Ааки Иван-иԥа Мгелаӡе имырхьааӡакәа дугәалазыршәо Бакак Митрофан-иԥа Алаӡе, шьҭаҵарҭа дук аиҳабы Дал Ноуба уҳәа убас еиҭа аӡәык-ҩыџьак.
Ишаабо еиԥш, ари ажәабжь аҿы повестк, романк иазхаша, игәылзырҭәааша афырхацәеи аперсонажқәеи ыҟоуп, аха имыцхәуп ҳәа узҳәом, избан акәзар, даргьы афырхаҵа хада ида, аҩымҭаҿы епизодқәак рҿы ауп иахьцәырҵуа, иҟалауа ахҭысқәа рацәак рхы рыладырхәуам, аха досу ирымоу ароль хәыҷқәа афырхаҵа хада ажәабжьҳәаҩы уаҩҵас ихы-иҵыхәа закәу, дызҿу, дзышьҭоу, игу-ибзоу асаркьеиԥш ицқьаӡа иаабарц азыҳәаны кыр рыҵаркуеит, уимоу, иаҳҳәар ҳалшоит, убарҭ уарла-шәарла ицәырҵуа аепизодқәа рыдлаԥса изхаҭәаауамызт Абзагә Ланба ихаҿсахьа. Аԥхьаҩ ухаҵкы, саргьы машәыршақә, мамзаргьы сзашьҭоузеи ҳәа акәӡам урҭ аперсонажқәа зеиқәысыԥхьаӡаз.
Ҵабыргуп, мҽхакыла ишаанагара иҟоу ажәабжьк аҿы еиԥхыҟәҟәа асҟатәи персонажқәа абаҭахыз ҳәа згәы иаанаго ԥхьаҩыкгьы дҟаларгьы ауеит (уи азы гәыбӷан дук узиҭом), аха, сара сахьахәаԥшуа ала, ажәабжь аҿы ицәырго аперсонажцәа зегьы аҭахны, асиужеттә система иаабуа ауп ишыҟоу.
Хыхь ишаҳҳәахьоу еиԥш, Абзагә Ланба аҩымҭа ацентр аҿы дгылоуп, уи анаҩсангьы, уаҟа иааҟало ахҭысқәеи ацәырҵрақәеи дрылахәуп, Ашыцәа ақыҭа датәуп, шамахамзар, егьырҭ аперсонажқәагьы иқыҭауаа роуп. Аҩымҭа ахы акуеит: ашыцәаа аныҳәа мҩаԥыргоит, анкьа иуахәамаз (автор амонастыр ҳәа дашьҭоуп), аха уажәы ашәҟәыҩҩы иааирԥшуа аԥсҭазаара асовет аамҭа ауп изҵанакуа) иклубу ахыбраҿ. Ақыҭа аҿар рымч ала аконцерт бзиа мҩаԥган. Абраҟа дцәырҵуеит Абзагә Ланба, даԥхьоит Дырмит Гәлиа иажәеинраала «Ҩыџьа зцомызт, аӡә дрыхьӡомызт». Ари, жәаҳәарада азыӡырҩцәа рҿаԥхьа раԥхьатәи иқәгылара Абзагә изы ԥышәаран.
Абас хәыҷы-хәыҷла автор ифырхаҵа ауаа рахь дцәыригоит, иаргьы абаҩхатәра змоу аӡәы шиакәу ҩашьом. Нас дышнеи-шнеиуаз агазеҭ ахьгьы астатиақәа рыҩра далагоит. Араҟа ақыҭкор Иан Ԥазоу ибзоурагьы ыҟоуп. Иҟалаз убри ауп Абзагә Ланба Ашыцәаа рныҳәараҿ дзыԥхьаз Д. Гәлиа иажәеинраала («Ҩыџьа зцомызт, аӡә дрыхьӡомызт»)
иаԥхьаз итәызшәа астатиа ҩны агазеҭ ахь идәықәиҵеит Иан Ԥазоу. Ари, жәаҳәарада, ақыҭкор аредакциаа игәра рымго дҟанаҵеит. Убри аҟнытә ихы ирқьиартә Абзагә Ланба ажәеинраала ҿыц иирҩит, дзыԥхьаз акәызшәа ишьҭит, ари аредакциа ирзеилымкаауа иҟазма. Абри нахыс аҵаҩы агазеҭ ахь астатиақәа рыҩра далагеит. Аха раԥхьа ицәыуадаҩын, насгьы агазеҭ ианылоз аматериалқәа ирымаз аҷыдарақәа абаидыруаз, уигьы аҵара аҭахымыз. Убри азы гәыбӷан узиҭомызт, ҿа мбакәа, ҿа зшьхьада рымҳәои ажәлар рҿы.
Абар уи азы Абзагә Ланба ииҳәо: «Мчыбжьыкгьы цқьа имҵыцкәа, ухьӡала шәҟәык ыҟоуп ҳәа сарҳәан, сыццакны ҳԥошьҭамҩангаҩ даасыԥшааит. Иарҭмаҟ еимгәамӡа ду иааҭганы, ари умбои изакә ссируиузааз ҳәа иааганы иаасиркит. Иагьыссирҵәҟьан аиашазын, акьыԥхь ҩырақәа анпыҟҟала, уарӷьа иакызар – уарма иузамыркуа. Аконверт аҳаҭыр баны, иԥжәар ҳәа сацәшәа-цәыԥсуа, аҵларҭа сықәланы иаасыртын, аҿҿаҳәа ицәажәо бӷьыц ссирӡакгьы ааҭызгеит. Аҿҿа-аҿҿаҳәа ицәажәон уи ианыз аҩырагьы: «Аҩ. Абз. Ланба! Иҳауит иаҳзааушьҭыз ажәеинраала. Ҳаԥхьеит. Блаҭыхи, напҿыхи, лашәи, цыркьи уманы уабацои уара, ҳара акоммунизм ахь амҩа ҳанықәу аамҭазы? Иаҳзыҩла астатиақәа! Ад. Мад-иԥа».
Абзагә иажәеинраала агазеҭ аҿы ишырымкьыԥхьызгьы ддыргәырӷьон, ихьӡала Аҟәантәи иааз ашәҟәы алгамҭаҿы ианыз ҩ-ажәак: «Иаҳзыҩла астатиақәа».
Ааи, убри нахыс игәы камыжькәа далагеит астатиақәа рыҩра. Ақыҭкор ихьӡ есааира ишьҭыҵуан, лымкаала иқыҭауаа ирылаҵәон. Ҳәарас иаҭахузеи, иаргьы агәалаҟара бзиа ирҭон лассы-лассы Абз. Ланба ҳәа аҵаҩны агазеҭ ианылоз астатиақәа. Урҭ ақыҭауаа рыбзазара иазкын, рынхамҩаҿ иҟарҵоз агхақәагьы драҩсуамызт.
Автор иаҳирбоит уи ииҩуаз астатиақәа агазеҭ иахьанылоз, заҟа дреигәырӷьоз, дахыццакуаз аԥошьҭамҩангаҩы ибара, еиҳарак иҩымҭақәа зныз аномер анииркуаз. Ари иԥсабаратәу гәырӷьароуп ҿыц аҩра иалагоз ажурналистцәа зегьы рзы. Нас Абзагә Ланба дзамыргәырӷьарыз, иаргьы ахьӡ, аԥша, амчрагь змаз ажурналист имҩа ҭбаа даныларц даҿын, знызынла данахнаԥаауаз ыҟазаргьы, ибаҩхатәра шимаз ааԥшит. Уи кыр аҵанакуан дзанааҭуаҩны аҟалараҿы.
Абраҟа иаазгоит схаҭа исыҵанакуа ҿырԥштәык, уи Абзагә Лазба иԥсихологиатә ҭагылазаашьагьы иазааигәоуп. Ажәабатәи акласс аҿы сыштәаз агазеҭ «Аԥсны ҟаԥшь» аредакциахь аинформациатә ҟазшьа змаз (ҳқыҭаҿтәи аколнхацәа рынхамҩатә усурақәа ирызкыз) астатиа кьаҿқәа рыҩра салагеит. Ус еиԥш иҟаз ахшыҩҵак сыҵанаҳәеит ҳгазеҭ «Аԥсны ҟаԥшь» ахаҭа. Избанзар, уи ианылоз аматериалқәа есымша срыԥхьон, избеит ҳқыҭаҿы анхацәа рынхамҩатә усурақәа ирызку астатиа
кьаҿқәа рыҩра сылшоушәа. Аиашазы сыгәгьы смеижьеит. Есымшаҵәҟьа акәымзаргьы, сышьха қыҭа ԥшӡа Арасаӡыхь иазкыз, агазеҭ «Аԥсны ҟаԥшь» ахь идәықәысҵоз аинформациатә статиақәа акьыԥхь рбон. Уи сара сзын гәахәара дуӡӡан.
Зегьы зхысҳәаауа, раԥхьатәи сыстатиа – Арасаӡыхь ақыҭантәи аколнхара Бараҭашьвили ихьӡ зхыз (уанӡа «Арасаӡыхь» ахьӡгәышьан, аха уи аахырхын ҳқырҭуатәра иашьҭаз ҳгәылацәа «хазынақәа», рпоет ду Бараҭашьвили ихьӡ наганы иахырҵеит, Арасаӡыхьаа иргәамԥхагәышьеит, аха ирымчыз, милаҭк аҳасабала ҳаӡҩара иаҿыз ақырҭуа нацистцәа рполитика аусура иаҿын иаҿагылоз зегьы ӷәыхуа) аҭыҭын еиҭаҳара иалгеит ҳәа, сыстатиа хәыҷы агазеҭ ианны Р. Қапба ҳәа аҵаҩны ианызба убриаҟара сеигәырӷьеит, адунеи амаа ааганы исдыркызшәа. Аухантәарак санышьҭала, сыцәаанӡа аҭуан сахьаҵаԥшуаз, «Р. Қапба» акәын избоз. Ари аҩыза афакт уажәтәи ашколхәыҷ акгьы ианаҳәаӡом, аԥсҭазааратә шәага-загақәа зынӡа даҽакала иҟалеит, даҽа ҭахрақәак рымоуп. Иҵабыргыҵәҟьаны, араҟа уеизгьы-уеизгьы иџьаушьаша ҳәа акгьы ыҟаӡам – ашколхәыҷ истатиа кьаҿ агазеҭ ианылазар, насгьы иара ареспубликатә газеҭ ахаҭагьы ус еиԥш иҟаз аматериалқәа аҭахын. Аха усҟантәи ашколхәыҷы иҭагылазаашьа зынӡа даҽа қәыԥшыларак аман: уи ихатәы бызшәала аҵара даҟәырххьан, имилаҭ школ адыркхьан, игәы кыдгыланы, икаҳаны дыҟан. Уи ииҩыз астатиа кьаҿ макьана аԥсышәала аҭыҵра иаҿыз имилаҭ газеҭ ианылаз, гәалаҟара бзиак инаҭон, ԥеиԥшхә бзиак ахь дхьанарԥшуан, ажәакала, аҳәынҭқарратә газеҭ ихатәы бызшәала иҭыҵуанаҵы иан лбызшәа – зқьышықәсала ижәлар злацәажәоз – аԥсы ҭан, аусгьы ауан, абарҭ рҩызцәа ахшыҩзцарақәа ракәын исзаанагоз раԥхьатәи сыстатиа хәыҷы.
Еиҭасҳәоит, раԥхьатәи смонографиа абаҩхатәра змаз апоет, апрозаик, Қьаазым Агәмаа изкыз, анҭыҵ (1964 ш.) уи аҟара самыргәырӷьазар ҟалап аҩада зыӡбахә сымоу сыстатиа хәыҷы акьыԥхь анаба аҟара. Уи сара сзы акы, аҿара иатәыз романтикатә шьҭыԥрааран, гәазыҳәаран, ҩбагьы, смилаҭ хдырра зырҿыхоз, абзиахә ахь ихьазырԥшуаз акакәны сахәаԥшуан, исныруан.
Ишаабо еиԥш, Абзагә Ланба ихаҿсахьа аконкреттә шьаҭа ҵаҵӷәыс ишамоугьы, ажурналист имҩа иқәлоу иколлегацәа зегьы еицырзеиԥшу аҟазшьақәа имоуп, уимоу, рыԥсҭазааратә нысмҩақәа ахьеихысуа, иахьеилалоу ыҟоуп.
Автор иҩымҭаҿы Абзагә Ланба ихаҿсахьала иаҵшьны иазгәеиҭоит арҿиаратә мҩа, конкретла иугозар, ажурналист изанааҭ хкы аҿы ишымариам, ауадаҩрақәа рацәаны ишацу, иага абаҩхатәра имазаргьы
аԥынгылақәа имоур шамуа. Ари акы, аҭагылазаашьа аԥхьаҩ раԥхьаӡа акәны ажәабжь аҿы илаԥш иҵашәо ҷыдароуп, асиужет цәаҳәагьы иагәылганы игоуп. Убри анаҩсан, аҩбатәи, актәи (аҵкысгьы еиҵамкәа) инаваргыланы иаарԥшуп афырхаҵа хада инысмҩа иадҳәаланы, иааикәыршаны иҟоу ауаажәларратә ԥсҭазаараҿ имҩаԥысуа ахҭысқәа, асовет аамҭазтәи ақыҭа Ашыцәаа рыбзазара иаҭагылазаашьоу, ҿиашьас иамоу, рынхашьа, рынҵышьа уҳәа жәпакы. Аҩымҭаҿ аҭыԥ иӷәӷәаны иамамзаргьы (ус иҟазҵоу макьана иахьқәыԥшқәо ауп), абзиабара атемагьы цәыргоуп, иаарԥшуп (Абзагәи Сабии рхаҿсахьала). Даҽакалагьы ҟалашьа амаӡам. Аҿара ахьыҟоу абзиабарагьы цәырымҵыр ауам, урҭ адунеи ршаз аахыс еицуп, еицыршәашьа рымам.
Абзагә Ланба, ажәабжь аҿы дшаарԥшу еиԥш, агәырҵҟәыл змоу, заԥхьаҟа иԥшуа, акыр сылҵындаз ҳәа ихәыцуа қыҭа ҷкәыноуп. Ус шакәу ҳара иаабоит аныҳәақәа раан иқәгыларақәа ажәеинраалақәа дрыԥхьон, агазеҭ ахь астатиақәа рыҩрала, ақыҭаҿтәи аԥсҭазаарагьы, иқәра иахьынӡашьҭнахуаз ала, активла ихы ахьалаирхәуаз, аҵараҿы дхәыдаӡамызт, аиҩызараҿ дыбзиан, иқәлацәа дырнаалон. Ари ацәаҩа еиҳагьы амҽхак арҭбааит уи данстудентха, насгьы акьыԥхь аҿы иҩымҭақәа астатиақәа, ажәеинраалақәа ркьыԥхьра ианалага. Абас ала ашәҟәыҩҩы даҳирбоит аинтеллигент имҩа ианыз ақыҭа арԥыс иҿаратә ԥсҭазаара. Уи иаԥхьаҟагьы иҵегьы ижәлар рзы дышҵаурахоу. Абзиабараҿгьы анасыԥ лаша шизылашо агәра ҳдыргоит ажәабжь «Аӡыжь иалыҳәҳәоз ахаҳә» хзыркәшо ажәақәагьы:
«Амҩаду саамҩахыҵын, аӡԥшаҳәа саваланы сҿыҩасхеит. Шаҟа ҳаҩны сазааигәахоз аҟара, исмырдырӡакәа сшьапқәа рыласра иацҵо. Сышьха ӡиас Қьаҭуан. Нахьхьи асыԥса дуқәа ирыҵыҩрны ишаауагьы, алҩаҵә ахылззуа илеиуеит уажәы. Сылаԥшгьы нақәшәоит ҳхәыҷра зхыӡсало ани аӡыжь, уи иалҳәҳәо ахаҳә ду. Амш анбзиахо аӡыжь еилахәышьгьы заҵааира изоит, аҵа кеикеиуеит, акалмаҳ еилаҳәылмызқәагьы еицлабны, ажәҩан иамҵасуашәа, арахь иалԥоит. Амш аныбзиахо ани ахаҳәгьы иаҳа аӡыжь иалҳәҳәоит, ахара иԥшуа. Сааҭгыланы сназыԥшит саргьы. Ашьанҵа лыԥшаахқәа згәыласоу ахаҳә уажәы амра ашәахәа ссирқәа ахьақәхәмаруаз, оумашәақәа еилыбзаауан. Зымԥын уаҩы дықәмыжьло, шьапықәыргыларҭазаҵәык ада змаӡам ари ҳхәыҷра ахаҳә ду ҳхаланы ҳақәгылахьан уажәы Сабигьы саргьы, ҳнапқәа еикәыршаны, ахара ҳаԥшуа».
Ишаабо еиԥш, Абзагә Ланба аԥсҭазаараҿы насыԥ иманы ихы иԥхьаӡоит. Избанзар, аҭырқә прогрессивтә поет Н. Ҳиқмет иажәақәа рыла иуҳәозар, идыруеит:  Ус анакәха, аҿареи абаҩхатәреи ирылшоит ауаҩы идгьылтә ԥсҭазаараҿы насыԥ иманы аҟазаара. Ари зегьы ирыцку, иԥсабаратәу, насгьы узеилаҳаша насыԥуп. Абзагә Ланба итәы ҳҳәозар, аԥхьаҩ агәра игоит ус еиԥш иҟоу анасыԥ шизыгьагьоу.
Абзагә Ланба дызгәылсыз, аинтерес зҵаз ихәыҷратә шықәсқәа иаҳдырбоит иара ихҭынхьааз, ихигаз, иибаз, иаҳаз, рымацара акәымкәа аҩымҭаҿы ицәырҵуа, зхаҭара ухаҿы инхо егьырҭ аперсонажқәагьы рыԥсҭазаара. Урҭгьы аҩымҭаҿы ицо ахҭысқәеи аҟаларақәеи ирылахәуп, рылахәра мацара аҟны иаагылом, ражәа (досу дара ахьгылоу рҭыԥқәарҿ) ԥхылдоуп.
Урҭ рахьтә еиҳа ихадароу ҳәа аӡәы-ҩыџьак алаҳкаап ҟазшьарбагақәас ирымоу. Зегьы раԥхьаӡагьы лыӡбахә ҳҳәар алшоит аҿара иахылҵуа абзиабара цқьа асимволра азызуа Ерны Саби. Ари аԥҳәызба ашьха ӡыхь еиԥш дыцқьоуп, дламысуп, дҳәатәхаҵоуп, агәеилыҷҷа ззырҳәо лоуп. Аҿара зырхыџхыџуа абзиабарагь акәа дҭанаршәхьеит, аха аҽынкылара змоу, зыламыс ыҟоу, зхы ҳаҭыр ақәҵара зылшо аӡәы лоуп. Ус шакәу аабоит Абзагә Ланбеи лареи реизыҟазаашьала. Урҭ рыбзиабара ахы акит ианҵаҩцәаз аиҳабыра классқәа рҿы иантәаз. Амыцхә имырҳауҳаукәа, аҵәы иахамҵакәа, деигәырӷьоит бзиа илбо арԥыс иқәҿиарақәа: аныҳәақәа рҿы иқәгыларақәа, истатиақәа акьыԥхь ахьырбауа уҳәа убас иҵегьы еизҳазыӷьарақәа. Абраҟа Ерны Сабии Абзагә Ланбеи рцәанырра ҟәымшәышә зегьы иреиҳау аҩаӡараҿ ишхамлацгьы, рынасыԥ шеиларымҵацгьы (амала, ус еиԥш шыҟалауа аԥхьаҩ агәра изыргаша акоуп аҩымҭа анҵәамҭа) рхаҿсахьала ашәҟәыҩҩы иаҵшьны иаҳирбоит ауаҩытәыҩса зда дхәарҭам, идгьылтә ԥсҭазаара зегьы еидԥахлан изку, иҳәаақәызҵо, аҿар адац-ԥашә ирҭаауа абзиабара ахаҭа ашьха ӡыхьеиԥш ицқьазарц, аԥхашьаԥхаҵара ацзарц, насгьы амилаҭ цәаҩа амазарц, ҳаамҭазтәи ҳҿар рыбзиабараҿы инаӡааӡаны аԥсуара аҳра ауазарц – уҳәа иреиԥшқәо сгәанала, автор баша иалаимгалеит, дазхәыцны иҟаиҵеит. Избан акәзар, мшынҵас ицәқәырԥо ҳаԥсҭазаараҿ ҳмилаҭ аморалтә кодекс иаднамкылаша, узыцәшәаша аиҭакрақәа акыр ахҭынхьаауа иалагеит иҵоурам аныррақәа амчра ргартә аҟынӡа. Абри аҟнытә аҩымҭаҿ зыӡбахә ҳамоу афырхацәа рхаҿсахьақәа рыла ашәҟәыҩҩы иҭахын иааирԥшырц ашьха ӡыхьеиԥш ицқьоу абзиабара, ахы аныҵнах инаркны, еснагь амаршәа шыктәу, ишахӡыӡаатәу, амилаҭ аморалтә кодекс аҳәаақәа ирҭымҵуа аҟазаара шахәҭоу, фильмқәак рҿы иаабо иаартцәоу абзиабара акгьы ишаԥсам уҳәа убас иҵегьы. Агха сыхьуам исҳәар, Абзагәи Сабии рыбзиабара, акульминациатә кәаԥаҿы ихамлацзаргьы, уаҩ дызҿыԥшыша
акы акәны иҟаҵоуп, абзиабара цқьа иахаҿсахьақәоуп ҳәа. Афранцыз шәҟәыҩҩы ду О. Бальзак ифырхацәа руаӡәк иҿала иҳәахьан:  Убас иҟоу абзиабара ауп иаҵабыргыҵәҟьаны, зхаҿсахьа ҭыхтәу алитератураҿгьы.
Ишдыру еиԥш, иарбан ҩымҭазаалакгьы, лирикатә жәеинраалақәак рыӡбахә ҳамҳәозар, ианаԥҵои уаҟа иаарԥшу ахҭысқәеи аныҟалаз аамҭеи еиқәшәом, досу иалкаау аамҭа рымоуп. Ари закәанеиушәарак иаҩызоуп алитературатә ԥсҭазаараҿы. Аха умашәа иубаша урҭ аҩ-аамҭак – ус уҳәар ауазар, аԥсабаратәи арҿиаратәи – еизааигәазтәуа, уимоу, аамҭак аҟны иҟалазшәа узырбо зеиԥш ҟазшьак рымоуп. Уи дара аамҭак азын иизшәа еизааигәаны иахьеиқәҿырҭуа ауп.
Изхысҳәаауа, Платон Бебиа, иажәабжь «Аӡыжь иалыҳәҳәоз ахаҳә» иҩит иахьатәи аамҭа уадаҩ азын, даҽакала иуҳәозар, 2004 шықәсазы. Абри аамҭазы аԥсуаа ҳзын ҳамацара ҳакәымкәа ԥасатәи СССР иқәынхоз ажәларқәа зегьы рзы аҭоурыхтә ҵакы змоу аиҭакрақәа ҟалеит. Абар афактқәа: ақырҭуа нацистцәа Аԥсны имҩаԥыргоз аполитика хәашьи раҳреи рҵыхәа наунагӡа иԥҵәеит. Акыр уадаҩрақәа шаҳхаҳгазгьы 1500 шықәса зхыҵуа ҳҳәынҭқарра ҩаԥхьа ишьақәҳаргылеит. Ҳмилаҭ аекономикатә, акультуратә ҿиара амҩа ианылеит агәазыҳәара бзиеи агәҭакы иашеи рыманы. Ари аиҭаҿиара епохоуп ҳмилаҭ аҭоурыхтә лахьынҵазы. Ишысҳәахьоу еиԥш, ҳзыхцәажәо ажәабжь аҿы иаарԥшу асовет аамҭа иатәуп. Усҟан ҳаидеологиа зегьы хықәкыс иамаз акоммунисттә уаажәларра аргылара акәын. Макьана журналистк иаҳасабала инагӡаны ишьақәымгылац ақыҭкорҵәҟьагьы ииҩуа астатиақәа акоммунистцәа ридеиа иацәтәымымзароуп, акоммунизм лаша зыргылауа рус-ҳәысқәа аанарԥшуазар ауп даҽаџьара мҩахыҵшьа амамкәа.
Абри аидеиа иаҳхысыз 20-тәи ашәышықәса 30-тәии 40-тәии 50-тәии ашықәсқәа раанеиԥшҵәҟьа иахьнырҳаланы акәымзаргьы, хәашьра акәымкәа аԥхьаҩ ибоит ҳзыхцәажәо, 60-тәи ашықәсқәа аазырԥшуа аҩымҭаҿгьы. Уи аарԥшуп абарҭ реиԥш иҟоу ахаҿсахьақәа рыла. Абар даргьы «Блаҭыхи, напҿыхи, лашәи, цыркьи уманы уабацои уара, ҳара акоммунизм ахь амҩа ҳанықәу аамҭазы?» ҳәа ақыҭкорр Абзагә Ланба изызҩуаз агазеҭ аҿы аус зуаз ажурналист Ад. Мад-иԥа, Сталингьы даԥхьоит ҳара ҳгазеҭ бызшәас иааизымдыруа ыҟаӡам, «ҳгазеҭ аблаҷыц еиԥш ихьчатәуп, алабжыш еиԥш ицқьазароуп» ҳәа абадақь иасуа аредакциа аусзуҩы Ҭлабӷан Уазба; аԥсҭазаара итаташьны избоз, џьара критикак ҟауҵар зхы зыхнахуаз ԥҳәысеибак лымариа баны илеиҩымсуаз, ақыҭа Ашыцәа аиҳабы; ленинец иаша, Сталин дуӡӡа иҵаҩы, ҳ-Бериа фырхаҵа иарӷьажәҩа, ԥасатәи Аԥсны апартиа област комитет актәи амаӡаныҟәгаҩ,
акырӡа А. И. Мгелаӡе дугәалазыршәо, Бакаки Митрофан-иԥа Алаӡе уҳәа убас еиҭа аӡәык-ҩыџьак.
Сызааиуа, абарҭ хыхь зыӡбахә сҳәаз аперсонажқәа рхаҿсахьала асовет аамҭазтәи аԥсуа ақыҭа асоциалисттә нхамҩаантәи аԥсҭазаара автор иааирԥшуеит иахьатәи ҳаиҭакрақәа рахьгьы ҳхьарԥшуа, еиҳаракгьы, акоммунистцәа ирыгыз ыҟазаргьы, ауаа аус ддыруан, иадырцалон. Аирониа маҷк иаҵаҵаны автор иааирԥшызаргьы, ицәгьазма Бакаки Митрофан-иԥа иҟаиҵоз.
Зны ақалақь далаланы (Бакаки Митрофан-иԥа иоуп дызҿу – Р. Қ.) дышнеиуаз игәеиҭазаап, ԥсаҵла дук махәык алкьны еимаҳаны илеиуаз асы хьанҭа шақәнауз. Иара убраҟа ақалақь ахы игәиҽаниҵазаап: «Абри амахә хжәар – ахаҭыԥан уара укнасҳауеит!» ҳәа. Даҽа зныкгьы, ақалақь агәҭа хаҵак иҭаҭын цыблаха иҿыҵрыууааны ианиршә, ари уа даанкыланы днаиқәымчызаап, абыржәыҵәҟьа хаԥыцла ишьҭыхны аурна иҭаршә ҳәа.
Арҭ афактқәа ирҳәо кыр ыҟоуп, авторгьы исахьаркыратә жәабжь аҿы баша иауааигах, аҵакы амоуп. Иахьа ҳақалақь ацқьараҿы иҳагу гәлымыҩра, иҟаҳҵоу агхақәа шырацәоу ҳзырбо акоуп. Уи ахҭыс ҟалеижьҭеи ажәашықәсақәа шцахьоугьы, иахьагы узаҿымԥшри? Аҩнеихагылақәа рбалконқәа (рсофқәа) ирықәгыланы аҟьамсар казыԥсои, зыҩнааҵрақәа аԥссара ирцәаашьои, ирықәкӡами арҭ ажәақәа? Урҭ рҩызцәа ашәшьы зыҟәнубаалоу афактқәа иахьатәи ҳаԥсҭазаараҿы иҟаӡам ҳазҳәаӡом, насгьы ихьааугаша ргәы бзиа, рхы бзиа нахьхьинтә кьыс рымаӡамкәа иахьаауа ауп.
Ишдыру еиԥш, асахьаркыратә литература аобиект хадақәа ируакуп ауаажәларратә ԥсҭазаара иагу-иабзоу аарԥшра, аиаша аҳәара, ахәахәа аҿагылара, ацәгьа-мыцәгьа аҿаԥҽра. Абарҭ амотивқәа, аелементқәа, епизод ҳасабла акәзаргьы, ҳара иаабоит хыхь зыӡбахә ҳамоу ажәабжь аҿгьы.
Абраҟа иазгәасҭоит даҽакгьы. Платон Бебиа аԥсуа жәлар рҿаԥыцтә ҳәамҭақәа шәҟәыла-быӷьшәыла ииҵақәаз рнаҩсангьы, идыруеит ахыҵхырҭақәа даҽакала иуҳәозар, ажәабжьҳәаҩцәа иаб Хәамԥа дназлаз рҟнытә иаҳауазгьы. Урҭ, жәаҳәарада изынрыжьуаз рацәан дырҿиаҩны, ажәа сахьарк дазҟазаны даныҟала иҩымҭақәа рҿы ихы иаирхәартә еиԥш. Ари ахшыҩзцара шҵабыргхаҭоу уи иаԥҵамҭақәа рыҿгьы имҩашьо иаабоит. Ажәабжь «Аӡыжь иалыҳәҳәоз ахаҳә» акәзар, араҟагьы автор ихы иаирхәоит алегендатә ҟазшьа змоу аҳәамҭақәа ицо ахҭысқәеи аперсонажқәеи иҵегьы игәылҭәааны рыҟаҵараҿы, знызынла поетикатә мыругақәак раҳасабала. Убри аамҭазгьы урҭ аҳәамҭақәа, амифтә цәа зыҟәну, даҽа функциакгьы нарыгӡоит уҳәар ауеит. Уи убри ауп уаҟа ицо ахҭысқәеи аперсонажцәа рхаҿсахьақәеи реилахәыратә
система арӷәӷәоит, асахьаркыратә идеиа арҵауылоит, насгьы автортә хьаҵрак еиԥш иарлахҿыхуеит, аԥхьаҩгьы ихәыцратә дунеибаркыра аҽаԥнашьыртә еиԥш. Еицырдыруа ҳҵарауаҩ ду, академик, афилологиатә ҭҵаарадыррақәа рдоктор апрофессор Сергеи Зыхәба икапиталтә усумҭа «Аԥсуа мифологиа» аҿы ишазгәеиҭаз еиԥш, аԥсуа сахьаркыратә литератураҿ ахархәара рымоуп ҳажәлар иаԥырҵаз зқьышықәсала ақәра змоу аҿаԥыцтә ҳәамҭақәа: амифқәа, алегендақәа, алакәқәа.
Аҩада ишысҳәаз еиԥш, Платон Бебиа ҳзыхцәажәо иажәабжь аҿгьы иаабоит ҳажәлар рҿаԥыцтә рҿиамҭақәа ирыҵаркуа аҳәамҭақәа. Убарҭ иреиуоуп аӡиас Қьаҭуани Нарҭаа дуқәа рашьа Қьаҭуани рыбжьара иҟаиҵо аиҿырԥшра. Ажәлар рҳәамҭа автор ихы иархәаны, иҳәоит Қьаҭуан аӡиас ахьӡгьы ахьаауа аепос афырхаҵа Қьаҭуан иҟынтә ауп ҳәа. Иара убасҵәҟьа уи иамоу аӡыжьқәа руак Сасрыҟәа ихьӡ иадырҳәалоит. Уи аган ҿыцәаақәа авырффаны иҟоуп, Нарҭ Сасрыҟәа иаса иаҿыҵихызшәа. Уиакәхап џьоукы ари аӡиас Қьаҭуан ахьӡзар, ахаҳәгьы Сасрыҟәа ихаҳә ҳәа изашьҭоу.
Убас ажәлар рҳәамҭа аҟнытә даҽакгьы. «Ажәытәан, аҳ иԥҳа хаҵа данишьҭуаз, иашҭа еиҵҳәа ду акьан лҭарсны, ахьымацәаз ахьырахәыц наҵданы, ақәцәаҿы икнарҳауазаарын. Аҳҭнырԥарцәа рҽыццышәқәа рыҵыԥраауа ишнеиуа, рабџьар рнапы инықәырсны, ахьымацәаз лыҿҵәаны, ҵаҟа алеиха амҭакәа инамҵасынгьы изкуаз диразҟхон, рҳәоит, аҳ иԥҳа», – иҩуеит автор.
Ажәлар рҳәамҭақәа рҟнытә ашәҟыҩҩы иааиго аматериалқәа закәу аԥхьаҩ изымдыруа информациак ииҭарц акәӡам. Ажәабжьҳәаҩы Маадан Сақаниа ишиҳәаз еиԥш Нарҭаа дуқәа ражәабжьқәа ззымдыруада, измаҳацда! Аха араҟа автор ихықәкы зынӡа даҽакуп. Уи иҭахуп ифырхацәеи аперсонажқәеи рроль арӷәӷәара, рсахьаркра, аидеал лашахь рхьарԥшра, насгьы аҿар рзы аԥсҭазаара амҩаду ахь акылсра шымариам, хшыҩлагьы гәамчлагьы еимадоу ақәԥара шаҭаху. Аӡыжь иалыҳәҳәоз Сасрыҟәа ихаҳә ҳәа изышьҭаз ақәцә узшьапык ада аҭыԥ змам, ахаларазы ицоз аҿар реицлабра, реисара ахаҭагьы аҩымҭазы асимволтә ҵакы амами. Абзиара еснагь иуадаҩуп, иагьҩадоуп, уи азы хыцәнмырха иқәԥалатәуп ҳәа ауп автор ихшыҩзцарақәа иҳарҳәо.
Абри ахыхьгьы, Платон Бебиа егьырҭ аԥсуа шәҟәыҩҩцәа аӡәырҩы еиԥш, исахьаркыратә ҩымҭақәа рҿы афольклортә материалқәа ихы иаирхәоит аԥхьаҩ ибарц ирыҵаҵәаху афилософиатә хшыҩзцарақәа иахьагьы ишыхәанчам, абзиахә ахь ушхьадырԥшуа ҭоурыхтәла ушдырхәыцуа. Апсны жәлар рпоет, академик Баграт Шьынқәба ҳажәлар рҿаԥыцтә рҿиамҭақәа ахьырҵәаҵәа ҳәа ззиҳәаз ирымоу адоуҳатә
ԥсымчхара бзанҵы еицакра шрықәым, ҳашәҟәыҩҩцәа еснагь ҳаԥсҭазаара иахыҵхырҭаны ишаҿцаауа.
Апрозаҿгьы апоезиаҿгьы иарбан ҩымҭазаалакгьы иага афилософиатә хшыҩҵакқәа рыла иқьуа аидара иаҵазаргьы, абызшәа сахьаркыратә система анхьысҳаха ибжахоит, аҿҿаҳәа изцәажәом. Платон Бебиа итәы ҳҳәозар, раԥхьатәи иҩымҭақәа (апоезиаҿгьы апрозаҿгьы) инадыркны жәаҳәарада, аԥсабара инаҭаз абаҩхатәра иабзоураны, ибызшәа цқьоуп, шамахаӡак акәымзар, еилыхха иҟоуп, асахьаркра дамароуп. Абри аус ԥшьаҿы арҿиаратә ԥышәа иааннакылоу арольгьы маҷӡам. Аурыс критик А. Григориев баша имҳәеит аԥсабара иунаҭаз абаҩхатәра ааӡалатәуп ҵарадыррала анаҩсангьы рҿиаратә ԥышәалеи аԥсҭазаара аҵабыргхаҭеи шьаҭас ирыҭаны.
Ҳзыхцәажәо ажәабжь «Аӡыжь иалыҳәҳәоз ахаҳә» аҟынгьы Платон Бебиа нахьхьинтә дзықәныҟәо арҿиаратә цәаҩа еиламырсҳаӡакәа (есымшаҵәҟьа акәымзаргь) иааигоит. Уи иаҳнарбоит имыруга хада – ибызшәа ацқьареи асахьаркреи заҟа дацклаԥшуа, аԥхьаҩцәеи, ифырхацәеи, иареи, гәынамӡарак рыбжьамкәа, еилибакаауа аҟазаара, еиҭарсшәа иуҳәозар, ахҭыс, обиект, амаҭәар, ахаҭарақәа зегьы аԥсы рхаҵаны раарԥшра.
Уажәы хыхь исҳәаз ахшыҩзцарақәа зырҵабыргуа, ҳазҿу ажәабжь иаҵанакуа аҟнытә иаазгоит ҿырԥштәқәак. Абар даргьы:
«Шьыжьымҭанк саб аца дынҭаланы, арагыд лапҟьақәа даҽа зныкгьы ирыцқьо акалаҭ ааирҭәын, даҵаланы ананырашҟа иҿынеихеит. Уа заа ирмазеихьаз аԥчаҭла инаниԥсалан, иклакәыт рыхха инарылеиҵеит. Илаҳәуа аӡын шәырҵаа ацаҿы изхызгаз алапҟьақәа, уажәы аклакәыт иаршны, рыгәқәа ԥшқаханы, иҿыпны ахьхьаҳәа ахьҩеижь еиԥш илеиуан».
«Улаԥш лхьымӡо дықәԥрааны дкәашон». «Амра ца ихы иқәшуа», «Арҵаҩы уара уаангылишь зны ҳәа, гәырхаагас саӷәра насҿакуа сааигон». «…Ашьхарахь еимагыланы аҳәалыҳәа асы анауа, агаҟа еимаҵәаны ахаҽаҳәа ақәа леиуеит. Ари абжьарак ҿааихак змамыз амшыцәгьагьы, иахьа агәы кеикеиуа ихтит. Рхы-рыҿқәа цырцыруа иаакаи-бзааит ашьхақәагьы. Аҳауа ҿацагьы гәыҟаҵагаха, ухы инаркны ушьапы аҟнынӡа, арыжәтә џьбареиԥш уааимнадо аҿаанахеит». «Қьаҭуан шьха ӡиасуп. Ахаҳә дуқәа ирхыҽҽаны, еибах-еибафо илеиуеит, аҵа бырлашԥсараха, акалмаҳақәа еилахәылмызуа иҭаҩҩы. Ӡынгьы ԥхынгьы азеиԥшны аԥаҩқәа ҭырҭәааны агәгәаҳәа илеиуеит, аԥхын унацәа хнаҵәоит, аӡын алҩаҵә ахылззуа ицоит».
Ирацәоуп иҵегьы иааугаша аҿырԥштәқәа, аха иааҳгаз иаҳдырбоит ашәҟәыҩҩы инапы зықәку, зсахьа ҭихуа заҟа аԥсы ахаҵаны иааирԥшуа.
Уи иметафорақәеи, епитетқәеи, аиҿырԥшрақәеи рылаԥшҳәаа ҵруп, маҭәарума, ихҭысума, персонажума, ипеизажума досу рыԥсабара злаҟоу аԥхьаҩ игәникыларатә, ихы-игәаҿы инхартә иаарԥшуп. Ари, ҳәарада, ашәҟәыҩҩы иҟазара ауп изызҳәо. Иара убас ажәабжь аҿы иуԥылоит, иаҳхашҭхьоу ахархәараҿ иҟам арахь аԥсҭазаара змазарц зыхәҭоу ажәақәа, иаҳҳәап «алагажә», «алаҭаҷаҷа» (џьықәреи хкуп), «арагыд лапҟьақәа» (злапҟьақәа бзиоу), «аԥчаҭла» (злапҟьақәа рҭәаҭәарц изҭарԥсоу), «алукар» (ашыла зҭаԥсоу), «иаакаи-бзааит ашьхақәагьы», уҳәа убас иҵегьы. Иарбан бызшәазаалак зыԥсы ҭоу ажәакгьы ырӡтәым кыр аҵанакуеит ҳәа азгәеиҭон аурыс шәҟәыҩҩы, аетнограф, алексикограф В. В. Даль.
Абри аганахь Платон Бебиа ирҿиамҭақәа рҿы хшыҩзцара рзиуеит ирыхәҭаны, аха арахь ҳхы иаҳмырхәо ажәақәагьы. Ирацәамзаргьы ажәабжь аҿы иаабоит аԥсуа жәаԥҟақәеи ажәеицааирақәеи ахархәара шрымоу. Урҭ, ҳәарас иаҭахузеи ахшыҩҵакқәа гәылыршәаны раарԥшраҿы мыц зымҳәо поетикатә мыругақәоуп, уимоу, аԥхьаҩгьы зны-зынла иԥсы идыршьоит, ԥсеивгарак аҳасабала. Ажәаԥҟақәеи ажәеицааирақәеи рыӡбахә анцәыраҳгах, еиқәаҳаԥхьаӡап рхаҭақәагьы, еиҳа иҟазшьарбагақәоу акык-ҩбак раҟара:
«Амшә иакыз дадаҳ, иҳәеит»; «Игәыжь алабажә иааҵхуа…»; «Зыцәгьа уҳәо ушә дылагылоуп»; «Аҽ-хыцәгьа еиԥш раԥхьа дгылоуп»; «Аб бзиа иԥа уаҳа дышԥаҟалоз»; «Акгьы змамыз иарбаӷь цәаӷәара игон»; «Ауаҩы бзиа даныҟоу издырӡом»; «Хдырра ыҟазар, ҽеи ԥсра ҟамлози» уҳәа убас иҵегьы.
«Аӡыжь иалыҳәҳәоз ахаҳә» ахаҭабзиара иазкны иуҳәаша иҵегь ыҟоуп, аха араҟа ҳҽаанаҳкылап иаҳҳәаз азырханы.
Исгәарԥханы аҩада сзыхцәажәаз ажәабжь аҟны уаҩ игәы еихьызшьуа ҭыԥқәакгьы уԥылоит. Ҵабыргуп, урҭ аҩымҭа ахаҭабзиара рзыларҟәуам, аха зегьы акоуп иубоит имыцхәны. Убарҭ иреиуоуп: ажәытәтәи ақадақьҩы Шар Ԥынзаҷ изку аҭыԥ. Араҟа зынӡак иаҭыԥым уи ахҭыс – амашәыр аӡбахә аҳәара. Згәы хыҭхыҭуа ажәлар рҿаԥхьа иқәгыларц згәы иҭаз Абзагә Ланба дзазхәыцрыз ус еиԥш иҟаз иԥшӡамыз ахҭыс. Ахаҵа дызқәымшәо акгьы ыҟам рҳәоит, аха…
Иара убас ажәабжь аҩнуҵҟа ажәабжь еиҭазҳәо аинформациақәа рацәацәоуп. Ииашоуп, иага ажәеи ажәеи еихиҳәаалозаргьы, амыцхә ахьугалакь иузыҵәахуам, имыцхәуп. Урҭ рыбжеиҳарак афырхаҵа ихҭынхьаақәаз, мамзаргьы иаҳақәаз ракәзаргьы иауарацәоуп.
Даҽакгьы. Ажәабжь асиужеттә еибаркыра злаҟоу ала, ԥсеивгарҭақәак ҟазҵо ахқәа рыла ашара, алкаара, уадаҩуп, аха убригь автор дазхәыцыр ауан, избанзар, уажәы ишыҟоу аԥхьаҩ маҷк аҟара дарааԥсоит, еиҳа ииашаны иуҳәозар, аҩымҭаҿ ицо ахҭысқәа еиқәылацәоит, еиҟәызҭхаша акы аҭахуп.
Абар даҽа гәаанагаракгьы, амала, сахьанӡаиашоу атәы сҳәом, уи аԥхьаҩ иуусыз. Аҩада ишысҳәахьоу еиԥш, ажәабжь ахы «Аӡыжь иалыҳәҳәоз ахаҳә» ашәҟәыҩҩы ииҳәарц ииҭахыз зегьы иара иалоуп, идеианы иагәылсуеит асимволра аанарԥшуа. Ас шакәу ҵабыргхаҭоуп. Аха, ари афырхаҵа хадеи уи иабиԥара иаҵанакуа егьырҭ аперсонажқәеи «рҳәааҿы» иаанхоушәа убоит ажәа «иалыҳәҳәоз» ҳәа иахьыҟоу. Избан акәзар, Абзагә Ланбеи иҩызцәеи аӡыжь иҭыҳәҳәоз ахаҳә еиканрыла ахыцәқәаҿ ихалахьеит, ииасхьоу аамҭахь ицаны игылахьеит урҭ ззеикануа «аус». Ари, ҳәарас иаҭахузеи, еиҭарсны иҳәоу хшыҩзцароуп, аҿар абзиарахь аԥсҭазаара ду ахь акылсра шымариам, насгьы уи азын ахшыҩи агәамчи згым ақәԥара шаҭаху ҳзырбо акы акәны иҟоуп. Ус анакәха, ас еиԥш иҟоу иԥсҭазааратәу аидеал, урҭ ирышьҭагылан инеиуа аҿаргьы иртәуп, ирыҵанакуеит, избанзар, даргьы раԥхьа игылаз абиԥара ҿа реиԥш иқәԥароуп, иуадаҩу аус иаиааироуп, аԥсҭазаараҿы рымҩа ҭӷәыхаа илырхыроуп. Убри аҟнытә, сгәанала, еиӷьзар ҟалап ажәа «иалыҳәҳәоз» ахаҭыԥан «иалыҳәҳәо» ҳәа иҟазар. Избан акәзар, «иалыҳәҳәо» иаҳнарбоит ашәҟәыҩҩы еиҭарсны иҟаиҵаз ахшыҩзцара апроцесс шеиқәтәам, ииасхьоу аамҭахь иузыргылом, ҳазҭагыло аамҭа иаҵанакуеит.
Иссируп ҳбызшәа аԥсабара! Зны-зынла нбан заҵәык («з») заҟа инарҳәы-аанарҳәуазеи ахшыҩзцара. Сыззааиуа, ажәа «иалыҳәҳәоз» аасҭа, иалыҳәҳәо ҳәа иҟазар ажәабжь аԥсынҵры азы еиҳа еиӷьын, анарха анаҭоит, иисхьоу аамҭахь ҳхьамырԥшуа категориала ҳазҭагылоу атәы ҳнарбоит.
Иззымдыруада, автори аҩымҭа аперсонажқәеи рыҿцәажәара, рбызшәа шеиԥшым. Автор итәы раӡазароуп, ицқьазароуп, ацензура ззымычҳауа ажәақәа ирцәыхьчазароуп. Аперсонажцәа еиҳа ихьысҳахар алшоит, ихжәазар ауеит, ианцәажәо ражәа иацклаԥшыр ауеит, аԥсҭазаараҿгьы ус иҟоуп. Ари еилкаауп, аха иага ус акәзаргьы, урҭ автор иконтроль иҵымҵыроуп, хылаԥшра рзиуроуп, исахьаркшәа иуҳәозар «иаӷәра» рҿакызароуп.
Изхысҳәаауа, Платон Бебиа иналаршә-ҩаларшәны акәзаргьы, иперсонажқәа ианахдырҟьоу ыҟоуп, ацензура ззымчҳауа ажәақәа анрамхаҳәогьы убап. Ари, изааӡарызеи, аҩымҭа арԥшӡом, насгьы ифырхацәа ражәа рҿыҵма, рыбз ахы иақәиҭитәма ауп иаанаго. Абар ҩ-ҿырԥштәы заҵәык: «Иан дикәхшоуп!» – рҳәон згәы иахәоз. «Иан дикит!» – рҳәон згәы иасуаз. Арҭ аҩ-ҳәоук еиваргылартәымызт, даҽакала иҳәар ауан.
Ҵабыргуп, агазеҭ ианылаз астатиа акритика зызнауаз, иарџьоз, еицәазгьы рҳәар рылшон, аха уи шыҟаҵәҟьоу аҳәара, аҩра абаҭаху, иаҳнаҭои? Зыбзырӡы аҳәоз аргәырӷьон ҳәарада.
«– Уара ахәырҭлаӷь! Кьынџьаак уҟаӡамкәа, ушьапқәа уаҳә иҭаԥсаны, уара уоума ҳара агазеҭ ҳанызҵо! Уабажәгьы уаргьы шәеидҳәаланы шәнаган аусҳәарҭаҿ шәҭаскып, апарашка уахасыртәап сара сеибгазар!»
Зхы зымакәачраз аколнхара ахантәаҩы Џыр-иԥа Бираҟ иаҳхысыз ашәышықәса 50-тәи ашықәсқәа раан аҳра хәыҷ змаз абни ақыҭкор ишԥеигәаӷьӡеи ҳәа еицәазгьы иҳәар илшон, аха курсивла иарбоу ажәақәа аҭахымызт. Ииашоуп, араҟа зыхьӡ сҳәаз ажәақәа раҵкыс ихжәоугьы уԥылоит егьырҭ асахьаркыратә ҩымҭақәа рҿы, аха ҳаԥсуара ҳахәаԥшуазар, ҳмилаҭ ҳқьабз-ҵасқәеи ҳаԥхашьа-ԥхаҵареи ҳхаҿы иаагазар аҩада иаазгаз еиԥш ихжәоу, иаартцәоу ажәақәа ҳхы рцәаҳхьчозароуп, дара ҳҩымҭақәа рперсонажқәагьы абри дырны еснагь иҳаххәыцуазароуп. Ус аҟаҵара ҳмилаҭ ақьабз бзиақәеи ауаҩышәаратә цәаҩеи азин ҳарҭоит.
Акык-ҩбак раҟара згәаҭақәак иҟасҵаз изаҟаразаалак ирзырԥсыҽуам, ирзырхьысҳауам ажәабжь сахьаркыратә аҳасабала иамоу ахаҭабзиара. Уи аԥхьаҩ, еиҳарак аҿар иргәаԥханы изыԥхьоу аԥсуа жәабжьқәа иреиуоуп.
Платон Бебиа ипрозатә рҿиамҭақәа рҿы аԥхьаҩ илаԥш ицашәартә,
игәаԥхартә еиԥш аҭыԥ ааныркылоит напҟазарыла иаԥҵоу ажәабжь кьаҿқәа. Урҭ хыҵхырҭас ирымоуп, автор ирҿиаратә фантазиа анаҩсангьы, ажәлар ирҳәамҭақәаны иаҳаз, ихаҭагьы дызхаану, уимоу, ихҭынхьаахьоугьы убрахь инарылаҵаны.
Аԥсуаа ԥсабарала наџьнатә аахыс ирцәаҩоуп, ҳаҭыргьы рзақәуп иркьаҿны, ахшыҩҵак аҭаны ахҭыстә жәабжьқәа реиҭаҳәара. Иҟалап, ари анкьаӡа зны ашәҟәыҩҩра шҳамаз зырҵабыргуа афактқәа – аԥхьара, аҩра, ашәҟәы, акьыԥхь, аҷышәра… иреиуазар, иацырҟьаны иаанхаз акы акәны иҟазар, насгьы ҳсахьаркыратә литература аҟынӡа иааӡазар. Уи иахьазы зышьақәыргылара уадаҩӡоу акоуп. Аха иага ус акәзаргьы… ахәангасҭа, џьара акы шыҟаз аҟара иахьатәи ауаҩы ибарҭоуп.
Абри ахыхьгьы иубоит ҳаԥсуа литература ԥсҟыси разҟыси иамоу ҳашәҟәыҩҩцәа (рыԥсы сакәыхшоуп, зыԥсҭазаара иалҵхьоугьы убрахь инарылаҵаны) ажәабжь кьаҿқәа ржанр ала иаԥҵоу аҩымҭақәа рахь ишхьаԥшуа, алыҵшәа бзиагьы шрымоу. Убригь, ишдыру еиԥш, ҳ-Дырмит
ду ихациркит, ауасхыр ӷәӷәаны иазышьҭеиҵеит, ишьҭанеиуаз аԥсуа шәҟәыҩҩцәа рабиԥарақәа игәцараркыртә еиԥш. Абар Дырмит Гәлиа 1942 шықәсазы хаз шәҟәны иҭижьыз, «Ажәабжь кьаҿқәа» ирыциҵаз аԥхьажәа хәыҷы аҟны ииҩуа: «Ажәытәӡа зны дыҟан аџьам шәҟәыҩҩык Иуред-Дин Абдер Раҳман Ибн-Аҳмед ҳәа (дџьамын), убри иҩымҭа шәҟәы «Бехаресҭан» («Ааԥын баҳча») ҳәа хьӡыс измоу аҿы раԥхьаӡа иахьналаго убас аҳәоит: Ҳератәи аҭаҳмада Абдаллаҳ Енсари ишьҭанеиуаз рзы ажәаны инижьит: «Ишәхашәмыршҭын аҭаҳмадцәа рҳәамҭа ажәабжьқәа, уи аншәылымша, ма ишәхашәмыршҭын урҭ рыхьӡқәа, шәара хәарҭас ишәоуразы» – ҳәа. Абри даара крызҵазкуа ажәоуп.
Иҵабыргыҵәҟьаны, ашәҟәыҩҩра ззымдыруа ҭаҳмадцәак зны-зынла даара уаҩ игәы иахәартә ииасхьоу, ицахьоу рахьтә ажәақәа рҳәалоит. Урҭ ажәақәа дара ашәҟәы ианҵаны ирызныжьуам, изарҳәо ианимҵар, урҭ ажәақәа ииасуеит, ицоит, ибжьаӡуеит. Убри аҟнытә сара аҭаҳмадацәа, аҵара змамыз, ирҳәамҭаны исаҳахьоу, аиҳарак саб иҳәамҭақәа, иахьа уажәраанӡагьы исхамышҭкәа иҟақәоу ԥыҭк, иамҩаны исыԥхьаӡоит, абра ашәҟәы ианысҵаразы».
Ишаабо еиԥш, ажәабжь кьаҿқәа ажәлар рҳәамҭақәа рдунеи аҟнытә иаауа, аха ашәҟәыҩҩцәа ирыбзоураны, асахьаркыратә литература иажьрацәараны, иатәышьҭраны иалалаз Дырмит Гәлиа, аклассикцәа зегьы реиԥш, арҿиара аусхкы аҿы хәарҭара злаз акы акәны дахәаԥшуан. Угәы иахәаша иреиуоуп ҳсахьаркыратә литература ашьҭаркҩы ихациркыз аус хшыҩзцара бзиа ахьазыруз ҳашәҟәыҩҩцәа рабиԥарақәа зегьы. Ус шакәу имҩашьо иаабоит ҳлитература аҿиара апроцесс адаҟьақәа ҳарныԥшылар.
Аҩада ишазгәасҭаз еиԥш, Платон Бебиа ажәабжь кьаҿқәа, ржанр прозаик иаҳасабала, хшыҩзцара рзиуеит, ирҿиаратә гәаҳәара иацуп, алыҵшәа бзиагьы имоуп. Уажәы урҭ, зеиԥшлашәа акәзаргьы, рыхцәажәарахь сиасаанӡа, хьаҵрак аҳасабала, ажәа исҭоит Платон Бебиа, иҩыза гәакьа, Д. И. Гәлиа ихьӡ зху Тамшьтәи абжьаратә школ ицалгаз, иахьа Аԥснытәи аҳәынҭқарратә университет адоцент, аҵарауаҩ Гиви Платониԥа Миқаа. Абар уи ииҳәауа: «Еицырдыруа аԥсуа поет, апрозаик Платон Хәамԥа-иԥа Бебиа изку ажәа аҳәара, сызлалитераторым ала, ҳәарас иҭахузеи, исцәыуадаҩуп, аха «ахьылаба» иркны дныҳәа-ныԥхьан апоезиа мшын цәқәырԥақәа дырхызҵаз ибаҩхатәреи, нас қыҭак ҳазлатәуи, ҳазлеизааигәоуи рыла азин сырҭоит ҳәа сахәаԥшуеит ирҿиамҭақәеи уаҩытәыҩсак иаҳасабала ихаҭашьатә ҟазшьақәеи рзы сгәаанагарақәак сҳәарц.
Аԥсуаа ирҳәоит ажәа ахы мҳәакәа аҵыхәа узҳәом ҳәа. Сыззааиуа, ҳара (зыӡбахә сымоу Д. Гәлиа ихьӡ зху Тамшьтәи абжьаратә школ еицҭаз аиқәлацәа Платон Бебиа, Иван Асаӡба, Борис Гәыргәлиа, Ҷыҷыкәа Кәаӷәаниа, Хәыхәыт Аҳашба, Иура Гадлиа, Терент Ҷаниа, Вало Сақаниа, Владимир Кәаӷәаниа, Шьалодиа Шьаданиа, Руслан Қапба, Рушьни Џьопуа, Фридон Ануа роуп) ҳабиԥара иатәу ашкол ҳҭалеит иаҳхысыз ХХ ашәышықәса ҩынҩеижәатәи ашықәсқәа ианрылагоз, иҵегьы уазааигәаны иуҳәозар, 1941–1943 шықәсқәа рзы. Аха закә аамҭааз ауп иуҳәаша! Аџьынџьтәылатә еибашьра дуӡӡа, уи ашьҭахь ақырҭуа нацистцәа раҳра Аԥсны еиҳагьы аҽарҭбааит (уи ахы ркхьан Аԥсны ахада, Нестор Лакобеи уи иарӷьажәҩаны ивагылаз ҳмилаҭ гәыӷырҭас иамаз ҳҵеицәа хазынақәеи шәииԥхьӡ згымхаша 37-тәи ашықәсқәа рзы ианҭадырха инаркны), иадыркит аԥсуа школқәа, аԥсуа кадырқәа еимдырпит ӷәара-пара, ҳмилаҭ рыӡҩарц азын иахырхит ажәытәӡа аахыс иахыз аҭыԥхьӡқәа, ҳадгьыл чашәқәа ирықәндырхон агырқәа, ашәанцәа, ақырҭқәа, Аԥсны ақыҭанхамҩеи ааглыхреи рырҿиараҿы ауаа азхом ҳәа ҽыҵгас иҟаҵаны. Уи адәахьтәи лаԥшхырԥаган, аха рыгәҭакыҵәҟьа аԥсуа жәлар рқырҭуатәра шьаҭанкыла милаҭ ҳасабла рықәхра аполитика акәын имҩаԥыргоз Сталини Бериеи рыбӷа змаз Қырҭәылатәи аиҳабыра. Аха усҟанҵәҟьа, аӡы хыҵны ианлеиуаз, ари аҩыза апроцесс аҿагылара згәыӷьуадаз! Избан акәзар, Сталин дуӡӡа ҳаԥхьа дгылан, насыԥ ҳаман, ҳахьчан «Едемтәи абаҳча» ҳҭазшәаҵәҟьа.
Изхысҳәаауа, ҳара ақыҭаҿи аҵаҩцәа аԥсуаа зҭагылаҵәҟьаз азиндарақәа инагӡаны иаҳзымдыруазаргьы, еилаҳкаауаз, иаҳныруаз рацәан ҳҵара апроцесси ҳарҵаҩцәа (аӡәык-ҩыџьак рыда усгьы зегьы қырҭцәан) рхымҩаԥгашьеи, ишаҳзыҟази ирыбзоураны. Аха аџьма имԥсыша амаҵә азылаҟәуеит ҳәа, абжьаратә школ ҳалгаанӡа, ҳаб Анцәа ду ҳәа жәлары зегьы зхәаԥшуаз, ишныҟалалакгьы, идунеи иԥсахит, егьи атәыла апалач Бериа дук мырҵыкәа иқәнагаз ашьоуӷа дақәшәеит, иҵегьы ираԥсышәаны иуҳәозар, ажәлар ргәарԥса ԥсышьацәгьа инаҭеит.
Абас ҳазқәымгәыӷӡоз аиҭакра дуқәа иҟалаз ҳара ақыҭа ҵаҩцәа ҳҟынӡагьы иааӡеит аԥсеивгара ҳнаҭартә еиԥш. Уимоу, ҳауп ҳәа зыҽхаршаланы, зыҽҭҳәаны игылаз ақырҭуа рҵаҩцәагьы, иааубартә рҳаидеи маҷхеит, ишырҳәо еиԥш, рыҭхәы ԥсит. Иџьоушьартә иҟоуп, ипарадоксуп аԥсуа бызшәа ҳәа акгьы ыҟаӡам, уи ақырҭуа бызшәа иадиалектуп ҳәа ҳазҳәоз, ашкол аҿы аԥсышәала ҳцәажәар зымуаз ҳдиректор П. Харчлава, 1953 шықәса сентиабр аказы ҳашколаҿ ҳанааи, дхырбза-кәырбзо, уаанӡа иҳаиҳәауаз «ажәа бзиақәа» зегьы ихаршҭны аԥсуа рҵага шәҟәқәа шәҭахӡами, абар иахьыҟоу иҳәан дааҩналеит ажәеизатәи акласс аҵаҩцәа
ҳҿы. Убриак ҳалшеит, ҳамԥын дықәаҳмыжьлеит, ажәакала, ддәылаҳцеит. Иаргьы мчыбжьык ааҵуаны еиԥш, имаҵура дамырхит, ихаҭыԥан директорс даарышьҭит А. К. Шанава. Уи уаанӡа аус иуан Очамчыратәи араиком апропогандеи агитациеи рыҟәша еиҳабыс. П. Харчлавеи иареи еидкылашьа рымаӡамызт. Ари дмаалықьын уи иаасҭа.
Платон Бебиа иаргьы саргьы ҳшықәтолтәқәазгьы, ӡбахәыла ҳаигәныҩхьан акәымзар, хаҭала ҳаибамбацызт, ҳзеибадыруамызт, избанзар, сара Чаарқыҭтәи алагарҭатә школ саналга, Тамшьтәи абжьаратә школ сҭалеит, иара Кәтолтәи ихарҭәаам абжьаратә школ аҿы аҵара ицон.
Платони сареи ҳшеибадырызгьы абас ауп. 1951–1952-тәи аҵара шықәсазы сентиабр акы иазкыз ашкол ашҭаҿы имҩаԥыргон итрадицианы аханатә иааргоз аныҳәа. Аҽны амш бзиан, амра ашәахәақәа хааӡа ԥсабарагьы уаагьы иҳалаԥхон ҳгәы ҟаҵауа. Ҳашҭа ҭбаа-ҭыцә аҿы иҭырҭәааны еизеит аҵаҩцәа, арҵаҩцәа, анацәа, абацәа. Араҟа иҟан ақыҭаҿы ҳаҭыр зқәыз, зыхьӡ-зыԥша нагаз абыргцәа бзиақәа: Барганџьиа Ҭемыр, Ануа Қьысқьынџь, Бжьаниа Никәала, Кәыҭа, Смел, Баӡ Занҭариа, ахьтәы еҵәаҟаԥшь згәыдҷҷалоз, Асовет Еидгыла Афырхаҵа Габлиа Уарлам. Ҳара аҵаҩцәа гәыԥ-гәыԥла ҳаилагылан. Кәтолаа хазы еилагылаз Платон Бебиа дааины дааҳалагылеит (Ахыцқәа ирҭакны исҳәоит: уи аамҭазы Очамчыра араион иаҵанакуаз аԥсуа қыҭақәа рҿы абжьаратә школқәа Ԥақәашьи Тамшьи рыҟны акәын иахьыҟаз. Убри аҟнытә араҟа егьырҭ ақыҭақәа рҿынтәи аҵара зҵоз аҵаҩцәа маҷҩымызт). Усҟан ада Платон Бебиа дсымбацызт. Платон ҷкәына аукы, ихахәы рҳәны, ибла ҭбаа-ԥшӡақәа ԥхашьа-ԥхаҵо, агәыкра рхыҳәҳәыла, аҟәыӷара рыҵубаауа иҟан. Данцәажәоз иқьышә иқәыххуаз аччаԥшь ихы-иҿы лаша-лашо иҟарҵон. Убасҟан раԥхьатәи ҳаиқәшәараан абарҭ аҟазшьарбагақәак схаҿы иаанхеит. Заҟа ҵӡоузеи уи аахыс, аха иахьагьы исхашҭуам аҿара ашьҭамҭақәа. Аҿара иџьшьатәу, насгьы кыр зымчу феноменуп.
Агәырӷьаратә аиԥылара – сентиабр акы иазкыз иалагаанӡа Асовет Еидгыла афырхаҵа Уарлам Габлиа илаба ԥшӡа наиҵарсуа (ишьапы ӷәӷәала ихәын), ашьшьыҳәа дааины Кәтолааи Наӷбоуааи (Тамшь аҳабла) ҳахьеилагылаз дааҳадгылан аԥсшәа ҳаиҳәеит, нас Платони сареи ҳахқәа шьышьны, ус ҿааиҭит: «Шәышԥаҟоу, ҳаҳәшьаԥацәа?» Ҳара уи даараӡа ҳгәы иахәеит. Сара Габлиаа сраҳәшьаԥоуп, аха Платон дабаҵанаки ҳәа саахәыцит сахьгылаз, нас ауп ианеилыскаа Платон иаб Хәамԥа Габлиаа дышраҳәшьаԥаз, уи сан ԥсаҭа бзиа Шура санлазҵаа исалҳәеит.
Агәырӷьаратә еиԥылара ҳалгеит. Аҵаҩцәа досу ҳаклассқәа рахь ҳцеит. Ҳалагеит аҵара ашықәс ҿыц. Убри аҽны аҵыхәтәантәи аурок аԥсуа
бызшәа ҳаман. Ҳакласс дааҩналеит Вианор Смел-иԥа Занҭариа. Иԥшра, исахьа аныхачаԥа даҩызан, иҿцәажәа хаан, иҟәыӷареи иразреи ихы-иҿы ианыԥшуан. Дааҳалаԥшит зегьы ибла хаақәа ааҳхганы, аԥсшәа ҳаиҳәеит. Ҳара ҳаихаҵгылан «шәтәақәа» иҳәаанӡа.
Платон Бебиа ажәеинраалақәа шиҩуаз лымҳаҭаск иоухьазаарын ҳарҵаҩы. Убри аҟнытә далеидырырц, мамзаргьы далаҳирдырырц акәхап, ажәеинраалак даҳзаԥхьарц идиҵеит, аха араҟа сзыԥхьаша акгьы сымам, убри ацынхәрас саԥхьар сҭахуп Иуа Кәаӷәаниа иажәеинраала «Ашәарыцаҩ ашьха», мамзаргьы ипоема «Хмыҷ шәарыцаҩ ныҟәаҩы», – иҳәеит иара. Ҳарҵаҩы аҩбагьы даирԥхьеит. Иаԥхьашьа игәаԥхеит, имаирҽхәеит. Ашьҭахь арҵаҩгьы аҵаҩгьы еиқәлацәоушәа, еиҟароушәа еизааигәахеит. Уи зыбзоураз ҿыц аҩра иалагаз Платон Бебиа ибаҩхатәра акәын. Вианор Смел-иԥа Занҭариа еиԥш иҟаз аԥсадгьыл апатриот ддыргәырӷьон иҵаҩцәа рахьтә агәырҵҟәыл змаз аҿар анибалак, ддыргәырӷьон мацара акәым, гәык-ԥсыкала дрыцхраауан, иажәа ҟәышқәа реиҩигомызт, ҷыдала ашәҟәыҩҩра зхы азцоз аҿар. Усҟан аамҭа шуадаҩызгьы, ҳмилаҭ культура иааизакны иугозар аҿиара, ԥхьаҟа ацара иаԥырхагаз шырацәазгьы ҳҵара ус шымаҷҟәикзгьы Вианор Смел-иԥа Занҭариеи, Гьаргь Ашҳангьери-иԥа Бжьаниеи, Надежда Михаил-иԥҳа Кобахьиеи иахьынӡарылшоз аҵара ҳадрыԥхьалон, ақырҭуа бызшәала аҵара ҳгәы шахымызгьы, ашкол аанҳажьыр руамызт, ҳбызшәеи ҳлитературеи агәыбылра ҳдыркуан, ҳдырҿыхон. Уи аҩыза ацхыраара усҟан акырӡа аҵанакуан изызҳауаз аҿар ҳзын.
Ҳара ҳакласс аҿы (ажәбатәи инаркны) итәаз ачқәынцәа Платон Бебиа, Иван Асаӡба, Иура Гадлиа, Вова Агрба, Руслан Қапба зегьы еишьцәак реиԥш бзиа ҳаибабон, ҳаибаҭахын. (Рыԥсаҭа шкәакәахааит Иван Асаӡба, Иура Гадлиа – иҳаԥхахьеит.) Платон Бебиа ажәеинраалақәа ахьиҩуаз, акымкәа-иҩбамкәа, иахьикьыԥхьхьаз, мыцхәы бзиа даабон, ҳилаҽхәон, ҳизгәдууан. Ваниеи сареи аматематика амаҭәар ҳхы азцон, иҳацааиуан, иахьынӡаҳалшоз ҳҩызцәа ҳрыцхраауан.
Ҳашкол аҿы еиҿкааны иҳаман аԥсуа литературатә кружок. Уи иҭнажьуан аҭӡы газеҭгьы. Напхгара аиҭон ҳарҵаҩ ду Вианор Смел-иԥа Занҭариа. Абри акружок аусураҿы активла ихы алаирхәуан Платон Бебиа. Уи иқәгыларақәа еснагь зегьы ртәы аҵкыс еиӷьын, даҽакала иуҳәозар, алитература цәа ахан. Исгәалашәоит ҳлитературатә кружок аҿы Платон Бебиа убас аԥсы ахаҵаны дықәгылеит итәаз зегьы иааџьаҳшьартә еиԥш. Ихы иаирхәеит ажәабжьҳәаҩцәа Кәарсантел Адамиеи Платон Кьиласониеи жәеинраалала еиҿартәаз рлафқәеи рыхьӡыртәрақәеи. Сгәанала, убасҟангьы ахы цәырнагахьан, ибаҩхатәра ааԥшхьан иахьагьы
ахәаԥшцәеи азыӡырҩцәеи гәахәара дула ирыдыркылауа еснагь иззыԥшу «актиорк итеатр захьӡу» иқәгыларақәа.
Платон Бебиа уаҩык иаҳасабала аԥсабара инаҭеит аҟәымшәышәра, ақьиара, аразра, аԥсыцқьара. Уи амц захьӡыз издырӡом усҟангьы, иара уажәгьы издыруам, дуаҩ иашоуп. Ақәлеи азлеи рзы ҩбарак илам, даартуп. Ус шакәу сара избахьан хышықәса дуӡӡа аҵара анеицаҳҵозгьы. Ари ахаҭашьатә ҟазшьа, ҳәарас иаҭахузеи, ихатәроу, зыхьӡ-зыԥша хара инаҩхьоу поетны, прозаикны деиҭагаҩны данаақәгыла еиҳагьы игәылҭәааит, еиҳагьы дарԥшӡоу иҟалеит.
Сара Платон Бебиа ирҿиамҭақәа срызҿлымҳауп, бзиа ибаны срыԥхьоит Тамшьтәи абжьаратә школ аҟны еиҿкааны иҳамаз аԥсуа литературатә кружок аҿы дзыԥхьаз иажәеинраала «Ааԥын» сазыӡырҩыз аахыс. Уи аԥҵан 1951 шықәсазы.
Дарбанзаалак изгьы иԥсабаратәуп ауаҩы изааигәо, иқәыԥшра шықәсқәа раахыс ибзианы иидыруа, ииҭаху инапы злакәу аус аҿы (аҵарадырраҿы аума, алитератураҿы аума, аҟазараҿы аума) ақәҿиара анимоу, днаӡа-ааӡаны даныҟоу, ишьҭа-мҭа ижәлар гәакьа рдоуҳатә культураҿы ианаанхо, ианшьаҭамырӡгахо.
Абас иҟоу поетуп, прозаикуп, еиҭагаҩуп Платон Хәамԥа-иԥа Бебиа. Ари сара сзы иашахаҭала игәадуроуп, сызхыҽхәо иреиуоуп. Сара еиҳагьы саргәырӷьеит Платон Бебиа иԥсҭазаареи ирҿиамҭеи ирызку ашәҟәы аҩра ҳакритик алитератураҭҵааҩы Руслан Қапба дахьаҿу. Ари, жәаҳәарада, имариоу, уназдыххыланы иҟауҵо усым, иаҭахуп аџьабаа дуи аҭакԥхықәра ҳараки. Аха сара агәра згоит уи ҳпоет ду ирҿиамҭақәа ирықәнагахаша аҭҵаамҭатә усумҭа аԥҵара илшап ҳәа».
Платон Бебиа зыӡбахә ҳамоу иажәабжь кьаҿқәа апериодикатә кьыԥхьи, нас еизгақәаки рҿы ианымлацзар, еизганы хазы шәҟәны иҭымҵыцт, аха зегьы акоуп аԥхьаҩ идыруан рестетикатә хаара-бзаареи абзазаратә философиа ахшыҩзцареи ргьама икхьан. Уажәы урҭ акьыԥхь заахахьоу зегьы еизганы, еидкыланы ианылеит Платон Бебиа иҩымҭақәа, Аҟәа, ашәҟәҭыжьырҭа «Алашара» 2005 шықәсазы иҭыҵыз ахәбатәи атом «Амш хәыҷи ашықәс дуи» ҳәа азеиԥш хы рыҭаны. Иҵабыргыҵәҟьаны абраҟа ауп урҭ ажәабжь кьаҿқәа инаӡааӡаны иахьааԥшуа, даҽакала иуҳәозар, акы, ирыӷроу рыҩнуҵҟатәи ргәаӷь ахьубо, ҩбагьы, абри ажанр аҿгьы урҭ равтор аҟыбаҩ бзиа шимоу, дшамароу.
Ажәабжьқәа иааизакны, иаҳҳәап, цәаҳәак иқәыргыланы, ургәылаԥшуазар, зегь раԥхьаӡа еилыхха иубоит урҭ рструктуратә еилазаашьа заҟа имариоу, рыԥсабара зеиԥшроу, тематикала ишбеиоу, ажәақәа иреиҷаҳаны ахшыҩзцара ҵауылақәа аарԥшра шрылшо. Арҭ ажәабжь
кьаҿқәа еихушар рылшоит х-категориакны. Актәи иаҵанакуеит ажәлар рҿаԥыцтә ҳәамҭақәа ирылхны иҟаҵоу ажәабжь кьаҿқәа. Аҩбатәи ахь иушьар ауеит иара автор ихаҭа илымҳа иаҳаз, уимоу, дызлахәу, «ишибоз» иҟалаз ахҭысқәа уҳәа убас иҵегьы. Ахԥатәи атәы ҳҳәозар, ашәҟәыҩҩы исахьаркыратә фантазиа иарҿиаз ажәабжь кьаҿқәа. Абас иҟоуп Платон Бебиа иажәабжь кьаҿқәа рструктуратә еиҿартәышьа. Аха уи изаҟаразаалакгьы иаанагом аҩада зыӡбахә сҳәаз аҩбагьы ирыҵаркуа ажәабжь кьаҿқәа ашәҟәыҩҩы исахьаркыратә напҟазара иалыхәдаауп ҳәа аҳәара. Абраҟагьы имҩашьо иубоит ахҭысқәеи афактқәеи зхылҵыз ажәабжь кьаҿқәагьы автор ирҿиаратә «лабораториа» ишдәылҵыз, уи ибла хаа ишыҵигаз, ажәакала, ашәҟәыҩҩраҿ ихадароу анапҟазара шрыгым, ҷыдала ишыгәцараку.
Уажәы, хыхь исҳәаз ахшыҩҵак арҵабыргразы аԥхьаҩ ииашоу аилкаа иоуразы еихаҳшаз ажәабжь кьаҿқәа рахьтә акык-ҩбак ҿырԥштәқәас категориала изҵазкуа рҭыԥқәа аҳарбап, нас ҳаиасып зеиԥшлашәа акәзаргьы рыхцәажәарахь, еиҳа ииашаны иуҳәозар, сахьаркыратә ҩымҭақәак раҳасабала аԥхьаҩ изы ирылоу хаҳара, насгьы ашәҟәыҩҩы абарҭ иажәабжь кьаҿқәа рҿы ҷыдала ииҳәарц ииҭаху, иааирԥшырц дызҿу. Абар даргьы: аҩада ишысҳәаз еиԥш, актәи акатегориа иаҵанакуа иреиуоуп ажәлар рҿаԥыцтә ҳәамҭақәа уасхырс иззышьҭоу абарҭ ажәабжь кьаҿқәа: «Аԥсраҵәҟьа зырԥшӡо», «Аҭаца», «Амҩасҩы», «Аԥсшәа еибырҳәеит», «Анхаҩи аԥсцәаҳаи», «Араӡын маҟа», «Ауасиаҭ», «Зҳәатәы харҵо», «Лыхнаа дамырхааит», «Аҭауади анхаҩи», «Ашәыргәында», «Ахәлԥҵыс», «Ахьча», «Ахаҳә», «Раҵә Гыд», «Анхаҩи арбаӷьи», «Аҭаца ҟәыш» уҳәа убас иҵегьы. Аҩбатәи акатегориа иатәу ааскьатәи аамҭаз аԥсҭазаараҿ иҟалахьоу автор иблала иибаз, мамзаргьы зны-зынла ихаҭа дызлахәу, даҽакала иуҳәозар, ихҭынхьааз иреиуоуп абарҭ ажәабжь кьаҿқәагьы: «Аныҳәа», «Алымҳа ҵарқәа», «Адаԥа», «Амҩа кын», «Ажәеинраала», «Хараԥшра», «Зыбыз зҿырхыз», «Аҭак», «Агхара», «Ҳалдырит», «Аҩбатәи афырџьан», «Ианаамҭоу иузымҳәаз ажәа», «Ахәыҷы ибызшәа», «Уаххьа», «Аҩи ацәеи», «Ахҿыхра», «Аҟьат-ҟьат», «Ажәаҭынха», «Аби аԥҳаи», «Ахатәы бызшәа», «Ахага», «Аныҳәаҿа» уҳәа убас иҵегьы.
Ахԥатәи акатегориа иатәу автор ирҿиаратә хыҭҳәаа ифантазиа иаҵанакуа, аха жәлар рҿаԥыцтә ҳәамҭақәа «жьра-цәарала», еиҳа уазааигәаны иуҳәозар ҩышьа формала, стильла иазааигәоу ирхуԥхьаӡалар ауеит абарҭ реиԥш иҟоу ажәабжь кьаҿқәа: «Адгьыл», «Абзиа», «Ор, ор, ор, ԥхасҭа», «Ҩышәи хәба мааҭ ҳәа акиносахьа збаз» (ахы хәыҷык иауцәоуп, иркьаҿзар ауан), «Ажәаԥшьа», «Алашәарыца», «Анџьныр», «Аҭак», «Агхара», «Адгьыл амч», «Аԥсы хьшәашәақәа аԥсы дырҵәыуан»,
«Сааҭк аҩнуҵҟала», «Асахьаҭыхыҩцәа», «Аӡбаҩи аисаҩи», «Аҭаца ҟәыш» уҳәа иҵегьы. Араҟа автор ихыҭҳәаа иаҵубаауеит ажәлар рсиужет мотивгьы («Аҳ Аҳмаҭ иԥа ԥҳәыс дшизааигаз»).
Арҭ ажәабжь кьаҿқәа улаԥш излаҵашәо ҷыдарақәакгьы иалаҟоуп. Уи убри ауп: акы, дара аҩымҭақәа «иахьиз» мҩашьо изырбо паспортк аҳасабала ирыцуп агеографиатә ҭыԥхьыӡқәа, иаҳҳәап, Комарово, Вырица, Қарҭ, Гагра, Ессентуки, Сҭампыл, Есқьишьехир, Измиҭ, Адаԥазар, Гәдоуҭа, Аҟәа, Переделкино. Насгьы, еиуеиԥшым аамҭақәа рзы ишаԥҵо шаҳаҭра руеит ирыҵагыло ашықәсқәагьы (1974–2003 шш.). Иҩбахазгьы убри ауп: ашәҟәыҩҩы арҭ ажәабжь кьаҿқәа анаԥиҵоз, гәҿыӷьра анизаауаз, мамзаргьы ихы ианҭашәоз, аамҭак аниоуаз акәмызт. Иаҳҳәап, ус иҟаиҵаргьы уеизгьы-уеизгьы гәыбӷан дук узиҭомызт, уигьы, ишдыру еиԥш, рҿиаратә цәаҩоуп, ашәҟәыҩҩра иатәышьҭроуп. Аха Платон Бебиа иажәабжь кьаҿқәа игәцаракны уанрыԥхьо, (даҽакала инықәырҩны узрыԥхьарызеи аҩымҭа хьыршәыгәқәа рыԥсабара злаҟо ала) меижьарада иубоит ирҿиаратә процесс зегьы ишрыхәҭаку, уи адунеи ҭбааҭыцә ишаҵанакуа, еиҳа уазааигәаны иуҳәозар, ипоезиатә, ипрозатә ҩымҭа хадақәа реиԥш уи дахьыҟазаалакгьы иахьеи-уахеи дышрызхәыцуа, еиуеиԥшым абзазаратә материалқәа рыла ибеиоу мҽхакыла, ахаҭа маҷны, арахь аҵакы ҵауыланы иҟоу, насгьы алахҿыхра згым ажәабжь кьаҿқәа зхылҵша асиужетқәа дышраҩаӡо, дышрышьҭоу. Араҟа Платон Бебиа иарӷьажәҩаны ивагылоуп ауаа дахьрылоу иаҳауа ажәлар рҳәамҭақәеи шәҟәыҩҩык иаҳасабала ирҿиаратә хыҭҳәааи. Ус шакәу иаахҵәаны ирҳәоит дара ҳзыхцәажәо аҩымҭақәа ахьиз «рҭыӡҭыԥ» амацарагьы.
Ихԥахаз иреиуоуп: Платон Бебиа иажәабжь кьаҿқәа ирыӷроу агәаӷь, мамзаргьы еибаркны измоу рфилософиатә хшыҩзцара шхәыдам идыруеит, адырра амацара акәым дагьрықәгәыӷуеит. Убри азоуп уи иҩымҭақәа ахәбатәи атом (ажәабжьқәеи аромани згәылоу) изаниҵаз иажәабжь кьаҿқәа. Урҭ хәыҷи-дуи зегьы 155 ыҟоуп (инымҩатәны исҳәоит, хазы шәҟәны иҭыжьзар ауан), рҵакы аазырԥшуа, еидызкылауа абас еиԥш иҟоу азеиԥш хьӡы «Амш хәыҷи ашықәс дуи» ҳәа зриҭаз, зырхаиргылаз, сгәанала, ари асимволтә ҵакы амоуп. Иҵегьы уазааигәаны иуҳәозар, аҩымҭақәа рхаҭақәа мҽхакыла, мамзаргьы шәагаала ихәыҷны, арахь иаҳдырбо аԥсҭазаара, иҳаҵарҳәо ахшыҩзцарақәа кырӡа уаҩы ддырхәыцыртә, уимоу, ихгьы дазхәыцыртә, игәаланаршәартә иҟоуп.
Ашәҟәыҩҩы иажәабжь кьаҿқәа, ишаабо еиԥш, ртематика ҵкар рацәала еилоуп, насгьы аб хәыҷ тәыҩа ду ҳәа, рхаҭақәа хәыҷны ҳазхаантәиу ҳбзазара (ииасхьоугьы убрахь иналаҵаны) аганқәа жәпакы ирхьысуеит ҳхаҭақәа иҳагуи аԥсыҽрақәа иҳамоуи ҳдырыртә еиԥш, уимоу, знызынлагь акритика ааҳзымчҳауа аҟынӡа ианҳалыжжуа ыҟоуп. Аха арҭ ажәабжь кьаҿқәа иҟарҵо ахатә критика, акы, азҩыдара, мораллагьы доуҳалагьы аҽрыцқьареи ахы аиааиреи ирзҳәоуп. Ҩбагьы, ацәгьеи абзиеи рҳәааҿы игылоу, уи амчра здыӷәӷәало ауаҩы ацәгьарахь дамгарц азы агәаҽанызара ирҭоит, ддырҿыхоит абзиа аиааира агартә еиԥш.
Абас иҟоу афилософиатә хшыҩзцарақәа, ҳаԥсҭазаараҿы иаҳԥылоу рыҵубаауеит Платон Бебиа иажәабжь кьаҿқәа иааизакны ухаҿы иааугозар. Егьирахь, ҳәарас иаҭахузеи, апрозаик иажәабжь кьаҿқәа, досу ртематикатә еилазаара уахәаԥшны, инарҵауыланы рыԥсабара уагәылаԥшыр, еилуршәшәар, иахьатәи аԥхьаҩгьы акритикгьы иҵарҳәо рацәоуп, аҵаҳәара анаҩсангьы, имариам ҳаԥсҭазаара (иҳаҩсхьоугьы убрахь инархыԥхьаӡаланы) иатәышьҭроу аганқәа жәпакы философиатәла ддырхәыцуеит, насгьы ибзиоу ахшыҩзцарақәа шыбзиоу узырбо, иухазмыршҭуа хаарак угәаҵаҿы аҭыԥ ннажьуеит, абзиахә ахь ухьаԥшыртә еиԥш. Иара убасҵәҟьа, ҳаԥсҭазаараҿ ҳазмырԥшӡо, еснагь иаҳԥышьклаҳәуа аханатә иааго ҳагхақәа, ҳаԥсыҽрақәа иаҳҳәап, амал азы аԥсымҭәра, аашьара, ашьыцра, аҳарамра, уҳәо иреиԥшқәоу анегативтә цәырҵрақәа жәпакы. Урҭ иҟарҵо аныррақәа ихьшәашәаӡа, хаара мацәак рыҵмыҳәҳәо ҳала иаахгылоу иҳаздырҵысуа ацәымӷра ҩнуҵҟала ҳрықәыӡбартә еиԥш ҳҟарҵоит. Аха убри ақәыӡбара апроцесс убас еиҿартәуп, мамзаргьы убас имҩаԥысуеит иахырҟьам, иуҳәар ауазар, иаамысҭашәоу, зыдкылара мариоу, аҩнуҵҟа џьара, иаартны акәымзаргьы, аччаԥшь зхәыҵубаауа аиумори, асатиреи ҳәаақәызҵо ажәа сахьарк амч ала. Абраҟа, жәаҳәарада, автор ицирхыраауеит аԥсуа жәлар аханатә аахыс рда-ршьа иҭаныҟәо, иалоу ахшыҩзцара ҵауылақәа рыла еибарку, изгәылоу, ауаҩытәыҩса иԥсҭазаара филасофиатәла иахәаԥшуа, иазхәыцуа илаф-самарҟәылқәа, ацә иақәкны ажә ҳәа ишырҳәо еиԥш, ицәажәо.
Еиҭасҳәоит, абри аҷыдарагьы, еиҳа ииашаны иуҳәозар, аԥсуа лафсамарҟәылқәа рманера, рцәаҩа рныԥшит ҳзыхцәажәо ажәабжь кьаҿқәа рҿы, аха еизадарыла, мамзаргьы инықәырԥшшәа акәымкәа акритикатә лаԥшҳәаа иҵганы, иҽеим, анырра бааԥсы ҟазҵо анегативтә цәырҵрақәа ирықәыӡбаны.
Аҩада, Платон Бебиа иажәабжь кьаҿқәа зеиԥшлашәа, иааркьаҿны саламлацәакәа иазгәасҭаз аҷыдарақәа ирыцуҵар алшоит дара злаҟоу, насгьы ихадароуп ҳәа иуԥхьаӡаша даҽа цәаҩа бзиакгьы. Уи убри ауп, апрозаик иажәабжь кьаҿқәа, еиуеиԥшым атематикатә еилазаара шрымоугьы, еиуеиԥшым, насгьы иҳагу-иҳабзоу аԥсҭазааратә ганқәа, апроблемақәа ишрылацәажәоугьы, арахәыц ҟаԥшь еиԥш иргәылсуеит
апатриот цәанырра ҳазҭо, (еиҳарак изызҳауа аҿар рыҩнуҵҟа) изырҿыхо, амилаҭ гәадура ҳазҭо азҵаарақәа ахьцәырырго, иахьаҳгәаладыршәо. Абри агангьы, Платон Бебиа иажәабжь кьаҿқәа рхаҭабзиара ҳаразкуа акы акәны иҟоуп ҳәа сгәы иаанагоит.
Уажәы аҩада иаҳҳәаз ҳахшыҩзцара зырҵабыргыша ажәабжьуп «Зыбыз зҿырхыз» ҳәа хыс измоу. Уажәы аԥхьаҩ ухаҵкы ҳаԥхьап ахаҭа:
«Қарҭ ателедырраҭараҟны аԥсуаа рҭахын. Рҿынархан астудқалақь аҟны инеит. Иԥшӡа-ԥшӡаӡа иҟаз ҷкәынки ӡӷабки аарылырхын «Волга» еиқәаҵәак инҭадыртәеит.
– Излаабо ала, кыршәымфацзаргьы ҟалап?
– Амлагьы…
– Астудиаҟны ақәгылара шәҽазыҟашәҵонаҵы шәыхәгьы хиахоит… Иахьнаргаз абас еиԥшгьы адҵа рырҭеит.
– Шәстудент ԥсҭазаара иазкны жәаба-жәаба минуҭ аԥсышәала шәҳазцәажәоит…
Аҷкәыни аӡӷаби неиҿаԥшы-ааиҿаԥшит, иааҟрым-ҿрымит…
– Ишәгәамԥхози?
– Аԥсышәалоу?
– Ааи, аԥсышәала!
– Аԥсшәа-а-а…
– Ишԥа, ишәзымдырӡои?
– Иҳаздырӡом!
– Шәаԥсацәаӡами?
– Ҳаԥсацәоуп, аха…
– Мап, шәара шәаԥсацәаӡам!
Ашә аартны амҩа наддырбеит.
Зымгәа ахәыц еиҩнаҵәоз, зџьыба акапеи кылҵәа ҭамыз астудентцәа, шьапыла ақалақь иалаланы рҿынархеит».
Ажәабжь ҩуп Қарҭ 1982 шықәсазы, излаабо ала иҟалахьоу фактуп, уимоу иара автор хаҭала иибаз, дызхаану акы акәзаргьы ауеит. Уи акәым аҩымҭаҿы ихадароу, ихадароу убри ауп ихыҭҳәаам абри ажәабжь хәыҷы аҿы амилаҭ азы кырӡа зҵазкуа ахатәы бызшәа адырра азҵаара шьҭыхуп. Ашәҟәыҩҩы даҟьакгьы цқьа инагӡаны иҟам аҩымҭаҿы иаҳирбоит зхатәы бызшәа ззымдыруа (уи далалом урҭ изырзымдыруа мзызс иамоу аарԥшра) ауаҩы аԥсҭазаараҿы дхьысҳахар, дмаџьанахар шалшо ателедырраҟны инарԥхьаз астудентцәа ишрыхьыз еиԥш.
Ашәҟәыҩҩы ишьҭихыз азҵаара, рыцҳарас иҟалаз, иахьа ҳазҭагылоу аамҭаҿгьы еиҳагьы иактуалтәуп, збызшәа ззымдыруа, уи ахаара-бзаара зцәа-зжьы иаднамкыло, ицәамԥаӡа изныруа ҳҿар рыҩнуҵҟа,
изыхҟьазаалакгьы ирацәаҩхеит. Ус анакәха, абри аҩымҭа хәыҷы амилаҭ азҵаара ду еидараны иаҵоуп, ҳаԥсы шҭоу ҳабыз ҳҿырымхырц азын агәҽанызаара ҳаҭауа, ашәарҭара ахҭа ҳҭарԥшуа.
Абраҟа иазгәаҭатәуп даҽа деталькгьы. Иҟан аамҭақәак ҳхатәы бызшәа мчыла ианаҳҿырхуаз, амҩақәа аныркуаз. Усҟан ишаҳҭахызҵәҟьа акәымзаргьы, аҿагылара ҟаҳҵон, ахеиқәырхара аидеиа ҳгәы-ҳаԥсы иалан, ақәԥара ҳгәы аҳәон. Ҳәарас иаҭахузеи, ашәарҭара ҳҭагылан, аха ҳгәы каҳауамызт, ҳбызшәа – ҳмилаҭ дыргақәа иреиҳаз – аиқәырхаразы амҩақәа ҳаԥшаауан. Избан акәзар, лабҿаба даабон аӷа, изҿагылатәыз. Аха, иажәахьанҭаны исҳәозаргьы, усҟан аҵкысгьы ишәарҭазар ҟалап иахьатәи ҳҭагылазаашьагьы. Избан акәзар, хыхь зыӡбахә сҳәаз аамҭаз еилкаан ҳбызшәа ҳҿызхуаз, иаҳԥырхагаз зусҭцәаз. Урҭ ҳаԥсадгьыл зхазы изҭахыз, ҳара ҳаҿиар, ҳӷьацар зцәымӷыз ракәын. Акыр шықәсқәагьы амчра рыманы иҟан. Уажәы иаҳҳәар ами аиаша, ԥаса еиԥш аӡәгьы даҳԥырхагам, шәхатәы бызшәа шәҿаҳхуеит ҳәа, Анцәа ибоит, аӡәгьы ҳашьҭахь дгылам, ҳара ҳауп ахара здылоу, ҳбызшәала ҳанзымцәажәа, уи ала ҳанҿаҳа-дагәаха. Иахьагьы зҟыба-ӡыбеи зҭәагашоуреи нымҵәац аамҭаз аԥсуа бызшәа гәата-бӷата наунагӡа аҟазааразы иҿиаларц азын аԥынгылақәа амамкәа иауҟаху. Уи, ԥхьаҟатәи алахьынҵазы, уажәазы излаабо ала, акы, ашәарҭара ахьыҟоу, иахьааԥшуа иара аҩнуҵҟа ауп, иҵегьы уазааигәаны иуҳәозар, иара дала-шьала, гәыла, ԥсыла изтәу ахархәара масштаб ҭбаала иахьазырымуа ауп. Ҩбагьы, иара аиҳа амч змоу, хыԥхьаӡарала еиҳау иҟанаҵо анырра ауп. Ари аҩыза аҭагылазаашьа аԥсуа бызшәаҿы акәым, егьырҭ хыԥхьаӡарала идуу абызшәақәа рҿгьы иҟоуп ипроблеманы. Араҟа ихԥахаз, даҽакгьы аӡбахә ҳәатәуп. Убри ауп уаха-сахаҳәа (ҭәа збаз ҭәа иҳәҳәеит ҳәа ажәаԥҟа угәалазыршәо) ахатә мал арҳара иаҿу (цәаҩала акапитализм аԥсабара иаҵанакуеит адемократиатә ҳәынҭқарра аргылара шҳагәҭакугьы) ауааи апатриоттә цәанырреи абызшәа абзиабареи рыбжьара ажьымдыр еиԥш ҳәаак рыбжьалоит, изеизааигәахом, атәым бызшәақәа ҽыхьшьырҭас иркуеит, еиҳа аԥсҭазаара апрактикаҿ амч амоуп ҳәа иԥхьаӡаны. Ажәакала, кыкахшыла изааӡаз рбызшәа ҟәныршьоит уимоу, амҽхак ҭбаа амам ҳәа изыԥхьаӡо рацәаҩуп. Ари ас шакәу зырҵабыргуа фактуп аԥсыуа ҭаацәарақәак рыхшара аԥсуа школқәа ирывганы егьырҭ ашколқәа рахь иахьырго амацарагьы. Урҭ ауаа хәыцуеит иҭшәаӡаны уаҟа схәыҷы еиҳа адырра иоуеит ҳәа. Мап, ахәыҷы адырра изҭо ашәҟәқәа роуп, ҳәарада, арҵаҩцәа рыцхыраарала.
Аҩада исҳәаз ахшыҩзцара изаҟаразаалак иаанагом аԥсуа хәыҷқәа рхатәы бызшәада акы рҵар ҟалом ҳәа. Ауаҩы динтеллигент наӡахарц азын идыруазароуп, ихатәы бызшәеи иҭоурыхи инарываргыланы егьырҭ
ажәларқәа рбызшәагьы, ркультурагьы, рҭоурыхгьы. Аха зны раԥхьа ихатәы бызшәа, иҭоурых, ажәакала, дызусҭоу. Нас ауп егьырҭ ажәларқәа (араҟа зыӡбахә сымоу зегь раԥхьаӡагьы аурыс жәлар роуп) ртәы аниҵаша, иҵара-идырра, икультура хазырҭәаауа афеноменқәа ируакны, иреиуаны.
Платон Бебиа сзыхцәажәо иҩымҭаз даҽаӡәы игәаанагара сара исыздыруам, аха сара аҩада уи иазкны исҳәаз ахшыҩзцарақәа цәаҳәацыԥхьаӡа ирыбжьызбаауеит, уимоу, исаҳауеит абас еиԥш иҟоу бжьык: Абызшәа ауп Аԥсадгьыл еиқәзырхо ҳәа.
Аԥсуа бызшәа азҵаара, ахӡыӡаара ауп изызку Платон Бебиа автобиографиатә ҟазшьа змоу, мамзаргьы ихыҭҳәаам иажәабжь кьаҿ «Абызшәагьы». Уаҟа автор далацәажәоит ҩынҩажәижәаба шықәса ихыҵра иазкны аԥсуа телехәаԥшра аусзуҩцәа изеиҿыркааз адырраҭара, иаргьы аиашазы ибзианы дықәгылеит, иахәаԥшуаз зегьы ргәы иахәеит. Аха уи аҽыԥныҳәакгьы ахылҵит. Абар иаргьы. Ҽнак, ақалақь салалан сышнеиуаз, ҳҵарауаҩ бзиахә Сариа Амҷԥҳа даасԥылеит. Уи, ишылҟазшьоу еиԥш, ихааӡа аԥсшәа насалҳәан, абасгьы нацылҵеит:
– Адырраҭара бзиа узеиҿыркааит, амала аҵыхәтәан иԥхасҭеитәит акәымзар…
Сара абырсааҭк зегьы аасгәалашәеит.
«Арежиссиор излазгәеиҭаз ала, алагамҭазы сахьтәаз, смаҭа хәыҷы Анри дыҩны дааины сшьамхы иҽаақәиршәыр акәын. Убас иагьыҟаиҵеит, аха ахәыҷы дыштәаз ианду ашә аартны данааҩнала, изымчҳакәа абасгьы ҿааиҭит:
– Нанду, ?»
Абри адетальгьы иахьатәи ахәыҷгьы адугьы заҟа ранаҳәоузеи ҳхатәы бызшәа гәцараркырц ибзианы иаадырырц азын.
Ажәабжь кьаҿ «Ажәаҭынха» хыхь зыӡбахә сымоу атема иацнарӷызуеит, насгьы автор дызхаану иблала иибаз, илымҳала иаҳаз акоуп. Исҭахуп ишеибгоу абраҟа иаазгарц: «1960 шықәсазы акәын. Аԥсны жәлар рпоет Дырмит Гәлиа даара дыӷәӷәоуп рҳәан, гәыԥҩык ашәҟәыҩҩцәа уахь амҩа ҳақәлеит. Гәылрыԥшь урҭ рдачаҟны ҳахьнеиз, еиҵаӷәӷәа игылан зегьы. Ачымазаҩ ишҟа инеиӡазгьы Иван Ҭарба заҵәык иоуп. Аҳақьымцәа ируӡомызт. Игәаҭеиуа ҳнаҩс игылаз Гьаргь Гәлиа дааҳалагылан, абасгьы ҳаиҳәеит:
– Абыржәы, шәанааиуаз аламҭалазы, саб аԥсрахьы ихы анирха, сара сӷьаҵәыӷьаҵәуа снеины снеихаххит. Иара иблақәа ҭырхаха даасҿаԥшны, аԥсышәала акы иҳәеит… ашьҭахь маҷк иԥсы анааивига, урысшәала иуҳәарауази, акгьы сзеилымкааӡеитеи ҳәа сиазҵааит. «Ухшыҩ аҭыԥ аҟны ианыҟоу ауп атәым бызшәақәа аус анудыруа, аԥсраҵәҟьа абла уанҭаԥшлак, уан лбызшәа ада зегьы-зегьы ухашҭуеит!» – иҳәеит иара.
Даныԥсуазгьы ажәаҭынха иҳәеит жәлар рпоет.
Ари ажәабжь комментариа аҭахӡам, аҿахәы иара иаҳәоит иахьагьы иҳалаӷьаны иҳамоу ҳаԥсыҽрақәеи агәлымҩрақәеи аҽрықәыршәаны.
Платон Бебиа иажәабжь кьаҿқәа ҳаԥсҭазаара иаԥырхагоу, измырӷьацо, ԥхьаҟа ацара иаԥышьклаҳәуа анегативтә цәырҵрақәеи, ҳаԥсыҽрақәеи, ҳагхақәеи исахьаркны игәылыршәо ажәала имырхьааӡакәа иахьрықәыӡбо, иахьҿаԥнаҽуа анаҩсангьы, ақаруеимхәыц еиԥш иагәылҷҷаауеит ҳажәлар наџьнатә ишьҭыхны иаарго рдоуҳатә ҟәыӷара: иатәышьҭроу рлаф, рсамырҟәыл, рфилософиатә хәыцшьа, рхаҭашьатә ҟазшьақәа хазырҭәаауа, иҳәаақәызҵауа, еснагь изыхӡыӡаауа, иҳаракны ирку рыламыс, рыпату, рчеиџьыка уҳәа убас иҵегьы. Урҭ еилаԥах иакуп, иҳәаақәнаҵоит аԥсуара.
Платон Бебиа аҩада сзыхцәажәаз иажәабжь кьаҿқәа имҩашьо иаҳдырбоит дара мҽхакыла ишмаҷӡоугьы, апрактикатә ԥсҭазаараҿы хәарҭара злоу ахшыҩзцарақәа исахьаркны аарԥшра дшазҟазоу, дшамароу. Асеиԥш иҟоу аҩымҭақәа, рышәага маҷзаргьы, аԥхьаҩцәа еснагь ирҭахуп, избанзар уи урҭ идырччоит, идырхәыцуеит, рыгхақәагьы еилыхха иднарбоит, ргәалаҟара бжьымхкәа идыриашартә еиԥш амҩагьы иқәнаҵоит. Араҟа автор иқәҿиарақәа рҿы, ҳәарас иаҭахузеи, иркьыкьцәам, иаҩырҟьан аҵәылхра злам, ҳарамра зҵам, аха ицаҳәцаҳәо иҟоу асатиратә-иумортә ԥсымчхара арольгьы маҷӡам. Уи ашәҟәыҩҩы иарӷьажәҩаны ивагылоуп, ҷыдала ҳаԥсҭазаараҿы иҟаҳҵоу, иаҳҭахы-иаҳҭахым иҳацәцоу, мамзаргьы макьаназ ҳамч зқәымхо ҳагха-ԥхақәеи ҳагәлымҩрақәеи раԥхьырҟәҟәаареи аҿы.
Аурыс шәҟәыҩҩы афилософ, акритик, адемократ Н. Г. Чернышевски иҩуан:  Ааи, Урыстәыла аҵеи ду ажәлар зырԥшӡо, иӡырызго ҳәа дызҿыз зхаҭашьа бзиоу, иаамысҭашәоу ацәаҩа рылааӡараҿы еснагь иналукааша аҭыԥ ааннакылоит ажәа сахьарк, лымкаала рыгхақәеи рыԥсыҽрақәеи анаанарԥшуа аамҭазы. Убрахь хьаҳәа-ԥаҳәада, ирхуԥхьаӡалар алшоит Платон Бебиа иажәабжь кьаҿқәагьы.
Адунеиаҿ иҟамзар ҟалап сахьаркыратә литературак ахәыҷқәа (ашколқәра иаҵанакуа инадыркны ахбыџқәа рҟынӡа) ирызку аҩымҭақәа ахьгәцаракым, азҿлымҳара ахьазум. Убри азоуп уи аҭоурыхгьы харантә изаауа, еиҳа ираԥсшәаны иуҳәозар, ақәра ду замоу, адоуҳатә шьҭамҭа зҵауылоу. Избанзар, ахәыҷтәы литература ахықәкы хадақәа ируакуп изызҳауа аҿар ииашаны, иҵоураны, изну раамҭа иақәнагахартә иатәышьҭраны, ҵкар рацәала еилоу адырра рыманы рааӡара. Аурыс критик ду В. Г. Белински иҩуан:
Аԥсны аҵеи лаша Дырмит Гәлиа итәы ҳҳәозар абри азҵаара ду ахәыҷқәа ирызку аҩымҭақәа раԥҵара – шхымԥадатәиз, изызҳауа аҿар рзы аҵакы ӷәӷәа шамаз иаразнак ихшыҩ азишьҭхьан ижәлар гәакьа рсахьаркыратә литература ауасхыр ӷәӷәаӡа ианышьҭеиҵа инаркны. Иахьа уаҩҵас ухшыҩ изышьҭны уизхәыцыр иџьоумшьарц залшом ари аԥааимбар иҩызаз ауаҩы ижәлар рзы илиршаз заҟа ҵакылагьы мыҽхакылагьы иҭбааз, инаӡааӡаз. Имариамызт ҿыц аинылара иаҿыз ҳмилаҭ сахьаркыратә литература ашьаҭаркҩы изы ахәыҷқәа изызҳауаз рықәреи, рдырреи, рдунеихәаԥшыреи ирықәшәо аҩымҭақәа раԥҵара, избанзар, акы, ҿыц ииз аԥсуа литература изтәу ажәлар рыԥсҭазаара ганрацәала иаанарԥшыртә, ирыгу-ирыбзоу, аганахь иавамыжькәа, изҳәаша, аԥхьаҩцәа, адзыԥхьалаша аҩымҭа хатәрақәа аҭахын, иаԥҵатәын. Уи акәын зегьы раԥхьаӡагьы ипроблеманы иҟаз, арахь ашәҟәыҩҩра знапы алакыз рхыԥхьаӡара уарла-шәарлан, аӡәык-ҩыџьак агазеҭ «Аԥсны» (1919–1921 шш.) ишцәырнагазгьы. Ҩбагьы, иааизакны ҳкультура арҿиараҿы ихымԥадатәиз, арккаратә ҵакы змаз азҵаарақәа зегьы инапы рылакын, амилаҭ кьыԥхь, амилаҭ театр уҳәа иарбан уи дыззымхәыцуаз, гәыҵхас имамыз. Ихԥахаз, зегьы иреицәаны иааиҿагылт ҳҭоурых аҵәы ахьыршьырц, ҳаԥсадгьыл Аԥсны абӷа еиҵнахырц зҭахымыз, ҳҭоурых аҵәы ахьызшьырц, ҳаԥсадгьыл ҳалыхәдааны ҳҟарҵарц иҳақәлаз, ҳдемократцәоуп ҳәа зхы иазызыԥхьаӡоз ақырҭуа меньшевикцәа раҳра (1919–1921 шш.). Насыԥны, Урыстәыла иҟалаз октиабртәи ареволиуциа дуи, Аԥсны аҵеицәа гәымшәақәа, Ефрем Ешбеи, Нестор Лакобеи заԥхьа игылаз ирыбзоураны, 1921 шықәса март мза 4 рзы аҵыхәа ԥҵәан ақырҭуа меньшевикцәа раҳра, ишьакәгылеит Асовет мчра – Аԥсны ҟалеит ҳәынҭқарраны, еиҳа уазааигәаны иуҳәозар Совет Социалисттә республиканы. Амала, анарха арымҭеит, 1931 шықәсазы Сталин иҟынтә ишиашаз иаауаз амч еиқәаҵәақәа Қырҭтәыла иадырҵеит иавтономтә республиканы.
Иԥшьбахаз, абриаҟара арҿиаратә усхқәа знапы алакыз ауаҩы, ҳәара иаҭахузеи, аамҭа азымхаргьы иԥырхаган, ииҭахыз, ишиҭахыз аҟаҵара данахьымӡоз ыҟан. Даба ҳхаҿы иаагапи заҟа иуадаҩыз, ишәарҭаз ақырҭуа меньшевикцәа Аԥсны ишьагьуа ианалаз, амилаҭ ахаҿра змырӡуаз – алитература, акьыԥхь, атеатр, ашкол уҳәа иреиԥшқәаз, зда амилаҭ хәарҭамыз азҵаарақәа рылацәажәара, рӡыргара, рзааԥсара, ауаа радыԥхьалара. Афактқәа зегьы ҳарҟәаҵып, иаагап акызаҵәык 1919–1921 шықәсқәа рзы иҭыҵуаз агазеҭ «Аԥсны» ианылоз ақырҭуа меньшевикцәа рполитика иаҿагылоз аматериалқәа. Уаҟа ибылгьаны иамҳәои уи аредактор хада Дырмит Гәлиа иааирԥшуаз агәыӷьра, агәымшәара. 19 шықәса ирҭагылаз Миха Лакрба, Дырмит ду изикыз иажәеинраала амацарагьы абанӡанеиуеи! «Урцәымшәаӡан иахьа иуиааиуа, ухы уамеигӡан, уҽҵакы! Уаԥыл ахақәиҭра иааиуа! Иарба убираҟ! Иҳаракы!». Ас еиԥш аргама ахақәиҭрахь ааԥхьара ҟазҵоз ажәеинраала акьыԥхьра мариазма? Ишәарҭаӡамыз? Ус заҟа!
Сыззааиуа, Дырмит Гәлиа абас еилашәа-еилыҵуаз аамҭа џьбара аҟарҟы дышкылагылазгьы, змилаҭ рзы згәы еицҳауаз аинтеллигенциа иваргыланы, ихы-иԥсы мшаҭакәа ҳмилаҭ литература арҿиареи уи ԥхьаҟа изгаша амҩақәа рыԥшаареи даҿын. Дырмит Гәлиа зшьапы икыз аԥсуа сахьаркыратә литературазы инасыԥ дуны иԥхьаӡон, Асовет мчра шьақәгылаанӡагьы, абаҩхатәра еицамк змаз иарӷьажәҩаны иахьивагылаз, Самсон Ҷанба, Дмитри Аланиа, Миха Чалмаз, Миха Лакрба, Иуа Коӷониа, Ӡаӡ Дарсалиа, Иван Папасқьыр, Шамил Хокерба уҳәа еиҭа аӡәык-ҩыџьак. Урҭ зегьы агазеҭ «Аԥсны» ицәырнагаз, нас заԥхьаҟа змилаҭ шәҟәыҩҩраҿы алагала бзиақәа ҟазҵаз ракәны ҳҭоурых адаҟьақәа дырԥшӡауа иаанхеит ахааназ. Дырмит Гәлиа мышрақә зшьапы икыз ахәыҷтәы литература (ахыцқәа ирҭакны иаҳгәалаҳаршәап ҩымҭақәак: «Илыԥхьаӡеит», «Тагә иԥҳәыс лҟызи лкәатеи», «Ахәыҷқәа рашәа», «Акәтыкаркарра», «Аҟызи акәатеи», «Аҵыси аҳәыҳәи», «Иарбан аамҭоу», «Ахәыҷы иабжьгатәу», «Амшәи, аџьмеи, аҽи» (алегенда) уҳәа иҵегьы. Дырмит Гәлиа ахәыҷқәа ирызкны 58 жәеинраала аԥиҵеит. Иҩит асовет аамҭазы аизҳа-зыӷьара аиоуит, амахәҭа-шьахәҭа арҭбааит еиҵагылаз аԥсуа шәҟәыҩҩцәа рабиԥарақәа ирыбзоураны.
Ҳмилаҭ хәыҷтәы литература арҿиараҿы, аԥсуа шәҟәыҩҩцәа, зегьы ракәымзаргьы, рџьабаа адуп, досу ирылшо ала иацхраауан, иацхраауеит иахьагьы, аха ҷыдала уи еиҳа иазааԥсахьоу, ихәыҷтәы шәҟәыҩҩцәоуп ҳәа иуԥхьаӡаша, аамҭа наскьацыԥхьаӡа ицәырҵуан. Ахәыҷқәа ирызку ажәабжь кьаҿқәа рықәреи рдырреи ирышьашәалаз ҳара иаабоит Асовет мчра шьақәгылаанӡагьы, иуарла-шәарлазаргьы иҭыҵуаз аԥсуа бызшәа арҵага шәҟәқәа рҿы. Абри аусхкаҿ Андреи Мақсим-иԥа Ҷоҷуа илагала кыр ыҟоуп. Ус шакәу арҵабыргуеит алада иааго афактқәагьы. Абар ҳҵарауаҩ ду, академик Гьаргь Алықьса-иԥа Ӡиӡариа ииҩуа: . Афилологиатә ҭҵаарадыррақәа ркандидат, адоцент, Аԥснытәи аҳәынҭқарратә университет аԥсуа литература акафедра аиҳабы Диана Аџьынџьалԥҳа ахәыҷтәы литература ахьҭылҵаауа аусумҭаҿы иаҵшьны иазгәалҭоит уи ашьаҭаркыҩцәа дышреиуоу Андреи Мақсим-иԥа Ҷоҷуа. Ара аҵарауаҩ илҳәо, иҟалҵо алкаа зынӡа ииашоуп. Уи ахшыҩзцара хьаҳәа-ԥаҳәада иарҵабыргуеит А. М. Ҷоҷуа ахәыҷқәа ирызкны иаԥиҵаз иҩымҭақәа. Даргьы хыԥхьаӡарала имаҷӡам. Ара иҟоуп иоригиналтәу (урҭ хараӡа еиҳауп) рнаҩсангьы, еиуеиԥшым аклассикцәа рҟынтәи иеиҭагазгьы. Аԥсуа жәлар рыхшара рҵарадырра аихаҳараҿы зыԥсҭазаара зегьы гәык-ԥсыкала иазызкыз Андреи Ҷоҷуа ибзиаӡаны идыруан изызҳауаз ахьыбҿар рзын ахәыҷтәы литература аԥҵара иаҵанакуаз.
Асовет мчра шьақәгылаанӡагьы, ианышьақәгыла ашьҭахьгьы аԥсуа жәлар рҭоурых ԥсҭазаараҿы акыр аханҭаҩынҭара рхыргазаргьы, ақырҭуа политикцәа рреакциатә мчқәа ирыхҟьаны азаамурақәа ирықәшәазаргьы, рмилаҭ ахаҿра змырӡшаз, рдоуҳатә культура афеноменқәа (алитература аҟазара, аҵарадырра) рҽақәырԥсны иркын. Ус адагьы изыҟаломызт иахьатәи ҳаҩаӡарагьы.
Аҩада ишысҳәахьоу еиԥш, аԥсуа хәыҷтәы литератураз Дырмит Гәлиеи Анлреи Ҷоҷуеи ишьҭарҵаз атрадициа, уасхырс иҟаҵаны, еиха-ҳаны ԥхьаҟа иргоит аԥсуа шәҟәыҩҩцәа рабиԥарақәа ирыҵаркуа зегьы. Ари иахьатәи ҳаамҭазы хаҳара аланы аҿиара иаҿуп ҳхәыҷтәы литература. Еилкаауп, ахәыҷқәа ирызкны асахьаркыратә ҩымҭақәа раԥҵара жәынгьы-ҿангьы иуадаҩын. Алитература аклассикцәа акырынтә иаз-гәарҭахьан ахәыҷы иԥсихологиа, идырра, иқәра, иааикәыршаны иҟоу аԥсҭазаара дшахәаԥшуа, дшазхәыцуа уҳәа иԥсабаратәу идунеи, иԥсҭазаара ииашаны иаазырԥшуа аҩымҭа аԥҵаразы аҟыбаҩ ҷыда шаҭаху. Уимоу, ашәҟәыҩҩы ихаҭа дыклассикны ахәыҷтәы ҩымҭа изаԥымҵар ауеит. Иҟалап убри азы акәзар, урҭ лымкаала ахәыҷқәа рзы асахьаркыратә ҩымҭақәа аԥызҵо ашәҟәыҩҩцәа литературацыԥхьаӡа рхыԥхьаӡара змаҷу. Ари зҵаара дууп, уаҳа ҳалаларым.
Аԥсуа литератураҿы уаҩ дзеигәырӷьаша акоуп ахәыҷқәа рзын ҷыдала изыҩуаз Гәышька Папасқьырԥҳа, Шалуа Ҵәыџьба, Нури Бараҭелиа, Џьота Тапаӷәуа иахьцәырҵыз. Егьирахь еилкаауп, ҳашәҟәыҩҩцәа зегьы (урҭ аӡәаӡәала реиқәырԥхьаӡара салагом, иаҭахым) апоезиаҿгьы, апрозаҿгьы, уимоу, адраматургиаҿгьы аҩымҭа хатәрақәа шаԥырҵахьоу, насгьы, заҟа рыҵаркуа, иҵәатәы шьаҟаны ҳхәыҷтәы литература иаҵагыло, изызҳауа ҳхьыбҿар рдунеиқәаԥшылара шдырҭбаауа, рестетикатә гьама шыҳараркуа, ииашаны ишааӡо. Иаҳгәалаҳаршәап ԥыҭҩык рыхьӡқәа: Иван Папасқьыр (иажәабжьқәа «Такә дышдыршәаз», «Еигәылацәан, еиқәлацәан», «Аракета», «Ашәырааӡаҩцәа», «Мага хәыҷы..»); Алықьса Џьонуа («Пата хәыҷы иҽы»), Баграт Шьынқәба илакә-поемақәа («Иаирума», «Аҟармаҵыс ашәаҳәаҩи абгахәыҷы ҵыхәабабеи», «Аӡыс гәымшәа», «Аҩысҭааи анхаҩи»); Қьаазым Агәмаа (изылгам аповест «Ҷыҷыкәа»), Шалуа Ҵәыџьба («Аԥшәма хәыҷы»); Таиф Аџьба («Ассир-бақ»); Нели Ҭарԥҳа (лхәыҷтәы жәеинраалақәеи лпоемақәеи). Аҩада зыӡбахә сҳәаз ашәҟәыҩҩцәа рҩымҭақәа (исгәаласмыршәазгьы инарылаҵаны) аԥсуа хәыҷтәы литература аԥсы шҭоу, аҿиарамҩа ишану ҳзырбо афакторқәа ируакуп.
Аԥсуа ахәыҷтәы литература аӡбахә анаҳҳәо иаразнак ҳхаҿы иааиуеит 1957 шықәса раахыс аҭыҵра иаҿу ахәыҷтәы журнал «Амцабз». Уи аҭыҵра адунеи абара ииашаны иарлахҿыхит, амҩа ҿыц ианнаҵеит ҳмилаҭ хәыҷтәы литература, зегьы раԥхьаӡагьы ицәырнагеит абаҩхатәра змаз авторцәа ҿарацәа, ҳашәҟәыҩҩцәа еиҳабацәа ракәзар, ԥаса аасҭа уахь ихьанарԥшит, игәцараркит, аԥхьаҩцәа ҿарацәа ааӡауеит.
Ажурнал иарбан литературазаалак арҿиаратә ԥсҭазаараҿы иаҵанакуа еилкаауп, хәамаӡам, избанзар уи адаҟьақәа рҿы аԥышәара иахысуеит амилаҭ литература иаланагалауа асахьаркыратә ҩымҭақәа рӷьырак, насгьы уи аҩаӡара иахаҿсахьоуп, саркьак иаҩызоуп ианыҷҷалоит. Иара убасҵәҟьа ажурнал змам алитература аныда, абыда зызҳауа аиҭым иҩызоуп, аԥхьаҩцәагьы еиҵаҭәы изыҟалом.
Конкретла ҳаԥсуа литература атәы уҳәозар, ҿыц аинылара ианаҿыз аамҭазы – иаҳхысыз ХХ ашәышықәса 30-тәи ашықәсқәа аҩбатәи азыбжа инаркны аҭыҵра иалагеит алитература-сахьаркыратә, ауаажәларратә журнал «Аԥсны ҟаԥшь». Ари хҭыс дун аԥсуа литературазы мацара акәымкәа, ҳмилаҭ культура зегьы азын. Аха абӷеиҵыхха арымҭеит, нахьхьиӡа аахыс ҳақәхраз ҳпара иашьҭаз, ҳаԥсадгьыл еиҩаӡоз ақырҭуа мпыҵахалаҩцәа. Ԥасатәи Аџьынџьтәылатә еибашьра шааҟалаҵәҟьаз, хара дуӡӡак ҳлитературатә журнал «Аԥсны ҟаԥшь» иадызшәа, иадыркит. Уигьы азмырхакәа аҷҷаҳәа ҳажәлар аԥсышәала ирацәажәоз рмилаҭ радио «Ицәажәоит Аҟәа» аҿы еихаркит, Аҟәа ақалақь аҿы иҳамаз аԥсуа школ заҵә адыркит. Нас ишнеиуаз, аибашьра анеилга 1944–1945-тәи аҵарашықәс азы аԥсуа школқәа аркны, ҳарҵаҩцәа еимдырпит. Ус заҟа
залымдара ҟарҵази, урҭ ҳгәылацәа «хазынақәа» жәларык раҳасабала ҳхаҿра ҟамларц, дара ҳрыладырӡырц азын. Амала, адунеи зырхыџхыџуаз атәыла ду атиранцәа, Сталини Бериеи рыԥсы ҭанаҵы аԥсуа жәлар ԥсеивгара рымамызт, рдоуҳатә культура иаҵанакуаз зегьы, иҿиар ҳәа ишәаны есааира ахәаҽра иаҿын, уанӡа иадыркхьаз аԥсуа школқәеи ажурнали заҵа иадмыртрыз. «Ицәажәоит Аҟәа» акәзар, абжьы дыргозма, иржәагәахьан аҟыт ахәлымшәо. Аха ишырҳәо еиԥш, уара иушьуа, Анцәа дишьуам. Аамҭеиҭасра кыр аӡбоит…
Ажурналқәа «Алашареи» «Амцабзи» адунеи рбаразы Дырмит ду Асовет Еидгыла аиҳабыра рахь ҳажәлар рдоуҳатә культура аҭахрақәа реиҭаҳәараз, СССР Иреиҳаӡоу Асовет депутатк иаҳасабала ииҩыз ашәҟәқәа ртәы иаҵшьны иазгәеиҭоит Гьаргь Гәлиа уи изкны ииҩыз аповест аҿы. Уаҟа ҳаԥхьоит: , что значит «Светоч», ратует за издание детского журнала , что значит «Пламя».
Ажурнал «Амцабз» аҭыҵра иалагаз аахыс (1957 ш.), ҳажәлар рыԥсҭазаараҿы ауадаҩрақәеи азалымдарақәеи кыр рхыргазаргьы, ԥхьаҟатәи ҳгәыӷырҭа ҳҿар ааӡоит ажәа сахьарк абзиабара дыркуа. Убри ахыхьгьы «Амцабз» аԥхьаҩцәа хәыҷқәа ахьааӡо анаҩсангьы, ҳлитературазгьы инасыԥуп аҟазара, избанзар шамахамзар, уи адаҟьақәа рҿы ауп раԥхьа иахьцәырҵуа ашәҟәыҩҩцәа ҿарацәагьы. Ус анакәха, уи ҳдоуҳатә малқәа иреиҳау ҳсахьаркыратә литература иалагамҭоуп уҳәар алшоит. Машәыршақә акәӡам араҟа аус зыруаз, изыруа, изаҿцаауа иреиӷьу ҳашәҟәыҩҩцәа. Ажурнал редакторцәас иаман, Кәымф Ломиа, М. Аҳашба, А. Гогәуа, Сарион Ҭаркьыл уажәы Инна Аҳашба. Литературатә усзуҩцәас иҟан №. Џьонуа, Н. Бараҭелиа, Ш. Ҵәыџьба, Пл. Бебиа… Насгьы сиашоуп ҳәа сгәы иаанагоит ҳашәҟәыҩҩцәа хатәрақәа ахәычқәа ирызку аҩымҭақәа иаԥырҵаз анс арс ҳәа акәымкәа ажурнал «Амцабз» иабзоуроуп ҳәа. Уахь ихьанарԥшыз иреиуоуп Иван Папасқьыр, Баграт Шьынқәба, Гьаргь Гәлиа, Гьаргь Гублиа, Нели Ҭарԥҳа, Шоҭа Ҷкадуа, Шьалодиа Аџьынџьал, Витали Амаршьан, Никәала Кәыҵниа, Никәала Ҳашыг, Анатоли Возба, Шалуа Ҵәыџьба, Ҷыҷыкәа Џьонуа.
Платон Бебиа итәы ҳҳәозар, ахәыҷқәеи иареи реизыҟазаашьа зынӡа даҽакуп, иалукааша қәыԥшыларак амоуп. Уи убри ауп урҭ еизааигәанатәит жәаҩа шықәса инареиҳаны ажурнал «Амцабз» аредакциаҿтәи иусура. Араҟа уи лассы-лассы иоуан ахәыҷқәа ирызкыз ҳашәҟәыҩҩцәа рҩымҭақәа реиԥш дара рхаҭақәа – ашколқәра инаркны аиҳабыра
классқәа ирҭоу ахбыџқәа рҟынӡа ирыҩуазгьы. Аҵаҩцәа иаԥырҵоз арҭ аҩымҭақәа зегьы иахьынӡазалшоз Платон Бебиа иршшон, инапы иҵигон, акьыԥхь иазирхион. Араҟа, жәаҳәарада, уи ибон ахәыҷқәа рхаҭақәа зызҿлымҳаз, рықәреи рдырреи ирышьашәалан ишьҭырхуаз азҵаарақәа, нас урҭ ажурнал адаҟьақәа рҿы ирбарц шырҭахыз. Акьыԥхь заахаз ихәыҷы иду (иажәеинраалаз, иажәабжьыз аинформациатә ҟазшьа змаз статиаз) ишаргәырӷьоз, агәалаҟара бзиа шырнаҭоз.
Платон Бебиа аредакциа апрозеи апоезиеи рҟәша еиҳабык иаҳасабала ибзианы идыруан ажурнал «Амцабз» ашҟа зҩымҭақәеи зҭыхымҭақәеи аазышьҭуаз аҵаҩцәа хәыҷқәа зегьы шзышәҟәыҩҩымцәахоз ишсахьаҭыхыҩцәамхоз. Уимоу, иԥсыҽӡоу ажурнал иузанымҵоз аҩымҭақәа равторцәа хәыҷқәагьы ргәы цәымҟьақәа аҭакқәа ирзиҩуаз аҿгьы рмилаҭ литература рылаанаӡон, ашәҟәқәа рыԥхьара иадиԥхьалон. Ари акырӡа аҵанакуан изызҳауаз ахьыбҿар рзын. Ааи, ажәа ԥха, ажәа ҟәанда – ахшыҩзцара бзиа згәылоу – еснагь ихәшәуп, аԥсҭазаара ду ахь укылызго акы акәны иҟоуп жәынгьы ҿангьы. Уии апротекциеи геи шьхеи рыбжьоуп.
Платон Бебиа иабиԥара иатәу (араҟа зыӡбахә сымоу 1959 шықәсазы А. М. Горки ихьӡ зхыз Аҟәатәи ахәынҭқарратә апедагогикатә институт афилологиатә факультет аԥсуа сектор иалгаз ҳауп) еиҳау ҵареиурҭа ҳаналга аӡәырҩы Аԥсны ақыҭа ашколқәа рахь рҵаҩцәа рзанааҭ ала аусура ицеит. Ԥыҭҩыкгьы Аҟәа ақалақь аҿы иаангылт, еиҳарак ашәҟәыҩҩра зхы азцоз. Аха убасҟангьы, имариамызт ҿыц аиҵагылара иаҿыз аԥсуа кадрқәа рзы ҳақалақьқәа рҿы амаҵура алалара, аҭыԥ аԥшаара. Сҩыза гәакьа Платон Бебиа ахәыҷтәы журнал «Амцабз» аредакциаҿы аусура даналага (1964 ш.) сеигәырӷьеит, снеины идысныҳәалеит. Сара усҟан агазеҭ «Аԥсны ҟаԥшь» (уажәы «Аԥсны») аредакциаҿы ус зуан.
Сгәы иаанагоит агха соуам ҳәа Платон Бебиа ажурнал «Амцабз» аредакциаҿтәи иусура ахәыҷқәа ирызкны аҩымҭақәа раԥҵараҿы ицхрааит, бзиа идырбеит, уи аганахьалагьы илаз абаҩхатәра дырҿыхеит ҳәа. Ус иҟоуп аԥсҭазаара адиалектика – ахәыҷқәа рус (рааӡара, аҵара дырҵара уҳәа убас иҵегьы) знапы алаку зегьы урҭ рышҟа агәыбылра ҷыда роуеит. Аха ари ахшыҩзцара изаҟаразаалак иаанагом Платон Бебиа ҳхәыҷтәы журнал «Амцабз» аредакциаҿы жәаҩа шықәса аус имузҭгьы, ахәыҷқәа ирызкны аҩымҭақәа аԥиҵомызт ҳәа. Мап, абаҩхатәра змоу ашәҟәыҩҩы имилаҭтә сахьаркыратә литература алахьынҵа даназхәыцуа арҿиара данаҿу дазхьамԥшыр ауам, дызрывсуам ахәыҷқәа ирызку аҩымҭақәагьы, ирацәаны акәымзаргьы, иаԥиҵоит. Ҿырԥштәыс иаагаша афактқәа алитератураҿы заҟа ыҟоузеи. Иаҳгәалаҳаршәап Л. Толстои, И. Тургенев, Д. Гәлиа. Арҭ иклассикахаз рҩымҭа хатәрақәа инарываргыланы ахәыҷқәа ирызкны заҟа ҩымҭа хазынақәа аԥырҵазеи! Ус анакәха, Платон Бебиа ахәыҷқәа ирызку аҩымҭақәа рахь дхьазырԥшыз афактор хадақәа иреиуоуп акы, ахәыҷқәа рыԥсабара, рдунеи, рцәаҩа ибзианы иахьидыруа (араҟа «Амцабзи» иара ихәыҷреи ицхрааит), бзиа иахьибо дахьырзааигәо. Ҩбагьы, имилаҭ литература аизҳа-зыӷьараҿы, уи згәы азыбылуа ахьыбҿар реиҵааӡараҿы ахәыҷтәы литература иаҵанакуа, рольс иамоу инагӡаагӡаны ихаҿы иааганы иахьеиликаауа ауп. Ихԥахаз, ҳәарас иаҭахузеи, аԥсуа хәыҷҭәы литература иаԥсоу асахьаркыратә ҩымҭақәа алаигалартә еиԥш абаҩхатәра Анцәа ду иахьиаҭәаишьаз ауп.
Аԥхьаҩ гәыраз уажәшьҭа ҳарзааҭгылап Платон Бебиа ихәыҷтәы жәабжьқәа, зегьыҵәҟьа ракәымкәа, еиҳа иҟазшьарбагақәоуп ҳәа иаҳаԥхьаӡо алкааны.
Платон Бебиа ахәыҷқәа ирызку ипрозатә ҩымҭақәа, уаанӡа ҳзыхцәажәахьоу иажәабжь кьаҿқәа рыҟны еиԥш, аҳәоуқәа еиҿикаауеит иркьаҿ-ркьаҿны рыхшыҩҵакқәа раӡаны игәылиршәеит, рсиужетқәа ракәзар, ахәыҷқәа ргәынкылаҿы инхартә имарианы, насгьы аҩымҭаҿы иҟалоу ахҭысқәа рхи-рҵыхәеи аԥхьаҩцәа хәыҷқәа аинтерес ркыртә еилеисоит. Ари арҿиаратә цәаҩоуп, аҟазара иазҳәоуп, насгьы уи аабоит ахәыҷқәа ирызку иажәабжьқәа зегьы рҿы иҵабыргхаҭаны, ус шакәу ҿырԥштәыс иааугар алшоит Платон Бебиа раԥхьатәи ихәыҷтәы жәабжьқәа иреиуоу, Аҟәа 1966 шықәсазы иҭыҵыз аизга «Аҳәыҳәқәа» злаатуа аҩымҭа «Аҳамҭа». Уаҟа Асовет мчра Аԥсны ашьақәыргыларазы ицоз ақәԥара ду аҟнытә сахьақәак ахәыҷқәа игәныркылартә иаарԥшуп. Убри ахыхьгьы ажәабжь иагәылагалоуп В. И. Ленин ихаҿсахьагьы. Автор иҩымҭа аниҩуаз аамҭазы – иаҳхысыз 20-тәи ашәышықәса 60-тәи ашықәсқәа раан Ленин ихаҿсахьа асовет литература аҭаацәара ду аҿы иактуалыз теман иҟан, ажәеинраалақәа, ажәабжьқәа, аповестқәа, ароманқәа аԥырҵон адунеизегьтәи аџьажәлар рвожд ихаҿсахьа лаша аарԥшразы. Уи марксистә-ленинтә ҵарадырра, ифилософиатә, иполитикатә дунеихәаԥшышьа, ажәакала, ленинизм атеориа аҭҵаара иазку аполитикцәа, афилософцәа, аҵарауаа дуқәа русумҭақәа ртәы ҳҳәозар, усҟан еиҳагьы иҭбаахоит ари ауаҩ ду иҭоурыхтә хаҭара, алитературатә ҩымҭақәа рҿы иаабо, иаарԥшу ахаҿсахьақәа акырӡа ирхыҳәҳәо иҟалоит. Аха уажәы В. И. Ленин ихьӡ хәыдартәит, иладырҟәит, аҳәынҵәа ақәырҭәеит Асовет мчра зцәымӷыз, иаӷаз, иҵазырбгаз, ахәынҭқарратә мчы знапаҿы иаазгаз, аха рангла, еиҳа ираԥсышәаны иуҳәозар, ҵарадыррала, хшыҩла, харанаԥшрала иаҵкыс илаҟәыз, ишьаҳәырӡыӡ аҟынӡа изымнеиуаз ауаа. Аха адунеиаҿ зегь раԥхьаӡа акәны асоциалисттә ҳәынҭқарра шьақәзыргылаз, уи иазкны 55 том зҩыз В. И. Ленин ауаатәыҩса рҭоурых
аҿы даанхоит хараӡа ихәыцуаз, ажәлар абзиа рзыҟазҵарц зҭахны иқәԥоз, зхы-зыԥсы иамеигӡоз аӡәы иакәны. Уи иахьа унапы ахҩаны иуҵәахыргьы уаҵәы, ма уаҵәашьҭахь иааԥшуеит.
Сыззааиуа, Платон Бебиа иажәабжь «Аҳамҭа» ауп. Еиҭасҳәоит, усҟан аԥсуаа рымацара ракәым, асовет хәыҷқәа зегьы В. И. Ленин иԥсҭазаара аҟнытә ҟәыҵәа хәыҷӡак акәзаргьы, ихаҿсахьа аарԥшрала ирааӡон, ҿырԥшыгас иҟарҵон, иадрыԥхьалон, ибзиабарагьы ддыркуан. Убас иҟаз ахәыҷы иоуп Платон Бебиагьы «Аҳамҭаҿы» зсахьа ҭихуа. Ажәабжь сахьаркыратә ҩымҭак аҳасабала асиужет аԥхьаҩ зҿлымҳара азиуртә иҟаҵоуп. Абар ахаҭагьы: «Ашкол адиректор иҵаҩцәа еизганы иажәабжьны ирзеиҭеиҳәоит аҩымҭаҿ ицо ахҭысқәа. Кьаразаа Асовет мчра аагаразы реибашьра, ақырҭуа меньшевикцәа рахцара, аҵыхәтәан Кьаразаа Ар ҟаԥшь рыцны Аҟәа ралалара.
Аҩымҭа нцәоит абас: «Адиректор дныҭгыла-ааҭгыло иажәа наигӡон. Ахәыҷқәа рхы азышьҭны иӡырҩуан.
– Ахьыбҿар, иахьа ҳара иҳауит аҳамҭа дуӡӡа, – даҿын уи иажәа алгара. – Ҳашкол иаиоуит зеиԥш ыҟаӡам аҳамҭа! – аҵаҩцәа адиректор зыӡбахә имаз гәҩарас дҟарҵан, уажәы-уажәы рҩыза асахьаҭыхҩы ишҟа ихьаԥшуан.
Адиректор игәы азҳауа, кадифа ҟаԥшьыла иҭаҳәҳәаны астол иқәыз ҩышьҭыхны иаахиртлеит.
Ахәыҷқәа дрылаԥшуа иҭыхын Владимир Илиа-иԥа Ленин ипартреҭ!
– Абри аҳамҭа ҭызхыз Абрагь, – нациҵеит адиректор, – шәара шәҩыза, Баҭа Гәымба иоуп!
Ахәыҷқәа зегьы Баҭал дџьашьауа, дахьыкҿатәаз акәакь ашҟа адруҳәа инаԥшит.
Алаԥш рацәа ахьихәаԥшуаз дыԥхашьазар акәхап, Баҭал дҟаԥшьӡа деибакны, ихы ларҟәны дгылан».
Ажәабжь «Аҳамҭаҿы» ашәҟәыҩҩы иаԥхьаҩцәа хәыҷқәа игәныркылартә, иархәыцыртә иааирԥшит иҭоурыхтәу хыхҭыск: «Акы, В. И. Ленин ахьыбҿар шизыҟоу, бзиа дшырбо, ҩба, Аԥсны Асовет мчра ашьақәыргылареи амҟәыл еиԥш иахаԥаз ақырҭуа меньшевикцәа рықәцареи ртәы. Ихԥахаз, Кьаразаа рхада, аԥсуа револиуционер гәымшәа Нестор Лакоба ихаҿсахьа. Ҵабыргуп, уи аҩымҭаҿ Ҷнагә ҳәа ауп дышцәырго, уи иԥхьон, ҷыда хьӡыс иман иара, амала, Нестор Лакоба иҳәар еиҳагьы еиӷьзар ҟаларын, аха зегьы акоуп Ҷнагә Нестор Лакоба шиакәу дыруп, ахәыҷқәагьы, адуқәагьы рзын.
Актәи аҿы Ленин ихаҿсахьа аабоит аҩымҭа аперсонаж Баҭал Гәымба иҭихыз апатреҭ ала. Уи адиректор зеиԥш ыҟаӡам ҳамҭоуп ашкол азын
ҳәа иԥхьаӡеит. Аҩбатәи, ишаабо еиԥш, ҳҭоурых иадаҟьоуп, аепоха ҿыц аира иазҳәоуп, ажәакала, ақырҭуа меньшевикцәа ықәцахеит, Аԥсны Асовет мчра шьақәыргылахьеит. Ҳҵеицәа хазынақәеи Ар ҟаԥшьи ирыбзоураны. Амала, автор конкретла рыхьӡ иҳәар ахәҭан аамҭа еиқәаҵәа ҳәа зыӡбахә имоу иалаҭхаџьуаз ауаа ақырҭуа меньшевикцәа шракәыз. Ихԥахаз, Аԥсны аҵеи ду, амцаԥшь иаҩызаз апатриот Нестор Лакоба ихаҿсахьагьы ахәыҷқәа иргәалазыршәо епизодқәак, сахьақәак ыҟоуп иухамышҭуа, иаҳҳәап Џыр, Абрагь, Ҷнагә дызусҭоу азын реицәажәараҿы. Абрагь дышхәыҷызгьы «Ленин… Шьыри знык дызбандаз!..» дизгәышьуан. Избанзар, уи агәра игахьан (иӡбахә иаҳауаз ала) Ленин ахәыҷқәа зегьы аҵара рҵар, анасыԥ лаша роур, иҵоурахар шиҭахыз. Абрагь машәыршақә акәӡам В. И. Ленин ипатреҭ зҭихыз! Уи апатреҭ авожд ду ишҟа имаз абзиабара аанарԥшуан.
Ажәабжь «Аҳамҭа» аԥхьаҩцәа хәыҷқәа иднарбоит рыԥсадгьыли рыжәлари бзиа идзырбо аепизодтә хҭысқәа иаҳҳәап, ахақәиҭразы ақәԥаҩцәа рхаҿсахьақәа. Егьис, ажәабжь зызку ахьыбҿар рықәреи рдырреи ируаршәаны В. И. Ленин ихаҿсахьа аарԥшра ауп. Аԥсуа литератураҿы акәым, В. И. Ленин ихаҿсахьа ҳара иаабоит асовет аамҭаз иаԥҵаз ҳажәлар рпоезиатә рҿиамҭақәа рыҿгьы. Абар афактгьы: «Ленин». Уаҟа иаҳәоит:
Жәохә шықәса анихыҵуаз нахыс
Аџьажәлар реидкылара иашьҭаз.
Аџьажәлар зыԥсҭазаара рықәызҵаз…
«Ленин» иҳәамҭоуп Сеидыҟ Ҳанашә-иԥа Кәарҷиа. Уи дынхон Гәдоуҭа араион Лыхны ақыҭан. Ари аҳәамҭа аниҵеит Д. Гәлиа 1934 шықәсазы.
Ҷыдала аԥсуа сахьаркыратә литература угозар, В. И. Ленин ихаҿсахьа аазырԥшуа апоезиатә, апрозатә ҩымҭақәа маҷӡам. Уажәы урҭ ҳаамҭа иақәшәом, иатәым, иабаҳҭаху, қьарс ирылоузеи ҳәа аҳәара иашахом, избанзар, урҭ иҟаз аҭоурыхаамҭа иахшеит, иахьа ҵакыла рҳаидеи хҽызаргьы, зынӡа иузкажьуам, ҳлитература иадаҟьақәоуп, насгьы, аҭоурых дыриашаӡом ишҭоурыху иаанхарц азы.
Ажәабжь «Аҳәыҳә» ахцәажәарахь сиасаанӡа исҭахуп иара иамоу аҭоурых хәыҷы атәы, автор исеиҳәаз, абраҟа исгәаласыршәар. Ажурнал «Амцабз» аредакциа усҟан Нестор Лакоба имҩаҿы игылаз ахыбра № 46 актәи аетаж аҟны иҩнан. Ҽнак снеит Платон Бебиа ҿыц аусура дахьалагаз иҭыԥ аҿы. Иара дтәаны акы даԥхьон, ириашон, иҿаԥшыларагьы иаҳәон игәалаҟара шыбзиаз аусура игәы шаҳәоз.
Саныныҩналаҵәҟьа, мшыбзиа аҳәаха сымҭакәа – бзиала уаабеит ҳәа дҩасхаҵгылеит, снапгьы сымхны, иҭацәыз аҟәардә ахь сынхьаирԥшит стәарц.
– Платон, араҟа, агазеҭ «Аԥсны ҟаԥшь» аредакциа аҟны аасҭа ҳәарада, еиҳа аамҭа уоуеит, ухатә ҩымҭақәа раԥҵаразы ҳәа анысҳәа, абар аҭакс иҟаиҵаз:
– Ииашоуп, ҳжурнал ҿыгҳарала ихәыҷуп, насгьы ҩымз рахь знык ауп ианҭыҵуа, аха аусутә ыҟоуп.
– Аусутә ыҟоуп азоуп, Платон узрыдыркылаз, сҳәеит сахлафшәа.
– Узрыдыркылаз ануҳәах, унатәеишь, арахь саара шыҟалаз уасҳәап, иҳәан дналагеит. – Ааскьашәа ҳтеатр аԥхьа сиасны сышцоз, ҳашәҟәыҩҩы «Амцабз» аредактор Мушьни Лаврент-иԥа Аҳашба дысԥылеит, аԥсшәа сеиҳәеит, снапы рыӷәӷәаны (ус ҟазшьас иман) исымихит, нас сыжәҩахыр ааникылан иҿынеихеит акы сеиҳәарц иҭахны. Пушкин имҩа ҳанылан ԥыҭк ҳнаскьахьан еиԥш, ҿааиҭит:
– Платон, уеилахаӡамзар, аамҭа умазар, ахәыҷқәа ирызкны жәабжьк ҳжурнал азы иҳазҩы. Аматериалқәа рзы, афы амыст, ҳмаџьаноуп ҳәа.
Сара азнык зы исаҳаз иахысҳәаара сзымдырит, избанзар, ахәыҷтәы жәеинраалақәа акык-ҩбак раҟара зыҩхьан, аха урҭ рзы ажәабжь сымҩыцызт, уи исылшо, исылымшо сзымдыруа сааиԥхьхәыцааит, нас, изгәаӷьит, исеиҳәаз сазыразхеит, амала, аҿҳәара ҟасымҵеит.
– Ибзиоуп, Платон, сазыԥшуп уажәабжь, – иҳәан, бзиала ҳәаны днасԥырҵит.
Аиаша ами уаҩы ииҳәаша, адҵа сызҭаз инасыгӡоит ҳәа ажәа зысҭаз аредактори сареи ҳанеиԥырҵ еиҳагьы ихьу-хьууа сгәы иҵалеит, исылымшар ҳәа сшәаны, дысжьар ԥхашьароуп ҳлитература ахыбаҩцәа руаӡәк ҳәа иԥхьаӡаны, аха убри аамҭазгьы, иухьзи абааԥсы хәыҷтәы жәабжьк (имариоу џьушьап) ишԥаузымыҩуеи ҳәа сыҩнуҵҟантә игозшәа бжьык сгәы инықәҩит, аҭҳарцәҳәа сызлаз ахәыцра саалнахит, насгьы бзанҵык снапы зласымкыц ахәыҷтәы жәабжь атема схы иҭагьежьуа иааҭалеит, аҩны саанӡагьы уи акәын сзызхәыцуаз, амала, исыӡбеит ус еиӷьуп ҳәа иԥхьаӡаны, ихыҭҳәаау акы акәымкәа, иара сара схаҭа ибзианы издыруа, сызхаану, схәыҷратә шықәсқәа ирыдҳәалоу (урҭ аумаҷхыз ақыҭа ҷкәын изын!), исхызгахьоу хҭыск иалысхырц ажәабжь. Ус сагьныҟәеит. Изҩит шәагаала имаҷыз, фбаҟа даҟьа иреиҳамыз аҩымҭа. Мчыбжьы наҟьак иара иақәсырӡит, акырынтә саԥхьеит, акырынтә исыршшеит. Абас аџьабаа здызбалаз схаҭагьы ицәгьамшәа избеит, нас Анцәа сырманшәал ҳәа исыманы ажурнал «Амцабз» аредактор Мушьни Лаврент-иԥа Аҳашба
иахь сцеит. Уа сахьнеиз уи ажурнал аредколлегиа иара уаҵәҟьа икабинет аҿы иааизиган саирԥхьеит. Дара рлымҳа кыдҵан исзыӡырҩуан. Изӡом, саԥхьонаҵы иахырҳәаарызеишь, иргәаԥхама, иргәамԥхама ҳәа сгәы хыҭхыҭуан, уиаҟара аҳәара заҭахузеи, сзыцәшәоз сажәабжь хәыҷы ргәаԥхеит, исымадырҽхәеит, иаҳҭаху акоуп рҳәан ирыдыркылт. Саргьы сгәырӷьаҵәа бзиала ҳәа нараҳәаны, аредактор икабинет сындәылҵит.
Ус, рацәак аамҵыцкәа, изаамҭанызтәи ажурнал «Амцабз» ианылеит сҩымҭа хәыҷы. Уи иахьӡын «Аҳәыҳә». Уи аҿгьы имаагылакәа ашықәс анынҵәоз иреиӷьу ажәабжь ҳәа иԥхьаӡаны аконкурс ала аҳамҭагьы арҭеит, арҵага шәҟәы ахрестоматиа ианырҵеит. Ари, ҳәарас иаҭахузеи, агәалаҟара снаҭеит ахәыҷқәа ирызку аҩымҭақәа раԥҵараҿы. Машәыршақә иҟамлаӡеит раԥхьаӡа акәны, 1966 шықәсазы ахәыҷқәа ирызку сажәабжьқәа реизга «Аҳәыҳәқәа» ҳәа хьӡыс изасҭаз.
Аԥсҭазаараҿ аԥышәа ду змаз, ԥсабарала збаҩхатәра ыҟаз, аамҭа бааԥсы аҭәагшоура иагәылсны иааз, ҳмилаҭ литературеи ҳжурналистикеи рҿы зхы аџьыка ықәызххьаз Мушьни Аҳашба дрызҿлымҳан ҷыдала аԥсуа шәҟәыҩҩраҿ раԥхьатәи зшьаҿақәа еихызгоз аҿар рырҿиаратә лахьынҵа, иахьынӡазалшоз дрыцхрааҩын рҩымҭақәа акьыԥхь дырбараҿы, драбжьон ирыгу-ирыбзоу дырбаны. Ари аҟазшьа иаанагауа амилаҭ литература абзиабара ауп, аҿар радыԥхьалара ауп. Уи ус шакәу ҳара дара М. Л. Аҳашбеи иҩызцәеи ирхааныз, издыруаз аус рыцызуаз кьыԥхьла иҳамҩыр, иҳамҳәар, иазгәаҳамҭар ҳиашахом, ԥхьаҟа ҳазцом, уимоу иҳақдароуп иҟаҳҵо. Ус акәымкәа, рымч зқәымхоз, изҭагылаз аамҭа џьбара иахҟьаны ирзыҟамҵаз, мамзаргьы ана-ара уажәы иаабо рыԥсыҽрақәеи рыгхақәеи рыхҭнаҳҟьо ҳалагар, ҳиашам, ҳиашам амацара акәым, иахьа уажәраанӡа иҳарҿиаз (зыхәҭаа ду алоу дара рами, 37-тәи 38-тәи ашықәс еиқәаҵәақәа аарла ирцәынхаз) ҳдоуҳатә культурагь зықәгылоу ауасхыр ҵаҳшәаауеит ԥхьаҟатәи аҿиара иаԥырхагахартә еиԥш. Уасхыр, змам, зышьаҭа ыҟам ргылашьас иамоузеи!
– Изхысҳәаауа, Руслан, абни аҩада зыӡбахә сҳәаз сажәабжь хәыҷы «Аҳәыҳә» аникьыԥхь ашьҭахь рацәак мҵыкәа, ҳпоет, ҳпрозаик бзиахә Ҷыҷыкәа Џьонуа иҿала исзааицҳаит Мушьни Лаврент-иԥа иҿы снеирц. Уи бзиак ишазҳәаз здырын, аамҭа мгакәа снеит исыԥхьаз иҿы. Иара дысхаҵгылт, снапы симихит, аԥсшәа сеиҳәеит, сиртәеит. Аа, нас исеиҳәаз. Уи аахыс ашықәсқәа кыр шцахьоугьы, Мушьни Лаврент-иԥа иажәа ԥхақәа, гәыкала ииҳәаз иахьагьы, иацы акәушәа исгәалашәоит: «Узаасыԥхьаз, убри ауп Платон, – дналагеит иажәа, – уара угәы иаҭахызар, даҽа усурак ахь ухы хамзар, исҭахуп абраҟа ҳредакциаҿы уҳадаҳкыларц апоезиеи апрозеи рыҟәша еиҳабыс. Сара убаҩхатәреи удырреи рыгәра згоит ҳара ҳҿы аусура заманала ишулшо. Саргьы, издыруа, ҳжурналистика иснаҭаз
аԥышәа уахызбаарым, иусырхәап, суцхраап, сувагылап. Нас, саргьы ишубо еиԥш, зықәрахь инеихьоу уаҩуп, есымша ара саутәаху, сзыԥсахуа, иазыҟаҵоу дҳамазар ами, – абас даҿын ҳашәҟәыҩҩ ду, заԥхьа стәаз аредактор ацәажәара. Сара ҿымҭӡакәа сизыӡырҩуан, аха избон ари ауаҩ иажәақәа гәык-ԥсыкала, ишҳәаз, џьара хԥарарак шрыҵамыз.
Ҳамҭак дааҭгылан, сгәаанагара еиликаарц иҭахны даасҿаԥшит, нас иажәа анагӡара дналагеит:
– Сара, ажәытә кадрқәа зегьы реиԥш, ҟазшьас исымоуп аусураҿы алеишәа амазаара, ус ахьысҳәо угәы иалымсын, даҽакала еилумкаан, бзиа избоит, иаҳҳәап, аредакциа иатәу ҟаҵатәы умамзаргьы, уҭыԥ аҿы уҟаз, устол уахатәаз, ухы аус адул. Уи уеиҿнакаауеит, аусушьа унарҵоит, зегьы ирыцку аамҭа баша инумхыртә еиԥш. Даҽакгьы ацысҵоит. Уажәеинраалақәа акьыԥхь збауа срыԥхьауеит, исгәаԥхоит рҿиаҩык иаҳасабала ԥхьаҟа ицо аӡәы шуакәу збоит. Убри аҟнытә араҟа даҽаџьара аасҭа ухатә ҩымҭақәа рзын Маркс акапитал ҳәа дзышьҭаз аамҭа уоуеит. Уигьы изызхәыцтәу акоуп, – абас иажәа ааҿахиҵәеит аҭакс иҟасҵара дазыԥшны.
Сара, иага умҳәан, еиҳау аҵараеиурҭа салгеижьҭеи хԥаҟа-ԥшьбаҟа шықәса шцахьазгьы сқәыԥшын, ҳаҭыр ду зқәаҳҵоз, ажәабжь ссирқәа «Алло», «Ҳаи, дад, аписар, закә кампаниоузеи ишааҳауҳәара!» срыԥхьаз аахыс бзиа избоз ҳашәҟәыҩҩы сицәыԥхашьон сҩымҭақәа рыхьӡала ииҳәаз аҽхәыԥхьыӡ сгәы ишахәазгьы, еиҳагьы сааннакылеит, соуразоуроу иааснырыртә аԥхашьа-ԥхаҵарак схы-сҿы инықәнаҵеит…
Егьис, ҳәарас иаҭахузеи, Мушьни Лаврент-иԥа исыдигалаз аусура, амаҵура сеигәырӷьаны исыдыскылеит.
Адырҩаҽны сара аусура салагеит ажурнал «Амцабз» аредакциа апрозеи апоезиеи рыҟәша еиҳабыс», – абас иаахиркәшеит Платон Бебиа иажәа.
Уажәы ҳахәаԥшып аредактор игәаԥхаз, аконкурс аҿы аԥхьахә згаз арҵага шәҟәы аԥсуа хрестоматиа ианылаз ажәабжь «Аҳәыҳә» ахаҭа зеиԥшроу. Иҵабыргыҵәҟьаны, автор аԥышәа змаз ҟазак еиԥш, илшеит раԥхьаӡа акәны ииҩыз ахәыҷқәа ирзикыз иҩымҭа аҟны ахәыҷы иакәым адугьы дзырхәыцша ахшыҩзцара бзиа агәылсуа аҟаҵара. Сгәанала, иаартны иҳәамзаргьы Баҭал ҳәа ажәабжь зыхҳәаау аперсонажи автори аӡәы ракәушәа ауп аԥхьаҩ ишидикыло, ус ауп ишеиликаауа. Аха уи аигәыцхәра изаҟаразаалак аҩымҭа ахаҭабзиара, иамыцхраауазар, иаԥырхагам, избан акәзар, аҩымҭаҿы иаарԥшу ахҭыс автор ихигаз, дзықәшәаз (амашәыр лашә, Анцәа дызцәихьчаз) акы акәзар ҟалап ҳәа агәаанагара уоуеит уанаԥхьалак. Иԥсабаратәуп ашәҟәыҩҩы ихаҭа ихигаз, ихҭынхьааз, иарбанзаалакгьы ихәыҷыз, идууз, ацәанырра аҵаны
аарԥшра, хаҿсахьаны аҟаҵара, абжьааԥнытәи ахҭысқәа раасҭа ишилшо, дшамароу. Ари ахшыҩзцара иҿыцны исымҳәеит, уи алитература ршаз аахыс идыру акоуп.
Ажәабжь асиужет абас иҟоуп: Баҭал аҩны аӡәгьы димазҵааӡакәа, имҳәа имырза маӡала иаб ишәақь аакныхны дцоит абнахь, рдәыноума, ҳәыҳәума Ажәеиԥшьаа иаҭәаршьоз дазыразуп. Арахь аҳәалыҳәа асы аура иаҿуп. Акыр дныҟәеит, аха аҳәыҳәгьы изымшьит, ардәынагьы – убас. Акгьы имоукәа аҩныҟа дхынҳәит, дахьыманшәаламхаз ԥхеишьон, даргәамҵуан ихымҩаԥгашьа. Ус ргәашә анҭыҵ игылаз ахьацаҿ аҳәыҳә шалатәаз ибеит, деихсит. Уажәшьҭа Баҭал ихаҭа ҳаизыӡырҩып: «Уи нахыс уаҳа акгьы сгәалашәом. Амала аҵыхәтәан сызлазхәыцыз ала, абас иҟалеит: аҽы санканажь сшәақь адгьыл иҵакшан, анышә сыцәҭалазаап. Санхыс ӷәӷәала иҵыгьны исысит. Ашәақь агәыцә ԥжәеит. Скаҳаит схы сзымдыруа.
Ацәажәабжь саанарԥшит, сиарҭаҿ сшышьҭаз збеит. Еиҿыхон сани саби. – Дышԥабымбеи ашәақь иман данцоз?
– Ашьыжь дкәаԥӡа дтәаны ашәҟәқәа дрыԥхьон. Зныкыр ашәақь икуа дызбахьазма, гәҩарас дҟасымҵеит.
– Алакә ҳзимуаз ҷкәын ҟадыџь! – сани саби ршьара изықәломызт, агәыҭҟьа иаганы иҟан.
Ԥыҭрак ашьҭахь, сан дааины скаруаҭ днықәтәаны, даасҿаԥшит. Сара изуз шхәарҭамыз еилыскаан, сылаӷырӡ хаддыла ҿаасҭит:
– Сан, даҽазны иҟасҵом!
Схы аалшьышьын, сылахь днагәӡит».
Ишаабо еиԥш, Баҭал хәыҷ иҟаиҵаз дахьхәит, дышиашамыз еиликааит.
Аха зегьы иреиҳауп аҩымҭа анҵәамҭаҿ ихәыҷ хшыҩ ала иҟаиҵаз алкаа. Уи ажәабжь аҵакы арӷәӷәоит, идеиа хаданы иагәылсуеит, ахәыҷгьы адугьы инарҵауыланы иархәыцуеит, иахьа акәзар, даҽа аамҭанык еиԥшымкәа актуалра аманы, имажәуа акы акәны иҟоуп. Иаагап ҿырԥштәыс ахаҭа: «Ус сылаԥш нақәшәеит саԥхьа астол иқәыз аҳәыҳә. Иқәын уи агәы кылжәаны, ашьа аҿашы. Алақәа цахьан.
– Сабоуԥырхагаз, иузызузеи цәгьарас, исҭахымызт ахысыбжь, ашьа казыршуа… Сзушьзеи, избан, иззы? – иӷьаҵәыӷьаҵәуа, абжьы гозшәа сгәы иснаҭон, аҳәыҳә саԥхьа иахьықәыз».
Абарҭ ажәақәа рҿы ауп ажәабжь аԥсы ахьҭоу. Урҭ иахьатәи ахьыбҿаргьы иранаҳәоит иааҳакәыршан иҟоу аԥсабара ишыхьчатәу, ишеиҷаҳатәу, бзиа ишбатәу, уи амацарагь азхом, мамзар адунеиаҿ инымҵәо акгьы ыҟаӡам. Баҭал хәыҷы еиликааит хара змаӡамыз аҳәыҳә ахьишьыз дышиашам, уимоу, ишыгәнаҳароу. Аха иахьа ХХ ашәышықәса ауаҩы идыруазароуп
иԥстәыз, иԥсаатәыз, ишәарахыз, игыгшәыгыз, амшынқәеи аокеанқәеи ирҭоу аԥсыӡ хәыҷқәа инадыркны акитқәа рҟынӡа зҿы мцәажәо зегьы неиҩымхрада рыԥсҭазааразы аҭакԥхықәра шиду. Ус данымныҟәа, аԥсуаа ишырҳәо еиԥш, дзықәгылоу амахә ԥиҟоит ауп иаанаго. Узықәгылоу амахә ԥуҟар ҵаҟа улеиуеит, уаҳа иҟоуҵараны иҟоузеи!
Абри иглобалтәу проблемоуп ауаатәыҩса зегьы рзын. Убри аҟнытә аекологиа зҵаара ҳаԥсуа шәҟәыҩҩцәа еснагь зҿлымҳара азыруазароуп, еиҳарак изызҳауа аҿар ирабжьо, иҟоу реилзыркаауа, узхыҵыр амуа аҳәаа дзырбо асахьаркыратә ҩымҭақәа аԥырҵалароуп.
Еиҭасҳәоит, Платон Бебиа иажәабжь «Аҳәыҳә» ахәыҷгьы адугьы зырхәыцуа, аекологиа азҿлымҳара шазутәу ҳзырбо акоуп.
Ахәыҷтәы ҩымҭа ԥсабарала убас иҟазароуп адуцәагьы иҟәнымшьакәа иаԥхьартә ргәы иахәартә ирхәыцыртә, акы ранаҳәартә зегь раԥхьаӡа рхәыҷра ргәаланаршәартә еиԥш. Ус акәымкәа, ахәыҷқәа (араҟа зыӡбахә сымоу ашколқәра аҟынӡатәи ракәым) дара рзы мацара ианаԥҵаха уаҳа аԥхьаҩ данамоу, усҟан, изаҳамҳәари, аҩымҭа хьысҳамхарц, аԥсынҵры зыркьаҿуа малырқәак амоурц залшом. Ари ас шакәу ахәыҷтәы литература нахьхьиӡа аахыс изнысхьоу аҭоурых иарҵабыргуеит аксиомак иаҩызан.
Сыззааиуа, Платон Бебиа ихәыҷтәы жәабжьқәа роуп. Урҭ адугьы данрыԥхьо изцәырҵуеит, иара ихәыҷра игәалазыршәо дзырхәыцуа, аԥсҭазааратә зҵаарақәа маҷымкәа. Ари ас шакәыз сара аханатә издыруан, аха уажәы нацәақәкыла иҭысҵаауа саналага, еиҳагьы агәра згартә еилыхха избоит урҭ ахәыҷқәагьы адуцәагьы иргәазырԥхо, иадзыԥхьалоу, насгьы абзазараҿ ихәарҭо, ауаҩ дзааӡо ахшыҩзцарақәа шыргәыло.
Убас иҟоуп ажәабжь «Аҳәыҳәгьы». Ара хыхь-хышәа уахәаԥшуазар, уеизгьы-уеизгьы философиа дук ыҟаӡам, аԥсҭазаараҿы иҟалаз аҩымҭа афырхаҵа Џьаџь ихҭыс иаарԥшу ауп. Аха аус злоу ихадароу уи ажәабжь асахьаркра аганахьала игәылыршәаны ишеиҿартәуи аидеиа зырӷәӷәо ахшыҩҵаки роуп. Аԥхьаҩ иԥхаӡа аханатә иныруеит Џьаџьи абат Тиеи иссиру «реизыҟазаашьа». Ииашоуп, имариам, зҿы мцәажәо аԥстәы (иара убас иарбанзаалак) ахаҿсахьа бзиа иубартә аԥсы ахаҵаны, уимоу, ирыцҳаушьартә еиԥш аарԥшра. Араҟа аҟазара ду аҭахуп. Аҩымҭаҿ абат Тиа, ҳәарас иаҭахузеи аԥхьаҩ бзиа ибартә, акраамҭа игәалашәартә, ус узазҳәар ауазар ахаҿсахьа аарԥшуп. Иргәыбзыӷуама, акраҿеиҵома, еицыхәмаруама, аӡыжь ахь кәабара игома, акраҿеиҵома, ахьҭа иацәихьчома зегьы рҿы «ҩызара» еицыруа, досу дара рбызшәала «еицәажәоит», аха ибзианы еилибакаауеит.
Ишаабо еиԥш, аҩада зыӡбахә ҳҳәаз аҟаларақәа, иҵегьы уазааигәаны ухаҿы иааугозар, Џьаџьи Тиеи реизыҟазаашьа иԥсабаратәны иҟаҵоуп, аҷкәын хәыҷы абат Тиа бзиа ибоит, иааӡоит. Ари ажәабжь злеибарку ахҭыс ауп. Уаҳа даҽа хшыҩҵакык амамзаргьы аҿахәы аҳәартә иҟоуп, избан акәзар, ахәыҷы бзиа ибоит, абат ԥшқа, иара итәала агәцаракра ду азиуеит, иааӡоит. Аха абраҟа иаангылом Џьаџьи Тиеи реизыҟазаашьаҿ иаабауа асахьақәа, насгьы рхала иртәым. Автор иаҵеиҵеит иҵегьы иӷәӷәоу даҽа хшыҩҵакык. Абар иаргьы: иахьатәи адунеиаҿ анаукатә-техникатә прогресс ухаҿы заагара уадаҩу илакушьаша аиҭакра дуқәа иҟарҵо ирыхҟьаны ауаҩы даҽаамҭанык еиԥшымкәа агәымбылџьбарара иларҵоит, Аԥсны жәлар рпоет Баграт Шьынқәба ишиҳәаз еиԥш, «…зегь зыхәлабго, ажәытәра ҳалалра ниаӡаа изго».
Ус анакәха, ииааир ҟалоит аԥстәы акәым ауаҩгьы, абас еиԥш иҟоу аҭагылазаашьаҿы, дшәарҭоуп, агәыҳалалратә цәаныррала дҭәы-дыԥха дзыҟалом. Убри аҟнытә ажәабжь «Аҵәҵәаҿы» автор Џьаџьи Тиеи рхаҿсахьала иаҵшьны иаҳирбоит ауаҩы аԥсабараҿ иааикәыршаны иҟоу зегьы, рыдлаԥса дышхәарҭам дырны, бзиа ибалароуп, дрыхӡыӡаалароуп ҳәа. Абри ауп ажәабжь аидеиа хада. Ари азҵаара ду ахәыҷқәагьы адуцәагьы еиҟараны ирхьысуеит, ирзеиԥшу акоуп, ажәакала, Џьаџь иҩызцәа аԥсабара абзиабара рыланы иааӡоит, адуцәа ракәзар, уаҵәтәи амш аекологиаз иархәыцуеит алкаа днарҟаҵоит. Аҩымҭаҿ иубоит ихадароу даҽа зҵааракгьы. Изызҳауа уи ахәыҷы иԥси инаԥхи цқьаны иааӡара аԥсҭазаараҿы зегьы ишрыцку, дҳәаақәызҵақәо афакторқәа ишыруаку. Автор абри ахшыҩзцара ааирԥшит ифырхаҵа хәыҷы Џьаџь ихымҩаԥгашьала. Уи адәы иқәны иҳәуаз акамбашь иахаз аҵәҵәа иԥсы алахеит, иҭаххеит ибат Тиа ахәда иахазарц. Длак-ҩакызаргьы игәаӷьит, иахихит, иҵәахны иҩызцәа рахь хәмарра (ахаҳәрԥара, ҵәыргыла ахыԥара, аӡмыжь аҿы ахы ҵаарҟәрылара еиҳа изычҳауа) дцеит.
Арҭ асахьақәа уи аамҭа иҭысхьоу зегьы ҳгәы иақәшәо, ҳахбыџра ҳгәаланаршәо ирԥсҭазааратәны иҟаҵоуп акы узахымҳәаауа. Амҩан – дхынҳәны аҩныҟа данаауаз (ихәлахьан) ибеит акамбашь аӡмах ишҭатәаз, иахшаз абат аӡмах ахы ҭыҳәҳәо иҭатәан. Еиқәирхеит. Абатгьы акамбашьгьы изтәыз (дидыруан, ргәыла иакәын) иҩныҟа иааигеит. Урҭ аԥшәмацәа акамбашь зтәыз, ҳәарада, еигәырӷьеит, ҳуркьаҭеит, рҳәеит ҳаҵагьы ԥҳәысгьы. Уажәы иаагап ажәабжь асиужет еиқәызҳәалоу, аидеиатә ҵакы гәылзыршәо анҵәамҭа:
«–Ҳаи, ари абат ҳзаанагеит, аха аҵәҵәа арӡзаап ббама! – слымҳа иааҭасит агәалсра зҵаз Жәыжә ибжьы. Сгәы иналҟьазшәа збеит. Сныҟәашәа иаагхеит. Саабжьажьеит.
«Иҟауҵаз зегьы аӡы иауҭеит, иҟауҵаз зегьы аӡы иауҭеит!» – иаасахәыҭхәыҭит сгәы.
Ашьшьыҳәа саахынҳәит. Ашҭа сааҭалан аборахь снаскьоны, Жәыжә даасԥылеит.
– Уабаҟаз, дад?!
Сџьыба, сынҭалан, аҵәҵәа ааҭызгеит:
– Абар аҵәҵәа!..
Аҵәҵәа уҳәоу? Аа, ибзиами, дад, ибзиоуп, иҭабуп… – Иҟалақәаз зегьы
еилимкаакәа дыҟам, уаҳа имҳәаӡеит…
Сара саагьежьын, ашьшьыҳәа аҩныҟа сҿынасхеит. Сцон ахәы сықәланы. Ахрақәа ирывҵалашо амза агылара иаҿын».
Аҵыхәтәантәи аҳәоу ишаабо еиԥш, пеизажуп, аҵх зеиԥшроу ҳнарбоит. Уи еилкаауп. Аха ажәа «ирывҵалашо» даҽа ҵакыкгьы амоуп, ахәыҷы абзиа шыҟаиҵаз, ихәыҷратә гәазыҳәара дшаиааиз иасимволуп ҳәа аԥхьаҩ игәы иаанагоит. Араҟа уи адагьы иубоит аԥсихологиатә елементқәа, иаҳҳәап, раԥхьа аҵәҵәа аниба дшарлакҩакыз, иҟаиҵоз шҽеимыз ҩнуҵҟала иныруан, аха ихы дазымиааит, Тиа ахәда иаханы аккаҳәа абжьы гозар иҭаххеит. Ари Џьаџь ахәыҷы дызлаҟаз ауп. Аха уи аҽеиҭанакит Жәыжә иажәақәа иаҳаз, ажәакала, ацәа далнахит. Уи уанӡа игәаҿы еиқәԥон ҩымчык, акы, аҵәҵәа абжьы, аԥшӡара, Тиа абзиабара уҳәа дыртәыртәит. Ҩбагьы, аҵыхәтәан аиаша игәаҿы иқәԥоз аиааит.
Еиҭасҳәоит, Платон Бебиа иажәабжь «Аҵәҵәа» иалоу аперсонажқәа рхымҩаԥгашьала акы, ахәыҷқәа ирылаиааӡоит зҿы мцәажәо рҿаԥхьа ауаҩы аҭакԥхықәра имазаара. Уи иаанагоит реиҷаҳара, рыхӡыӡаара, аҳәаақәа рҭымҵра. Ҩбагьы, ауаҩы идгьылтә ԥсҭазаараҿы иԥси инаԥхи (икалҭгьы ацаҳҵар ауеит) цқьаны иҟазаара зегьы ишрыцку, ауаҩы дуаҩытәыҩсаны дҟазҵо афилософиатә категориақәа ишыруаку. Уи ахы акуеит ахәыҷқәа рыԥсҭазаара аҟнытә.
Абарҭ ахшыҩзцарақәа роуп Платон Бебиа иажәабжь «Аҵәҵәа» аԥхьаҩ иаҵибаауа, бзиагьы изырбо.
Ажәабжь «Ашьынка» аҟны иаарԥшу Хьырбеи, Роф, Џьота ракәзар изҩыданы изызҳауа, илахҿыху (зны-зынла иаараҭәоумшьаша анрамхаҟаҵоу ҳәа ззуҳәаша) ахьыбҿар рхаҿсахьа ауп. Аха урҭ цәгьара дук рылам, рхәыҷра ианахнаԥаауа ыҟоуп, ашәыр-қәыр азы ирымоу агәаҳәара иахҟьаны ирӷьычыр, маӡала рыҽӡаны ргәыла Ҷӷьыц ишьынкаҭра иҭалеит (руаӡәк Џьота захьӡыз дрықәшаҳаҭмызт, аха иҩызцәа дрызцрымҵит), рыгәҭакы нарыгӡаанӡа аԥшәма Ҷӷьыц дрыхҭыгәлеит, аха дырмацәҳакәа, дырмеиӷькәа иарҟәышыртә ихы мҩаԥигеит. Иреиҳәеит: абарҭ дара реиԥш даныхәыҷыз ашьынказ агәыла иуҭра иҩызцәеи иареи ишҭалаз, аԥшәма ианақәик иҩызцәа (еиҳа еиҳабацәаз) еибарҩны ишцаз, иара заҵәык дшаҿашәаз, аха дрыцҳаишьан ашьынка иҭан дшоуишьҭыз, насгьы иациҵоит усҟан даҽа аамҭан иҟаз, иахьа ахәыҷқәа аԥсҭазаара иагәҭылсоуп, уи агәеисра иалахәуп.
Платон Бебиа ишицәаҩоу еиԥш, ажәабжь ахшыҩҵак еиқәнаҳәалоит, мамзаргьы уи аидеиа арӷәӷәоит анҵәамҭа, иаагап иаргьы:
«– Ашәыр ԥхашьара амаӡам, – бабараа. Шәаала инышәҭаху. Ишәфала, шәыԥхамшьан. Абарҭгьы аҩныҟа ижәга! – иҳәан, рыцыԥхьаӡа ашьынка нрыҭаны, аҩныҟа дныҩналеит, иҿыцәааз иҭаҭынжәга амца аиркырц. Уи зынӡагьы игәалаимыршәаӡеит ахәыҷқәа нахьхьи абнаандаҿ ирымаз аӷьычра аҭыӡшәа. Усҟан иара аҵла ашьапаҿы дтәан иԥсы еиҭеикырц, аҭаҭын дахо, дзырааԥсаз аиха нкыдыргыланы.
Ашла уажә данаадәылҵ, ахәыҷқәа кыр инаскьахьан. Иаԥхьа аҳамҵаҿ, ишьҭан ижәга ҳәа урҭ ириҭаз ашьынкақәа.
– Имгаӡакәа ицеит, – ҿааиҭит уи».
Ус анакәха, ахәыҷқәа еилыркааит ашла Ҷӷьыц ииҳәаз иаанагоз, насгьы иҟарҵаз (ишәырзаргьы изҿыз ӷьычран) шыԥхашьараз, ишраҭәамыз, убри ауп аԥшәма ириҭаз ашьынкақәагьы имгакәа изцаз.
Ишаабо еиԥш, аҟәыш ажәа, аҿырԥштәы бзиа ауаҩы дарҟәышуеит, дымҩахҟьо далагаргьы даргьежьуеит, дыԥхасҭамхартә еиԥш. Абри иааӡагоу аметод ауп ихы иаирхәаз ашла Ҷӷьыцгьы. Аԥхьаҩ агәра игоит, ари нахысгьы урҭ ахҩыкгьы (Хьырбеи, Роф, Џьота) уаҳа бзанҵы аӡәы иуҭра (убас даҽакгьы) ӷьычра ҳәа ишҭамло, рыԥсы рнапхы цқьаны рыԥсҭазаараҿы аҟазаара шрылшо. Ашәҟәыҩҩы Ҷӷьыц ихаҿсахьала иаҳирбоит изызҳауа ҿар амҩахҟьара иаҿу арыӷьарахь рырхынҳәраҿы ажәа хаа, ажәа ҟәыш аԥсҭазааратә фактла ишьақәгылоу хаҳара шало, еиҳа ишрыдыркыло, ишазхәыцуа. Анацәак, абацәак ыҟоуп иззеилымкаауа ӷьрыла, цәҳарыла, пҟарала ахәыҷы ибжьара шуадаҩу. Аԥсуа жәаԥҟа баша иауаҳәахуа «асыс зыбз хааз, ианмызгьы ацәеит» ҳәа.
Платон Бебиа ахәыҷқәа ирызку иажәабжьқәа рҿы иаабо афырхацәа зегьыҵәҟьа хаҭашьатә ҟазшьала еиԥшым, иҟоуп иҵоуроу. Данҩыҵхаха инаркны аӡәы абзиара ҟаиҵоит, абзиарахь ихы хоуп. Аха иҟоуп даҽа шьоукгьы ахәыҷратә шықәсқәа зиааиуа. Урҭ ирыцуп аласра, аццакра, ацәцәикра, аӷьычра зхы азцогьы дубап. Арҭ ауаа Платон Бебиа ихы иҭимҳәааӡеит, аԥсҭазаараҿы иуԥыло роуп, ирацәамзаргьы иҟоуп. Ус анакәха, ашәҟәыҩҩы ахәыҷытә хаҿсахьақәа анаԥиҵо иҵоуроу рымацараҿы дзаагылом, избанзар еиҭасҳәоит, иҵоуроу ахаҿсахьа (атип) дивагыланы даабоит иҵоурамгьы. Ишԥааури, ус иҟоуп иахьа уажәраанӡагьы ауаҩы иԥсабара адиалектика. Шьыри, заҟа ихазыназаарыз ҳдунеи ду иқәу ауаатәыҩса зегьы ҳуаабзиақәаны ҳаҟазҭгьы! Убасҟан зынӡак иҟаломызт атәылақәа ажәларқәа ықәызххьоу аибашьра, аӷьычра, ақәычра, амал азы ауаҩы ишьра, аҳәоу еиқәымшәара, ацәыхацәыфара. Усҟан ауаатәыҩса рхы-рыхшыҩ зегьы ачымазара бааԥсқәеи аԥсабара
арыцҳарақәеи ирҿагыланы ақәԥарада ус рымамызт. Аха макьаназ ус иҟам, ианыҟалогьы здыруада?
Сыззааиуа, ажәабжь «Мышәқьар» ауп. Араҟагьы иаабоит Алмеи Асмеи рхҿсахьала зҿы мцәажәо аԥстәы ашҟа ауаҩы иуалу, ихәҭоу, абзиабара ишаԥсоу уҳәа иреиԥшқәоу. Урҭ зегьы ирԥсҭазааратәны иҟаҵоуп. Конкретла Мышәқьар (уи Алма школ ахь дышцоз амҩан аҭырасра иларшәны ибеит, аҩныҟа иганы иааӡеит. Иаргьы иҭаҳаҭыӷьаӡа азҳара иаҿын) атәы ҳҳәозар, автор убриаҟара агәыбылра укыртә асахьа ҭихит. Иара Мышәқьаргьы (ала ауаҩы ишьа алоуп ҳәагьы рымҳәои!) умашәа иубартә згәы цқьам ауаҩы дадыруеит, гәыбзыӷрак алаӡом. Ус шакәу амҳәаӡои Дыргәи иареи ирзеибауз. Дыргә есымша иргәаауан, ахаҳә-мҿыхә агәыдиҵон, ау, ау, ау ҳәа иара ашышьа ҟаҵо ицқәа хырџьаџьан иаирбон. Мышәқьаргьы жәылон, зныкымкәа, ҩынтәымкәа дарҟатақәахьан, аха иара иахарам. Дыргә дыцәгьоуп акәымзар, дадызцалеи икәаԥӡа аҭыԥ аҿы итәоупеи ала. Аха ауаҩы ахәыжәла бааԥсы анилоу уаҳа ҽеи ҟаиҵоума. Аҵыхәтәан Мышәқьар аԥсрагьы иара ихароуп, агәыр аҭаны ишьит. Ари уаҩымроуп иаанаго. Ҳазыӡырҩып аҩымҭа автор ишхиркәшо: «Агәарабжьара даабжьалеит Дыргә. Уи иахьа изҵаатәы иалацәажәараны иҟан, иҟарҵазеишь? Ҳгәашә даназааигәаха, лабак нымҩаниҵан, инадԥиххаалеит. Ус ҟаиҵон уи гәала дук анимаз. Мышәқьар гәынхәҵысҭала иадырзаап иҟақәаз. Иҩеихеит. Абла ҭаақәа аахнатит. Ишырц акәхап, аҿгьы ааихнахит, аха иалымшазт инхьашьшьит. Аҵыхәтәан мчыла алацәақәа инарҩахан, блала ҳааимнадеит, ахгьы нықәнаҵеит. Аҽааиҵнахит.
Асмаҭгьы саргьы ҳгылан ҳалабжышқәа ҳҿаҳәҳәы».
Ҳәарада, Алмеи Асмаҭи реиԥшҵәҟьа, аԥхьаҩгьы ихьааигоит ахәыҷ бжьыс ихҟьаны ала абас заамурала аҭахара. Аиаша ами уаҩы ииҳәаша, ари асахьа, ҳаӷеита ауаҩы дыԥсызшәаҵәҟьа ауп аԥхьаҩгьы игәы ишалсуа, избанзар, ирԥсҭазааратәны иаарԥшуп зҿы мцәажәои ауааи реизыҟазаашьа, насгьы ас аныҟәара шҳақым, аӡәгьы ишихәҭам, аԥсҭазаара ду аԥҟарақәа ишрықәымшәо. Ус аҟаҵара зегьы зымчу аԥсабара иашаз закәу аилымкаареи атәамбареи роуп иаанаго.
Амала, автор Дыргә иҵегьы уаҩы ибартә гәыбӷан ииҭар, дахьирхәыр акәын. Избан акәзар, акы, ихәҭан, ҩбагьы, иара иҩызцәа абжьысцәа рхы днардырыртә еиԥш. Егьис иахьа ашкол аҿы уи «изҵаатәы иалацәажәараны иҟан, иҟарҵазеишь?» ҳәа иқәиргылаз азҵаара, сгәанала, иазхом.
Ҵабыргуп, уи макьана ишырҳәо еиԥш, ихшыҩ ҭамтәац, дхәыҷуп, аԥсҭазаараҿы изеилымкаауа кыр ҟалашт. Аха уажәнатә даанкылатәуп, дааӡатәуп, мамзар ушьҭан дымҩахҟьазар ауеит…
Ааӡара азҵаара ҳаналацәажәах, иаҳгәалаҳаршәап Платон Бебиа иажәабжь «Ааӡара» аӡбахәгьы. Абраҟагьы, ишаабо еиԥш, аҩымҭа ааӡара атема иазкуп, амала, ауаҩы иакәым аԥстәы – асыс ауп автор ифырхаҵа Баҭыр ииааӡо. Умашәа иубаша, убригь уаҩҵас ииашаны, ишақәнаго иумааӡар, уахьнархәыр алшоит. Аԥсҭазаараҿы зегьы рхатә закәанқәа, зҳәаа уҭыҵыр амуа рымоуп. Иҟалаз уи ауп, Баҭыр исыс хьӡыс Чаӷьа зиҭаз ирқьынцыцны иааӡеит, дшалахәмаруаз акшарагьы аирҵеит. Ус аумырҵан, дад, ушалахәмаруа хәмархбаҟә ҟауҵара уҟоуп ҳәа иаб Мџьыҭ еиҳәон, аха уи ихаҿы иааигомызт, убранӡа еишьцылахьан асыс абаҟаз аҭышьтәа замана атәыҩақәа ыршан, агәы еибафауа, изааӡаз «ихәыԥҳа» иԥырымшәо еишьцылеит. Автор абар уи асахьа шҭихуа: «Ааӡара бзиа змаз асыс шықәсык аҩнуҵҟала атәыҩақәа ыршан, акьаԥа ду адҳало, иҭааҭыӷьан, иџаџаӡа иазҳаит. Уажәшьҭа Баҭыргьы маҷк дацәшәон. Ақьаф ҭамзи, икшон. Ахәыҷы иани иаби зны-зынла иацәдыршәалон, аха иара усс дамамызт дхәыҷнашьон».
Иаб Мџьыҭ иԥа игәникылап ихаҿы иааигап ҳәа иаиҳәеит ргәыла Баҭа ииааӡаз, акшара зирҵаз аҭыӷь изнауз. Зны арахә дышрыцыз Баҭа ацәа дакын дхырҟәысуа дыштәаз аҭыӷь данаба, дсахәмаруеит убо аҳәан шьҭахьла ицаны иҿасит, ԥсрашақә акгьы имыхьит, аха ихаҿы аҿаасҭа иннаҵеит ахаан иҿымҵуа. Дад, аҭыӷь акгьы ахарам, ахьча иаирҵаз ауп иҟанаҵа.
Баҭыр хәыҷгьы абас ихьырц аҷыт ааигхеит. Уи шыҟалаз абас ауп: «Баҭыр иҵатәқәа ахьиҵоз астол аҿы ишьапқәа лбаарҳәҳәан рыркәаталеира даҿын. Убри амҭазы ашоура ианакы акәхап, аҳәарақәагьы Чаӷьагьы ашәшьыра иааҵалеит. Ус, абырсааҭк алаԥш иааҵашәеит Баҭыр ишьапқәа ахьыркәаталеиуаз. Иааҭрысын, ашьҭахьҟа инаскьаны, акшаразы ишнаҵҟьара аҽааибнаҭеит. Иԥаны аҿаанахеит иара ишҟа. Иааиуан уи алақәа ҭыҵәрааны ицома уҳәаратәы, ашԥы ргыланы, ахы шьҭацаланы. Абар уажәымзар уажәы исуеит, иԥыххаа ицранаҵоит ишьапқәа. Аха баҭыр илаԥш нақәшәан, ашырҳәа дҩарыхеит».
Зыҽзырцәгьаз Чаӷьа зегь акоуп Баҭыр ашкол ахь дамышьҭит, дшәаны дзықәгылаз астол дылбаар амуит.
«– Изакәузеи Чаӷьа иасырҵаз? – игәы инҭиҳәааит еиҭа.
Чаӷьа гәаҭеиуа астол иавагьежьуан, Баҭыр уа дықәгылан дхарахаԥшуа, ишәҟәқәа игәыдырӷәӷәала икны».
Аха аҭыӷь акгьы ахарам. Уи, иара атәала ихәмаруеит. Баҭыр шьапыда дынсыжьуеит ҳәа акәӡам изҿу изааӡаз ианхәыҷыз, даналахәмаруаз, ианеицыхәмаруаз иаирҵаз ауп уажәы изҿу. Аха Чаӷьа иаҭахыз астол
аҵаҟа икәаталеиуаз Баҭыр ишьапқәа знык иадамхаргьы ирызрысыр хәмархбаҟә ҟанаҵон, даҽакала иуҳәозар, ишьапқәа имыхәо ицранаҵон. Аха уи иара аҳаиуан иабадыргәышьоз. Издыршаз, изааӡаз, акшара азырҵаз Баҭыр иакәын.
Ажәабжь «Ааӡара» иаҵоу аидеиа ахәыҷқәа рзы мацара акәым адуцәа рзынгьы кыр аҳәоит. Уи аконтекст иаҵубаауеит бзанҵык имажәуа, аамҭа иазеиҩымхуа абас еиԥш иҟоу ахшыҩзцара. Дарбанызаалакгьы, иарбанзаалакгьы (араҟа зҿы мцәажәо аԥстәқәа роуп зыӡбахә сымоу) ииашаны, еиҳа уазааигәаны иуҳәозар, досу дара рыԥсабара ишаҵанакуа ала иоуроуп, ироуроуп ааӡара. Усҟан ааӡаҩ иџьабаа ыӡӡом, иԥылоит. Ус анакәымха, ауаҩы знымзар-зны ааӡараҿ агха дахьнамырхәыр ауам.
Платон Бебиа 1975 шықәсазы ахәыҷқәа ирызку аҩымҭақәа еидызкыло даҽа шәҟәыкгьы «Ацәаҟәа» ҳәа хьӡыс иаҭаны ашәҟәҭыжьырҭа «Алашара» аҟны иҭижьит. Арҭ ажәабжьқәа уаанӡатәиқәа ҳзыхцәажәаз (аизга «Аҳәыҳәқәа» рҿы иану) излареиԥшым рхатә ҷыдарак рымоуп. Уи убри ауп рымҽхак даҟьак, ма даҟьаки бжаки иреиҳам, стильла, формала, знызынла сиужетлагьы хыхь ҳаззааҭгылахьоу ажәабжь кьаҿқәа ирцәыжәлоуп, рдунеи иаҵанакуеит. Абраҟагьы, автор ишицәаҩо еиԥш, иааирԥшуеит ахәыҷқәа рҟазшьақәа, иаҳҳәап, реилыххара, рыҳаҵ-ҳаҵара, рҟәышра, рыгәцаракра, зегьы ирыцку иаарыкәыршаны иҟоу аԥсабареи дареи реизыҟазаашьа. Урҭ ажәабжьқәа (конкретла иуҳәозар, ирызкуп абжьаратә школқәра иаҵанакуа аҵаҩцәа) рҿы автор иаԥхьаҩ игәы ԥымҵәакәа, имариаӡаны дазхәыцыртә, игәникылартә асиужет еиҿаиртәуеит, нас иҵоуроу, ахәыҷы ихәаша ахшыҩзцарақәа, идеиак еиԥш иагәылганы иҟаиҵоит, анҵәамҭагьы узлақәымгәыӷуа, угәы зламҩо ала ихиркәшоит аинтерес аҵаны.
Иаагап, ҳналас-ҩаласны акәзаргьы, ус шакәу ҳазҳәо аҿырԥштәқәа.
Аҩымҭа «Ацәаҟәа» аҟны иаабоит абаҳчаҿы еиуеиԥшым ашәҭқәа аимак роуит еиӷьу-еицәоу аганахьала. Убри аамҭаз мрагыларахь ала ажәҩан иааҵалеит ацәаҟәа. Уи ԥштәахәы рацәала еикәаԥхон, автор ишиҳәаз еиԥш, «зҽеилазыӡҩоз абжь-ԥштәыкгьы ацәаҟәа блахкыгаха иҟарҵон. Ажәҩан акалҭ зегь дырԥшӡон».
Абаҳчааӡаҩ аимак змаз ашәҭқәа «еиниршәарц» ацәаҟәа ахь ирԥшит… Убасҟан: «Ашәҭқәа ирбаз ассир рыбла хнакуан, иџьашьаны иазыԥшуан. Урҭ, уажәы рҿы иадмырҳәазаргьы, заманалаҵәҟьа еилыркаауан аԥсҭазаараҿ мчыс иааҟоу зегьы ирыцку аилаҵәара шакәу».
Убас, ажәабжь «Автобус аҟны» иаабоит аԥсҭазаараҿ иашазаргьы, уамыргәырӷьозаргьы, аиаша зегьы ишрыцку, амцҳәара шыгра дуу,
ахәыҷқәа ирдыруазарц, ирылааӡалазарц шрыхәҭоу. Аҩымҭа «Аӡә имҩа»-гьы ахәыҷқәа (адуцәа рызгьы иаумыцхәыху) ахала аҟазаара аколлектив, аҩызцәа урылкьыкьны ахымҩаԥгара қьар дук шалам, ауа дшарԥхашьоу.
Ахәыҷқәа ракәым адуцәа рызгьы аинтересаҵоуп даҟьаки бжаки иҟоу ажәабжь «Ҩ-ӡиаск». Автор Дӷамшьи Қьаҭуани рыԥсабаратә цәаҩа зеиԥшроу ҳаиҳәоит. Иҟалаз уи ауп: «Аџьабаа – Қьаҭуан, ахьӡ-аԥша – Дӷамшь. Иџьашьатәуп!
Аха, абзиа уны аӡы иаҭ, рҳәоит ҳабацәа, цәгьа шузымҵәахуа еиԥш, бзиагьы ыӡӡом».
Ҳзыхцәажәо ахәыҷтәы жәабжь кьаҿқәа рҿы иаабоит аԥсуа жәлар рҿаԥыцтә ҳәамҭақәа мотивс измоу, мамзаргьы ирышьашәало угәалазыршәо, насгьы агәахәара узҭо аԥҵамҭақәа. Уаҟа, ишаԥу еиԥш, автор ихшыҩзцареи ажәлар рҳәамҭақәа иргәылаҵәаху аҟәыӷареи еицырхырааны, еизыразны аус руеит ахәыҷқәа рдунеи иаднакылартә еиԥш. Убас иҟоу иреиуоуп ажәабжь «Анапқәа». Уаҟа иаарԥшуп амал уаҩы Хазыри аимааӡахҩы Џьалықьи рхаҿсахьала аџьа иарҳаз, амал (уи зырацәахом) шакәу ауаҩы аԥсҭазаара хаа изҭоу. Егьирахь, тәым џьала ирҳау амазара еснагь агәырҩа ацуп, ихьаауп. Ус акәӡами Хазыри Џьалықьи рыԥсҭазаара шыҟоу. Амалуаҩ Хазыр деихбаало дцоит, иԥҳәыс ишылҳәаз еиԥш, гәырӷьара бжьык иҩны иҩныҩуам, ихы-иҿы иқәым, амымиқәара ихатәаны дыҟоуп. Хазыр ҵаҟатәи иуадақәа руак иҩназ аимааӡахҩы Џьалықь иакәзар, аԥсҭазаара деигәырӷьон, ашәабжь дәылыҩуан атәым уада (ҳәарада, ақьыра ишәозар акәхарын, амал иарцәыцәхьаз амалаҳәа дыҩнеиҵарымызт) иара дшыҩназгьы. Убарҭ дрыҵашьыцуан Хазыр иԥшәма ԥҳәысгьы. Избанзар, аԥсҭазаара аԥсабара убас иҟоуп, еибаркуп, ауаҩы иага деихбаалан дцозаргьы агәырӷьара анимам, игәы анҭынчым, дшәо-дырҳауа адәы данықәла усҟан ахаара зҵоу аԥсҭазаара изышьақәмыргылт ауп иаанаго.
Сыззааиуа, абас иҟоу ахшыҩзцарақәа аԥсҭазааратә философиа ахь ҳхьазырԥшуа – азҵаарақәа цәырнагоит Платон Бебиа еиҭарсшәа иуҳәозар «кьынҿаак» иҟам иажәабжь «Анапқәа».
Абри афактгьы иамҳәаӡои уи арҿиараҿы иааирԥшуа анапҟазареи ахшыҩҵарреи.
Аԥсуа жәлар рҿаԥыцтә рҿиамҭақәа рхыԥша рхуп, рцәаҩа рхубаауеит абарҭ ажәабжь хәыҷқәа рыҿгьы. Ашәыргәындара шыгроу ҳзырбо «Ажьа ҵыхәада» ала нахьхьиӡа аахыс ауаҩы гәыкала ишизыҟоу шьақәзырӷәӷәо, иҳазҳәо «Ахыхь»; аҳәатәхамҵара, укәша-мыкәша иҟоу ауаа ирҳәо агәнымкылара, азымхәыцра ауаҩы дшахьнархәуа лабҿаба иаҳзырбо «Аҩысҭааи анхаҩи».
Платон Бебиа ахәыҷқәа ирзикуа иажәабжьқәа, аҩадагьы џьара ишазгәасҭахьоу еиԥш, ҷыдала дрыцклаԥшуеит, ишәоит, изоит, икапануеит имыцхәу, ишьҭрақәлоу зҭыԥ аҿы игылам ажәак уԥылом. Ус шакәу ҿырԥшра зуа афактқәа араҟа срыламкәа сыхшыҩзцара арҵабыргразы иаазгоит ажәабжь хәыҷы «Акамфеҭ» шеибго:
«Ааԥын мра хааӡа иԥхон. Амӡырхаҟны ахәыҷқәа рҽеиҩшаны ахәмарра иаҿын. Урҭ дрылан саҳәшьаԥҳа хәыҷы Инагьы. Сара газеҭқәак аашьҭыхны, арамҵахь сҿынасхеит сыԥсы ааиҭаскразы. Сышнеиуаз анылба, лҩызцәа даарылҵны, лыхцәы қымфыфылӡа даасыдгылеит саҳәшьаԥҳа. Нас, ак сҿы ишҭаз аагәалҭан, лхы насықәылкит:
– Ари иуфо закәызеи?
– Акамфеҭ! Ибҭахума?
– Исҭахуп!
Ашьшьыҳәа сџьыба сынҭалан, цырак акәын иҭаӡаз, иааҭыган иналсыркит.
– Уаҳа умаӡами?
– Мап!
– Исҭахӡам… Уара иумаз!
– Ус акәзар, сара аҩызцәагь сымоуп, шаҟаҩ ҳаҟоу умбаӡои?!
– Избан Ина?
– Схала исфома, сара аҩызцәагь сымоуп, шаҟаҩ ҳаҟоу умбаӡои?! Ахәыҷы лкамфеҭ ааслыркын, дыҩны лҩызцәа рышҟа лҿыналхеит.
– Ари дыбзиахоит, убама?! – ҿааиҭит асоф иқәтәаны иаҳзыԥшуаз сабгьы. Сгәы иахәаны сааԥышәырччеит иара саргьы».
Платон Бебиа ихәыҷтәы жәабжьқәа рҿы ихы иаирхәоит, (асахьаркыратә ԥҵамҭақәа зегь рыҟнеиԥш), аиҿырԥшрақәа, аепитетқәа, апеизаж (аԥсабара асахьа ҭыхра) уҳәа убас иҵегьы апоетикатә мыругақәа.
Уажәы иаагап ус шакәу зырҵабыргуа ҿырԥштәқәак:
«Аԥҭақәа неилыҩра-ааилыҩрит. Амшгьы каххаа иааилгеит»; «Алашьцара далууа дааиуан ахәыҷы»; «Ашьхақәа гылан иӡырҩуа»; «Февраль ԥша аҽыраапкны, оман иҟанаҵоз; Еибах-еибафо илеиуан Хыԥсы»; «Аҳәалыҳәа асоура иаҿын»; «Амш леихашәын ихәлеит. Аԥҭақәагьы леимаҳан ажәҩан неихаҟәызит»; «Иааилабыџьуеит»; «Ираӡныԥсараха, еилаарцыруа, аԥсабара сагәылхәхәа, ашкол ахь сцон»; «Иҭыгга иазҳауан Мышәқьаргьы»; «Аԥша зҵасуаз ихарԥ шкәакәа ду шәыршәыруа арашәара даҿын Силаҳ»; «Адгәыр игәырӷьара ҳәаак амам»; «Ацәқәырԥақәа ҟәандаӡа ахәыҷқәа ргәыдрыҳәҳәалон»; «Аҭакәажә, атсеиԥш ихьанҭаӡа иҟаз ҩ-ааҵәак лызҭан»; «Абгахәыҷы блаҟыблаҵәо, иааины аҭыҩра аҿаԥхьа иаатәеит. Иахьантәарак
иқәасқәасуа идәықәын»; «Абгахәыҷы, агәы каршәны, аҳаԥы иҭатәан уажәы», уҳәа убас иҵегьы.
Жәаҳәарада, хыхь иаагаз аҿырԥштәқәа (курсивла иарбоу ажәақәагь убрахь инарылаҵәаны) имҩашьо ирҳәоит Платон Бебиа иҳәоуқәа реиҿкаашьеи рсахьаркышьеи уҳәа заҟа ираӡаны дрыцклаԥшуа исахьаркны иширцәажәо ахәыҷқәа рықәреи рдырреи ихаҿы иааганы.
Платон Бебиа ахьыбҿар ирзикыз иажәабжь хьыршәыгәқәа рӷьырак аурыс бызшәахьы иеиҭаганы хаз шәҟәны «Радуга» ҳәа хьӡыс иаҭаны Москва ашәҟәҭыжьырҭа «Детгиз» аҟны иахьҭыҵыз афактгьы иаҳнарбоит урҭ рхаҭабзиара зеиԥшроу, рыҩаӡара ахьынӡаҟоу, насгьы аԥсуа хәыҷқәа рзы мацара акәымкәа егьырҭ амилаҭ хәыҷқәагьы ишырзааигәо, иргәарԥхангьы ишрыԥхьо. Ари аԥхьаҩ дзыргәырӷьо даҽа ҵакыкгьы амоуп. Уи иаҳнарбоит аԥсуа хәыҷтәы литература иара амилаҭ ҳәаақәа рҭыҵра шалшауа.
Платон Бебиа ахәыҷқәа ирызку иҩымҭақәа зегьы араҟа сырзааҭымгылазаргьы, сзыхцәажәаз, иалыскааз ажәабжьқәагьы еилфаҷа иҳарҳәоит урҭ ахьыбҿар рықәреи, рдырреи, ринтересқәеи ирықәшәо ҟазарыла ишаԥҵо, даҽакала иуҳәозар, урҭ ирыланааӡоит аԥсҭазаараҿы зегьы ирыцку аԥсадгьыли, ажәлари, ахатәы бызшәеи рыбзиабара, аиаша аҳәара, адгылара, ахәахәа, иҽеим аҿагылара, ауаҩы изы ацәгьа акәымкәа, абзиа шутәу, аԥсыцқьара, аџьа абзиабара, аԥсыцәгьареи ашьыцреи шхәарҭам, адырра шхымԥадатәиу, уи ада ауаҩы ԥхьаҟа дышзымцоу, ҳабацәа нахьхьи аахыс иаарго ақьабз бзиақәа (аихаҵгылара, аиҳабы пату иқәҵара, алымша ирыцҳашьара, асасдкылара, ачеиџьыка…) рмырӡра уҳәа убас иҵегьы.
Абраҟа иныбжьаршәшәа исҳәоит аԥсуа хәыҷтәы литература аҿиареи, аизаҳазыӷьареи ҳҭахызар, аҩада зыӡбахә ҳамоу автор иажәабжьқәа иааизакны (атекстқәа ирықәшәо асахьа бзиақәа рыцҵаны) хазы шәҟәны иҭыжьзар ахәҭоуп ҳәа. Уи зеиӷьаҭам ҳамҭоуп изызҳауа ҳхьыбҿар рзын. Араҟа исҳәаз ахшыҩзцара иацысҵоит, иаҭахуп ҳәа сгәы иаанагауа, даҽакгьы. Заҟа ибзиааз ихатәроу аԥсуа шәҟәыҩҩцәа (зыԥсы ҭоугьы зыԥсы ҭамгьы) ахәыҷқәа рзын иаԥырҵахьоу иреиӷьу рпоезиатә, рпрозатә ҩымҭақәа хазы шәҟәқәаны, ҳәарада, асахьа бзиақәа рыцҵаны, иҭыжьзар. Акы, ари ҳаԥсуа хәыҷқәа рзыҳәан хәызмам малуп. Ҩбагьы, усҟан еиҳа еилыхха зегьы иаабоит аԥсуа хәыҷтәы литература иахьауажәраанӡа иахьааихьоу, иаҭагылазаашьоу, аҩаӡара ахьынӡаҟоу, насгьы уи акала иҟәнушьо ишыҟам. Ихԥахаз, уажәы иԥсаҟьаны ҳлитература иалаԥсоу ахәыҷқәа рзын аханатә аахыс ҳашәҟәыҩҩцәа иаԥырҵахьоу рҩымҭақәа усҟан еизакхоит, аԥхьаҩ дарманшәалоит, иҵартә, дрыԥхьартә алшара иоуеит. Ари, ҳәарас иаҭахузеи, изызҳауа ҳхьыбҿар рзын шьардаӡа аҵанакуеит, насгьы ҳхәыҷтәы литература аҿиареи аизҳазыӷьареи аус иацхраауеит.
Сара сахьахәаԥшуала, ари азҵаара зегьы раԥхьаӡагьы иахаҵгыларц рыхәҭоуп Аԥсны Аҵара министрра, избан акәзар, урҭ роуп хаха знапы иану ҳхьыбҿар – ашколхәыҷқәа аҵара дырҵареи рааӡареи аус. Ҳәарада, абраҟа Аԥсны ашәҟәыҩҩцәа Реидгылагь ажәҩахыр аҭахуп.
Платон Бебиа ахәыҷқәа ирзикыз ажәабжьқәа зегьы срыԥхьеит исгәарԥханы, илеилык-ҩеилыкны акәзаргьы срыхцәажәеит, аха абри абриоуп ҳәа унацәа зқәукша гхак-ԥхак шамахаӡак акәымзар, исымбеит, аҳәоуқәа реиҿкаашьа, реилацалашьа аума, ахшыҩҵакқәа ргәылыршәашьа аума, зегьы ишәа-иза иҟаҵоуп, ахәыҷқәа ргәы зықәҿыӷьуа, мамзаргьы дара рыԥсабара иатәым, рықәра иахыҳәҳәо, ианымаалоу, азажәра злоу акы џьаргьы иуԥылом. Асахьаркра атәы ҳҳәозар, аҩада ишазгәасҭахьоу еиԥш, ихыркьыкьны акәымкәа, ахҭысқәеи, аԥсабареи, ахаҿсахьақәеи ирауаршәаны, ишьҭибахуа иҟаҵоуп. Атематика акәзаргьы, уи ахәыҷқәа рдунеи ссир, адугьы дызлаҿлымҳахаша еиуеиԥшым аганқәа амҽханакуеит, насгьы илах-ҿыхуп аԥхьаҩ азҿлымҳара азиуртә еиԥш. Амала, абраҟа згәаҭарак аҳасабала хшыҩзцарак (сзыхцәажәаз автор иажәабжьқәа исырҭаз) атәы сҳәоит иахәҭоуп ҳәа, сгәы иаанагауа, аха уи Платон Бебиа имацара иакәӡам иззырхоу еиҳарак иабиԥара иатәу иҩызцәа аԥсуа шәҟәыҩҩцәагь аҵанакуеит. Абар ахаҭагьы.
Иззымдыруада ҳазҭагылоу аамҭазы анаукатә, атехникатә, прогресс амҽхак шыҭбаау, аартра дуқәа шыҟанаҵаз, ишыҟанаҵо, ауаҩы идгьылтә ԥсҭазаара асферақәа зегьы ишырхьысуа, ишаҵанакуа. Ус анакәха, иахьатәи ХХ ашәышықәсазтәи ауаҩы илаԥшҳәаа цәгьашәа иҵаруп, акосмос аҟынӡа инаӡоит, идгьылтә, ижәҩантә хәыцрақәа ҵауылоуп, ԥхьаҟа ихараӡаны дыԥшуеит, изҭымҵаац, изаамыртыц аԥсабареи аԥсҭазаареи реизыҟазаашьа амаӡақәа дреиҩаӡоит, гәыҵхаси проблемаси имоуп. Ари, ҳәарас иаҭахузеи, ауаатәыҩса рыхшыҩ иарҿиаз, зхатә закәанқәа зыҩхьоу, шәышықәсала иаауа цәаҩоуп, ҟазшьарбагоуп. Абырзен философ ду Аристотель машәыршақә, аԥша иҿанагалан иауиҳәах, абарҭ ажәақәагьы: .
Сыззааиуа, абас иҟоу аепохаҿы, даҽакала иуҳәозар, ХХ ашәышықәсазы ииз, изызҳауа ахәыҷқәа рхәыцрақәа рдунеихәаԥшышьақәа, иаарыкәыршаны иҟоу аԥсабара ишахәаԥшуа уҳәа, иаҳҳәап, 50–60 (инареиҳангьы) шықәсқәа раантәи ахәыҷқәа иреиԥшым, зынӡа даҽа қәыԥшыларак аҿы иҟоуп. Аҩада зыӡбахә сҳәаз адунеиаҿ аҳра зуа, анаука-техникатә прогресс анырра ӷәӷәа ҟанаҵоит, хыԥхьаӡара рацәала еиуеиԥшым аинформациақәа рнаҭоит атехникаҿы, анаукаҿы, адоуҳатә культураҿы иҟалоу аартрақәа ирывсны имцартә еиԥш. Ус шакәу афакттә ҿырԥштәқәа раагара аҭахӡам, еилкаауп. Мацара иаҳгәалаҳаршәап ашколқәра аҟынӡа имнеиц ахәыҷқәагьыҵәҟьа амобилтә телефонқәа ирзаарцо рымаҵ шадыруа, аинтернетқәа ирҭалан рымаӡақәа аадырԥшуеит,
ирҭаху аинформациа ҭыргоит. Уи сара сабиԥара еиуоу аӡәырҩы рымч ақәымхар ауеит. Ари иԥсабаратәу акоуп зынӡаскгьы иџьашьатәӡам. Ҳхәыҷқәа злиааз репоха ауп ас иҟазҵаз. Ҳпоет гәлымҵәах Иуа Коӷониа ицәаҳәақәа маҷӡак еиҭакшәа иуҳәозар, раамҭала ифырхацәоуп. Насгьы иаадыруазароуп 50–60 шықәсқәа раԥхьа иҟаз ахәыҷқәеи (иара сара сабиԥара иаҵанакуагьы убрахь инарылаҵаны) иахьатәи ахәыҷқәеи дырралеи, дунеихәаԥшышьалеи, уимоу хәыцшьалеи зынӡа еиԥшым. Уажәтәиқәа акырӡа иҳаракны игылоуп мшынҵас еилашуа ҳамҭазтәи ацивилизациа анырра рыманы. Кәыдры зырмақаруа Мтҟьал ауп ҳәа рымҳәои. Убри ауп араҟагьы иаабо.
Зегьы зхысҳәаауа, аԥсуа хәыҷтәы литература злеибарку, ԥсыс иахоу аҩымҭақәа роуп. Урҭ аӡәгьы иҟәнишьо иҟаӡам, досу ианаамҭаз ҳхьыбҿар ашәҟәыԥхьара, нас ҳмилаҭ литература бзиа иднарбеит, рестетикатә гьама азнарҳаит, иааӡеит. Ус шакәу имҩашьо иубоит Дырмит Гәлиа инаиркны ахәыҷқәа ирызку аҩымҭақәа рдаҟьақәа еихыршәшәо уҿынаухар. Аха, еиҭасҳәоит, анаукатә-техникатә прогресс иҟанаҵо аиҭакра дуқәеи аартрақәеи хьыбҿар ишырныруа, ишахәаԥшуа, ишазхәыцуа, дара рыхшыҩала ишеилыркаауа зҳәо аҩымҭақәа, иаҳҳәар ами аиаша, иахьа уажәраанӡагьы иаԥҵаны иҳамам. Ус иҟоу афантастикатә, адетективтә цәаҩала иаарԥшу ахҭысқәеи ахаҿсахьақәеи зныԥшуа, изгәылоу аҩымҭақәа рхатәы бызшәала ирымазарц, ирыԥхьарц рҭахуп иахьатәи ҳаԥсуа хәыҷқәагьы. Урҭ изхаану излиааз аамҭа иақәнагахаша агәырҵҟәыли адырреи рымоуп, иаԥсуам даҽа хәыҷык еиҵамкәа. Сгәанала, хәыҷык иӷьцәаны исҳәозаргьы, аиаша сацәыхарам џьысшьоит, ахьыбҿар ирызкны аҩымҭақәа зыҩуа хашәҟәыҩҩцәа ртематика, рстиль иахьатәи, анаука-техникатә прогресс аԥшәымас измоу аамҭа иақәҿнаҭуа ирҿыцтәуп, уаанӡатәиқәа «ррепертуар» еиԥшымзар ауп, мамзар ртематика ахәажәцәа ахалар алшоит, рҭахреи, ргәазыҳәареи, рдырреи, рдунеиқәыԥшылареи еидкыланы рхаҿы иааргозароуп урҭ ирызкны асахьаркыратә ҩымҭақәа аԥызҵо дарбан аԥсыуа шәҟәыҩҩзаалакгьы. Избанзар, аҩада зыӡбахә сҳәаз аамҭа ацәаҩа, акы, егьырҭ ажәларқәа рлитератураҿы аҭыԥ ылнахижьҭеи кыр ааҵуеит. Ҩбагьы, иахьатәи ахәыҷы (ашколқәра иаҵанакуа роуп сызҿу) ус иаҭахуп, дызлиааз, дызхаану аамҭа иҵанаҳәоит. Ус анакәха, ари азҵаара хшыҩзцара ззутәу акы акәны иҟоуп аԥсуа хәыҷтәы литература ари нахыстәи аҿиарамҩаҿы. Сара сахьахәаԥшуала, абраҟа еиҳарак арҿиараҿ аусутә зауа аиҵагылара иаҿу аԥсуа шәҟәыҩҩцәа рабиԥара ҿыц ракәхоит. Урҭ, жәаҳәарада, аԥсуа хәыҷтәы литератураҿы иҿыцу, изхаану, рыкәша-мыкәша иҟоу аԥсҭазаара сахьатәҩырала иаазырԥшуа аҩымҭақәа аԥырҵашт дара рҟынӡа иаԥҵазгьы ахәыҷқәа ирызку аҩымҭақәагьы анырра бзиа шырнаҭаз удырыртә еиԥш.
Аԥхьаҩ ухаҵкы, ишубо еиԥш, аҩада ҳарзааҭгылеит, зегьыҵәҟьа ракәымзаргьы, еиҳа ихадароуп, иҟазшьарбагоуп ҳәа иаҳаԥхьаӡоз ахьыбҿар ирызку Платон Бебиа иажәабжьқәа. Уаҟа игәцаракны иазгәаҭоуп урҭ ажәабжьқәа ртематика ахәыҷқәа рықәреи рдырреи заҟа иаҵанакуа, иатәышьҭроу, насгьы автор инапҟазара аазырԥшуа сахьаркыратә ҩымҭақәак раҳасабала рыҩаӡара ахьынӡаҟоу, ридеиатә ҵакы абиԥара ҿа иҵоураны реиҵааӡараҿы ирымоу ахаҳара уҳәа убас жәпакы.
Уажәшьҭа ҳаиасып апоет хатәра Платон Бебиа прозаик ҟазан ҳмилаҭ литература дрылазыргылаз, днаӡааӡан ишьапы дықәзыргылаз аԥсҭазаара ганрацәала изымҟәыҵазкуа хыԥхьаӡаралагьы имаҷым (еиқәаҳаԥхьаӡап иахьа уажәраанӡа инапы иҵыҵхьоу «Ахьымацәаз», «Аҟамачаԥа», «Абацәа ирзымҳәаз ашәа», «Анхаҩы», «Ажәырдәынақәа», «Амзаҿа», «Абрагь» «Аӡыхь»?!.) иповестқәа рахь. Араҟа Платон Бебиа алитература арҿиараҿы зегь реиҳа аидара хьанҭа зқәыӷәӷәоу ажанр аҿгьы ибаҩхатәра лыҵшәа бзиала аус шауа дырҵабыргуеит хыхь зыӡбахә сҳәаз, уи инапы иҵыҵхьоу аповестқәа. Абри ахшыҩзцара сыцеиҩишоит ҳәа сгәы иаанагоит урҭ аповестқәа ирыԥхьахьоу ауаҩы.
Аповест (ажәабжьоуқәа ҳәагьы рзырҳәо иалагеит аҵыхәтәантәи аамҭазы, аха, сгәанала, макьана зегьы еицырҳәартә, еицхарҵартә изышьақәымгылт ус еиԥш иҟоу атермин) ишаадыруа еиԥш, алитературатә ԥсҭазаараҿы ажанрк аҳасабала ахатә ҭоурых амоуп, насгьы мҽхакыла иаҵанакуа кыр ыҟоуп, реиҳараӡак аҩымҭа аԥҵоуп жәабжьеиҭаҳәаратә аформала. Уи шәаагалеи уаҟа иццакны ицо ахҭысқәеи реиҿкаашьалеи зны-зынла ажәабжь ажанр еиҳа ианазааигәо ыҟоуп ароман аасҭа. Убри азакәхап алитератураҭҵаараҿы абри абриоуп ҳәа иаку, ииашоу аҳәаақәҵа замам. Абар аповест иазкны аҵарауаҩ А. Квиатковски ишәҟәы
аҟны ииҩуа:
Аповест ажанр ҳәаақәҵак иатәны аҭагылазаашьа шыҟам ҳзырбо аҿырԥштәқәа адунеитә литератураҿы имаҷӡам, аха урҭқәа ҳаҽрыламгалакәа иаагап ҿырԥштәқәак: В. Жуковски иҩымҭа «Перчатка» повеступ ҳәа иԥхьаӡон. А. Пушкин иакәзар «Абҩатә ҽыуаҩ» Петербургтәи аповест ҳәа ахьӡиҵеит М. Лермонтов «Аԥсыҳарам», «Измаил-беи» мрагыларатәи аповестқәа ҳәа рзиҳәеит. Асовет аамҭазы иаԥҵаз апоет Н. Асеев иажәеинраалоу ироман  жәеинраалала иҩу аповест ҳәа дашьҭан. Убас заҟа ыҟоузеи иааугаша аҿырԥштәқәа.
Аԥсуа литература атәы ҳҳәозар, абраҟагьы ирацәамзаргь иуԥылоит ажәабжьи, аповести, аромани, «жьрацәала» иеилахәу, иеизааигәо, нацәақәкыла жанрк аҳәаа иузҭамыгӡо аҩымҭақәагьы. Убарҭ иреиуоуп: Ал. Гогәуа иҩымҭа «Ашәуа иеҵәа», «Шьхаԥшӡа», «Аӡы агьама», «Елана». Арҭ ԥсабарала ароман ажанр иҟәнымшьаӡакәа иаднакылартә иҟоу сахьаркыратә ҩымҭақәоуп. Ажәабжьқәа «Олимпиада», «Ашәарыцаҩ» повестқәоуп ҳәа рзуҳәар удырԥхашьо иҟам. Урҭ рҿы исахьаркны иаарԥшуп, мамзаргьы ицәыргоуп аповест повестны иҟазҵо асахьаркратә напҟазара адагьы иазхаша аԥсҭазааратә материал. Шь. Аџьынџьал ирҿиамҭақәа рахьтә аҿырԥштәы аагозар, аповест «Амзаҿа ангыло» иаҟәну асахьаркыратә цәеижь, аԥсҭазааратә материал – афырхацәа рхаҿсахьақәа еиҿызбаауа – ирҳәоит ароман ажанр «даракәацла» ишеилахәу рҿиаратә ӷрак ишахшаз. Апоет, апрозаик Никәала Кәыҵниа иажәабжьқәа «Аӡхыда», «Ашәхымс», «Анеҩбжьы» рыԥсабара злаҟоу ала аповест ажанр иатәыхаҭоуп Витали Амаршьан ифилософиатә ҩымҭа «Мрагыларахь зҿы хоу акәаскьа» хьаҳәаԥаҳәада аԥхьаҩ иргылоит ҳаамҭазтәи ароманқәа ргалереиахь.
Ус ирацәоуп ҳмилаҭ литература аҿынтә иааугаша аҿырԥштәқәа. Аха зегьы араҟа ҳазрылалом, иагьҭыԥым, насгьы аҩада исҳәаз ахшыҩзцарақәа еиқәысыԥхьаӡаз аҩымҭақәа жанрс изеиуоу анализ ала рышьақәырӷәӷәара сҽазысымкит, избан акәзар, уи хара сагон. Ҩбагьы, уи даҽа зҵаароуп, ҷыдала аԥсуа критикцәеи алитератураҭҵааҩцәа хшыҩзцара ззыруша проблемазар ҟалап ҳсахьаркыратә рҿиаратә ԥсҭазаараҿы.
Аповест ажанр азы хыхь исҳәаз ахшыҩзцарақәа хсыркәшар, ишьақәсырӷәӷәар сҭахуп асахьаркыратә литературатә критика акорифеи В. Г. Белински иажәақәа рыла:
Ишаабо еиԥш, абаҩхатәра змоу автор изы аповест ажанр кыр амҽханакуеит инаӡааӡо асахьаркыратә ҩымҭа аԥҵараҿы, ажәакала, уи ахәҭа ӷәӷәаны ианыԥшуеит алитературатә ԥсҭазаара аганқәа зегьы рыҟны.
Сыззааиуа, абри зыхьӡ-зыԥша ыҟоу ажанр аҟынгьы апрозаик Платон Бебиа имоуп имоурҽхәаша, ишҟа аԥхьаҩ дхьазырԥшыша ақәҿиарақәа, насгьы ԥсабарала ароман иазааигәоуп ҳәа ззуҳәаша аповест ҟаимаҭқәа. Убарҭ рхыԥхьаӡараҿы акы ҳәа иуԥхьаӡартә иҟоуп «Абацәа ирзымҳәаз ашәа».
Ари аҩымҭа автор иаԥиҵеит 1986 шықәсазы. Усҟан Платон Бебиа поетк, прозаикк иаҳасабала Аԥсны анҭыҵтәи аԥхьаҩцәагьы деицырдыруа дҟалахьан, арҿиараҿы зԥышәа ыҟаз, знапҟазара иагмыз аӡәы иакәны, иабиԥара иаҵанакуа ҳаԥсуа шәҟәыҩҩцәа дыӷәӷәаӡа рыгәҭа дгылан.
«Абацәа ирзымҳәаз ашәа» автор ианаԥҵаз аамҭа ухаҿы излааугаша аҷыдарақәа амоуп. Уи убри ауп, усҟан ашьапы акхьан, Горбачиов ихациркыз (Асовет Еидгыла амчхара иамаз ззымычҳауаз, ахырбгара маӡа-аргама зҽазҵәылхны иашьҭаз США алидерцәеи аполитикцәеи рыҵаҳәарала, еиҿкааз, иаԥшьгаз) СССР арҿыцра  ҳәа адәахьала изышьҭаз, аха арахь ҵакыс, хықәкыс иамаз уи аилажьра акәын. Ус шакәыз илабҿабаны иааԥшит СССР андырбга ашьҭахь. Уи аамҭахәашь иасакьаҳәымҭаны иҟан.
Изхысҳәаауа, Платон Бебиа иповест «Абацәа ирзымҳәаз ашәа» уи еилашәа-еилыҵуа аамҭа бааԥс иаанагоз, атәыла «арҿыцра» анымԥшит, ныԥшшьагьы амамызт, избан акәзар, акы, иара иаанарԥшуа аԥсҭазааратә хҭысқәа уаанӡа, хара иҳаҩсхьоу ашықәсқәа рзы иҟалаз, имҩасыз роуп. Ҵабыргуп, уаҟагьы ауаажәларратә ԥсҭазаара иқәышьшьы иауцахуаз, аԥсҭазаара наџьнатә иацу аҟыба-ӡыбақәа, аиҿагыларақәа, аибарххарақәа рыла еибаркын ажәлар рполитикатә, рсоциалтә, рекономикатә сферақәа зегьы рҿы хаха иахьысуа. Ҩбагьы, асовет жәлар зегьы реиԥш аԥсуа поетгьы агәра игон ЦК КПСС амаӡаныҟәгаҩ хада С. Горбачиов «ихшыҩ ҵары» иаӡбаз, «перестроика» Асовет Еидгыла зегьы азы хәарҭара злаз акы акәны ицәырҵит ҳәа. Уи ҳажәлар рмышхәбзазара еиӷьызтәуаз акоуп ҳәа рыбла ҭраа иахәаԥшуан. Аха зегьы шеижьагаз, ишыҵарбгагаз ашьҭахь ауп ибылгьаны ианааԥш.
Уажәы зыӡбахә ҳамоу аповест «Абацәа ирзымҳәаз ашәа» аилыргарахь сиасаанӡа иаззгарц сҭахуп автор исеиҳәаз уи иазкуҩ-фактк. Ҳәарада, усҟан аҩымҭаз иҵегьы аҳәатәы ҳнаҭоит, насгьы еиҳагьы иаҳзааигәанатәуеит. Сара еснагьы иарбан ҩымҭазаалак (иажәеинраалоума, иажәабжьума, ироманума) санаԥхьа, абзиабара аныснамыркы, сгәаҿы иара азын ԥхарак анцәырнамга, исызӡом, ахцәажәара абзырӡы аҳәара акәым, агхақәагьы рызгәаҭара сцәуадаҩхоит савымсыр амуа аҟынӡа. Убри аҟнытә иарбан ҩымҭазаалакгьы ахәшьара бзиа змоу, насгьы алитература бзианы издыруа, зестетикатә гьама ҳараку, инахараны ихәыцуа иҟнытә исыҵанаҳәоу рацәоуп, сыҭҵааратә усураҿы имаҷымкәа ацхыраара снаҭоит, иҵыргәа дуны исзыҟалоит. Аха, убас шакәугьы, уи ацәаҩа, хыхь зыӡбахә сҳәаз изаҟаразаалак иаанагом, сзыԥхьаз аҩымҭаз исымоу схатә гәаанагара ажәагәоит, иааннакылоит, иарԥсыҽуеит ҳәа, еиҳа ииашаны иуҳәозар, сҿанаҳәоит, сара сзымнаԥшуа сҟанаҵоит ҳәа. Мап, ус иҟам аҭагылазаашьа мацара ажәа бзиа аҩымҭа бзиазы иҳәоу, сыҭҵааратә усумҭаҿы (статиоума, монографиоума…) астимул снаҭоит, сгәақәыскуа сҟарҵоит, аиҿырԥшра аметод ахь схьадырԥшуеит. Ишдыру еиԥш аиҿырԥшра обиект мамзаргьы ахаҿсахьа, ахҭыс рыҭҵаараҿы зеӷьаҭам нализуп, иҟаҵәҟьоу, ишыҟаҵәҟьо зныҷҷало саркьоуп.
Сара аханатә исцәаҩоуп сахьаркыратә ҩымҭак санаԥхьалак (еиҳарак аԥсуа шәҟәыҩҩцәа иаԥырҵаз) сгәаанагарақәа исгәаԥхаз, исгәамԥхаз зҳәаз еиԥш ицәырганы даҽаӡәы иаҳәара, игәаанагара аилкаара. Уи аинтерес зсымоу убри ауп, досу иҳауз агәаанагарақәа заҟа еиқәшәо, заҟа еиқәымшәо, нас ҳауа реиҳа ииашоу. Ари еиҳагьы азҿлымҳара ҟанаҵоит иара аҩымҭа автор аниакәу зыҟны «аус умоу». Анцәа иубоума, ари аҟазшьа, ацәаҩа схала аусакәху изҵанакуа, ус ихәыцуа. Уи алитературатә ԥсҭазаара нахьхьиӡа аахыс иацны иаауеит, иаҟазшьарбагоуп, рҿиаратә философиоуп.
Зегьы зхысҳәаауа, Платон Бебиа иповест «Абацәа ирзымҳәаз ашәа» ауп. Уи ажурнал «Алашара» № 2, 1987 шықәсазы иҭыҵыз ианылаз санаԥхьа ашьҭахь мышқәак ааҵуаны еиԥш, иареи сареи Аҟәа агаҿаҿы ҳаиқәшәеит.
– Платон, уповест уаҳа аҭахымкәа исгәаԥханы саԥхьеит, иудысныҳәалоит, – сҳәан, инапы аанкыланы иаасырӷәӷәеит аԥсшәа шеибаҳҳәаҵәҟьаз. Сажәақәа игәы ишахәаз мҩашьо, ихы-иҿы ааихаччан ҿааиҭит: – Иҭабуп Руслан, уахьаԥхьаз, автор изы кыр аҵанакуеит иҩымҭа аԥхьаҩ данамоу, уи иоуп аԥсынҵры знапы иаку, нас иажәа уа иҿахымҵәакәа инациҵеит: – Иуҳәаз саҳаит, сгәы иахәеит. Амала еиҳагьы сгәы иахәон иуцәызӡом ишугәаԥхаз ала ажәақәак акьыԥхь
аҿы иуҳәар. Афы амысааит ажәа ҟәанда зегьы ирыцәтәымым, ирҭахуп, аха Ленин ишиҳәаз еиԥш, агәыԥшқа зызҭоу ашәҟәыҩҩцәа раҟара ажәа ԥха знаалода. Ажәа ԥха агәалаҟара ҳнаҭоит, ҳагха ариашараҿгьы иҳацхраауеит, уаҳа мҳәакәа уа дааҭгылт сҭак дазыԥшны. Аиашазы, сҩыза исиҭаз адҵа саргьы сҿаҵамырхакәа – Платон, уповест шәҟәык ианагәылалак, мамзаргьы хазы ианҭыҵлак сахцәажәоит хымԥада ҳәа сахлафшәа наиаҭаскит.
– Уара иамур, сҩымҭақәа хԥаҟа статиа рзукхьеит. Егьи сҩыза Вова Агрба иакәзар, статиакгьы рзимкыц сҩымҭақәа.
– Пилта, макьана аамҭа ҳамоуп, уҩызцәа Вовагьы саргьы угәы ҳцәымцан, иҟаҳҵаша иудыруеи, – сҳәеит сҽаарлахҿыхны. Уажәы абарҭ ацәаҳәақәа анызыҩуа аамҭазы, иҵабыргыҵәҟьаны, заҟа исыхәарыз ԥиа сызҿагылоу сыҭҵаара обиект анагӡараҿы, усҟан изҩызҭгьы, сахцәажәазҭгьы сҩыза иповест. Аха, зегьы ҿҳәарак ҿҳәарак рымоуп. Усҟан имааицызт уи аамҭа.
– Руслан, сповест «Абацәа ирзымҳәаз ашәа» аӡбахә анцәыругах, иуасҳәоит угәы иахәаша, иуҳәаз уажәақәа шьақәзырӷәӷәо ԥсҭазааратә фактк. Жәаха ақалақь далаланы дшааиуаз акинотеатр «Аԥсны» аҿаԥхьа ҳаиқәшәеит ҳмилаҭ литература аныха чаԥеиԥш иагәылыҷҷаауа Баграт Уасил-иԥа Шьынқәбеи сареи. Аԥсшәақәа анеибаҳҳәа ашьҭахь, снапы аумыжьӡакәа ишикыз, абасгьы ҿааиҭит слакҭа дынҭаԥшуа: «Платон, саԥхьеит ажурнал «Алашара» (№ 2, 1987) аномер ҿыц уҩымҭа ианылаз. Даара исгәаԥханы саԥхьеит уҩымҭа «Абацәа ирзымҳәаз ашәа». Амала, иудыруаз иара жәабжьӡам, иара повеступ. Абызшәа уҳәару, аиҿартәышьа уҳәару, даара угәы аҟынӡа инеиртә, иунархьыртә иҟоуп. Жәаҳәарада, уфырхацәа зыхҩылаау, ус узазҳәар ауазар, апрототипқәа умазар акәхарын. Уи ус шакәу иара аҩымҭа ибзианы ианыԥшуеит.
Дцәажәо дышнеиуаз, аҭамзаара шьҭаҵо, сара сахьиԥыҩлаз азын иныбжьасыршәит:
– Баграт Уасил-иԥа, шәара шәышәҟәы аҟнытә иаагоуп «Аураашьа» акәашара атекст.
Абраҟа, уаҳа смырҳәакәа саанкыланы, инациҵеит:
– Уи сара истәӡам, ажәлар ирҳәамҭоуп. Џьоукы-џьоукы ишырҳәо еиԥш, ажәлар иртәуп, ажәак-ҩажәак смыриашазар, дара ишырҳәаз, ишаԥырҵаз иҟоуп. Ажәлар рҳәамҭа усгьы назҳәазҵам ауп.
Ашәҟәыҩҩы, шамахамзар, иара ихаҭа ихигаз, ишырҳәо еиԥш, ихҭынхьааз, дызлагылоу, изааигәо ртәы аниҩуа, аԥхара аҵамлар
ҟалом, абас ауп асахьаркыратә ҩымҭақәак шаԥҵатәу, – иҳәан, иажәа ааҿахиҵәеит ацара иҽазкуа нцәахәык иеиԥш зегь ҳазҵаԥшуа ҳпоет ду Баграт Уасил-иԥа.
Уи, ҳәарас иаҭахузеи, сара сгәы ҟанаҵеит. Сҩымҭа иазкны исаҳаз аҽхәаԥхьыӡ. Убасҟан иахьынтәааз сзымдыруа схы иҭашәеит абри аповест шиз иазкны сҭатиак аҩра. Иара убраҵәҟьа хара сцаанӡа иаасгәалашәеит ҳаамҭазтәи аурыс поет ду А. Т. Твардовски ипоема «Васили Тиоркин» шызҩыз» ҳәа иаԥиҵаз астатиа.
– Руслан, ишдыру еиԥш, сара аҩымҭа ҿыц аҩра салагаанӡа атема схы ианҭашәалак акраамҭа сазхәыцуеит, инықәысҵоит, иаақәысҵоит, иласырхоит, иҩасырхоит, ҳаибаркароит, нас ауп стема иахылҵраны иҟоу аҩымҭа ацәаара анцәырҵуа, избо саналаго. Убасҟан ауп скаламгьы анышьҭысхуа. Ари аҩыза ацәаҩа схала сакәым, ашәҟәыҩҩцәа зегьы иаҳҟазшьарбагоуп, иаҳзеипшуп, арҿиаратә процесс иатәышьҭроуп.
Ҽнак Аҟәа ԥсыуа чарак аҿы ифо, ижәуа, ҳқьаф ҟаҵо астол ҳшахатәаз, апортретҭыхҩы Қьецба сныҳәаҿа ахьникылоз абас ҿааиҭит:
– Уара, Платон, аконверт иузынаҳашьҭыз, апатреҭ зҭаз уоума?
– Иарбан конверту, иарбан патреҭу уара? – сҵааит сара, изҵаара сазҿлымҳаны.
– Абраҟа апортреҭыхырҭаҿы ԥҳәыск патреҭк лыманы даҳзааит, абри ирацәаны иақәҭыхны исзыҟашәҵа, лассы саауеит, – лҳәан, иҳазныжьны дцеит. Ҳаргьы иахьа уаҵәы иҟаҳҵоит шаҳҳәоз аамҭа ҳацәцеит, арахь лара лхабар уаҳа иҟамлеит. Ашықәс анынҵәоз апатреҭқәа досу рҭыԥ ишықәаҳҵоз, ишеилҳаргоз абни апатреҭ аԥҳәыс инлыжьыз ҳаргьыжьырц ҳаӡбеит, аха адрес ҳаздыруам, изтәу деилкаам. Нас ҳаалаган апатреҭ акалҭ аҿы ианыз «Проспект Мира, 119» ала идәықәаҳҵеит – иажәа ааҿахиҵәеит Қьецба сныҳәаҿагьы ааҭыркәабҷааны ижәит.
Сара иахьагьы исыздыруам уи сан лпатреҭ аазышьҭыз, насгьы ҵакыс иамаз, иззыҟаиҵаз. Уаҳа акгьы сзеилымкааит. Сгәы иаанагеит, сан лаҳәшьа Гәыгә лаҳәшьа лпатреҭ џьара илымԥыхьашәаны сара сзын иҟалҵарц ирылҭазар ауеит ҳәа. Ари схатә версиагьы инагӡаны аилкаа снаҭом. Иахьагьы имаӡаны иаанхоит уажәшьҭа уи амаӡа аартышьа амам. Амала, сгәы абаауеит, абарҭ ишәгәаԥхаз аҩымҭа ахьыснарҩыз, уи «Аҭынчра апроспект, 119» инанагаз сан лпатреҭ ишабзоуроу», – абас иааҿахиҵәеит Платон Бебиа имасырҽхәаз аҩымҭа «Абацәа ирзымҳәаз ашәа» иазкыз иажәа.
– Платон, ари нахысгьы еиҳау ақәҿиарақәа, урҿиаратә лабораториа идәылҵааит! – сҳәан, инапы аарӷәӷәаны снаиԥырҵны сҿынасхеит сусурахь.
– Иҭабуп, Руслан, сгәалаҟара шьҭухит, – иҳәеит аҭакс, рацәак даламлакәа имҩахь иҿынахауа. Иара саргьы сҩыза гәакьа ирҿиамҭа ҿыц, Баграт ду зыхә ҳаракны ишьаз, саргәырӷьон, ҳбиԥара рыхәҭаак џьара иалашәа исыԥхьаӡон схәыцуа сахьнеиуаз.
Уи аахыс еибакуа-еибашьҭуа, аҭоурых адаҟьақәа ирнылаз ашықәсқәа заҟа цахьоузеи, заҟа хҭыс ҟалахьоузеи. Иаагап аҽеиҭакра уҳәару, СССР аилабгара уҳәару, нас уи иқәынхоз амилаҭқәа наҟ-ааҟ иҷынҷаны реибафара уҳәару, адемократцәа ридеиақәеи аџьырмыкьатә економикеи реиқәымшәарақәеи реиҿагыларақәеи уҳәару, ақырҭуа фашистцәа аԥсуа жәлар иаҳзааргаз аибашьра хлымӡаах атәы уҳәару, нас урҭ ампыҵахалаҩцәа Аԥсны ралцара уҳәару, уи ашьҭахьгьы жәабаҟа шықәса Шеварднаӡеи Урыстәылатәи афедерациа раԥхьатәи ахада Ельцини аиааира згаз, ахәрақәа ӷәӷәаны изныз, еилаҟәыбаса иҟаз ҳтәыла аполитикатәи аекономикатәи блокада иҭадыргылаз уҳәару, Аԥсны аҩбатәи ахада Сергеи Багаԥшь ибзоураны Кәыдырҭа аҩхаа шьакаҭәарада аҭарцәра уҳәару, Урыстәыла ҳхьыԥшымра ахьазхарҵаз уҳәару заҟа ыҟоузеи аҭоурыхтә чархь иаргьежьыз, иархынҳәыз ахҭысқәеи иаҩнахыз ахаҭарақәеи!
Сыззааиуа, Платон Бебиа иҩымҭа «Абацәа ирзымҳәаз ашәа» ауп. Избан акәзар, абриаҟара хҭыс рацәа ниакәкәа, ҿааҳәыра рымаӡамкәа ишцазгьы, уи 1986 шықәсазы иаԥиҵаз, ашьа зҭаныҟәоз адассақәа, маҷӡак иадамхаргьы, иалзырԥсаашаз ԥырхага амоуит. Ус шакәу лабҿаба избоит уажәы иара сахцәажәарц ҩаԥхьа санапхьа ашьҭахь. Ари зегь раԥхьаӡагьы изыбзоуроу, автор прозаикк иаҳасабала дахьхатәроу анаҩсангьы аповест злеибарку аԥсҭазааратә материали автобиографиатә елементқәеи еизааигәаны иахьеиқәҿырҭуеи, иахьеигәныҩуеи, иахьҭибагои роуп. Аха уи изаҟаразаалак иаанагом, ари аповест автобтографиатә елементқәа рыла иҿыбаау ҩымҭоуп ҳәа алкаа аҟаҵара. Мап. Ари аповест иаарԥшу ҟазшьалагьы, дырралагьы, қәралагьы, ҭакԥхықәралагьы зынӡа еиуеиԥшым, аха ԥсҭазааратә лыра дук иаханаргьежьуа, еикәнаршоу иреалтәу, ҳауаажәларраҿы хымԥада аҟазаара зылшоу еизыркәкәоу, атипра злоу алитературатә хаҿсахьақәоуп, насгьы дара злиааз аамҭа иахаҭарнак иашақәоуп. Уи аҩышьа аформа атәы ҳҳәозар, уажәнатәгьы хара ҳцаанӡа иазгәасҭоит автор ипрозатә рҿиамҭақәа рҿы аханатә аԥыжәара зманы иаауа ажәабжьеиҭаҳәаратә астили, аметоди ахәархәара бзиа шрымоу рылашарала ишаԥҵоу. Насгьы автор ихаҭара алызкаауа алирикатә фырхаҵа «сара» аповест аҿы ахҭысқәеи аперсонажқәеи инаӡа-ааӡаны раарԥшраҿы ашәҟәыҩҩы дарӷьажәҩаны дивагылоуп, уимоу, зны-зынлагьы аҩымҭаҿы ианаҭаххалак, ихаҭа ироль анааникыло ыҟоуп.
Уажәы еиқәаҳаԥхьаӡапи аповест афырхацәа хадақәеи аперсонажқәеи: Ҭрам Ҭемыр (автор акыр дугәалазыршәо), Асмаа Аслан, дышқәыԥшӡаз заамурала зыԥсҭазаара ҿахҵәаз Иналԥҳа Наала, Ҭрам Ҭарашь – Ҭемыр иаб, Ҭрам Ҭахәыц Ҭарашь иаб – Ҭрам Ҭемыр иабду, агәнаҳа иаҵалаз Ҭрамԥҳа Арухан, уи лхаҵа (ихьӡ ҳаздыруам), зцәазтәымыз аԥҳәыс дзырбгоз ахәшә ҟазҵоз Ҭебра уҳәа убас еиҭа аӡәык-ҩыџьак. Иара убас аҩымҭазы персонажра руеит зеиԥшлашәа (конкретла рыхьӡқәа мҳәакәа) ицәырҵуа аншьцәа рҭоурых, аншьа еиҳабы ԥасатәи аибашьраҿ дҭахоит, аншьа еиҵбы – анхара-анҵыра бзиа избоз, иаалырҟьаны зыԥсҭазаара иалҵыз. Уахык ада зхаҵеи лареи изеидымхалаз уи иԥҳәысгьы лҽылшьуеит, Ҭемыр иан лаҳәшьа, аҽаҩра ныҳәа амҩаԥгара, аҿар ахәмаррақәа рҿы реибадыррақәа, асоциалисттә нхамҩа зырҿиоз ауаа рыԥсҭазаара иацыз акәамаҵамарақәа, аҿатә цәа зхалоз, ажәытәра еиҳа-еиҳа иацәхьаҵуаз аҵасқәа, акьабзқәа.
Иара убас аҩымҭаҿ аԥхьаҩ ихы-игәаҿы инхартә иҭыхуп, иаарԥшуп аԥсабара асахьа, насгьы автор ифырхацәа ирзааигәаны, рыԥсҭазааратә хҭысқәа ирыдҳәаланы, ауаҩы иааикәыршаны иҟоу убри аԥсабара ссир ада дышхәарҭам, адгьыл аҿы иҟазаара ҳәаақәызҵо афакторқәа иара шыруаку лоунытә инырыртә еиԥш.
Платон Бебиа иповест аҿы абарҭ, аелеменҭкәа машәырны иалагалам, избанзар, аԥсабара абеиара ахӡыӡаара, аиҷаҳара, уи аԥшӡара ажәала аԥсы ахаҵаны асахьаҭыхра, иахьатәи ашәҟәыҩҩы лымкаала хшыҩзцара ззиуа акоуп. Уи иҵанаҳәоит ҳазҭагылоу аамҭаз хаха ижәылоу анаукатә-техникатә прогресс иахылҵуа агәымбылџьбарара. Ауаҩы нахьхьи аахыс иааиго агәыблыра, агәыманизмра ажәагәоит, ихнаҽуеит, маҷк ихжәацәазаргьы, иара ихшыҩ ирҿиаз атехника еиԥш дыхьшәашәаӡа дҟанаҵоит. Убри аҟнытә ашәҟәыҩҩы иҩымҭақәа зегьы рҿы ауаа, еиҳарак изызҳауа ахьыбҿар ирбозароуп, ирныруазароуп аԥсабара абзиабара аԥсҭазаараҿы зегьы ишрыцку, ишырхыҳәҳәо, ишхымԥадатәиу. Уи иаҵанакуа зегьы бзиабаралеи ҟазарылеи иаарԥшлатәуп аԥхьаҩ даднаԥхьалартә еиԥш, џьара аԥсабараз ԥхарак злам цәамԥак иакәзаргьы дарҿыхартә еиԥш.
Аԥсабара атәы саналацәажәах, ҩаԥхьа иара ашҟа сымгьежьырц азын, аҩада исҳәаз ахшыҩзцарақәа Платон Бебиа иповест «Абацәа ирзымҳәаз ашәа» ишрықәҿнаҭуа ҳзырбо ҿырԥштәқәак аагап: «Иацы еиԥш иахьагьы иҟьаҟьаӡа иаашеит. Иацы еиԥш иахьагьы уи игәырӷьаҵәа инаԥылеит аԥсабара, арахә, ауаа. Иацы еиԥш иахьагьы ҿааихак ҟарҵомызт аԥсаа. Урҭ амра агылара иеигәыргьо, напеинҟьарала акәын ишаԥылоз. Аҳы, нас уи ашьхақәа абыз нарывҵнахуа, ҳаԥхьа избо рҳәозшәа, иахьынӡарылшо ҵәҩанҵәы ихагаланы, зегь шәаԥхьа сара исымбазаргьы жәбеит аҳәозшәа,
ашьхараҵыс амҵәыжәҩақәа ааинҟьаны, нас уи иеигәырӷьаны, ашәа ҿыцкгьы аҿаарханы, агәы аԥсгьы ааршьаны, ашьшьыҳәа иныхиаала-ныхиаало аҩызцәа рахь инҭалон. Уи зхы цәырнагаз ашәа хазына иацырҳәон зегьы, амала доусы рхатә быжьқәа рыла. Иацы еиԥш иахьагьы игьагьаӡа иҩагыланы ашьхақәа иаархагылаз амра, ашәахәа ԥхаҵәы-ԥхаҵәқәа шааиуаз ахәыҷы дахьыцәаз аиарҭа рҽааларԥсеит».
«Шьыбжьонын. Амра ажәҩан агәыҳәҵә аҟынӡа ианнеи, иааҭгылеит амч зегьы ҿыц иааизнагазшәа, иаархаӡаны аҭакар канарцеиуан. Аԥсаа рашәа ссиргьы, абырсааҭк иадамхаргьы, иааннакылеит уи, амала ҿааихак ҟазымҵаӡоз арашәыгақәа ракәын: Ӡин, ӡин, ӡин!..».
«…Иԥхьатәеит зегьы: ԥсаатәгьы, рахәгьы, уаагьы. Ацәылашара инамакны еиқәыцәашь ишьҭаз аус ду инахагылаз амш, ахәлара иаамнахаанӡа агәараҳәа иеилашуа ацәқәырԥара иаҿын. Уажәы ариаҟара аџьабаа анаба, иааԥса-икараха, агәгьы азҭаны, ираҳаҭӡа иқәианы аԥсы ашьон. Амӡырха инҭашьқьыр-ааҭашьқәыруа, абаҳчара иныҵашьқьыр-ааҵашьқьыруа, ахәадақәа инарықәшьқьыр-аақәшьқьыруа мҵәахы ԥшааҳәа акы иашьҭаланы ицон ааԥынтәи ахаа-фҩы злыхәхәа иназгоз аԥшалас. Амза гьагьаӡа иаахәыҵлашаан, инеины ашьхақәа рика иаҵәара инахагылеит. Наала мыцхәы лгәы алаҟаны, ацәа лыблақәа ирхымлаӡо, асоф аҟны дтәаны хара дхәыцуа, ишамшамуа иҩагылаз амза дазыԥшуан, уажәыуажәы игәыбзыӷуа гәыӷрақәакгьы налҿахәмаруан».
Абар даҽа сахьакгьы: «Амш ахәларахь инеихон. Ажәҩангьы заҵааира, аԥхын шоура хнаҽырц аҭахызшәа, насгьы иҿажәкуа ақәа иазыԥшыз адгьыл агәыӷрагь иаҳа-иаҳа иааскьаго, аԥҭа хьанҭыџьқәа анеилыс-ааилысра иаҿын. Ана-ара иаахәыҵлашоз аԥсымрагьы, дгьыли-жәҩани реиԥшьырҭа аҵкар заҵааира иазааигәахон. Аԥша хьшәашәаӡа исуан».
Аҩада иаазгаз агәылҩаақәа имҩашьо иаҳдырбеит, аповест автори уи афырхацәеи аԥсабареи ауааи, ацәырҵрақәеи заҟа иааигәаны рхы-рҵыхәа еиларсу, насгьы наҟ-ааҟ ихеибарҭәаауа ак ада егьи шхәарҭам убартә, иунырыртә ишыҟаҵоу, ажәакала, рсахьақәа шҭыху аестетикатә гәахәара урҭартә еиԥш, насгьы аԥсадгьыл аԥсабара абеиареи аԥшӡареи рыбзиабара укыртә анырра ԥха уздырҵысуеит амилаҭ гәадура урҭартә еиԥш. Убригь аԥхьаҩ илаԥш зыдхалоу аҩымҭа ахаҭашьатә ҟазшьа бзиақәа ируакуп.
Аповест «Абацәа ирзымҳәаз ашәа» аҟны зегьы раԥхьаӡагьы аԥхьаҩ, илаԥш иҵашәоит ауаҩы идгьылтә ԥсҭазаара ыҟанаҵ нцәахәык еиԥш еснагь дзымҵахырхәо, зыда дхәарҭам, днаӡа-ааӡаны дҟазҵо, дҳәаақәызҵо абзиабара заҟа аԥсымчхара ду аҵаны, иахӡыӡааны иаарԥшу, насгьы абзиабара еиуеиԥшым ахаҿсахьақәа ирыбзоураны ганрацәала ицәыргоуп аԥсҭазааратә лахьынҵақәа ирыдҳәаланы, рхи-рҵыхәеи еиларсуп аразҟи аразҟыдареи, уаҩытәыҩсатә факторны абиԥарақәа реигәныҩреи реилахәреи рҳәаақәа идеиала еидыӷәӷәало иубартә еиԥш. Уажәнатәгьы исҳәарц сылшоит, ас еиԥш аҩымҭа ганрацәала аиҿкаара автор ихы иаирхәаз, алитератураҿ еицырдыруа аформа, мамзаргьы аметод – актәи ахаҿы «сара» ала – ахҭыс еиҭаҳәара акыр дарманшәалеит асахьаркреи, агәҭаки, афырхацәа рхаҿсахьақәа игәылҭәааны, аԥсҭазаара аҵабыргхаҭеи иақәҿнаҭуа раарԥшраҿы.
Ашәҟәыҩҩы иповест имырҳауҳаукәа зынӡа имарианы, аха аԥхьаҩ азҿлымҳара азиуртә ахы икуеит: «Ари ажәабжь сара Ҭрам Ҭемыр исеиҳәеит, дагьсыҳәеит, иааиҿкааны аԥхьаҩцәа ишәызназгарацы. Убас иагьыҟасҵеит. Иҵабыргыҵәҟьаны, аԥхьаҩ аинтерес иоуеит иарбан ажәабжьу Ҭрам Ҭемыр автор дызиҳәаз иааиҿкааны аԥхьаҩцәа рлымҳа аҟынӡа ирызнеигарц ииҭаххаз ҳәа. Уи ус ишбаша-машам, ԥсҭазаара дук ишаҟәыҵәоу, насгьы исахьарку акы шакәу аԥхьаҩ гәҩарас ишьҭыхны Ҭрам Ҭемыр иажәабжь автор иаҳзеиҭеиҳәо гәыхыҭхыҭрала дазыӡырҩуа иҿынеихоит. Араҟа иаатуеит аповест афырхацәа имариамыз рыԥсҭазаара иаҩыз зхыԥша ӷәӷәоу адаҟьақәа. Урҭ ирылубаауеит интервалла еицәыхарамзаргьы еиуеиԥшым аамҭақәа ирымаз рхатә ҟазшьақәа, насгьы иртәу, ирыҵанакуа, иахьагьы иаҳзааигәоу, ҳадгьылтә ԥсҭазаара иацу рцәаҩақәа, агәазыҳәарақәа, алахьынҵадарақәа. Иара убасҵәҟьа, аԥсҭазаараҿ ауаҩы агәаҳәара изҭо, уи дазыҳаҵҳаҵо дҟазҵо агәыхәтәыхьӡара, анасыԥ лаша, ауаҩы ибзиабара, ламысла адгьыл ақәзаара уҳәа убас заҟа.
Абас иҟоу ахшыҩзцарақәа еицрыхәхәа иузцәырҵуеит Ҭрам Ҭемыр иажәабжь – автор иаҳзеиҭеиҳәо уаназыӡырҩуа.
Ажәабжьҳәаҩи автори реигәыцхәреи реизааигәареи ҳәарас иаҭахузеи аҩада ишысҳәаз еиԥш «Абацәа ирзымҳәаз ашәа» сахьаркыратә ҩымҭак аҳасабала агәылшәара, аҟалара иацхрааит, автобиографиатә елементқәа ахархәара ирызу иабзоураны.
Ҭрам Ҭемыр ихаҿсахьа ауп аповест аҿы ицо ахҭысқәа рхроникала иҳәаақәызҵо, рхы-рҵыхәа наӡааӡаны иаабартә еиԥш иҟазҵо. Уи афырхаҵа раԥхьаӡа дцәырҵуеит иҵара далганы, рацәак аӡәгьы ибарҭамыз усҳәарҭа хәыҷык аҟны аусура даналага инаркны. Аха араҟа уаҩы дзеилаҳаша ҳәа акгьы ыҟамызт. Абар уи асахьа шҭихуа: «Иара
ахаҭа шхәыҷыз еиԥш акәын снапы ианыз аусгьы шмаҷыз, сзыҩнатәаз ауада бжа-лаша бжа-лашьцагьы иара убасҵәҟьа акәын ишыҟаз». Аха убас шакәызгьы, ҿыц иддыртәалаз ахаҵеи иареи цәи-мҿи реиԥш еихо, досу русқәа ирҿын. Аха зегь ҿҳәарк-ҿҳәарак рымоуп. Ҭемыргьы еиҳабык дизылԥханы дигеит еиӷьу аҭыԥахь, илашоу ауадахь. Аҩызцәа бзиақәагьы иоуит. Иаргьы ихы аџьыка ықәхны аус иуан. «Уи сара дсыцәнымхоны ауакәху уахь сзигазгьы, аус идыруеит, акрура бзиа ибоит, насгьы дҳәатәхаҵаҩуп, исҭахугьы наиласыгӡоит ҳәа ауп илаԥш сара сыҟны изааникылаз», – ҳәагьы ҳперсонаж хада гәынамӡарақәак илыжжызаргьы, иҵаҵӷәыдамзаргьы ҟалап. Аха зегьы акоуп уи ачынуаҩ Ҭрам Ҭемыр цәгьара изимуит, ацәажәара злымшози, цәаблаҟы лассы-лассы изҭаауази, ауада лашьцеи дрылигеит. Уигьы кыр аҳәон, изызҳауаз ауаҩы изын.
Аха аԥсҭазаараҿы иҟамло иҟоузеи. Ақәԥара цоит иахьабалак, макьаназ ииааиуеи еиҵааиуеи хаха еиҿагылоит. Абраҟагьы имаҷымхеит уи иԥықәсылоз амчқәа, еиҳарак иара иҳәан еиԥш, илаҵәҟьаз макьана цқьагьы аарԥшыха дахьӡаанӡагьы иаҳзицәгозар ҳәа итип иашьҭалоит, ихьӡ аҳәынҵәа наҿаҟьо рҿынархеит, аӷәӷәақәа иаартны иҿагылон, аԥсыҽқәа – маӡала. Зегьы иреицәахаз уаанӡа иоулоз асалам шәҟәқәа еиқәаҵәақәа ҩаԥхьа рыҽдырҿыцит. Абарҭқәа зегьы аповест афырхаҵа хада еиҳагьы ддырӷәӷәон, иҿагылоз дырҿагылартә амч илалон, ажәакала, аԥсҭазаара ахаҭа дыԥнашәон. Ари ас шакәу ибылгьны иаадырԥшуеит иареи аповест иалоу егьырҭ афырхацәеи, аперсонажқәеи, реимадарақәеи литературатә хаҿсахьақәаны автор ҟазарыла иахьааирԥшыз иабзоураны. Еиҭасҳәоит ари иалыҵшәоуп, мамзаргьы иабзоуроуп Платон Бебиа ибаҩхатәреи ирҿиаратә ԥышәеи аԥсҭазааратә ҵабырги асахьаркыратә ҵабырги еихибарҭәаауа реиваргылара аарԥшра ахьилшаз. Насгьы аповест аҿы ицо ахҭысқәа досу злиааз, изҵаназкуа, ицәырызгаз аамҭа уадаҩ ахаҿрагьы асаркьеиԥш ианубаалоит.
Аԥсҭазаара қәԥароуп ҳәа иҳәоит абырзен афилософгьы Платон Бебиа иповест афырхаҵа Ҭрам Ҭемыргьы, аӡәырҩы реиԥш, ари азеиԥш ҭагылазаашьа ицәтәымны дауҟахыу, аханатә данысыр акәхеит иџьбароу, аҟәымшәышәра зыцәмаҷу, алаԥшхаа згу аԥсҭазааратә мҩа. Уи ихы идыруа даныҟала зегьы реиҳа иқәыӷәӷәон, игәырҩа хьанҭаны даҵан аныда иахьизҳауаз, акы иузаламҵо ан лыԥхара, лгәыразра, ллакҭа хаақәа дахьрылыхәдаз. Ас еиԥш иҟаз аԥсихологиатә ҭагылазаашьа, ҳәарас иаҭахузеи, Ҭрам Ҭемыр илахьынҵа иадҷаблан, данхәыҷызгьы дандухагьы, ауаажәларраҿы ихьӡ-иԥша еидкыланы ирҳәартә еиԥш даныҟалагьы ицрымҵӡо, ицын, ашәалҟь мреиԥш инцәырҟьо-аацәырҟьо игәалаҟара еснагь иархәашьуан. Еиҳаракгьы, уи иан 20 шықәса дшырҭагылаз, амаалықь-цәа лхьыкәкәа дшыҟаз, хара ахәыцра зыцәмаҷхаз аԥҳәыс лхарала лыԥсҭазаара ахьҿахҵәаз. Убри арыцҳара атәы алада ҳазааҭгылоит ҳнагәылаланы, избан акәзар, аҩымҭаҿы уи акәиц еиԥш иуцрало, акырӡа узырхәыцуа акы акәны иҟаҵоуп. Еиҭымхаз ахәыҷы иуаҩыбжарахь дышнеихьоугьы, ихамышҭуа дызбылуа, лассы-лассы игәалашәо агәырҩа аԥхьаҩгьы ицеиҩишоит иара ихаҭа ихигахьоушәаҵәҟьа.
Уажәшьҭа ҳхьаҵып алада ахҭысқәа рхы ахьыркуа. Ҭрам Ҭемыр ихигахьоу аԥсҭазаара ахь. Уаҟа иаабоит ҳамҩашьо ашәҟәыҩҩы иҟазара аҩаӡара ахьынӡаҟоу, ифырхаҵа хада ихҭынхьаахьоу, иара уажәгьы, иуаҩыбжара дшынахыҳәҳәоугьы, ихҭынхьаауа, дзыргәамҵуа, деилаԥах дызку аԥсҭазааратә ҟыба-ӡыбақәеи. Аповест аҿы ицои, иҟало ахҭысқәеи, ицәырго ахаҿсахьақәеи зегьы рҿы ахы унардыруеит, ишрыдҳәалоу ишахылҿиаауа убоит ҽнак ԥошьҭала иоуз Ҭрам Ҭемыр иан лпатреҭ. Абри апатреҭ ауп аҩымҭа зхылҵыз. Уи ан лпатреҭ иамоу амагиатә мчы иҵегьы еилыхха иаабоит аповест аҿы иҟало ахҭысқәа зегьы еизакны ҳхаҿы ианаагалак, афырхацәеи, аперсонажқәеи, автортә хьаҵрақәеи инаӡааӡаны ҳалаԥш ианыҵаагалакь, ианеиҿҳарԥшлак. Убас шакәугьы Ҭрам Ҭемыр изы (аԥхьаҩ изгьы убасҵәҟьа имаӡаны инхоит акыр версиақәеи гәаанагарақәеи шимоугьы, ишцәыригоугьы) «Аҟәа, Аҭынчра амҩаду, аҩны 119, акв. 19, Ҭрам Ҭемыр изы» ҳәа инеиз иан лпатреҭ ианеишьахаз, иназышьҭыз, изынаишьҭыз уҳәа убас иҵегьы. Абарҭқәа зегьы аҩымҭа афырхаҵа иҵоураз иԥсҭазаара иахьааны иалалт илыҵшьа ақәымкәа иаанхартә еиԥш. Иара абри аҷыдара злеибарку ацәанырра ауп аповест сахьаркыратәла изырӷәӷәоу, аԥхьаҩгьы изааигәазтәуа. Абар сыхшыҩзцара зырҵабыргуа: «…Сара заҵааира сшаргәаҭеиц саргәаҭеиуан ааԥын шьыжьымҭанк азын исоуз ани сан рыцҳа лпотреҭ. Ажурналқәа аҵыхәтәантәи рдаҟьақәа рҟны ирнырҵо аҳасабтә хыԥҽыгақәа иреицәаны исзыҟалеит сара уи. Уахгьы-ҽынгьы, усс сызҿызаалакгьы, еснагь сыбла иаахгылон уи, абри абриоуп ҳәа ахы ахьынасырхараҳәагьы џьара акы аасыздыруамызт, уаха снышьҭалар ацәа сагаанӡа иара сазхәыцуан, уимоу, цәамҭхаа санҭазгьы ицәырҟьа-цәырасуа ԥхыӡ избаӡозгьы иара акәгәышьан. Аха сназхьынҳалаша, рахәыц хәыҷӡак иадамхаргьы, амалахазгьы џьара акы аазбарҭамызт».
Абас даргәаҭеиуан аԥа ахы-аҵыхәа амамкәа иоуз иан лпатреҭ. «Издыруада, ашәҟәы еиқәаҵәақәа сзызыҩуаз анҭ саӷацәа мчыдақәа
џьара ирымԥыхьашәаны, абасгьы ихьаа-хыԥҽыганы ишысзыҟалоз аазыԥхьагәаҭаны иаарышьҭзар» 1, – дхәыцуан иара. Аха усҵәҟьа ауп ҳәа изышьақәырӷәӷәом, дызҭахыз аӡәы изааишьҭит ҳәагьы агәра изгом. Ҭрам Ҭемыр игәы злаиҟычуа, ихьаа, аамҭала акәзаргьы излахиҽуа лассы-лассы изааиуа абарҭ ажәақәа роуп: «Еҳ, анаџьалбеит, изыԥсоузеи ауаҩытәыҩса дԥеиԥеиуа аӡыблара данху, ацәқәырԥа еибарлаҳақәа наҟ-ааҟ данеигәыдырҵо аамҭазы, ҭәыц хәыҷӡак иадамхаргьы дназхьынҳалаша џьара акы данеигәыӷуа!»
«Абацәа ирзымҳәаз ашәа» асиужет, акомпозициа арыӷәӷәареи рҿы автор ихы иаирхәоит, инагӡаны акәымзаргьы, еиҳа адинамикатә мчхара аҵаны ахҭысқәа ахьеилашуа аҭыԥқәа рҿы аретроспективтә метод. Ишдыру еиԥш, ретроспекциа уи латинтә ажәоуп, ео иаанагоит шьҭахьҟа,  – схьаԥшуеит, даҽакала иуҳәозар  ауп изызҳәо, изызку. Сыззааиуа, ари асахьаркыратә метод аԥсуа шәҟәыҩҩцәа рҩымҭақәа рҿы – ҷыдала ҳзыхцәажәо аповест автор иабиԥара иаҵанакуа – еиҳа аԥыжәара аманы иубоит. Насгьы ҟазарыла урҭ рхы иадырхәоит робиект аҿы изыхцәажәо, иаадырԥшуа ахҭысқәеи, афырхацәеи, аперсонажқәеи, рыкәша-мыкәша иҟоу, излагылоу ауаажәларратә ԥсҭазаараҿы иҟарҵо анырра уҳәа ирацәаны.
Нацәақәкыла Платон Бебиа иповест «Абацәа ирзымҳәаз ашәа» афырхаҵа хада Ҭрам Ҭемыр итәы ҳҳәозар, уигьы, аретроспективтә метод ишацәаҩоу еиԥш, иахьа дахьгылоу, мамзаргьы дахьынӡааихьоу аҟнытә акыр ишьҭахьҟа днаскьаны дхьаҵуеит бла ҵарылагьы илаԥш ахигоит, ҳхаҭақәагьы ҳхаҿы инхартә дызнысхьоу инысмҩа заҟа иуадаҩыз, агәмаҷра ацыз, игәырԥшаагаз. Уи ииасхьоу аамҭахь дхьазырԥшуа игәалашәарақәа аԥхьаҩгьы акәиц еиԥш ицрало, рхы ркуеит, зуаҩыбжара инахысхьоу ауаҩы ианшьцәа рахь амҩа данықәло аамҭаз ԥсихологиатә ҭагылазаашьа абар иауа «…Саншьцәа рахь сцап ҳәа сгәы ианааҭасклак, иагьа сааԥсаны сыҟазаргьы абырсааҭк зегьы наҟ инасхашҭуеит, акапеи кылҵәа ҳаҩны иҩнамзаргьы али-ԥси рыбжьара, жәҩангәашәԥхьара збаз аӡә иеиԥш, зегь насоуеит. Уаҩытәыҩса изгәамҭаӡо мыч дуӡӡак, ҳәаагьы змаӡам, насгьы зынӡа акгьы иеиԥшӡам бзиабара ссирӡак саашьҭнахуеит сара усҟан. Сгәи-сшьамхи сыҵԥраауа уахь сагьцоит, сагьцоит снаӡандаҳәа схы-сгәы саԥысны, знызаҵәык иадамхаргьы урҭ ахьынхо, уи аҭыԥ ԥшьа рыбзиабара ҵауыла слыркыртә лара сан рыцҳа дшахьымӡазгьы, иахьа аахәлаанӡа зыкәа сҭаршәны сзааӡоз сандугьы сабдугьы рдунеи шырԥсаххьоугьы, шьыжьи хәылбыҽхеи аҽы сақәыртәаны ашҭа сакәыршо аҽыбӷаҟазара сзырҵоз саншьа уаҳа исаҟалажәак аазҳәо џьара акы
ыҟаӡамкәа Аԥсадгьыл ахьчара ихы шнақәиҵазгьы, аҩны зегьы ҩнырҭәаа агәырӷьабжь зҭыҩуаз амӡырха иахьа агәарабжьараҿы аӡәы дымҩасны дцозар, ихьынҳаланы дымҩахызго, ауаҩыдаразы дрыцҳахәха сан лаҳәшьа лхала аҩны дшыҩноугьы. Изакәытә мчузеи, анаџьалбеит, исыхан уахь сызго!»
Ишаабо еиԥш, аҩымҭа афырхаҵа Ҭрам Ҭемыр ианшьцәа рахь имоу ауаҩытәыҩсатә гәыбылра бзанҵы еиԥхьбашьа амаӡам, иԥсҭазаара аханатә иацны, иалаӷьаны иаауеит. Ус шакәу аҩада иааҳгаз аҿырԥштәы амацарагьы иаҳәоит. Аԥхьаҩ акыр ддырхәыцуеит, ддырхәыцуеит акәым игәаҵанӡа инеиуеит афырхаҵа иан диԥхаз аахыстәи (ихы игәалашәо даныҟала инаркны) игәжәажәареи уи лызхәыцреи иазкны иҭыху мцрак злам иԥсҭазааратәу асахьақәа. Аиашазы, аиаҳәшьаԥацәа, аиаҳәшьаԥҳацәа аншьцәа рзы кыр зҵазкуа фактуп аԥсуа ԥсҭазаараҿы. Абри адетальгьы автор ибзианы иааирԥшуеит. Ҭрам Ҭемыр дышхәыҷызгьы, дандухагьы ианшьцәа рҿы инеира гәырӷьаран, ныҳәак иаҩызан дара рзы иара дзыхшаз иан дшыҟамызгьы, рыцҳарала дышқәыԥшыз лынарцә мҩа дшықәлахьазгьы.
Сара абыржәы Ҭрам Ҭемыр ихаҿсахьа ицәырнагаз, еиднакылаз иԥсҭазаара аҵабыргхаҭа схаҿы ианаазго аамҭазы исгәалашәоит сызхаану саб иашьцәа (Ӡыкәыр, Ӡаӡ, Шәарах) заҟа иаргәырӷьоз, заҟа агәалаҟара бзиа рнаҭоз раҳәшьцәа (Хаԥҭиҭ, Хаԥҭина, Матиа, Мыҷыҷ, Цацу, Мышьа) ирыхшаз анырҭаауаз, рбара ҳәа уахь ианаауаз. Уи ныҳәак иаҩызан дара рзын. Аиаҳәшьаԥацәагьы аиаҳәшьаԥҳацәагьы рыԥсы ықәын раншьцәа рыҩнаҭа ду аҿы.
Сыззааиуа, Платон Бебиа ифырхаҵа, автор кырџьара дугәалазыршәо, Ҭрам Ҭемыргьы ианшьцәа рахь ихоит традициала, аԥсуара иатәны иаауа, амчгьы змоу гәыбылра дук. Ииашоуп, аҩымҭаҿы ишаабо еиԥш, аԥсҭазаара аҭагәҭасреи уи иахылҵуа аҟыба-ӡыбақәеи Ҭрам Ҭемыр ианшьцәа еилнашьааит, иан рыцҳагьы заа уанӡагьы лынарцә мҩа дықәлахьан. Абарҭқәа зегьы исахьаркны аԥхьаҩ игәаҵанӡа инеиртә иаарԥшуп аҩымҭаҿы. Еиҳаракгьы угәы ҿнакаауеит афырхаҵа иан Наала лыԥсреи, нас уи лԥа аныдара анизҳауа ртәы зҳәо аҭыԥқәа уанрыԥхьо. Урҭ алада иҵегьы ҳарзааҭгылоит. Уажәы маҷк аҟара ҳхьаҵып аҩымҭа алагарҭахь, еиҳа ииашаны иуҳәозар, афырхаҵа хада идаракәаци, урҭ зныз аамҭеи, усҟантәи аԥсҭазааратә хҭысқәа рахь, ҳәарада, автор ишааирԥшуеи нас хаҭала иара дшырзыҟоуи, позициас иааннакылоуи ирауаршәаны, уасхырс ирзышьҭаҵаны.
Ҭрам Ҭемыр, иҵабыргыҵәҟьаны, дызлыҵыз, идаракәац анрылагьы абрылагьы инагаз уаан. «Сара сабду (иан лыла – Р. Қ.) аԥсҭазаара ҿыц хаҳәырҵәиа иазгылаз дреиуан. Уи ақыҭа анапхгаҩцәа дыруаӡәкын», ҳәа
дазгәздууа ауп дышихцәажәо амаҭагьы. Ианшьа еиҵбы иакәзаргьы афы даҩызан, анхара-анҵыразы иԥсы цәгьан, аԥсҭазаараҿ дқәашьдахеит, иарԥысымҭа дышҭагылаз адунеи иԥсахит. Амаҭа иҵегьы изацлоит ихигаша агәырҩақәа. Убарҭ иреиуоуп: ианшьа еиҳабы Аџьынџьтәылатәи (1941– 1945 шш.) аибашьраҿ иԥсадгьыл Аԥсны аҵеицәа аӡәырҩы реиԥш ихы ақәиҵеит. «Зхаҵеи лареи уахызаҵәык ада изеидымхалаз уи иԥҳәысгьы шарԥазык луадаҟны дкәалкәало дшыкнаҳаз рбеит…»
Ҭрам Ҭемыр игәы аҵәымӷ еиԥш иалакьакьо, илаӷырӡ игәаҵа иҭаԥсо игәалаиршәоит: «Урҭ зегь раԥхьа бынарцәымҩа ылыбххьан бара, сан рыцҳа! Бара бымшны брылазаарын аҭаацәа. Бнарылҵит – ишьақәҟьеит, зегь уахь – бара уаҳа инарызхымгоз иагьынабышьҭалеит». Абас дгәынқьуеит амаҭа ианшьцәа рлахьынҵа хьаагауа.
Арҭ ахшыҩзцарақәа ажәеизадала акәымкәа, автор исахьаркны иҭихуеит афырхацәа рыԥсҭазааратә хҭысқәа рыҿиашьа ирышьашәаланы, насгьы илитературатә хаҿсахьақәаны, азеиԥштә типра рыланы, идеиала ауаажәларратә ҵакы роуртә еиԥш рыҩаӡара ҳаракны.
Уажәы иаабап Ҭрам Ҭемыр иаб иганахь ала идаракәаци уи акәшамыкәша иҟоу ауааи рыԥсҭазаара хаҭала дшахәаԥшуа, дзыдгылоуи, дызқәыӡбоуи рҳәаақәа заҟа идыӷәӷәалауа, ддыргәамҵуа, уимоу, иааицрымҵӡакәа ихьааны, игәыҵханы ицрыхо апроблемақәа иахьагьы рыԥсы шҭоу уҳәа убас иҵегьы.
Ҭрам Ҭемыр (Ҭемыр иаб) Ҭрам Ҭахәыц (Ҭарашь иаб), Ҭрамԥҳа Арухан (Ҭарашь иаҳәшьа) уҳәа епизод ҳасабла аповест иҿы ицо ахҭысқәа рхы рылазырхәуа даҽа аӡәык-ҩыџьак. Абарҭ афырхацәеи аперсонажқәеи роуп хадаратәла аҩымҭа «иаланхо», иҟазҵо. Ҭрам Ҭемыр ианшьцәа рыҟны еиԥш, иабраагьы нхацәан, ашацкыра иацгылан ихандеиуаз уаан, рыламыси изыхӡыӡаауаз раԥсуареи иҳаракны иркын, рчеиџьыка агьама аманы иҟан. Автор дызхаану абарҭқәа зегьы традициала нахьхьинтә еицамкӡакәа иаауа – аԥсуара ацәа хаа аҟәнышьшьы, ауаҩытәыҩсатә ԥхара аҵаҵаны, сахьаркыратәла иҩычаны, ԥсҭазааратәла ирҵабыргны иҟаҵоуп аҩымҭаҿы. Уаҟа изаҟаразаалакгьы, иҟьаланы акәзаргьы, ихыҭҳәаау, иԥсабаратәым ҳәа акгьы убом, зегьы уасхырс ирзышьҭоуп, аҩымҭа аинтерес узыркуа, уадзыԥхьалоу иҟалахьоуи, иисхьоуи, ҳазҭагылоуи аазырԥшуа аԥсҭазааратә материал.
Ҳзыхцәажәо Платон Бебиа иповест «Абацәа ирзымҳәаз ашәа» аҟны леитмотив хаданы иагәылсуеит аԥсҭазаараҿ имажәӡо, еснагь аҿара ацәа хаа зхьыкәкәо, агәашьымх ҵры азҭо абзиабара. Ари, ишдыру еиԥш, итема дууп, ауаҩ идгьылтә ԥсҭазаараҿы аидеал лашақәеи ҟыбаӡыба
згым апроблемақәеи цәырызго амагиатә мчы змоу акы акәны иҟоуп. Машәыршақә акәӡам изыҟоу: адунеизегьтәи алитератураҿы шамахаӡак акәымзар, ихәыҷы-иду сахьаркыратә ҩымҭак абзиабара иазымшәаҳәо, атәы зымҳәо зуԥымло. Ари афакт «ашә аазыртуа» формулак аҭахӡамкәа иаҳәоит: иуаароу адунеиаҿ бзиабарада иара зегь зымчу аԥсҭазаара ахаҵкы ахаҭагьы ԥсынҵры амаӡам, хаарак аҵаны изыҿиом. Уи аҵакы философиатәла инарҭбааны уахәаԥшуазар, ганрацәала ухаҿы иааугозар, ауаатәыҩса ршаз аахыс рымацара ракәӡам изхьысуа, изҵанакуа. Уи рыдҳәалоуп, ирзеиԥшуп аԥсабараҿы зыԥсы ҭоу, хи-ԥси реиқәырхаразы иқәԥо зегьы. Ари аҭагылазаашьа аԥсҭазаараҿ адиалектика иазакәан ԥҟаԥҵәоуп.
Сыззааиуа, Платон Бебиа иповест ауп. Уи афырхацәа хадақәа абзиабара анцәахәы, жәаҳәарада, рыԥсҭазааратә лахьынҵаҿы ирзылыԥхеит анарха амоузаргьы, ашьҭамҭа нхартә, иҿиартә иҟалеит.
Абзиабара, дара афырхацәа рҿы ацәырҵшьагьы ахатә цәаҩа амоуп, амилаҭ қьабз-ҵасқәа ирыцәтәымым, ирышьашәалоуп аҿара аҟынтә иаауеит. Амала, есымшаҵәҟьа еиҿгәҳәаауа бзиа еибабо аӡӷаби аҷкәыни рынасыԥ аилаҵараҿ ишымгәыӷӡо иззымиааиуа аԥынгылақәа наҟ-ааҟ изахымԥо, изаҵымԥо иаарҿагылоит рыԥсҭазаара ашәарҭа иҭанаргылауа аҟынӡа анырра хьанҭа аманы.
Аповест аҿы аԥхьаҩ зегь реиҳаӡа игәы аҵанӡа инеины ирыцҳаишьо, зыԥсҭазаара лахьынҵа хьааиго дреиуоуп Иналԥҳа Наала. Избанзар уи лхаҿсахьа автор шьардаӡа дазхәыцны, ираӡаны, итрагедиахаз, нҵра дук змоуз лыԥсҭазаара ааирԥшуеит ауаҩытәыҩсатә гәыбылра ду аҵаны, иреалтәу ауасхыр азышьҭаҵаны. Алитератураҿы идыруп ас еиԥш игәыҭшьаагоу ахаҿсахьа ашәҟәыҩҩы ианаԥиҵо аамҭазы анаҩсангьы, уи аобиект хада хсаалара азызуа «изхиҩаалауа, ус узазҳәар ауазар, «конкретла изызку ауаҩы дыҟоуп, протатипра азиуртә еиԥш. Уи автор ибзианы иидыруа, ма изааигәаӡоу аӡәы иоуп. Ас еиԥш сзырҳәо, аповест афырхаҵақәрахьымӡа Иналԥҳа Наала лоуп.
Аҩымҭаҿы иаабоит уи лыԥсҭазара ашьха ӡыхьеиԥш ицқьан, ашәҭыц иаҩызан игәыкын. Ирласынгьы анасыԥ лзыгьагьеит. Ҵабыргуп, уаанӡа еиҿгәыҳәаауа бзиа ишеибабозгьы Асмаа Аслани Иналԥҳа Наалеи, изыхҟьалакгьы изеинасыԥымхеит, даҽаџьара аҟазаара лынасыԥхеит, аха аԥсынҵры амоут илзааигәаз ауаа рхарамхәыцра иахҟьаны.
Асмаа Аслани Иналԥҳа Наалеи иԥсабаратәны ирыбжьалаз абзиабара, ҳәарас иаҭахузеи, иҵоураз, ицқьаз акы акәны иаарԥшуп аповест аҿы. Ииашоуп, автор иаҳирбо абзиабара аиааира азымгеит, даҽакала иуҳәозар, еиҿгәыҳәаауаз ҩыџьа ауаа зеинасыԥымхеит. Уи еилкаауп. Аха убас
ишыҟалазгьы, Асмаа Аслан иҿара ашықәсқәа рзы имцаԥшьха ижәлаз абзиабара ҽымцәааӡеит, аԥсы ҭан, игәаҵаҿ иҟан. Ус шакәу зырҵабыргуа афактқәа иреиуоуп уи данҭаацәараха лпатреҭ ҵәахны иахьимази, знызынлагьы лнышәынҭра дахьаҭаауази, аҵла ахьеиҭаҳази уҳәа иҵегьы. Убарҭқәа зегьы ашәҟәыҩҩы аромантикатә цәа рхаҵаны, агәаҿы иххаӡа иакыз абзиабара иаша ԥсра шақәым ааирԥшуеит исахьаркны.
Аха аԥсҭазаара ахатә закәанқәа амоуп, ишуҭахуҵәҟьа иуцныҟәом, еиҳарак аҿара ашықәсқәа раан, насгьы абзиабара ауаҩы иҭааны датәнатәны даныҟоу аамҭазы. Ишаабо еиԥш, Наала Иналԥҳагьы раԥхьатәи амцаԥшь аҿықәыхх лышҟа имҩахыҵыз абзиабараҿы лразҟы лыцымныҟәеит, ажәакала, гәыла-ԥсыла илҭаххаз Асмаа Аслан динасыԥымхеит. Аха зынхара-зынҵыра, зыхьӡ-зыԥша ыҟаз ауаҩ еибага Ҭрам Ҭарашь иҿы лразҟы ҟалеит, насыԥла иҭәыз, ахаара-бзаара згымыз аҭаацәара аԥырҵеит, ахаҵарԥысгьы дроуеит. Ари ауп анасыԥ ҳәагьы изышьҭоу. Аха ари анасыԥ лаша анарха амоугәышьеит Наала ланхәыԥҳа Арухан Ҭрамԥҳа илхараны. Илхароу закәу, нас уи шыҟалаз атәы аԥхьаҩ араҟа салацәажәом, уи уара иудыруеит, избан акәзар, автор убриаҟара ухы-угәаҿы инеиртә, ихьааугартә, уимоу, уақәыӡбартә аҟынӡа иааирԥшит аԥсҭазаара аганқәа зегьы рыла дазнеины. Аха иага, ус акәзаргьы, имыцхәым ҳәа сгәы иаанагоит иаҳгәалаҳаршәарц Арухани Наалеи рдиалог иккаӡа иаҳзырбо аҩыџьагь рхаҭақәа еиламырсӡакәа. Абар иаргьы:
«– Иҟоу басҳәап, сҭаца хәыҷы?
– Сыбзыӡырҩуеит, санхәыԥҳа сылашара.
– Ари ҳчымазаҩ лассы иԥсуа иакәӡам, ишыббо…
– Ҳаи, Анцәа думшьын, изакәызеи ибҳәо!
– Мап, сара сыззааиуа даҽакуп.
– Изакәызеи бымҳәои?
– Сашьа Ҭарашь ажәлар ирдыруа уаҩуп.
– Дыбзиазар ҳара даҳтәыми, даҳцәызгода.
– Ихьӡ ыҟоуп, иԥша. Ишыббо еиԥш, иҩнгьы чеиџьыка агымхац. Иара бара сыблахшәалагьы аӡы зҳәаз аҩы наиԥгало бааиуеит.
– Убас иагьыҟалоит иара ҳаԥхьаҟагьы, санхәыԥҳа сылашара.
– Иамоузеи уи ҟалашьас?
– Избан?
– Сан лхы дахәом, дыбӷарҳәҳәо аҩны дыҩноуп.
– Зегьы акоуп, уи лнапы назхьысуа ҳара ҳзын акыр иаԥсоуп.
– Саб уажәшьҭа заҵааира дҵыкәкәо аԥсра дазааигәахоит.
– Сара урҭ аӡәгьы игәы дасыргом, аҳаҳаи акы бацәымшәан, санхәыԥҳа сылашара, зегь сара срыхьӡоит.
– Брыхьӡо џьыбшьоит. Бхаҵа, бхәыҷы аҿыц ныҟәа, бчымазаҩ, бнеибааи!
– Ус ауп, аха ҳхы аҵаҳмырхароуп-ҭәа, ҳрыхьӡароуп!
– Брыхьӡо џьыбшьоит, насгьы бымбои…
– Изакәи?
– Иаԥсыхәозеи ани? – заҵааира аԥшӡахара иаҿыз аҭаца лӡара ашҟа
лнапы налрыххеит уи.
Лхы инаркны лшьап аҟынӡа аҵықьҳәа иналаахаз ифырцҟьаны дааимнадеит. Илыхьыз лзымдыруа, илаҳаз агәра лзымго, дҟәазгаӡа ԥыҭрак иара ус дтәан Наала. Аха зхы лкыз аус хьшәашәаанӡа ҩаԥхьа аҿымҭра хьанҭыџь инархаҳаз ааилалгеит Арухан:
– Зашьа иҵеиразын ас зҳәо дыббахьоума, аха бахәаԥши изакәытә аамҭоу бааины баазҭагылаз…
– Ааи, аха…
– Адунеи ҳзықәу ахьӡи-ахьымӡӷи рзоуп. Имиц изыҳәан аӡә дҵәуа ббахьоума?
– Ааи, аха сара уи акы исԥырхаганы ҳәа збом.
– Уи уажәы, аха базхәыци уашьҭан… Бабхәа иԥсы мцо-имаауа аиарҭа даманы, банхәа лхы дамыхәо, бхаҵа иҩызцәеи иԥызцәеи аӡәы аҩныҟа дизаамго, бхәыҷы – б-Нарҭ Сасрыҟәа хәыҷы ишыбҭаху бихьымӡо, арахь даҽаӡәгьы бнапы дахарԥаны… Бара бхәыҷуп макьана, иагьаҩы брыхьӡап…
– Ааи, аха иарбанзаалакгьы иара аамҭа амами, ахәыҷааӡарагьы…
– Уи-и-и, бара, Анцәа ииныҳәаша, бара аамҭа ибымоу аҟара иара Анцәа ихаҭагьы имамзар ҟалап…
Быҽбырбгароуп, сҭаца сызкәыхшоу! Сара ашьжьымҭан ахәшә нырцә Ҭебра лҟынӡа сцаны ибзаазгоит. Уи ԥсуа хәшәыс лнапала иҟалымҵо акгьы ыҟаӡам, ишыбдыруа… Ҵәыцак азна аабжәит – бхы бақәиҭуп, бкалыхәҵәаӡа аҵиар еиԥш быҩуа ашҭа бҭаз. Ахьӡи-ахьымӡӷи рзами ауаҩы аиқәа зишьаиҵо, сҭаца сыблахшәала, ахьӡи-ахьымӡӷи рзын»…
Уи нахыс иҟалаз атрагедиеи уи иацны ицәырҵыз егьырҭ ахҭысқәеи аповест аҿы зегьы ирылыҳәҳәо даҟьакәоуп, игәыҿкаагоуп. Анхәыԥҳа дызҵалаз агәнаҳа ду насыԥла еибаркыз аҭаацәаратә ԥсҭазаара ашьапы иакӡамшәа иқәнаҟьеит, зегь раԥхьаӡагьы амаалықь-цәа зхьыкәкәа иҟаз, ишырҳәо еиԥш, илжәша аӡыхьҵәҟьа ахы ыҵнамхыцкәа лыԥсҭазаара ҿахҵәеит Наала, лхәыҷы иакәзар аиҭымра-аныдара алашьцареиԥш иҳанто инеихатәеит. Уи иабгьы изхара изымбацыз, иԥсы злаз иԥҳәыс ауԥшәыл хазына рыцҳарыла, гәлымҩрыла лҭахара иԥсҭазаараҿы ихьаа дуны, кыраамҭа имӷьаӡо хәраны инылеит. Абарҭ аҭыԥқәа ан лыԥсра, аԥа еиҭымхара, аб игәырҩа уҳәа автор ҷыдала аԥхьаҩ ихы-игәаҿы иааигартә
ацәанырра ҵауыла аҵаҵаны, исахьаркны иаҳирбоит анхәыԥҳа иҟалҵаз агәнаҳара ақәыӡбара зҭаху акы акәны.
Аԥхьаҩ игәы инархьуеит, иубаз еицәа убеит ҳәа Наала (ланхәыԥҳа лхарала лҽанԥлырго, уи иахҟьаны данхәарҭамха, ахәышәтәырҭахь днамгакәа Елырҟа – аныхахь дахьыргаз. Ахәшә мыжда илырҭаз уи лыҩнуҵҟа ԥыххааса иагеит, аныҳәара ахәауа иҟазма. Автор абри адетальгьы дақәыӡбоит, макьаназ ҳажәлар рыҩнуҵҟа инханы иҟаз. Издыруада деиқәхаргьы аҳақьым инапаҿы днанагазҭгьы. Аха ус иҟамлагәышьеит.
Ииашоуп, Арухан даулцәымӷыхыз лҭаца, дылшьырц акәмызт аԥсуа хәшәы Ҭебра лыҟаҵамҭа зыллыржәыз. Уи дхәыцуан аԥсуара аганахьала (уи аҩада иаазгаз агәылҩааҿы иаабоит) аԥҳәыс заҵә еиқәырццакны ахшара лоур, лыҩнаҭа, лабхәа ачымазаҩ, зымч маҷхахьоу, зықәрахь инеихьоу ланхәа, дара ахәыҷқәагьы – рысасцәагьы убрахь инарылаҵаны – ишахәҭоу рымаҵ лзыурым ҳәа. Аха Арухан лыхарамхәыцра иахылҵит атрагедиа. Наала лыԥсҭазаара далҵуеит. Уи замурала лыԥсра имӷьаӡо хәраны, еихымсыӷьуа хьааны ирзынхоит аби аԥеи. Ус шакәу ҳзырбо аҭыԥқәа аповест аҿы имаҷым. Урҭ зегьы ҳрыламлакәа, иаагап ҿырԥштәқәак: «Аҩысҭаа дысхыччозаарын убама, иагьа шьапымыждала сымҩахыҵит уи аҽны, аҩны сыргылоит ҳәа зеидкылара салагаз амаҭәахә, уажә бара бнышәынҭра алаҟасҵоит, бара зыгәнаҳа ҭаха ааснамҭаӡо, Наала рыцҳа!» – абас дуазыруан Ҭрам Ҭарашь иԥҳәыс ԥшӡа лыҟамзаара ӷәӷәала иныруаз, лнышәынҭра аҟаҵара амаҭахәқәа реизгара дахьаҿыз. Ҵабыргуп, ари анхаҩ нага иԥсы еиԥш ииҭахыз Наала даниԥха шьҭахьгьы аҭаацәара далалт, аԥсҭазаара уаҟа иауаагылахуаз, аԥсабара адиалектика иара атәы ҟанаҵоит, аха зегь акоуп уи раԥхьатәи ибзиабара хашҭшьа амаӡамкәа, игәаҵаҿ џьара аҽырмашьцан, зынӡа иаргамахар ишәоушәа иҭатәоуп аԥсы шҭоу инардыруа. Абас иҟоу аԥсихологиатә ҭагылазаашьазы акәхап аурыс шәҟәыҩҩы, аԥсабара азышәаҳәаҩ Михаил Пришвин изиҳәазгьы: .
Ишаабо еиԥш, Платон Бебиа иповест афырхаҵа Ҭрам Ҭарашьгьы раԥхьатәи ибзиабара аԥшқа ицәеиԥш ихааз, ицәа-ижьы иалҵны иҟаӡамызт, зыԥсы ҭаз дназгаҩазгоз мчны илан, уаҩытәыҩсак иаҳасабала, иқьабзқәагьы уахь иналаҵаны деиқәзырхоз феноменны иҟан иаргьы. Ус шакәу, насгьы ишыԥсҭазааратәу автор иҩымҭаҿы агәра аагартә иҟаҵоуп. Аха уи иаанагомызт зыӷәӷәамҭа иҭагылаз ари анхаҩ нага иԥшәма ԥҳәыс дышқәыԥшӡаз даниԥха, иԥсҭазаара уаҟа иаанҿасит ҳәа. Мап, ус ҟалашьа
амаӡам. Иҟалаӡаргьы, уи аԥсабара адиалектика хаха иаҿагылоу, аҿиара иаԥырхаго акоуп. Ҭрам Ҭарашьгьы раԥхьатәи ибзиабара ашьыжьтәи ашәахәа-хаа еиԥш аҽирдыруа иҩнуҵҟа џьара иҭатәан, аха ԥхьаҟатәи аԥсҭазаара иаԥырхагамкәа.
Ҭрам Ҭемыр ихаҿсахьа акәзар, уи дышқәыԥшыз иԥхаз, аарлаҳәа игәалашәо иан лыбзиабара даныхәыҷызгьы, дандухагьы, иуаҩыбжара данахысгьы амагиатә мчы аманы иҟаҵоуп. Араҟа автор иҟазара ухәы-ужьы қақаӡа иаргылоит Ҭрам Ҭемыр игәалашәарақәа иргәылубаауеит иан қәрахьымӡа лхаҿсахьа лаша. Ари ахшыҩҵак иҵегьы уазааигәаны иуҳәозар, уи иқәыԥсычҳара иалоуп, дыҟанаҵ иԥсҭазаара иацуп, ихьааны ицрыхоит иан лыҟамзаара. Абраҟа иацуҵар алшоит (аповест иунаҭо афакти аматериали ирыбзоураны) даҽа хшыҩҵакыкгьы. Ҭрам Ҭемыр иан Наала аоԥшәыл дышқәыԥшӡаз, илжәша аӡыхь ахы ыҵнахаанӡа, рыцҳарыла лыԥсҭазаара аҿахҵәара зхароу анхәыԥҳаи, ахәышәтәырҭа давганы Елырҟа дызгаз ауааи ажәабжьҳәаҩы-автор дахьрықәыӡбо, дырмеигӡакәа рымдырра ахьааирԥшуа. Уи хьааны, уимоу, игәаӷны игәаҵаҿ ишаанхаз убартә еиԥш иҟоуп. Абри ахшыҩзцара аҩымҭа зегьы аҿы ахы угәаланаршәо арахәыц ҟаԥшь еиԥш иагәылсны ицоит, автор акырџьара иҵәахырц, ихиҩарц, мамзаргьы ирԥсыҽырц шиҭахугьы. Ҳәарас иаҭахузеи, араҟа арԥсыҽреи ахҩареи руам, аповест злеибарку аԥсҭазаара аҵабыргхаҭа азин унаҭом. Аха иҳәатәуп даҽакгьы. Автор ипозициа уи Наала лаџьал зыркьаҿыз афакт (аҽырбгара) аргамаду иақәыӡбоуп избан акәзар, аԥсҭазаара аҿиара иаԥырхагоуп, усҟан еиԥш иара уажәгьы. Абас еиԥш иҟоу ахшыҩзцара аԥхьаҩ еилыхха ибоит аповест аҿы.
Иазгәаҭатәуп хымԥада, автор, мамзаргьы ажәабжьҳәаҩы ихаимыршҭыз, аҩымҭа афырхаҵа хада иҵоуроу ихаҭашьатә ҟазшьа еиҳагьы изырӷәӷәоу, еиҭарсшәа иуҳәозар, аԥсы аланы иҟазҵо даҽа детальк. Уи убри ауп: Ҭрам Ҭемыр иара ишиҳәало еиԥш, иан рыцҳа лыбзиабара убриаҟара иҵауылоуп, уаҩытәыҩсатә гәыблырала еибаркуп лара раԥхьаӡа бзиа дызбаз, илбаз (еинасыԥхаргьы ауан ԥсынҵры змоуз лразҟы Ҭрам Ҭарашь иахь даанагеит акәымзар) Асмаа Аслан иҟынӡа инеиртә, инаӡартә еиԥш. Уи ахы акуеит абрантәи: «Сара уажәы асоф аҟны схы иаҵаз амарҭак сгәыҵакны скыдиаалашәа сахьтәаз, аҭуан иаҵахынҳәуа инеиуаз сылаԥш, ашә аханы ашәваз аарла ианубаало ианыз ҩырак инақәшәеит, сан лаҳәшьа уаҳа илҳәазгьы акгьы смаҳаӡо, ашырҳәа сҩеихан, снеины уи сагьнадгылеит.
– Иубазеи уара уа? – уи лхы дымҩахаӡо лыбжьы насықәлыргеит.
Аамҭа иагахьаз анбанқәа рхәанга снықәланы, ҿыц аԥхьашьа зҵоз аӡә иеиԥш, аиргь –афораҳәа акакала инеихшьало иагьынанысхит: «Ас-мма-аа Ас-слан…».
– Дызусҭада бара ари?
– Ааи, рыцҳа, уажәгьы иангәышьоума уи уа?
– Дызусҭада иара?
– Дыҟан рыцҳа убас аӡәы!
– Ааи, аха иара дызусҭада, насгьы уи араҟа изанузеи?
– Уани иареи…
– Изакәи сани иареи…
– …Рыԥсы еилан… Хәашабгақәа…
Схы инаркны сшьап аҟынӡа, афы зысыз аӡә еиԥш, аҽыҩҳәа акы
аасгәылакьылакьит. Сдысӡа сгылангьы сыԥшуан. Даҽа зныкгьы сылаԥш нахызгеит сара уи аҩыра, уажәшьҭа ибзианы саԥхьон: «Асмаа Аслан…»
Абри афакт анцәырҵ нахыс Ҭрам Ҭемыр иан лыбзиабара аҟнытә иԥхаӡа иҟоу цәаныррақәак Асмаа Аслан ишҟа ииасызшәа убоит, иубоит акәым ус акәзар ҟалап, избанзар, уи иан лҿара, лыԥсҭазаара иадҳәалан, ацәа ахибаауан, акала дизааигәанатәуан. Убри ауп Асмаа Аслан аҩымҭаҿ иӡбахә ахьаҳәо аҭыԥқәа автор игәцаракны, ауаҩытәыҩсатә гәыбылра ду аҵаҵаны асахьа зҭихуа, изааирԥшуа. Избан акәзар, ԥсабарала иӷәӷәоуп ан лдоуҳа амч! Ус шакәу арҵабыргуеит абраҟа иаазго аҭыԥгьы: «Сгәы ҭамгыло сышнеиуаз сан рыцҳа лнышәынҭра снадгылеит… Сан лнышәынҭра ахаҿы иссирны иҟаҵаз ацәацәашь ххаӡа иакын. Уи акызижьҭеи такәы шҵуа мҩашьо – бзиагьы ибылхьан. Ҳарҭ арантәи ҳахҵәаны нхараҳәа архаҟа ҳцеижьҭеи такәааҵуеит, ҳаԥсыжырҭақәаҵәҟьагьы уа иҳамоуп. Нас, дызусҭада уажәы аԥсцәа рымш аламҭалазы, абраҟа иааны, сан лзыҳәан ацәашьы азыркыз?! Сӡыҩӡа сышгылаз, ахәызқәа заҵааира ақәчра иаҿыз анаҟә дналызбааит аӡәы – ихи-иԥаҵеи еилысны, ахәызқәа аҵыхәаҿ аҭәаҵла ибӷа адҵаны, аҭаҭын-лҩа хрыжь-хрыжь инеихылжьуа, акы дҭанагаланы дшыҟаз мҩашьо хара дагьыԥшуан уи. Инаҩсҵәҟьа, иналаршә-ааларшәны аӷәра иахо, уажәшьҭа ацара ишаамҭоу наигәаларшәо, аха ихәыцрақәа дрылнахырцгьы аҭахцәамкәа, имазеины игылан уи иҽгьы».
Аповест аҿы ишаабо еиԥш, абри ауха Асмаа Аслан дыԥсны аҩны иҽы даанагеит. Ари машәыршәа иҟамлаӡеит. Аԥсреи абзиабареи рхы еиқәырҳәалеит, даҽакала иуҳәозар, уи ахаҵа иԥсы ҩыҭшәаанӡа раԥхьатәи ибзиабара нцәахәык еиԥш дахәаԥшуан, даҿыгәҳәаауан. Ари аҩыза абзиабара ӷәӷәа аԥсҭазаараҿ иҟалап иуарла-шәарлазаргьы. Уи абзиабара насыԥ дук амоузаргьы, аҩымҭаҿ хшыҩзцара бзиа азуп, еиҳа ииашаны иуҳәозар, аԥсҭазаара аҵабыргхаҭа ишахылҵыз мҩашьо иҟаҵоуп Ҭрам Ҭарашь Наала лышҟа имаз абзиабара цқьа атәы ҳҳәозар,
уи аромантикатә цәа зхоу Асмаа Аслан ибзиабара ашәшьыра иаҵаӡуа ҳәа иҟам, избан акәзар, ашьха ӡыхьеиԥш ицқьоу, изҩыдоу аҿаратә ԥсҭазаара ауп изхылҵыз. Амала, убригьы цас иауашәа хара амхәыцра иахҟьаны аҿҳәара зынӡа икьаҿхеит, аха насыԥны ԥхыӡк еиԥш имҩасит, аԥсҭазаараҿы ахьӡ зларҳәаша ашьҭамҭа ннажьит адаракәац ҿиартә еиԥш, ԥхьаҟа ицартә еиԥш.
«Абацәа ирзымҳәаз ашәа» иалоу афырхацәа хадақәа (зроль маҷу аперсонажқәагьы убрахь инарылаҵаны) хаҭа-хаҭала урзааҭгыланы, насгьы дара-дара еиҿырԥшуа ишдыру еиԥш аиҿырԥшра ауп (ахаҭарақәа еиламҩашьо иаазырԥшуа) уҿынаухар, иубоит автор урҭ рхаҭашьатә ҟазшьақәа (аԥсҭазаараҿы ишыҟоу еиԥшҵәҟьа), риндивидтә дунеи дара зхаану, изҭагылоу аамҭа ишахылҵыз удырыртә иақәҿнаҭуа рсахьа шҭыху. Абраҟа иаабо дҿоума, дбыргума досу дара рдунеибаркыреи рхәыцшьеи еихшә-еиҵшәа еицнарго иҟаҵоуп. Абас шакәугьы урҭ афырхацәа хаҭашьатә ҟазшьала ԥшралеи реиԥшымрагьы автор игәыгәҭаижьуам, дырзааҭгылоит излеиԥшқәоу инарываргыланы аԥсҭазаараҿ ишыҟоу еиԥш.
Уажәы, аԥхьаҩ ухаҵкы, хыхь иаҳҳәаз ахшыҩзцара арҵабыргразы аҿырԥштәқәа ааганы ҳарзааҭгылап ихадароу афырхацәа рахьтә аӡәыкҩыџьак егьырҭ иаанхаз аперсонажқәа рзы азеиԥш ҭагылазаашьа аадырԥшыртә еиԥш.
Афырхаҵа хада Ҭрам Ҭемыр аповест аҿы иааҟало-иныло ахҭысқәа зегьы шамахаӡак акәымзар, иара ила ицәырҵуеит, икәша-мыкәшатәи аԥсҭазаара иадҳәаланы. Аҩада џьара ишысҳәахьоу еиԥш, араҟа дарӷьажәҩаны дивагылоуп ажәабжьеиҭаҳәаҩ ихаҭагьы. Уи, ишаабо еиԥш, имариам аиҭымра ацәа зхьыкәкәо аԥсҭазаара уадаҩ амҩа данысит. Дхәыдаӡам, еибагак иоуп, насгьы дызҭаху реиԥш, иҵашьыцуагьы ашәҟәеиқәаҵәақәа изызыҩуазгьы маҷӡамызт. Аха ауаажәларразы иҵоураз иԥсҭазаара еснагь амчреи ахатә хаҿреи рыманы иаанхон. Абри Ҭрам Ҭемыр ихаҭашьатә ҟазшьа ҷыдақәа ируакуп. Авторгьы лымкаала уи даҽаӡәы диламҩашьо исахьа ҭихит ирԥсҭазаатәны.
Ҳлитератураҿы хыԥхьаӡарала зынӡагьы имаҷӡам ароль бзиақәа рыманы нахьхьиӡа аахыс иаланагалахьоу аԥсуа быргцәа рхаҿсахьақәа. Урҭ есымшаҵәҟьа акәымзаргьы, аԥсҭазаара аҵабыргхаҭа иагәылҩаауп, атипра рылоуп. Абри атрадициа ҳзыхцәажәо Платон Бебиа иҩымҭаҿы аҿыц-цәа аханы иаабоит. Убарҭ дреиуоуп Ҭрам Ҭемыр иан лыла иабду (ихьӡ ҳәам аҩымҭаҿы). Уи абар имаҭа дшигәалаиршәо: «Сара сабду аԥсҭазаара ҿыц хаҳәырҵәиа иазгылаз дреиуан. Уи ақыҭа анапхгаҩцәагьы дыруаӡәкын. Иҽи икәадыри шеиқәыц еиқәын. Уаха ҵхыбжьон даауан, уаҵәы ианаацәылашоз ашҭа дынҭҟьон, ҳазхарагьы дҳамбаӡацызт». Излаабо ала ари ахаҵа нага ҿыц ишьақәгылаз асоциалисттә уаажәларра активлаҵәҟьа аргылаҩцәа дреиуан, ихьӡ-иԥша ҳаҭыр ақәны иҟан, амала, иԥсынҵры кьаҿхеит умҳәозар.
Ҭрам Ҭахәыц иакәзаргьы дхандеиҩын, дынхаҩын, дҟәыӷан, аԥсҭазаара аԥышәа иман, иҭаацәараҿы дхаан, дуаҩқьиан. Автор епизодк аҿы абар ашьыжьтәи аԥсабара дадкыланы исахьа шҭихуа: «Ҭрам Ҭахәыц даагылазар ишыҟаиҵалац еиԥш, ашара даҵагыланы амхырҭахь иҿынеихеит. Лаҳәахӡушәа иҭҟо иҩеиуаз аџьықәреи уажәы уи инеира иеигәырӷьазшәа иахьыбӷьеибарлаҵәҟәуаз абыӷьқәа аԥыр-ԥырра иаҿын. Ҭахәыц иацтәи иҿарашәара днахагылан, агәал рхәашо иҽага мҩаниҵеит. Аԥсаа ргәырӷьабжь ааихсыӷьрак амамызт. Ашьхақәа рхахьы ахәыҵлашаара иаҿын. Агәы ҭырхаха уи инамҵанакырц аҽазыҟанаҵон адгьылгьы».
Анхаҩы Ҭрам Ҭахәыци, адгьыли, аԥсабареи реилахәра, реизааигәара ари еиӷьны аҳәара, аарԥшра, уадаҩуп, насгьы итрадициатәу аӡәы иакәны ихаҿсахьа унарбоит, иҭыхуп. Амала, аҵыхәтәан еиқәылаз ишықәсқәа (шәкы ирхысхьан) ддыртәеит, уи иагьа игәнигазаргьы, аԥсабара дышзазымиааиуаз идыргәышьан иҽааникылт. Ҭахәыц данычмазаҩхагьы инхаҩаамысҭашәара аҽамԥсахӡеит, дгәамҵ-хамҵуа акәымкәа иҽирҟәымшәышәит иҭаца напы идылкылартә еиԥш. Аригь ахаҭашьатә ҟазшьа бзиақәа иреиуоуп. Амала иҭаца Наала дахьқәашьдахаз ишхьааиго аҟара аҩымҭаҿ џьара, инымҩатәшәа акәзаргьы, иарбатәызар ҟаларын, избанзар, ахьшыцба еиԥш иԥырԥыруа ихагылаз, имаҵ зуаз иҭаца лыԥсра зықәрахь инеихьаз абырг игәы иалымсыр ауамызт, насгьы араҟа иҟоуп уи ичымазара иахароугьы. Абри имаҷӡоу адетальгьы Ҭрам Ҭахәыц ихаҿсахьа игәылҭәааны аҟаҵараҿы, ҳәарада, иахьацхраауаз ыҟан. Ҵабыргуп, автор имоуп абас еиԥш иҟоу аҭыԥгьы: «Арҭ шҿаз акәамԥа кашәеит ҳәа баша иаурҳәахуа. Аԥсрахьы зхы зырхахьаз Ҭахәыц, дызқәымгәыӷӡоз дананиа, ихьаа-ибаа иҽамҭакәа наҟ ихаиршҭит, иахьца-иахьаагьы имбеит. Хәыҷы-хәыҷла имч-илшара хынҳәуа, ԥыхьа дшыҟаз еиԥшҵәҟьа акәымзаргьы, хар имаӡамкәа дҩагыланы ашҭа дааҭалеит дкәыкәы-цыкуа».
Аха уи амацара аҭаҳмада иҭаца ԥшӡа заамурала лыԥсра игәы ишалсыз азаарԥшуам. Уи ахыхьгьы анхәа Адқәагьы лҭаца адунеи анылԥсах ашьҭахь лыҽшеиҭалкызгьы рацәак дамырԥшӡозар ҟалап. Иаагап уи аҭыԥгьы: «Уажәраанӡа ихәаны ибӷарҳәҳәо аҩны иҩназ Адқәагьы, уажә иаҳа лыԥсы даақәԥшны, уимоу, лҭаацәа ршьапы иқәмыркьысӡакәа, рхәы-рыԥхь, рыфатә-рыжәтә, рыӡәӡәатә-рыҳәҳәатә уҳәа зегьы дрыхьӡо аҩны дыҩнан».
Асҵәҟьа ҟаларымызт. Анхәагьы абхәагьы рҭаца абырфын иаҩызаз лыԥсра ирнаҭаз агәырҩа агәалсра џьара ирныԥшыр акәын. Ииашоуп, ԥсабарала зықәрахь инеихьоу ауаҩы игәы иахәои игәы иалсуеи аазырԥшуа ицәанырра еиҳа иԥсыҽхоит, амч кәадахоит зыӷәӷәамҭа иҭагылоу ауаҩы иҟны аасҭа. Аха иага убас акәзаргьы, урҭ аԥсуа быргцәа усҵәҟьа иҟамзар ҟалап автор ицәрыгхеит акәымзар.
Ишаабо еиԥш, аповест аҿы Асмаа Аслан ихаҿсахьа рылыҳәҳәоит, аԥхьаҩ акыр дархәыцуеит, насгьы игәы дрыцҳанашьоит раԥхьатәи уи ибзиабара ахьқәашьдахаз азын. Аха уи азы мацара аԥхьаҩ уи ауаҩ бзиа дизбомызт, аамысҭашәара злоу ихаҭашьатә ҟазшьақәа ракәымзар. Урҭ зегь раԥхьаӡагьы иааԥшуеит иԥсҭазаараҿ аситуациа уадаҩқәа данрықәшәо аамҭазы ихымҩаԥгашьала. Убас иҟоу иреиуоуп иԥсы ҩыҭшәаанӡа дзыҿгәыҳәаауа бзиа иибоз аԥҳәызба Наала дыргеит ҳәа аниаҳа ихы шымҩаԥигаз. Ас еиԥш, ҳәарада, зегьы ирылшом, ирзыҟаҵом, иаҭахуп ахаҵара, аԥсуа қьабз ҳаҭыр ақәҵара, аламыс амазаара. Иаҳгәалаҳаршәап уи аҭыԥ Иналԥҳа Наала дыргеит ҳәа Асмаа Аслан ианиаҳа, раԥхьа дшыҟалаз, нас ихы шымҩаԥигаз, еиҳа ииашаны иуҳәозар, ихы дшаиааиз. Абар аԥхьа дшыҟалаз: «Деимлаҳәа аныха дакызшәа, аӷьара агәҭа иххаланы, амраца зхацеицеиуа ишьаҳиҭханы игылаз Асмаа Аслан ихьыз ҳәа акы ааиздыруамызт. Нас ажәҩан зегьы илаҵахынҳәуа ԥҭа хьанҭыџьла илеимаҷыҩын, аԥсабара зегьы леихарҟәызны, дгьылгьы-жәҩангьы леиҵархыџхыџны идыдит ҩаԥхьа амацәыс ҵары-ҵаруа ажәҩан авҵақәа леиҩырффаны шәақьҭҟьара зҿаазхаз афы шнеиуаз, уаҳа анс-арсгьы акәымкәа, Асмаа Аслан дахьгылаз ишиашаз хагәха илагәылакьы-лакьын, зегь злаӡо адгьыл ду инахәлаԥҟа ицеит».
Уи нахысгьы абар иҭагылазаашьа зеиԥшрахаз: «Иара дҭаууа дызлаз аҭҳарцәа ҳәа даалҵын, икәша-мыкәша иҟоу ҳәа уаҳа акгьы имбаӡо, еихьыс-еиԥысуа ишишьҭаз иҩызцәагьы хыс имкыкәа, аҵла иамҵаҿаҳәаз иҽы дууааӡа дыԥаны днақәтәан, амгәацәа иҟамчы лажәҵа иҩыҵаршәны, ахы ахьхаз аҿынаирхеит. Ицон уи арыцҳа иазааз азымдыруа, амч алша иахьынӡеиҷаҳатәыз азымдыруа. Аат, анаџьалбеит, уаҳа мчы сылаӡами, зынӡа исылӡаама зегьы ҳәа, аҳаидеи ныхҽуан аамҭазы, шәақьҭҟьара иҭҟьо, аҵықьҳәа зҿаазхоз иҟамчԥҵаҵа абаҩҷыда наланаҵахуан. Ицон уи мҩагьы-бнагьы еибарганы, тышагь-ҳәишрагь азеиԥшны, акәарақәа ирҭуаа, ахәадақәа ирхууаа, акаршәрақәа ирнуаа. Ицон уи ашәаҟьа иақәчыз ҟәашкакараӡа, исапыншәах мацараха, аблақәа акакаҷ рыҵашәо, аԥынҵа иҭҟьоз афақь идунеикәыԥсычҳараны, ашьапышьҭыбжь ахрақәа ирҿыҩуа, аҽеимаақәа амца рыцрыдды. Ицон, аха аиаша ами иаҳҳәара,
иара Аслан ихаҭагьы издырӡомызт дахьцоз. Ус, аҽыхәа иаҵәа шааиуаз Иналԥҳа Наала лгәашә иаадгылеит. Иҟьаҟьаӡа иаашеит. Абраҟоуп уи аҽыхәжәаны иахьцоз ахьадырызгьы».
Ишаабо еиԥш, абзиабара иабылуаз ауаҩы игәы иҽанӡамкәа иаҳаз ажәабжь – Иналԥҳа Наала дыргеит афы зысыз еиԥш деилнашьааит, ииуа-ииҳәо дақәымшәо дҟанаҵеит, аха иаԥсуара, иаамысҭашәара лаимырҟәит, иҳаракны имаз ачҳара илаз ауаҩра. Ҩбагьы, ицәыргаз аԥҳәызба лыбзиабара имаз, дызгоз, иаҳа ииашоуп, дицәызгаз ҳҳәар ауеит игәаӷ мкыкәа, лара Наала Иналԥҳа лышҟа имаз абзиабара иаша аҳаҭыр азы иҽиҟажеит, даҽакала иуҳәозар, акгьы ҟамлаӡазшәа ауаа иахьырбоз ичҳаит ҩнуҵҟала уи лцара амцеиԥш ицраланы дшабылуазгьы. Ас аҟаҵара, ацәа аҭагӡара иаанагоит, иаҳнарбоит уи ихаҭара заҟа иӷәӷәоу, иҵоуроу, изаҟаразаалакгьы аегоизмра ҳәа изҿу имԥынахь ишыҟам. Уи акәӡами иҳанаҳәо Асмаа Аслан бзиа иибоз аӡӷаб лҭаацәараҿы даннеи иреиҳәаз атәы. Даба, ҳналас-ҩаласны иаҳгәалаҳаршәапи афырхаҵа ихаҭара ҵоураны иаазырԥшуа ҭыԥқәак: «– Сара Асмаауп, шәыӡӷаб дызгаз Ҭрам Ҭарашь иҩызцәа гәакьақәа среиуоуп.
– Ҳоҳ, аԥсынҵры Анцәа иуиҭааит, дад! Нас иҳаҳәишь, сбаба: уи ихы-иҵыхәа зеиԥшроу!
– Ҭрам Ҭарашь Аԥсаратәуп. Дарԥыс бзиоуп. Иан, иаб, иашьцәа, иаҳәшьцәа, инхара-инҵыра, ихьӡ-иԥша, ажәакала, зегь рыла Анцәа ишиҳәара иҟоу уаҩы еибагоуп…
– Ҭрам Ҭарашь иашәаҳәареи, икәашареи, иҽырхәмарреи, аиаша шәасҳәап, аӡәы иԥсоуп, – иажәа даҿын Асмаа Аслан даара иидырӡо аӡә иеиԥш ажәаԥшаахқәа меигӡарахда изеизакуа, ишәгәалашәозар, ҵыԥх Абжьуаа реизара ду аныҟаз, аусҳәарҭа еихагыла ҽыла ихалаз иара иоуп, иара иоуп убраҟа аҽырхәмарраҿы, абаз ашьҭыхраҿы аԥхьахә згазгьы…»
Ас абзырӡа аҳәара – бзиа иубо аԥҳәызба дуцәызгаз изы имариам, ус аламала зегьы ирылшом, иҟәыӷоу, хара инаԥшуа, насгьы абзиабара цқьа инагӡаны еилызкаауа, ҳаҭыр ззақәу иакәымзар. Еилкаауп акы, уи зегьы раԥхьаӡагьы изыбзоуроу иара бзиа иибоз аԥҳәызба лаҳаҭыр азы шакәу. Диҭахыҵәҟьан азоуп лынасыԥ мчыла дымҵарсны дигозаргьы, сахьааз сыҟоуп илҳәаз ажәа дзықәныҟәаз, дзаԥышькламсыз, аҭыӡшәа залимхыз. Ус ҟаиҵаргьы илшон, гәыбӷан дукгьы узиҭомызт, имцами абзиабара иахылҵуа ашоура. Ҩбагьы, иаҳнарбоит уаҩытәыҩсак иаҳасабала ихаҭашьатә ҟазшьа иҳараку, иаамысҭашәоу аҩаӡараҿ ишгылоу. Иҟоуп Асмаа Аслан иҵегьы ихаҭара ҳаразкуа даҽа ҟазшьакгьы. Уи раԥхьатәи ибзиабара (аҭаацәарагь ихьшәаны ауп дшалалаз) ҿымцәааӡакәа маӡала ицын иԥсҭазаара аҵыхәтәантәи амшқәанӡа. Ус шакәу инагӡаны агәра угартә еиԥш аҩымҭа анҵәамҭахьы иаабоит сахьартәла ирҵабыргны.
Аповест аҿы зегьы ирылыҳәҳәо Иналԥҳа Наала лаамышьҭахь аԥхьаҩ игәы зкуа, иагьрыцҳаишьоу акоуп Асмаа Аслан ихаҿсахьа. Ари, иҵабыргыҵәҟьаны, уи абзиабара цқьа иасимволны, иазышәаҳәо акы акәны иҟаҵоуп. Ас иҟоу ахаҿсахьақәа роуп алитература зырԥшӡо, бзиа иузырбо.
Аповест «Абацәа ирзымҳәаз ашәа» иҵоуроу (иҵоурақәамгьы иҟоуп, аха имаҷуп) афырхацәагьы излеиԥшым даара ирацәоуп, досу рхатә ԥсҭазаара шрымоу еиԥш, рхатә дунеихәаԥшышьагьы рымоуп В. Г. Белински ишиҳәхьоу еиԥш маҭәарк, хҭыск, блак ала изахәаԥшуам, еиԥшымкәа ихазы-хазны ирбар алшоит. Ари ԥсабаратәуп, араҟа иџьшьатәу ҳәа акгьы иҟаӡам, аԥсҭазаара адиалектика ус иҟоуп.
Сыззааиуа, Ҭрам Ҭемыр ихаҿсахьа ауп. Аригь аҩымҭа афырхацәа хадақәа дреиуоуп, дхәыдаӡам, Асмаа Аслан ишиҳәаз еиԥш, иҽырхәмарра мацара аӡәы иԥсоуп, инапы ахьы аԥссоит, дчеиџьыкауаҩуп. Абас иҟаз ахаҵа иоуп Иналԥҳа Наала дызнасыԥхаз. Аха ирыцҳарахаз, инасыԥ қәашьдахеит, рыцҳарыла 20 шықәса дышҭагылаз имҵарсны иааигаз иԥхәыс дҭахоит. Ари аҩымҭаҿы ишаабо еиԥш Ҭрам Ҭемыр игәырҩа дуны изыҟалеит, аха игәы збаауаз илҭынхаз аԥа дыҟан. Ашәҟәыҩҩы, ари ахаҿсахьа, ихаҭа излаизааигәо ала, шьарда дацклаԥшны, ишәаны, изаны имыцхәу, мамзаргьы, иҵәахәы ҳәа акы адамгалакәа аԥсҭазаараҿы ишыҟаз еиԥш иааирԥшит. Ҵоуп, аԥсҭазаара ԥсҭазаароуп иара атәы ҟанаҵоит, аԥхьа далалоит аҭаацәара, Иналԥҳа Наала илҭынхаз аиҭым ахәыҷы иакәзар, азнык азы ицәыуадаҩхазаргьы, аныдара гәнигазаргьы, илахьынҵа данышәар акәхеит, уаҳа царҭа ыҟамызт. Абри аҭыԥгьы автор угәаҵаҿ инеиртә, уархәыцыртә аҟынӡа асахьа ҭихит психологиатәла.
Аповест аҿы иаабоит (иалоу афырхацәа рыла) уи иаҵанакуа аамҭа, ауаажәларратә ԥсҭазаараҿ иҟалоу, инылоу аиҭакрақәеи аԥсахрақәеи дара афырхацәеи аперсонажқәеи рыԥсҭазаара ишаныԥшуа. Иаҳҳәап, Аџьынџьтәылатә еибашьра ҟалаанӡа, ианыҟалеи, уи ашьҭахьтәи аԥсҭазаара хаҿрас иамаз, насгьы иарбан уа аԥыжәара змаз. Абарҭқәа зегьы афырхацәа рхатә лахьынҵатә ԥсҭазаара иадҳәаланы иаарԥшуп, амала, инагәылахалаӡаны акәымкәа иааркьаҿ-ркьаҿны еицырдыруа алитературатә термин уцырхырааны иуҳәозар, лапидартә формала еилацалан.
«Абацәа ирзымҳәаз ашәа» аҟны иҟоуп иҵегьы узыхцәажәаша, уззааҭгылаша афырхацәеи урҭ ицәырырго аԥсҭазаара еснагь иацрымшәо иацу азҵаарақәа. Аха аранӡа иаҳҳәаз азҳархап, уаҳа ҳалаларым, иаҳҳәахьоу азин ҳнаҭоит акәаԥ аргылара.
Уажәы маҷӡак иадамхаргьы, иазгәаҳҭап аҩымҭа абызшәа иааизакны иуҳәозар, асахьаркшьеи аҩышьа формалеи изеиԥшроу. Абраҟагь автор иҵабыргхаҭаны имоуп имаурҽхәаша аихьӡарақәеи ақәҿиарақәеи. Идыруп, алитература ршаз аахыс аҩымҭа ԥсыс иахоуп излаҩу абызшәа, нас исахьаркны аҟаҵареи, аиҿбаареи, ахҭысқәа адинамика рыҵаҵареи, ахаҿсахьақәа ргәылырҭәаареи, аемоциатә цәаныррала раарԥшреи рҿы. Платон Бебиа прозаикк иаҳасабала иҟазара ааирԥшхьан уажәы ҳзыхцәажәо аҩымҭа аԥиҵаанӡагьы. Ус шакәу аранӡа сзыхцәажәаз иажәабжьқәа рҿы иазгәасҭахьеит, иповестқәеи ироманқәеи рҿы прозаикк иаҳасабала уаанӡатәи инапҟазара аҵкыс дҳаракны, дгәылҭәааны дааԥшит ибызшәа абеиареи, ацқьареи асахьаркреи, асиужеттә, акомпозициатә еилазаашьа аиҿкаареи, еиуеиԥшым ахҭысқәеи афырхацәеи реилахәышьеи, рхеибарҭәаашьеи уҳәа убас иҵегьы иреиԥшқәоу рҿы. Сгәы иаанагоит Платон Бебиа абас еиԥш ибаҩхатәра инаҭаз анапҟазараҿы аихьӡара аԥхьаҩгьы уи ипроза еиҳагьы бзиа инарбеит, ажәакала апоет Платон Бебиеи апрозаик Платон Бебиеи иҟәнибамшьо, еицәыԥхамшьо, ихеибарҭәаауа иааивагылт.
Апоезиатә ҩымҭакқәеи апрозатә пҵамҭақәеи еиҟароуп ԥҟарак иаҵа-накуеит, канонк иатәуп абызшәеи ацқьареи ажәа сахьаркреи рхархәараҿы, ҵабыргуп, апрозатә ҩымҭаҿы ҵакырала еиҳа амҽхак ҭбаауп, аҽҟьарҭа амоуп апоезиатә, ҷыдала ажәеинраалақәа рҟны аасҭа.
Платон Бебиа иповест абызшәа аӡбахә анаҳҳәо, зегьы раԥхьаӡа ҳалаԥш иҵашәоит иҳәоуқәа реиҿартәышьа, реиҿкаашьа ирыҵоу амариара, аласра, даҽакала иуҳәозар, поезиатә ҩымҭоушәа еихышәшәа ицоит. Абри аус аҿы, ҳәарас иаҭахузеи, иацхраауеит, уи ипоезиатә рҿиамҭақәа аԥхьаҩ ибзианы иахьидыруа, иахьизааигәо, дахьрышьцылахьоу.
Ишдыру еиԥш, ахҭысқәеи афырхацәеи сахьаркырала раарԥшраҿы автор ҟазарыла ихы иаирхәоит аиҿырԥшрақәеи аепитетқәеи, аметафорақәеи, асимволқәеи, ажәеицааирақәеи, ажәаԥҟақәагьы убрахь инарылаҵаны. Уажәы иаагап аҳәоуқәа заҟа имарианы еиҿартәу, насгьы рыгәҭакы нагӡаны ишаадырԥшуа ҳзырбо ҿырԥштәқәак: «Абас имҩасуан сара сқәыԥшра амш ссирқәа. Дарбанзаалак аӡәы сибарҭамызт. Сыҟан. Аӡәгьы сихәомызт, аӡәгьы сиԥырхагамызт».
Хыхь иааҳгаз аҿырԥштәқәа аԥхьаҩ ишубо еиԥш, аиҿартәышьа мариоуп, насгьы икьаҿу ҳәоуқәоуп рыхшыҩҵакқәа гәылыршәаны иаадырԥшуеит уиаҟара уадаҩра рыламкәа асахьаркыратә цәа рҟәыншьшьы.
Уажәы иаагап имариам, еилоу аҳәоуқәа рыҿгьы автор инапҟазара аҩаӡара ахьынӡаҟоу, иҳәоуқәа шгәылиршәо: «Иацы еиԥш иахьагьы
игьагьаӡа иҩагыланы ашьхақәа иаархагылаз амра, ашәахәа ԥхаҵәы-ԥхаҵәқәа шааиуаз ахәыҷы дахьыцәаз аиарҭа рҽааларԥсеит. Нас ихы инаркны ишьапы аҟынӡа, иан лнапы ҟәымшәышәқәа реиԥш, деиԥхьышьшьаауа инеихалеит. Ихахәы бырфын неилыхуа, ибла шамшамқәа инарҭархәмаруа, иӡамҩа ҭҭәаа гәылпыжқәа инарықәыхәмаруа, рыԥсы рылаханы ихан урҭ. Ахәыҷгьы изгәаҭо-изгәамҭо, далҵуа-дзалымҵуа, дызлаз ацәагьы амҵәыжәҩа еиқәыԥсақәа ааиҵ-нахын, ибла шамшамқәа ааҭырхаханы аҭуан днаҵаԥшын, ашырҳәа даақәтәеит».
Аповест аҿы ирацәоуп ас еиԥш иҟоу аҿырԥштәқәа, аха иааҳгазгьы имҩашьо иаҳнарбоит автор ирҿиаратә ԥсымчҳара иамоу алшара, аҩаӡара ахьынӡаҟоу.
Платон Бебиа хыхь изныкымкәа ишазгәеиҭахьоу еиԥш, абри иҩымҭаҿгьы иубоит амаҭәари, аобиекти, аԥсабареи, ахҭыси, ахаҿсахьеи, ацәырҵреи раарԥшраҿы аиҿырԥшрақәа ахархәара бзиа шрымоу. Еилкаауп, аиҿырԥшра акы, аҩымҭа арлахҿыхуеит, ҩбагьы, нацәақәкыла изызку аԥсы аханаҵоит, еиҭарсшәа иуҳәозар, аемоциа зҵо ацәа-хаа аҟәыннаҵоит.
Аԥхьаҩ гәыраз, абраҟагьы ҳхшыҩзцара арҵабыргразы иаагап акык-ҩбак раҟара аҿырԥштәқәа: «Ибыбыш-быбышӡа ашәҭқәа дрылаланы, лчыҭ ҵкы баҳт-баҳт мацараха, дԥыр-ԥыруа дышнеиуаз, ӡ-дук дыҽԥынгылахит. Еибаха-еибафо, ахаҳә ҟьантаз дуқәа ирхыҽҽаны иахьлеиуаз ишәахԥсараха аҵа шунамырбоз еиԥш, иара аӡиас иаԥшшәахәызгьы аилкаара уадаҩын. Аԥаҩ дықәгылан дшыԥшуаз, нырцә адәы аҵыхәаны иҽыхәа иаҵәа иҵԥраауа иҿааихеит иара. Иара – Асмаа Аслан ихаҭа. Наалагьы мҵәыжәҩада дԥырԥыруа дышнеиуаз, иахьынӡауаз аԥаҩ дынхықәыххылеит. Иарах снаӡандаз ҳәа иҽыхәа адгьыл иқәымкьысӡо амҵәыжәҩақәа аманы ишааиуаз, нырцә аԥаҩ ианаахықәгыла, уаҩ дақәтәаӡамкәа, аҽыхәа ҽеиқәаханы, аӡымшын аҽалажьны лара лышҟа аҿаанахеит. Лгәы ҭыҵны ицо дцәырҳаны данааԥш, амра ашәахәақәа еимхәахха лиарҭа илаԥсан, аҩны уаҩы дыҟаӡамызт».
Абар даҽакгьы: «Амш ахәларахь инеихон. Ажәҩангьы заҵааира, аԥхын шоура хнаҽырц аҭахызшәа, насгьы иҿажәкуа ақәа иазыԥшыз адгьыл агәыӷрагь иаҳа-иаҳа иааскьаго, аԥҭа хьанҭыџьқәа анеилыс-ааилысра иаҿын. Ана-ара иаахәыҵлашоз аԥсымрагьы, дгьыли-жәҩани реиԥшьырҭа аҵкар заҵааира иазааигәахон. Аԥша хьшәашәаӡа иасуан».
Арҭ иаагаз алҩаақәа рҿы курсивла иалкаау ажәақәа имырхьааӡакәа лабҿаба иаҳдырбоит урҭ зызку, изықәку заҟа ианаалоу, аҷалапеиԥш
асахьа ҭырхуа, ахшыҩҵакқәа алыркаауа, исахьадыркуа, автор игәҭакы аадырԥшуа.
Уажәы иаагап ажәеицааирақәеи аепитетқәеи ҿырԥштәқәас еиҳа икьаҿу аҳәоуқәа рҟнытә: «Аамҭа аӡырҩаш иацлабуа ицоит». Автор аамҭа ццакуеит ҳәа имҳәаӡеит, аха изҿирԥшыз аӡырҩаш иаҳәоит ишыццакуа, иццакны ишцо. «…Ҳахьыҟаӡам зқьышәқәа ԥшуаз ишьаҵа хьынҭыџьқәа шьҭарҳәазо…» аҟынгьы автор ажәеицааиреи аиҿырԥшреи рыла иаҳирбеит Ҭрам Ҭемыр кабинетк аҿы идтәалаз ахаҵа, иҩыза заҟа ишьапымаҭәа еиҿкааны иҟаз, данныҟәоз, заҟа инаалоз. «Сдысӡа сгылан сыԥшуан» ари аҳәоу кьаҿ ажәак «сдысӡа» иҳәаақәнаҵеит, изыхҭынхьааз иҭагылазаашьа асахьа ҭнахит лаԥшҿаба иаабартә аҟынӡа. «Амза гьагьаӡа иаахәыҵлашаан, инеины ашьхақәа рика иаҵәара инахагылеит». Автор ахәылбыҽха амза агылареи заҟа ииашаны исахьаркны метафорла иҩычаны, ихыркны («игылеит» ажәа ицмырхыраакәа) иааирԥшызеи. «Абдугьы ибӷа ашшара аҿҿа арго, ишьамхқәа ҟәарҟәаруа…» ирҳәеит Ҭрам Ҭахәыц иажәреи игәабзиареи заҟа еизааигәоу иҭагылазаашьа зеиԥшроу, ажәа «ажәра» зынӡагьы аӡбахә мҳәаӡакәа асахьа ҭихит. «… Илахьышәышәха, еихьыжә-еикәыжә, ашьапы еимаадақәа еиҟәыԥԥа, алаӷырӡ аҿыкәкәа акәгәышьоуп схәыҷра ааины ишаасԥыло». Ҭрам Ҭемыр игәалаиршәо ихәыҷрагьы заҟа игәыҭшьаагоузеи! «…Сара сеиҵаԥжәаны аҵәуара саҿын…» Ажәак «сеиҵаԥжәаны» ахәыҷы заҟа иҽшьны, иԥсы ҭыхны дҵәыуаз аҳәоит наваларҭак амамкәа.
О, абзиабара амца зыцралаз,
Абылра даҿуп, илымоукәузеи!
Ҽырба-ҽырԥа зашҭа уҭалаз,
Лыҩны млашеи, илыбаргәузеи!
Каба шкәакәа, ҟаитан еиқәа,
Амца зуркыз илыԥсыхәозеи?!
Лашҭа уҭал, амҩа иамкуа,
Ус хара-хара узныҟәозеи?!
Ари Иналԥҳа Наала лыԥсеиԥш бзиа илбоз Асмаа Аслан изылкыз, ачамгәыр ианҵаны илҳәоз ашәа ауп. Абар уи азы автор ишиҩуа. «Иахьынтәаазҳәа лзымдыруа, еихышәшәо, акәаркәашьа арахәыц ананыҵуеиԥш, еишьҭаланы ицон, уи лцәаҳәақәа. Ачамгәыр абжьы халон, илбаауан, уи акәҵәиашо иахьцалак иаццон, иацаауан лара лыбжьгьы. Аԥшалас уи мҵарсны, акәа иҭаҳәҳәа иаман хара ицон».
Аповест аҿы, иҵабыргыҵәҟьаны ирацәоуп абас еиԥш иҟоу ахшыҩзцара ҵауылеи ажәа асахьарки рыла ишьақәгылоу аҭыԥқәеи аҳәоуқәеи. Урҭ зегьы аҩымҭа аԥсы ахарҵоит, иаадырԥшуеит автор ибаҩхатәра иамоу алшареи ԥхьаҟатәи аизҳа-зыӷьареи.
Аранӡагьы иазгәасҭар ауан, аха уажәгьы ихьшәам ҳәа сгәы иаанагоит аповест зырԥшӡо ҳәа иамоу даҽа деталькгьы, даҽа хәҭаҷкгьы. Уи адеталь Платон Бебиа ирҿиамҭақәа ипоезиаҿгьы, ипрозаҿгьы иртәышьҭраны, «ирыжьрацәаны» иалоуп рхы аныҵырх инаркны. Уи убриоуп аԥсуа жәлар рҿаԥыцтә ҳәамҭақәа – афольклор ҳәа изышьҭоу – ихы иаирхәоит иҩымҭақәа ртемеи ридеиеи ирышьаршәаланы, насгьы иахьатәи аамҭахьгьы ихьаԥшуа, иақәҿнаҭуа, уимоу, зны-зынлагьы асимволтә ҵакы аманы, даҽакала иуҳәозар афырхаҵа, ма аперсонаж раԥхьаҟа иҟалаша ахҭысқәа азыԥхьагәаҭара руртә еиԥш иахәаԥшны. Убас иҟоу фактуп ҳзыхцәажәо аҩымҭа «Абацәа ирзымҳәаз ашәа» ахархәара зызу, даҽакала иуҳәозар, иалагалоу, автор ирҿиаратә фантазиа иарҿыцыз афольклортә материал. Абар иара ахаҭагьы. «Убасҟан нырцә ахәыԥшӡа ҳаргьра азуа иахагылоу ахьацаҵла иҽы амҵаҿаҳәаны иара уи ашьапы дадиааланы дӡырҩуан Асмаа Аслан, дахьынтәаах уара идыр. Ихаакәакәараӡа аԥшалас изаанагоз Наала лашәаҳәабжьгьы (аҩада иааҳгаз – Р. Қ.) игәаҵа ҿыблаауа иацраз амца иаҳа-иаҳа аҭәҳәара иаҿын, иарцәарц акәым, иаҳагьы иӷәӷәаны иеибанаркырц. Уи иблақәа ҭаа амза дшахәаԥшуаз, даныхәыҷыз иабду иеиҳәахьаз, ани иану асахьа – ахьча иныга кны ажә даҵатәаны ихьоит, инаҩысҵәҟьа аҵыхәа ырқьақьаны итәоуп ахьчала, амза арахәи ахьчеи аннаҵы аԥсҭазаара барақьаҭра агхом, ала аннаҵгьы шәарҭа зыҟалом ҳәа игәникылаз дагьшазхәыцуаз, уажәы иара амза зегьы Наала лхы-лҿы акәушәа дагьыназыԥшит, аха убасҟан, иахьынтәаазҳәа уаҩы изымдырӡо абырсааҭк уи аԥҭақәа наҿаҳаит, аҵла дахьадиаалаз иибаз ааигәамԥхаӡеит Аслангьы».
Ишаабо, ари афольклортә материал Асмаа Аслан иабду иҳәаны иаҳаз аҩымҭаҿы ахархәара ҟаимаҭла иазууп, иатәхартә еиԥш иаласоуп. Аха уи анаҩсангьы автор ифантазиа иарҿиаз, иацнаҵаз адеталь игьамгьамуа ажәҩан икыдыз амза хызҩаз аԥҭақәа, аҩымҭа афырхаҵа абзиабара иԥах иакыз игәалаҟара бжьырхит, избанзар, убас еиԥш цәаныррак иоуит анаџьалбеит, сынасыԥ лаша иаԥырхагоума ҳәа иҳәартә еиԥш. Иҵабыргыҵәҟьаны, ари Иналԥҳа Наалеи Асмаа Аслани рыбзиабара ишақәымҿиоз, ԥсынҵры шамоуаз узырбо, еиҭазҳәо аԥсабара ацәырҵрала иаарԥшу символуп. Автор араҟа ицирхырааит уахынла ажәҩан игьамгьамуа икыдло амза иахҳәааны аԥсуаа иаԥырҵаз аҳәамҭа.
Платон Бебиа аԥсуа жәлар рфольклор ибзианы ишидыруа, насгьы иҩымҭақәа рҿы ахархәара заманала ишырзиуа ҳара иаабоит егьырҭ иаԥҵамҭақәа рҿгьы.
«Абацәа ирзымҳәаз ашәа» аҟны иҟоуп иҵегьы уззааҭгылаша, аҩымҭа ахаҭабзиара аазырԥшуа, еиҳарак афырхацәеи, урҭ раамҭеи хаха ирхьысуа аԥсҭазааратә зҵаарақәа… аха араҟа ҳаагылап избанзар, аԥхьаҩ зегь зымчу изынҳажьып, ҳара ҳазвысыз, мамзаргьы иаҳцәагхаз ҳгәы иаанагоит иара сыдунеихәаԥшышьала дзызнеины еиҳа ихаҿы иааиртә ихаирҭәаап, еиликаап ҳәа.
Ҳзыхцәажәо аҩымҭа, ҳәарас иаҭахузеи, Платон Бебиа иреиӷьу иповестқәа ишырхыԥхьаӡалоугьы, иҟоуп ҭыԥқәак иҵегьы, гәыҩбарак унамҭартә еиԥш игәылыршәандаз ҳәа ззуҳәаша, еиҳарак афырхацәа хадақәа рыԥсҭазаара ԥиа иадҳәалоу азҵаарақәа рҿы. Убас иҟоу иреиуоуп Ҭрам Ҭарашь ихаҿсахьа. Уи ԥсыуа нхаҩык иаҳасабала акы згым хаҵаны, зыхьӡ-зыԥша ыҟоу аӡәы иакәны автор исахьа ҭихуеит. Убри аҟнытә Ҭрам Ҭарашь иԥҳәысаагара иҵегьы иԥашәыркызар акәын. Ииашоуп, аԥсуа ԥсҭазаараҿы амҵарсра ыҟан, ахатә закәанқәагьы ирҭаӡартә еиԥш аҳәаақәа аман, ахыҳәҳәара ауамызт. Араҟа зегь реиҳа амч лыман имҵадырсыз аԥҳәызба. Иаҳҳәап, уи дымҵарсны дызгаз дылҭахымзаргьы амашәыр, арыцҳара ахылҵыр ҳәа дшәаны, есымшаҵәҟьа акәымзаргьы, «сахьаанагаз сыҟоуп» лҳәон. Сыззааиуа, Ҭрам Ҭарашь Наала дигәаԥхеит, ачараҿы даниба лафқәакгьы леиҳәеит: «Сара аԥшӡақәа бзиа избоит!» ҳәа иреиԥшқәаз. Иара Наала лхаҭагьы сзашьҭоузеи ҳәа дынхәыҵаԥшны днаизыԥшит, аха иаразнак дахьхәит: «Нын, шаҟа сгаӡоузеи, уара абри сара, ахәыцра даҿын уи уажәы, – сара агаӡа, иахьа Иара аарҳәазар инаркны, схы иҭаз Иара иакәын, Иара – Асмаа Аслан, арахь… Гаӡа, гаӡа хәыҷы сара, гаӡа хәыҷы…».
Наала уи азы гәыбӷан узлыҭом, дыӡӷабуп арԥарцәа рылаԥшреи реиҿырԥшреи рзин лымоуп. Аха Ҭрам Ҭарашь амҵарсра ҟалаанӡатәи ибзиабара (ачараҿ дызбеит амацара акәымкәа) иҵегьы ирԥсҭазааратәны, цәанырра ҵауылақәак, хҭысқәак, сахьақәак рыла ихарҭәаатәын. Аха Ҭрам Ҭарашь далаҟамыз: иԥшра, исахьа, иҽыбӷаҟазара, инхара-инҵыра, идаракәац аибаркра ирҭаз аԥагьара дҳаракны дыркит. Иҟалап убарҭ ракәзаргьы, Иналԥҳа Наала лымҵарсра изыргәыӷьызгьы (бзиа илбоз арԥыс нага дшыҟазгьы). Ари амҵарсра ганкахьала аԥсуа ԥсҭазаараҿ қьабзк аҳасабала иалаӷьаны иаауа акоуп, ҳлитератураҿгьы ус шакәу убоит. Иаҳгәалаҳаршәап, Иуа Коӷониа ԥсра зқәым ипоема «Абаҭаа Беслан», Иван Папасқьыр ироман-епопеиа «Аԥҳәыс лыпату» (уи раԥхьаӡа
иикьыԥхьыз ахәҭаҿы «Амҵарсра» ҳәагьы иашьҭан). Иҟоуп иҵегьы зыӡбахә уҳәаша аҿырԥштәқәа, аха зегьы араҟа изеиқәаҳԥхьаӡарызеи. Амала, иахьагьы уи ҳԥсҭазаараҿы, иналаршә-ҩаларшәны акәзаргьы, иуԥылоит ахатә ҟабаӡыбақәеи арххатәқәеи аманы.
Исҳәарц исҭаху убри ауп. Сара сақәыӡбом Ҭрам Ҭарашь иҟаиҵаз амҵарсра, избанзар, имҵаирсыз аԥҳәызбагьы, лгәы даҽаџьара ишкыдызгьы, ллахьынҵа данышәеит, илмырӷыӷкит, рынасыԥгьы ихәажжаӡа аԥсҭазаара ҟазҵашаз аԥхара ду ахылҵит. Амала, ихьааугаша акоуп еиларҵаз анасыԥ анарха ахьамоуз, агәлымыҩреи «аԥсуареи» ирыхҟьаны ишыԥшқаз иахьҿахҵәаз, иахьызгәылымҵыз. Еиҭасҳәоит, Ҭрам Ҭарашьи Иналԥҳа Наалеи дымҵаирсаанӡатәи рыбзиабара иҵегь ԥсҭазааратә фактқәа аҭахызар ҟаларын.
Иара убас Асмаа Аслан ихаҿсахьазгьы маҷк аҟара агәынамӡарақәак аԥхьаҩ изцәырҵуеит. Уи ибзиабара ишыԥсабаратәиугьы, аԥҳәызба гәыкԥсыкала дшиҭахугьы дара-дара рыбжьара ихҩацәахеит, рыгә-ҭыхақәа аартны еибырҳәартә ус еиԥш аҭагылазаашьа шрымазгьы уаҩы-шәала изеигәнымҩит. Иҵабыргуп, акы, раԥхьатәи абзиабара еснагь аромантикатә цәа-хаа аҟәнышьшьы иҟоуп. Уи иарпеипеиуеит аԥша зҵасуа аҭарчеи еиԥш. Насгьы уи иацуп аԥхашьа-ԥхаҵара, аҽынкылара, анапы ақәкны «ахҩара», амырҳауҳаура. Урҭқәа зегьы аауеит аԥсуаа иԥшьоу абзиабараҿ ирымоу ахаҭашьатә ҟазшьақәа рҟнытә, даҽакала иуҳәозар, ақьабз-ҵасқәа роуп рхыҵхырҭақәас ирымоу. Ҩбагьы, ишаабо еиԥш, урҭ рыбзиабара аҽарӷәӷәаанӡа, аҽеибнаҭаанӡа Ҭрам Ҭарашь дырԥықәсылеит, аҩыџьагьы дыриааины иара итәы иаиргеит. Уахь гәыбӷан узиҭом, дхаҵан, хаҵаҵас ихы дахәеит.
Иара убас Асмаа Аслан иага ауаҩра ааирԥшызаргьы (саргьы аҩада иҟаиҵаз садгыланы сахцәажәазарагьы), иԥсеиԥш бзиа иибоз аԥҳәызба Инал-ԥҳа Наала данымҵадырс, лабрааҿы ицара, уи азмырхакәа «Ҭрам Ҭарашь Аԥсаратәуп. Дарԥыс бзиоуп…» ҳәа дырҽхәаны лҭаацәа ирзеиҭеиҳәо ажәабжь ҿыц иара итәым, иаҭәам, насгьы уи иара инаҭои? Ииашоуп, дышуаҩбзиоу ҳнарбоит, даанарԥшуеит агуманизмра змоу аӡәы иакәны. Аха ус еиԥш ҳаԥсҭазаараҿы иҟалоума? Сгәанала, аԥсуа хаҵа иԥсеиԥш бзиа иибо аԥҳәызба дымҵарсны дыргар, ихы иаҭәеишьом лҭаацәараҿы дцаны дызгаз ахаҵа ибзырӡы иҳәо, абадақь дасуа. Уи ҟалашьа змам акоуп. Ианцатәха, дызгаз иахь деихар ауеит изымчҳакәа. Зегьы иреиӷьуп аҽаанкылара. Насгьы Иналԥҳа Наалеи Асмаа Аслани аҿы еибырымҳәацызт, мацара аҿара иахылҵыз абзиабара еиқәнаргәыӷуан акәымзар. Анс акәу, арс акәу абри адеталь аԥсҭазаара аҵабыргаҭа азаарԥшуам, маҷк аҟара иавагылоит. Егьирахь, аповест аҿы
иҵоуроу, ицқьоу абзиабара ду сахьартәҩырала иаарԥшуп. Асмаа Аслан дышҭаацәаразгьы раԥхьаӡа лпатреҭ ҭаӡны иџьыба ишҭаз, бзиа иибаз аԥҳәызба иԥсы дшалаз инарцә мҩа дықәлеит. Уи аганахь дфырхаҵан, абзиабара цқьа иаҵаҵәахны иман. Ус зегьы ирылшом аҟаҵара, излахьынҵахоу уарла-шәарланы ауп аԥсҭазаараҿы ишуԥыло…
Аҵыхәтәан аповест азы сажәа хыркәшо исҳәоит: Аԥсҭазаара еснагь изеиҷаҳатәу, иџьшьатәу, инагӡаны зеилкаара мариам маӡоуп. Убас шакәугьы, уи змаршәа ктәу, уахгьы-ҽынгьы изызхәыцтәу, иҭҵаатәу, ҟыба-ӡыба згым, џьарак изымаанҿасуа, ԥхьаҟа ҳәа ақәԥара иаҿу, насгьы зымч-зылша маҷу рыцҳашьарада изыҵазырӡуа ахшыҩ аԥыжәара азҭоу, ҳдунеи уаараҿы аҳра зуа, ҵыхәаԥҵәара змам феноменуп. Абарҭ еиқәаҳаԥхьаӡаз зегьы ираԥгылоуп, Ерцахә ахреиԥш ирхыҳәҳәоит ауаатәыҩса рыҿиара зыдҳәало (ауаа моу егьырҭ зыԥсы ҭоу зегьы) абзиабара. Уи аӡбахә ануҳәо, иугәаламшәарц залшом И. С. Тургенев иажәақәа: .
Платон Бебиа иповест «Абацәа ирзымҳәаз ашәа», хыхь ишазгәасҭахьоу еиԥш, абзиабара цқьа, абзиабара ӷәӷәа ауп изызку. Аха араҟа уи атема арԥызбеи аԥҳәызбеи рҿаратә шықәсқәа ицәырыргаз абзиабара амацара акәым иаарԥшу. Аҩымҭаҿы уи ишхадароугьы, инаваргыланы ҳхаҿы иааиуеит абас еиԥш иҟоу афилософиатә хшыҩзцарақәа. Иуадаҩу, иҭынчым, ҵкар рацәала еилашәа-еилыҵуа аԥсҭазаараҿы дарбанзаалакгьы ихатәы иара излаишьашәалоу, дызламариоу рыла ашәа иҳәароуп, иҵегьы уазааигәаны уазнеиуазар, ауаҩ иԥсҭазааратә мҩа хьӡыла-ԥшала, хаҳара аланы данысроуп. Аха иҟалаз уиоуп, ауаҩы иԥсҭазаара есымша иара ишиҭаху, ишизеиӷьу, иқәҳа, ԥынгыла амаӡамкәа, иауцахуа, уи еиуеиԥшым аԥсҭазааратә аҟыба-ӡыбақәеи, аҭагәҭасрақәеи уҳәа иреиԥшқәоу амзызқәа ирыхҟьаны иашәа нагӡаны ианизымҳәо, ианҿахҵәо ыҟоуп. Ари, ҳәарада, ихьаауп, игәыҵхоуп. Аха иҟоуп ихадароу даҽа факторкгьы. Уи убри ауп абацәа ирзымҳәаз ашәа иахьынӡазалшо иааиԥмырҟьаӡакәа аԥацәа инарыгӡалароуп аԥсҭазаара аҵкарқәа зегьы рҿы абиԥарала инеимда-ааимдо.
Аҩада исҳәаз ахшыҩзцарақәа аххьа рахәыц ҟаԥшь еиԥш иагәылсны ицоит асахьаркыратә идеиагьы арӷәӷәоит Платон Бебиа иповест «Абацәа ирзымҳәаз ашәаҿы».
Аԥхьаҩ гәыраз уажәы ҳаԥхьап ҳҵарауаҩ ду, афилологиатә ҭҵаарадыррақәа рдоктор, апрофессор, академик Сергеи Лад-иԥа Зыхәба иҩыза гәакьа Платон Бебиа изын ииҩуа:
Зынӡа ихазуп са саргамеи сымаӡеи!
Ахаҳә дуқәа, абӷаҵамкыра, ашьанҵақәа…
Сымҩаҿы иаԥгылоит, аха снеиуеит, схьамҵӡакәа.
Скаҳауазар иаасылымшо уаҳагьы,
Аҩада схы шхоу
Сара сагькаҳауеит.
Аҩадара бӷацамкыроуп,
Ишьанҵароуп…
Ианақәук, ухаҵазар, ухьамҵроуп!
Иара ажәеинраала шеибгоугьы, лымкаала абра иаазгаз ацәаҳәақәагьы, Платон Бебиа ирҿиаразы программак иеиԥшны избоит.
Иахьеиԥш исгәалашәоит раԥхьа ҳшеибадырыз. Иҵӡозеи уи аахыс! Аамҭа гәымбылџьбара ниаҟьа ишԥацои! Ҩынҩажәи жәеиза шықәса ҵырц маҷк ауп иагу. Аҟәатәи арҵаҩратә институт абызшәеи алитературеи рфакультет аҟны ҿыц иаадыртыз аԥсуа сектор иеицҭалаз аҿар ҳреиуан.
Платон Бебиа абжьаратә школ данҭазгьы ажәеинраалақәа рыҩра далагахьан, аха ипоезиа ашьаҭа ахьакыҵәҟьаз, ахырхарҭа ахьаиоузгьы аинститут аҿоуп. Усҟан аԥсуаа ҳзы маҷк-саҷк ԥсеивгарақәак ҟалеит. Иҩеидасуаз аҿар рахьынтә аӡәырҩы алитературатә рҿиара амҩа ианылеит. Ҳәарас иаҭахузеи, уахь зшьаҿа еихызгақәаз зегьы ишәҟәыҩҩцәаны изышьақәымгылаӡеит. Платон Бебиа иакәзар, «Аҩадара бӷацамкыроуп, шьанҵароуп» ҳәа игәы ацәкаҳаны дхьамҵит, «ианақәук, ухаҵазар, ухьамҵроуп!»» ҳәа девизс иҟаҵаны, инеиԥынкыланы аус уа дааиуеит. Аԥсҭазаара ианагь иагым аҟыбаӡыбарақәа ирзымхәаҽит апоет ибаҩхатәра, дыблаҟьаны иахьакәым ганкахьгьы дамгеит.
Иахьа ҿа-ӷәӷәала, хьаҳәа-ԥаҳәада иаҳҳәар ҳалшоит Платон Бебиа иналукааша аԥсуа поетцәа дыруаӡәкуп ҳәа. Иара авторс дрымоуп ҩажәи хәба инареиҳаны апоезиатәи апрозатәи шәҟәқәа. Убарҭ рхыԥхьаӡараҿы иҟоуп
ԥшь-томкны иҭыҵыз иажәеинраалақәеи, ипоемақәеи, иеиҭагамҭақәеи реизгақәа. Аиаша ҳҳәозар, абарҭ аԥшь-шәҟәык рыдагьы ҳҭахӡам уи иналукааша поетуп ҳҳәарц азы. Зынӡа даҽа усуп урҭ рхаҭабзиара, рҵаки рсахьаркыратә ҟазареи ахьынӡаҳараку аилкаара. Сара абарҭ ацәаҳәақәа зыҩуагьы сналаҵаны, аӡәырҩы рстатиақәа рзыркхьеит Платон Бебиа иеиуеиԥшым иаԥҵамҭқәа. Аха иааидкыланы, еизыркәкәаны, еиӷьу-еицәоуҳәа шырҳәо еиԥш, иеилыԥшааны инагӡаҵәҟьаны ахәшьара макьана ирмоуцт. Акыр амҽхак змоу иажәабжьқәа, иповестқәа, ироманқәа «Ашьацҳәа» (1981 ш.), «Ақьачақьцәа» (1989 ш.) ҷыдала аҭҵаара иаԥсоу шракәугьы, сара иахьынӡаздыруала ԥшь-томк апоезиатә ԥҵамҭақәа ҭзыжьхьоу Платон Бебиа ида даҽа апсыуа поетк дыҟам.
Аԥуса литература аҭоурых аҿы, лымкаала апоезиаҿы, иҟан аамҭақәак апоетцәа аӡәырҩы досу аҷыдарақәа рымам, досу ихатә бжьы цқьа еилкаам анырҳәоз, еиҳараӡакгьы иара Платон Бебиа данаацәырҵыз ашықәсқәа рзы. Аха хаҭала иара аханатәгьы ҳлитератураҿы иҷыдаз «кәакьк» алиԥшааит, ибжьы аӡәгьы илаҩашьаӡом…
Иахьа абиԥара ҿыц иҩагылаз, иахааным рзы иуадаҩуп совет аамҭазы аидеологиа џьбара зеиԥшраз аилкаара. Ленини, Сталини, Асовет мчреи, Акоммунисттә партиеи, Акомҿареидгылеи набыцра рықәым ҳәа акәын ишаадыруаз. Урҭ ирызкны аҩымҭақәа аԥызымҵоз ирҿиаратә мҩа зыхарахомыхт. Урҭ ирызкны иааиԥмырҟьаӡакәа адифирамбқәа ҳәалатәын. Урҭ зегьы хыбгаланы даҽа дунеик аҿы ҳанкылсуеит ҳәа ԥхыӡ аӡәы ибаргьы, ихаиҵо дыҟахызма мамзаргьы! Ақәыԥшраз ҷыдала иҟазшьарбагоу аинтимтә лирика даара имаҷын, уи иеиуаз ажәеинраалақәа акьыԥхь аҿы рнагара мариамызт, иактуалтәым рҳәон аҟароуп. Убас шакәызгьы Платон Бебиа усҟан имодаз ахырхарҭақәа дырхарымгалеит, дытҟәаны дрымгеит, дхырымхит. Иара ианагь иҽыздихало дызлиааз, дызлагылоу аԥсуа жәлар ржәытәи рҿатәи ирзаааигәоу, излаҟоу рыбзиеи рыцәгьеи уҳәа роуп. Убри иабзоураны иахьа ҳаԥсҭазаара ахырхарҭа шьаҭанкыла ианыԥсахха ашьҭахьгьы Платон Бебиа иаԥҵамҭақәа, шамахамзар, зегьы еиқәхеит, ирыцрышәшәаз маҷуп. Аԥхьаҩ иеиликаартә исызҳәазар, ари апоет изы қәҿиара дууп. Ишәымдыруеи, аԥсуаа рымацара ракәым егьырҭ асовет жәларқәа рышәҟәыҩҩцәа дуқәа аӡәырҩы раԥҵамҭақәа асоциалтә-политикатә хҭысқәа реиҭакра иахҟьаны аҳәахәдеиԥш заҟа бжьаӡыз! Акоммунисттә идеологиа иацзырӷызуаз, адифирамбқәа азызҳәоз аҩымҭақәеи урҭ равторцәеи иахьа аӡәыр иҭахны, аӡәыр даԥхьо иҟахума!
Иара убас Платон Бебиа ипоезиаҿы иҟазшьарбагоуп ҳәа сгәы иаанагоит иҩымҭақәа рӷьырак рҿы ахшыҩзцарақәа ыркәараҵаны, иқәырҵәиааны, аԥхьаҩ дызлақәымгәыӷуа сахьаркыратә ԥшаахла реибыҭара (урысшәала  ҳәа изышьҭоу). Аҿырԥштәқәа заҟа шәҭаху арымӡаа раагара сылшоит, аха…
Платон Бебиа ипоезиа аҷыдарақәа – иаԥҵамҭақәа рыԥхьареи ргәынкылареи мариахартә иахьеиҿартәу ауп. Ари абаҩхатәратә ҟазшьа, рныԥшуеит ипрозатә ԥҵамҭақәа. Убас иҟоуп, иаҳҳәап, иажәеинраалақәа: «Иамырхыда, иарҭада?», «Мыш-заҵәык», «Аҭак», «Шьыци ҳарами», «Ании арии» уҳәа убас иҵегьы ирацәаны.
Дарбанызаалак аԥхьаҩ дсықәшаҳаҭхап ҳәа сгәы иаанагоит Платон Бебиа ироманқәа «Ашьацҳәеи» «Ақьачақьцәеи» аԥсуаа риумортә ҿаԥыцтә рҿиамҭақәа ртрадициақәа иазааигәаны, иашьашәаланы иҟаҵоуп сҳәар. Аперсонажцәа рлафҳәарақәа, ркомикатә ҭагылазаашьақәа, рхымҩаԥгашьақәа ԥсабарала аԥсуа жәлар ражәабжьҳәаратә традициатә стиль иақәшәо иахьыҟаиҵаз, рсахьаркыратә хаҭабзиара ҳаранакит».
Аԥхьаҩ гәыраз, ишубо еиԥш, апоет, апрозаик, аиҭагаҩ, апублицист Платон Бебиа изкны афилологиатә ҭҵаарадыррақәа рдоктор, апрофессор, академик Сергеи Зыхәба Маиҟәаԥ, маи 27, 2005 шықәсазы ииҩыз астатиа аҟнытә иаазгаз ацыԥҵәахақәа рымацарагьы иаҳдырбоит уи иҟаиҵо ахәшьарақәеи алкаақәеи ишреалтәу, ишҵабыргхаҭоу, изаҟаразаалак лакҩакрак шурымҭо, насгьы ҳҵарауаҩ ду деигәырӷьоит иҩыза гәакьа, хәышықәса дуӡӡа аҵара зциҵоз, ҳмилаҭ литератураҿ имоу арҿиаратә қәҿиарақәа. Ус шакәу имбарц залшом астатиа иаԥхьаз ауаҩы.
Платон Бебиа иҩымҭа «Абрагь» ҿыц ианҭыҵ (усҟан «Ашәалҟьамра» ахьӡын), даҽакала иуҳәозар, ажурнал «Алашара» № 2, 3 1996 шықәсазы иананыла, ҳәарас иаҭахузеи, ишыԥхаз саԥхьеит, иагьысгәаԥхеит, авторгьы сгәы ишахәазгьы иасҳәеит. Ари ацәаҩа – исгәаԥхаз аҩымҭа абзырӡы автор иаҳәара – аханатә аахыс алитература саҿцаауа саналага инаркны исҟазшьаҷыдоуп, избан акәзар, акы, схаҭагьы аестетикатә агәалаҟара снаҭоит, ибзиаз асахьаркыратә ԥҵамҭа сахьаԥхьаз, аамҭа зымхара иахьацәызгаз. Ҩбагьы, зхы-зыԥсы иалхны, аџьабаа ду адбаланы иаԥызҵаз автор ирҿиаратә гәаҳәара арцыхцыхуеит, еиҳау, еиӷьу акы ҟасҵандаз ҳәа агәалаҟара бзиа иԥсихологиатә ҭагылазаашьаны изцәырнагоит аԥхьаҩ иҟнытә иаҳауа агәаҵантә иаауа ажәа ҟәанда. Ҵабыргуп, автор иҩымҭа акьыԥхь аҿы иахцәажәар иагу-иабзоугьы азгәарҭар еиҳагьы
еиӷьишьоит, еиҳагьы ԥхьаҟатәи ирҿиаратә ус иацхраауеит. Ари идыру усуп алитературатә ԥсҭазаараҿы. Абри апринцип схы иархәаны, исҭаххеит апрозаик иаԥҵамҭа «Абрагь» сахцәажәарц, ишысгәаԥхаз, иамоу абзиарақәа, гха-ԥхақәак сбазаргьы, аганахь инмыжькәа акьыԥхь аҿы. Аха иахьа-уаҵәы шысҳәаз исцәахыԥеит, сыстатиа злыҵуаз стема сацәыхьшәашәеит. Баша ирҳәом аиха аншу ауп ианыркәо ҳәа. Аха зегьы ҿҳәрак-ҿҳәарак рымоуп. Иааит уи аамҭагьы. Ҳпоет, ҳапрозаик ду иԥсҭазаареи ирҿиамҭақәеи ирызку ашәҟәы аҩра саналага, уи иповестқәа иреиӷьу ируаку «Абрагь» савсны сызцомызт, аԥхьаҩ ишубо ҩаԥхьа иара аҟны ахуҳәа саанагеит. Амала, уажәы заҟа исыхәарыз, усҟан иара санаԥхьаҵәҟьа, ишыԥхаз астатиа зҩызҭгьы, уажәы уи «маҭа» бзиакны исԥымлоз, сус хәыҷык иадамхаргьы иамырласуаз, иԥгаламхоз, аха…
Сыззааиуа, «Абрагь» зыҩра саҿу смонографиазы хәыц-хәыц, скарандашь ԥынҵа ақәкны санаԥхьа, уаҟа иаарԥшу еилашуа аԥсҭазаара ду ахашәара-аҵашәара еидкыланы саныргәылаԥш, уи афырхацәа хадақәеи, аперсонажқәеи, автортә хьаҵрақәеи еиҿырԥшны санрыхәаԥш, досу рхымҩаԥгашьеи, схаҿы ианаазга, санрызхәыц, имҩашьо избеит «Абрагь» жанрла аповест аҳәаа ишҭыҵуа, европатәи ашәага-загала иахьатәи ароманқәа ишырзааигәо, рыгыдра ишаҵанакуа. Ажәакала, «Абрагь» романуп ҳҳәар ҳацәыԥхашьо иҟам, избан акәзар, еиҭасҳәоит, ароман ишьҭнахуа еихшәа-еизшәа аԥсҭазаара асахьа ҭыхуп, иаарԥшуп сахьаркыратәла ирҵабыргны. Ииашоуп, акы, ԥсабарала аповестгьы аромангьы еицәыхарам, еизааигәоуп, иҭбаа-ҭыцәу литературатә дунеик иатәуп, ҩбагьы, уеизгьы-уеизгьы, араҟа аповести аромани ракәым аус злоу, ихадароу аҩымҭа ахаҭа ахаҭабзиара ауп, асахьаркыратә ҩаӡара ахьынӡаҟоу ауп, насгьы уи иаҵанакыз обиект заҟа ирԥсҭазааратәны иаарԥшу, асахьа ҭыху ауп. Уи аганахь «Абрагь» ашәҟәыҩҩы иқәҿиаз акы акәны иҟоуп.
Уажәшьҭа аԥхьаҩ ухаҵкы, ҳаиасып аҩымҭа аилыргарахь. Убри аҟнытә маҷк иадамхаргьы, ҳалаԥш иҵаагар акәхоит ароман афырхацәа еибакеибашьҭуа изныз аамҭа аҭәагашоура уи афырхацәеи аперсонажқәеи рдунеиқәыԥшылара ишаныԥшыз. Усҟан, жәаҳәарада, еиҳа иааигәаны, насгьы досу дара злаҟоу ала иаҳбарҭахоит иҵоуроуи иҵоурами ахаҭарақәа.
Платон Бебиа иҩымҭа «Абрагь» (раԥхьатәи ахьӡ «Ашәалҟьамра» цәгьаӡамызт иазынхазҭгьы) иаҵанакуа аҭоурых аамҭа, мамзаргьы иара изҵанакуа ҳсахьаркыратә литератураҿгьы иҿыцым, ҳашәҟәыҩҩцәа аӡәырҩы ихатәроу рпрозатә ҩымҭақәа рҿы мацара акәымкәа рпоезиатә рҿиамҭақәа рыҿгьы акыр инадырҳәы-аадырҳәхьеит, сахьаркыратәла ицәырыргахьеит ажәытәи аҿатәи еиҿаргылауа, ииааиуеи иеиҵаауеи ҳәа аԥсҭазаара адиалектика ахсаала иауарашәаны. Платон Бебиа иҩымҭа
зыӡбахә ҳамоу ажәытәи-аҿатәи хәыдцәахьы ианеибакызтәи аамҭа иҭацалан иҟаҵоуп, ҳәарада. Ари «аформула» даҽакала иуҳәозар, Асовет мчра шьақәгылаанӡатәи (амала уи апериод иаҵанакуа еиҳа имаҷны) уи ашьҭахьтәи аԥсҭазаара ауп иаҳнарбо егьырҭ рыҟны еиԥш. Аха Платон Бебиа ифырхацәеи иперсонажқәеи раамҭа даҽа ҟазшьа ҷыдак, цәаҩак, «Абрагь» аҟынӡа иҭыҵхьоу ҳклассикатә ԥҵамҭақәа иаагап В. Агрба («Аколнхара «Ԥхьаҟа» аишьа»), С. Ҷанба («Сеидыҟ»), Ш. Ҵәыџьба («Амаҭ зыбӷа ԥҵәоу»), И. Папасқьыр («Ҭемыр») рҩымҭақәа рыҟны еиԥш аамҭа иақәыӷәӷәаны, ажәытәра хьжәаӡаны, аҿатәра иагәылҳәаны, амчра ду аҭаны иаарԥшым. Платон Бебиа ироман «Абрагь» аҟны акласстә қәԥара аазырԥшуа асахьаркыратә шәыгақәа еиҳа иԥсыҽны, наҟ-ааҟ ишеиҿаргылоугьы, ишеиқәԥозгьы иҟаҵоуп. Абри ацәаҩа, аҟазшьа сара сгәанала, аҩымҭа ахаҭабзиара ҳаразкуа афакторқәа ируакуп. Ас аҟаҵара, ҳәарас иаҭахузеи, автор шәҟәыҩҩык, ҟазак иаҳасабала ихаранаԥшра, ибаҩхатәра иабзоуроуп. Аха, ԥсаҭала ҳцәажәозар, уи амацарагь иабзоурам. Араҟа иҟоуп иаҳгәалаҳаршәаша даҽа фактор хадакгьы. Уи атәы мҳәакәа ҳзавсуам. Уи убри ауп, аҩада зыӡбахә сҳәаз (исымҳәазгьы убрахь инарылаҵаны) ҳаклассикатә ҩымҭақәа аԥҵан Асовет мчра аныҟаз, акоммунисттә идеологиа аҳра анауаз, асовет жәлар зегьы акоммунизм аҭарчеи иаҵагылан ианыхандеиуаз, ажәытәи аҿатәи хәыдцәахьы еибакны аибарԥсра ианаҿыз аҿатә ԥсҭазаара есааира аиааира анагоз аамҭазы акәын. Убри аҟнытә ашәҟәыҩҩы зсахьа ҭихуаз афырхацәа иҵоураз, иҵоурамыз зынӡа аҽауаан, ирыдыӷәӷәалоз амчра иахаҭарнак иашақәан, иҵегьы уазааигәаны иуҳәозар, аҿатә шьақәгылашьа, азакәан ҿыц иаанагаз иадгылоз адгылаҵәҟьон рхы-рыԥсы ақәҵаны, агәра ргон раԥхьаҟа амышхәбзазара бзиахә ҳзыԥшуп ҳәа. Егьырҭ икаҳаз, аныӡаара иаҿыз ажәытә бзазашьа классла еихшаны ауаажәларра рыҟазаара иадгылозгьы ус мариала икарыжьуамызт нахьхьи аахыс изышьцылан иаауаз аԥсҭазаара бзиа, ес иҟалалак иаҳзеиқәырхозар ҳәа рҽаларԥсны иркын раҳра есааира ишрымпыҵышшоз шырдыруазгьы. Насгьы абра иҟоуп даҽакгьы, иаҳҳәап, ҭауади-аамысҭеи, амалуааи раҳра (СССР ауп зыӡбахә сымоу) аҵыхәа ԥҵәеижьҭеи ҩеижәа шықәсагьы мҵыцызт. Ажәытәра ахыбгалареи ирнаҭаз ахьааи агәаӷи аӷьара зцәымӷыз ахәра ҿыц иаҩызан. Аҿатә ԥсҭазаара аиааира шьаҿақәа (70 шықәса реиҳа иазнамгеит, иахымҵит умҳәозар) ԥхьаҟа ашьаҿақәа еихнагацыԥхьаӡа дара рхьаа, рыхәра мжьыжькуан, аҽарҿыцуан.
Сыззааиуа, абас иҟаз аамҭа аантәи ашықәсқәа рзоуп, еиҭасҳәоит, аҩада зыӡбахә сҳәахьоу ҳаклассикатә ҩымҭақәа анаԥҵаз. Платон Бебиа иповест «Абрагь» акәзар, уи хыхь ишазгәаҳҭахьоу еиԥш, уа ицо ахҭысқәеи
аҟаларақәеи, ацәырҵрақәеи аныҟалаз, «ишыԥхаз» ирышьҭагыланы иаарԥшым, иҩым, иаабо аҟаларақәа ишны ианеиқәтәа, афырхацәеи аперсонажқәеи аӡәырҩы рыԥсҭазааратә уахҭа анеиқәҳәалаха ашьҭахь ауп. Насгьы, ашьа каҭәаны иааргаз Асовет Еидгылагьы акоммунизм еиԥхыӡуаз уи аидеал лашақәагьы рлахьынҵақәа қәашьдахеит, аҟамзаара адунеи ҭбаа-ҭыцә илалашәкәа, аҿы мааҳәуа ицеит. Абри аҭагылазаашьагьы, ҳәарас иаҭахузеи, ароман аԥҵараҿы автор анырра инамҭар ауамызт, сахьаркырала иҭиҵаауаз обиект акы шакәызгьы, уаҟа ицәырго ахҭысқәеи аныҟалази, нас урҭ аниҩызи аамҭа зынӡак еиԥшым ихазы-хазуп, рхатә хаҿра рымоуп. Убри аҟнытә ааибышьа змам ажәытәи аҿатәи реиқәԥареи еиҿагылареи рҿы акласстә позициа адоуш ирԥсыҽны иҭыхуп, иԥсыҽны иубоит, уимоу, зны-зынлагьы еиӡаахьоу сахьақәак улаԥш-ҿаԥши аҿы ианаанхо ыҟоуп.
Сгәанала, абригь Платон Бебиа иповест злеибарку аҷыда ҟазшьақәа иреиуоуп. Егьирахь, «Абрагь» излеиҿартәу архитектоника аурыс ҵарауаҩ А. Н. Квиатковски иажәа ҳхы иархәаны иаҳҳәозар  еиларҭәах, ароман ажанр иаҵанакуа «амарҭәхәқәа» зегьы акәадырчаԥа аҟәынақәа реиԥш, иақәубаауа, иаҟәныҷҷаауа, имыцхәу џьара акы узаҵымбаауа иҟаҵоуп.
Аԥхьаҩ ухаҵкы, ԥхьаҟатәи ҳус арманшәаларазы, уааи уи афырхацәа хадақәеи аперсонажқәеи рыхьӡқәа, рхаҭақәа зусҭцәоу ҳгәалаҳаршәап. Абар даргьы: Баӷрыԥшь ақыҭантәи анхаҩ нага, ҭауад-аамысҭак ишәшьыра иаҵәахыр змуаз; ацәгьеи абзиеи рышьхәа шеивҵаз здыруаз Абзагә Абуа; Абзагә Абуа ианшьцәа дуқәа иреиуаз Мамшәы Шәарах, иаҳрааамҭа шыҟәараҟәанҽозгьы, уи амчхара алӡаара ишаҿыз шиныруазгьы, акы сҽаҵасырхоит ҳәа згәы иҭамыз, ажәытәтәи аамҭа агәы змаз аҭауад Лоу-иԥа Шьмаф; уи иԥшәмаԥҳәыс, зыгәҿыӷьра хырҿыгәларала изхызгоз аҳкәажә; аҳҭынра амаҵуҩцәа Кәагә, Нагә; аҵара змаз, хара ихәыцуаз Шьмаф иаб иашьа иԥа Адамыр Лоу-иԥа; уи ибзыцәашьа Алиас; Шьмаф иԥа Мураҭбеи, ашьҭахь Мзахәала ҳәа зыхьӡхалаз; Абзагә Абуа иԥа Ҭемыр – Адамыр Алоу-иԥа ибзыцәашьа; Сқәрина Абзагә Абуа иԥшәмаԥҳәыс; Ҟәыҟә дназлоу анхацәа-ауааҳәцәа аҭауад иџьықәреи арашәара мап ацәызкыз; амҩаҟаҵаҩцәа реиҳабы, ашьҭахь Мзахәала иишьыз анџьныр, Аԥсны аиҳабы (Лакоба иакәхап); иқәрахьымӡахаз Шьазина, аамҭа ҿыц шааизҵәҟьа Арыӡнаа ақыҭа хыс иарҭаз Башныхә Ацанба; уи иԥҳа Адшьа; аԥсахҩы тыҩ Гыд; Башныхә Ацанба имаҳә Алхас Ануа, уи иԥшәма Адшьа; Шьахәсна – Алхас иан; лԥа хәыҷы Шьханыҟәа; абжьуаа рҿы еицырдыруаз аҽыҩқәа ныҟәызгоз Ҷӷьыци Шьаҳани; Аџыр-иԥа Партен; Мзахәала ахәшә иҭаны дызшьыз Џьам-ԥҳа Хьымса; Наԥшьоу аҳабла инхоз, цәгьа баны ауаҩы изы бзиа ҟазымҵоз, ашьҭахь Мзахәала инапаҿы цәгьаԥсышьа зауз Марҷыӷь Кьенџьиа; Мзахәала гәыкалаҵәҟьа бзиа иибаз, аха иқәрахьымӡахаз, дыркырц ишьҭаз иаӷацәа ицәыршьыз Мадина Нарԥҳа; лан Антика, лаб Ҳамышь; Хьырбеи уи лашьа; ахацәа ӷәӷәақәа рхыхшьа здыруаз, иазҟазаз, Хьымса Џьам-ԥҳа, леиканҩы Рафида; Аӡрыԥшь ақыҭа ахада Ҟәлан Мшәылды; анхаҩы бзиа дызланхоз ажәлар зыгәра ргоз Рақыҭ Инарцәба; иразҟыдахаз, иқәашьдахаз Фелдышь; Мзахәала иҩыза гәрага аҟарачы Башьы Баирамыҟә уҳәа убас еиҭа аӡәык-ҩыџьак. «Абрагь» афырхацәеи аперсонажқәеи рыӡбахә анаҳҳәо, иаҳгәалаҳаршәар ауп персонажк еиԥш зсахьа ҭыху, Мзахәала ҩызара изызуаз иҽы ҭоуӷан Қәырқәыр. Иара убас автор ҳазлаирԥшуа аԥсабара асахьа.
Аԥхьаҩ, ишубо еиԥш, аҩада еиқәысыԥхьаӡаз аҩымҭа афырхацәеи, аперсонажқәеи зегьы аԥсҭазаараҿы инаргӡо ррольқәа еиҟарам, бжеиҳараҩык аепизод ҟазшьақәа рымоуп, иҿахыҵәҵәоуп иаадырԥшуа асахьақәа, аҟаларақәа, ахҭысқәа, аха убарҭ ауаа рыда изхаҭәаауам афырхацәа хадақәа рхасҿсахьақәа, изгәылҭәаауам аҩымҭа иакны еидызкыло аидеиатә ҵаки асахьаркыратә напҟазареи. Автор абраҟа урҭ аҩымҭаҿы ахҭысқәа реидҳәалареи хҭак еицҭахысуа рыҟаҵареи рҿы автор аҟазараҵәҟьа ааирԥшит.
Уажәы, аԥхьаҩ ухаҵкы, «Абрагь» «иаланхо», уи аԥсы злаҭоу, агәы злеисуа иҵоуроуи иҵоурами афырхацәа хадақәеи аперсонажқәеи еиҿарԥшуа ҳрыхәаԥшып, ҳалаԥшҳәаа иҵаагап, нас ауп еилыхха ианаабо аҩымҭаҿы ицәыргоу ауаа зусҭцәоу, аԥсҭазаараҿы ирымоу рхықәкы хада закәу, изыргәаҟуа, изышьҭоу уҳәа иреиԥшқәоу азҵаарақәа жәпакы.
Ишдыру еиԥш, дарбан шәҟәыҩҩзаалак изгьы акыр аҵанакуеит иҩымҭа аԥхьаҩ аханатә – алагарҭа аҟнытә – аинтерес икыртә, зсахьа ҭихуа афырхацәа рыԥсҭазаара, ахҭысқәа дара-дара еибамшьаҳауа рҵәаҳәыркра, амахәҭа-шьахәҭақәа рыҭара, ахшыҩзцарақәа исахьаркны ралкаара, рырмырхьанҭара уҳәа иҵегьы. Абри арҿиаҩы изы ихадароу азҵаараҿы, жәаҳәарада, Платон Бебиа ихы ааирԥшхьеит дҟазаны, аманшәалара зцу прозаикны. «Абрагь» аҿгьы абри ацәаҩа хазына ҟаимаҭла ианыԥшуеит.
«Иҽеиқәа цыҩ-цыҩ апҟара-пҟараҳәа иныҟәцо, ихҭырԥа еиқәаҵәа чыхә ыргьала ихарҟаца, икаукоу уапа роуны еиҵыхны, иара иеиԥш иҽгьы бааӡарҳәа дшәозшәа, аҩыџьегь хыхьчага дус ирзыҟаҵаны, иҿы аҵыхәа еиларшә хцәыҿаҳәара иҿаҳәаны, мҩахарак дшаныз мҩашьо аԥшаҳәа даваланы дҩеиуан Абзагә Абуа».
Абас, аԥхьаҩ иҿаԥхьа ицәырҵуа аповест афырхацәа руаӡәк акы дшеиуоу мҩашьо зҿлымҳара изумурц залшом, насгьы иҟәандаӡа ԥхарак уцәеи-ужьи еимнадартә еиԥш. Уи, иҵабыргыҵәҟьаны, наҟ-ааҟ аповест аҿы ицо ахҭысқәа, егьырҭ афырхацәа рыԥсҭазаара аазырԥшуа ирықәыршәаны, ирымаданы даабоит акыр хара ихәыцуа, аԥсҭазаара аҵауылара еилызкаауа, изныруа, алкаа иаша ҟазҵо, иарбан ҭагылазаашьазаалакаҿгьы зҿахәы зҳәо аԥсыуа нхаҩ наганы. Ус шакәу аханатә аԥхьаҩ агәра игоит Абзагә Абуеи аҭауад Лоу-иԥа Шьмафи ирыбжьалаз аконфликт ианшьцәа иреиуаз Мамшәы Шәарах ицә ахьидырӷьычыз иахҟьаны. Аԥхьаҩ иудыруеит абри аус ҟьышьы аҿы «анхаҩы – дынхаҩуп, аамысҭа – даамысҭоуп, аҭауад – дҭауадуп! Доусгьы иҭыԥ идыруазароуп» – ҳәа зҳәоз Лоу-иԥа Шьмаф иааира дук шизымгаз, дхьамҵыр шамуз. Уи зыбзоуроу, аԥсыуа нхаҩык иаҳасабала, Абзагә Абуа ихаҭара ахьыӷәӷәаз, иахьыџьбараз акәын. Насгьы иазгәаҭатәу, аҩымҭаҿы иаабо раԥхьатәи ахҭысқәа аным-ҩаԥысуаз Асовет мчра шьақәымгылацызт, ҭауади-аамысҭеи рымчра мцацызт, ҵоуп аҳра зуаз раамҭа аҽшаԥсахуаз, аиҭакрақәа шыҟалоз аҟара здыруаз, зцәа иалашәахьаз шыҟазгьы. Убарҭ рхыԥхьаӡараҿы дыҟан Алоу-иԥа Шьмафгьы.
Платон Бебиа иазгәеиҭеит аԥсҭазаара иҟанаҵоз аиҭакра класстә позициала (уаанӡа аԥсуа литература иаланагалахьаз аҩымҭақәа рыҟны еиԥш акәымкәа) имырӷыӷкәа, иаҳҳәап, аԥсуа қьабзқәа (анхацәеи ҭауади-аамысҭеи рыбжьара аханатә аахыс иҟаз аибааӡареи, абаӡеиреи, анаӡеиреи, ахәыԥҳареи, абзыцәаҳәшьареи, абзыцәашьареи рканонқәа ирықәныҟәаны) рхархәарала.
Ииашоуп, Шьмаф Алоу-иԥа аҩымҭаҿы дызлаабо ала, ихы зламҩаԥиго ала иҭауад хылҵшьҭра нцәахәык еиԥш дахәаԥшуеит, дамҵахырхәоит, аха дгаӡаӡам, ԥсыхәа змамгьы, мамзаргьы илымшо идыруеит, уи ауп дзазыразха – иҷкәын заҵә Мураҭбеи Абзагә Абуа иҭаацәара ааӡара дызриҭаз. Иҵабыргуп, араҟа Адамыр Лоу-иԥа «анышә ужыр – анышә аауеит» ҳәа иеиҳәаз ажәақәагьы ныррак ҟарымҵакәа иҟам. Автор зынӡа ииашаны иазгәеиҭоит: «Шьмаф Лоу-иԥа дзықәшәаз, ауаҩытәыҩса ихаҿы аагара акыр иуадаҩын. Лаԥшь иқәаҵа дызҵазмыргылоз ауаҩы, далаинышәарц азыҳәан гәрага дус дҟаҵаны, акыраамҭа дыззыԥшыз иблахшәала хәыҷы дысзааӡаҳәа днаганы дииҭар акәхеит, тәарҭас-гыларҭас, ишьҭихыр акәхеит реиҳа ицәымӷу анхаҩы шьапҟьаҟьа иҩнаҭа ҭауади-аамысҭеи рыҷкәынцәа шиакәым аӡәыр џьара уи дааизгәааргьы – иара дихашшаауа дихьчалар акәхеит».
Аха Шьмаф Лоу-иԥа уи амацара акәӡам дзыцәшәо, игәы иҵхо, дызмырҭынчуа. Урҭ зегьы авторгьы ибзианы игәеиҭеит, ԥсихолог
иаҳасабала рсахьа ҭихуеит ифырхаҵа игәаҵа дҭатәоушәаҵәҟьа, даҽакала иуҳәозар, аԥсуа ԥсҭазаараҿы ишыҟаз еиԥш. Абар Лоу-иԥа игәҭахәыцрақәа: «…Аҽгьы жәлала иҩуеит рҳәоит, аха, доусы ирааӡоугьы дзеиԥшрахо дара роуп, дара рҟазшьақәа роуми иларааӡоугьы. Шамахамзар, анхацәа ирааӡаз аҭауад хәыҷы, ҳааӡара узымгааит ҳәа ажәлар рышәи ааԥымҵәаӡо илымҳақәа ирҭаҩны игәиҽаннаҵоушәа, дааҳәны урҭ дырҿагылом, иԥсы ахьынӡаҭоу ихьчо, хаҳәырҵәиа дрызгылоит. Иаҭахымхааит акәымзар, иара дызхылҵыз рхаҭақәа – ҭауади аамысҭеигьы дырҿагылоит, иаббаӡеицәа инапы нарыкәыршаны».
Иаркы-ирцә ҳәа иҟаз, зхы замакәачраз Шьмаф Лоу-иԥа амшә иакыз баба шиҳәаз еиԥш, анхаҩы шьапҟьаҟьа иҿаԥхьа дхьамҵыр амуит, иԥа заҵә Абзагә Абуа иҩнаҭа ааӡатәыс дриҭоит. Ашәҟәыҩҩы аамысҭеи-аҭауади рааӡараҿы аԥсуа қьабз иаҵанакуа акәамаҵамарақәа, агәыбылра ду аҵаҵаны акласстә еиҟарамра аԥырхагамкәа аԥсҭазаараҿы ишыҟаз еиԥш инахәашьымкәа-иаахәашьымкәа исахьаркны иааирԥшит, аамҭеикәшара иауаршәаны.
Аповест аҿы иаабоит ҩаамҭак, акы, ауаажәларратә ԥсҭазаараҿы аҳра зуаз акласс рҳаидеи, рымч аԥсыҽхара ианаҿыз. Ҩбагьы, уи аиаӡаара амҩа ианылахьаз акласс аԥсахуеит Октиабр ду иаанагаз аамҭа ҿыц – Асовет мчра ҳәа изышьҭаз. Сыззааиуа, аҩымҭа автор абарҭ аҩаамҭак зыхҭынхьаауа, аԥсҭазаара апроцесс – ажәытәи аҿатәи рконфликт, реиҿхырсҭақәа иалахәу ифырхацәа рыԥсихологиатә ҭагылазаашьеи рдунеихәаԥшреи дақәшәаны, насгьы дацраланы акәымкәа иԥсабаратәны, ииааиз ишиааиз, иаҵахаз шаҵахаз асахьа ҭихуеит агәра угартә еиԥш.
Платон Бебиа иповест «Абрагь» аҟны хыхь исҳәаз ахшыҩзцара – ииааиз шиааизи иаҵахаз шаҵахази нацәақәкыла ҳара иаҳирбоит Шьмаф Лоу-иԥеи Абзагә Абуеи рхаҿсахьақәа рыла асимволтә ҵакы аҭаны. Ҵабыргуп, урҭ аҩыџьагь, аԥхьаҩ ишибо еиԥш, аҩымҭаҿы ифырхацәа хадақәаны ицәыргам, аха арҭ ахаҿсахьақәа убас иҟаҵоуп дара рыда, еиҳа ииашаны иуҳәозар, ирыхҭынхьаауа аԥсҭазаара ада егьырҭ аповест афырхацәа хадақәа рыԥсҭазаара закәу, иаарыкәыршаны иҟоу зегьы ишырзыҟоу уҳәа узеилкааӡом, мамзаргьы инагӡаны иубарҭахаӡом, избан акәзар, урҭ аҩыџьагьы Шьмаф Лоу-иԥеи Абзагә Абуеи аҩымҭа аԥсы ахьҭоу, агәы ахьеисуа дара ыҟоуп, иубоит ражәеи руси ԥхылданы, еимаданы. Ииашоуп, Шьмаф Лоу-иԥа дҳаракны дызкыз, амч изҭоз аамҭа ажәытәра иагеит, иҳаидеи хҽит, аха зегьы акоуп, уи ихәыдаз хаҭарамызт, иаамҭа дафырхаҵан уҳәар ауеит. Убри азоуп аҩымҭаҿы ари аҭауад инырра зыҟоу, духамышҭуа ухаҿы дзаанхо. Сгәанала, абраҟа автор илшеит
заамҭа цахьоу ифырхаҵа аԥсҭазаараҿы дызлаҟаҵәҟьаз ала иаарԥшра, имариамыз ихаҿсахьа аҟаҵара.
Абзагә Абуа итәы ҳҳәозар, уи ихаҿсахьа аԥҵара еиҳа имариан ашәҟәыҩҩы изы. Уи аханатә даартуп, дынхаҩуп, аԥсҭазаара изцәырнаго ауадаҩрақәа дырҿагыланы ақәԥара еснагь дазыхиоуп, хьаҵра издырӡом. Нас аамҭеикәшара изаанагаз азакәан ҿыц иарӷьажәҩаны изыҟамлеит. Ашәҟәыҩҩы абри афактгьы иаҵшьны иазгәеиҭоит ифырхаҵа ихаҿсахьа гәылырҭәааны аҟаҵараҿы.
Аԥхьаҩ гәыраз, уажәшьҭа иаамҭоуп ҳаиасырц аҩымҭа афырхаҵа хада ишҟа. Уи ишудыруа еиԥш, Шьмаф Лоу-иԥа иҷкәын заҵә Абзагә Абуа ааӡара ииҭаз Мураҭбеи иоуп, ашьҭахь Мзахәала ҳәа зыхьӡхалаз. Дарбан шәҟәыҩҩзалакгьы дазҿлымҳауп иҩымҭаҿы ифырхаҵа хада, егьырҭ аперсонажқәа дрыламҩашьо дызларылукааша ахаҭашьатә ҟазшьақәа имоу илабҿабатәны раарԥшра, хаҿсахьаны аԥхьаҩ ирбара анаҩсангьы, ицәырҵшьа, насгьы иарбан хҭыстә ҭагылазаашьоу изыдҳәалоу. Ари, жәаҳәарада, ус имариам, аҟазара зҭаху акоуп, избан акәзар, уи афырхаҵа аҩымҭа зегьы азын дхадароуп, иара ихьысуеит, шамахаӡак акәымзар, афырхацәеи аперсонажқәеи зегь злахәны ицо ахҭысқәеи аҟаларақәеи. Аклассикатә ԥҵамҭақәа рҿы иаабоит (аԥсуа литератураҿгьы ус ауп ишыҟоу) ашәҟәыҩҩцәа рфырхацәа хадақәа авторцәа досу дара иахьырҭаху аҩымҭа асиужеттә композициа еиҳа ианаалоит, имариоуп ҳәа иахьырԥхьаӡо дцәырыргоит, даҳдырдыруеит рфырхаҵа хада, иаҳҳәап, алагамҭаҿы, мамзаргьы аԥсҭазааратә хҭысқәа жәпакы аибарххарахь, аилашымҭахь рхы андырхо аамҭазы. Насгьы дубап, зхәыҷратә шықәсқәа инадыркны дцәырызгоугьы. Араҟа, ишдыру еиԥш, ашәҟәыҩҩы изын иакны ишьақәгылоу литературатә кононк ыҟаӡам, досу иара ирҿиаратә цәаҩа ишиҵанаҳәо, ишинарбо ала дныҟәоит.
Нацәақәкыла Платон Бебиа иповест «Абрагь» атәы ҳҳәозар, уи афырхаҵа хада Мураҭбеи даарԥшуп, исахьа ҭыхуп ихәыҷратә шықәсқәа инадыркны, иҵегьы уазааигәаны иуҳәозар, Абзагә Абуа иҭаацәара рышҟа ааӡара данырышьҭуа инаркны. Иҵабыргуп, ари ахҭыс ахала иҟамлеит, аҭауад Шьмаф Лоу-иԥеи аӡәы ишәшьыра аҵагылара заҭәазымшьоз анхаҩ нага Абзагә Абуеи хаҳәырҵәиа реиҿагылара иахҟьеит аинышәара ҵакыс иаманы. Сара сгәанала, аҩымҭа афырхаҵа хада ихәыҷра инаркны иԥсҭазаара адаҟьақәа зегьы еихыршәшәо автор ианузааиртуа, иануирбо еиҳа дузааигәахоит, бзиа дубоит, уимоу, ихҭынхьаауа зегьы ухаҭагьы иуныруеит, уаргәамҵуеит, азалымдырра дақәшәар ихьааугоит, ибзиоу акы даниар, уаргәырӷьоит, агәалаҟара урҭоит. Аригь уаҩы умашәа ибартә иҟаӡам. Ашәҟәыҩҩы зыԥсы ҭеиҵо, зсахьа ҭихуа афырхацәа аԥхьаҩцәа
рҿы днеиааинӡагьы зегь раԥхьаӡагьы ихаҭа бзиа дибоит рыԥсҭазааратә лахьынҵа дазҿлымҳахоит, уимоу, дрыхӡыӡаауеит. Иаҳгәалаҳаршәап афранцыз шәҟәыҩҩы ду Густав Флобер, иара иаԥиҵаз ифырхацәа аԥсҭазаараҿы иҟазшәаҵәҟьа акәын дышрыхәаԥшуаз, дшырзыҟаз. Иакәымк иақәшәар ихьааигон, игәнигон, уимоу, илаӷырӡқәа анаауазгьы ыҟан.
Абриаҟара салазгалаз Платон Бебиа иповест афырхаҵа хада Мураҭбеи Лоу-иԥа иоуп. Уи дызнысыз иԥсҭазааратә мҩеи аҵыхәтәан илахьынҵахази еидкыланы урызхәыцыр, ухаҿы иааугар, даара згәаҵәа жәпо аӡәы иакәымзар, ихьааумгарц залшом, дрыцҳаумшьар ауам, избанзар, убри аҟара аԥсҭазаара гәымбылџьбарала изныҟәеит, дкыднаҟьеит, арахь дхәыҷы аахыс ауаҩы изыразыз, ԥсабарала цәгьарак ныҟәызгоз иакәӡамкәа дыҟан, иҭауад хылҵшьҭра дахумырҟьозҭгьы. Ааи, аҵыхәтәан иааԥшит икласстә хылҵшьҭра шакәуз аханатә асовет мчра анышьақәгыла инаркны дкыдҟьо дызмаз.
Платон Бебиа, еиҭасҳәоит, абри ифырхаҵа хада аҟазара аганахьала акәыз, аԥсҭазаара аҵабыргхаҭа аганахьала акәыз акгьы игимыжьит, ишырҳәо еиԥш, ихы инаркны ишьапы аҟынӡа иоуразоуроу дыҭҵааны дааирԥшит, даҳирбеит дгәылҭәааны, насгьы, ус аламала акәымкәа дрыцҳашьауа ҳгәаҿы дынхартә еиԥш. Ас иҟазҵаз, ас даҳзааигәазтәыз, акы, иара Мураҭбеи ихаҭа дуаҩ бзиан, дхаҵан, џьара акы иацәшәоз иакәмызт. Ҩбагьы, аҩада ишысҳәахьоу еиԥш, автор напы идкылан детальцыԥхьаӡа дызлаҟаз ҭырҷҷааны, ицәгьагьы ибзиагьы дрывымсыкәа, дааирԥшит. Ус шакәу арҵабыргразы, аԥхьаҩ, уааи, ҳҩыџьагьы ҳалаԥш рхаагап, мамзаргьы ҳаицынарыԥшылап Мураҭбеи абрагьра аҟынӡа дназгаз, ауаҩшьра капеишәа имбо дҟазҵаз, ишьара дықәызҟьаз иԥсҭазааратә мҩа.
Абар уи зеиԥшроу: Шьмаф Лоу-иԥа жәашықәса дыззыԥшыз аԥа диоуит. Аҳҭынразы игәырӷьара дууп. Ахаҵарԥыс ихьӡырҵеит Мураҭбеи. Аҳҭныҳәсақәа уи инапкырҭа рибамҭо, абыбыц иқәшәар ҳәа ишәауа драаӡон. Ус хымз ааихыҵуан, аҭагылазаашьа, аситуациа убас иҟалеит ааӡара Абзагә Абуа иҩнаҭаҿы днанамгар амуа. Уи ахәыҷы анхаҩы иҩнаҿы даннанага, нас уаҟа иааӡара апроцесс шымҩаԥысуаз атәы автор иҵабыргыҵәҟьаны ҟазарыла иааирԥшит, имыцхәу, мамзаргьы ихыҭҳәаау ҳәа акы адымгалакәа анхацәа рыҩнаҭақәа рҿы аҭауадцәа шааӡоз, аԥсуа ԥсҭазаараҿы ишыҟаз еиԥш. Ари аҭыԥ, сара сахьахәаԥшуала, аҩымҭа азы мацара акәымкәа, аԥсуа жәлар ретнографиатә бзазара аганахьалагьы иунаҭо, иуанаҳәо акыр ыҟоуп. Абар иаагап ҿырԥштәык, аҩада иаҳҳәаз ахшыҩзцара арҵабыргразы: «Адыргә-дыргә, адыргә-дыргә – адыргә-дыргә. Нырцә-аарцә агарақәа аҵысра иаҿын уажәы Абзагә Абуа иҩны. Дашәа мацараха наҟ-ааҟгьы деимаркуа урҭ дрыбжьатәан
анаӡӡеи, аԥшәма ԥҳәыс Сқәрина. Уажәраанӡа уи лиаҵәыш хәыҷы Ҭемыр дшихамшәалоз, уажәы даҽаӡәы дааганы дналзацырҵеит. Насгьы дызусҭада уҳәарауазеи?! Анаалара зҭаххаз аҭауад иԥа. Иаанагозеи ари?! Ихәмарра дузар?! Акәзааит. Ааӡара иԥнамҟо ҳәа акгьы ыҟаӡам. Ус анакәха, ахәыҷы дааӡатәуп ҳмилаҭ рҟазшьа бзиақәа илаҵаны, дызԥада ҳәа иҵаауа инеидгыло нацәақәкыла деибадырбо».
Абас раԥхьаӡа акәны аҩымҭаҿы дцәырҵуеит хымз анихыҵуаз, ааӡараҳәа Абзагә Абуа иҩнаҭаҿы инанагаз Мураҭбеи. Автор иаҵшьны аԥсуа ԥсҭазаараҿы ишаԥыз еиԥш, иазгәеиҭоит Мураҭбеи иааӡара заҟа такԥхықәрала дахәаԥшуаз Абзагә Абуа иԥшәмаԥҳәыс Сқәрина. Абар уи аҭыԥгьы зеиԥшроу: «Ибырлашԥсараха иааганы рыҩны иааҩнадыргылаз Мураҭбеи игара, амреиԥш ишамшамуа, уара наҟ унаиҿаԥшаанӡа арахь дԥышәырччо иухәаԥшуаз ахәыҷы, ус дызизныҟәомызт. Уи уажәраанӡа данын, уажәшьҭа дагьаӡӡеихеит. Лҭакԥхықәра иаҳагьы иӷәӷәахеит. Лыҩныҟа имҩахыҵуаз даҽа уаахеит, дызлатәаз лгәылацәа даҽакала илыхәаԥшуа иалагеит. Шаанӡа аӡәы ахәыҷқәа рхәы ҟаҵаны илзаалгаларын, даҽаӡәы лхәыҷымаҭәақәа иӡәӡәа-иҳәҳәа ауанҭарҽырсҭақәа анпыҟҟала илыманы амӡырха дҭаларын. Џьара шәышәырак ма аӡәы имаҭәа ианны изуаз лакәызма Сқәринагьы. Дбырлашԥсараха, имаҭәа ҟаԥшьқәа уаркалеиуа, ауада дахьыҩнагылоу зегьы ҩнарлашаауа акәын дышлымаз уи л-Мураҭбеи. Ахәыԥҳа ишиаҭәоу еиԥшҵәҟьа».
Уи дангараз инаркны аҵыхәтәантәи имшқәа рҟынӡа автор иаҳирбоит имариамыз дызнысыз амҩа. Аха изакә мҩоузеи, харак имаӡамкәа, иара изын игәымбылџьбарахаз иԥсҭазааратә лахьынҵа заҟа дкыднаҟьаз, атрагедиа аҟынӡа днанагаз. Иуаажәлари иԥсадгьыли рҿаԥхьа абри ахаҵа изаҟаразаалак харак узидҵом, аԥсабара ицқьаны, цәгьара зламкәа иашаз уаҩын. Аха дызхааныз аамҭеикәшара иахҟьаны иԥсҭазааратә нысмҩа убранӡа днанагеит, абџьар кны абна дыламлар ада ԥсыхәа имоуа, ауаҩы димшьыр амуа аҟынӡа. Убри аҟнытә аԥхьаҩ абри афырхаҵа ишҟа ихьу-хьууа бзиабарак изцәырҵуеит, дрыцҳаишьоит. Аханатә заамурала зыԥсҭазаара ҿахҵәаз аӡәы иакәны. Аԥхьаҩ ухаҿы иааугар, Мураҭбеи иԥсҭазааратә нысмҩа алкаа абас еиԥш ҟаумҵар залшом: Уи дызхааныз аамҭа датәышьҭрамызт, икәша-мыкәшатәи аԥсҭазаара даднамкылартә аҭагылазаашьақәа акымкәа-ҩбамкәа иҟалеит, дзазымиааит иага иҽанишәазаргьы. Арахь, аҩада ишысҳәахьоу еиԥш, ԥсабарала иқьиаз, иҟәышыз, шьоукы-шьоукы зхы замхыбзиацәаз, ҳара ҳауп иҟоу, иҳаиӷьу дарбан ҳәа ҭауади-аамсҭеи рыҷкәынцәа ԥагьақәа дреиԥшымызт. Ииашоуп, араҟа уи ихаҭашьатә ҟазшьаҿы анхаҩы иҭаацәараҿы иоуз ааӡарагьы анырра ҟанаҵон, ахатәык џьара иннамыжьыр ауамызт. Аха уи амацарагьы ахәомызт аԥсабара инаҭаз ауаҩышәаратә цәаҩа бзиа имамызҭгьы. Уи аиаша бзиа ишибо, дшашьҭоу аповест аҿы аханатә иаабоит ҿырԥштәыс анхацәа рхәыҷқәеи иареи ианеицыхәмаруа аҟнытә. Еицлабны аҵәыргыла ахыԥареи бӷарҵахьы аиқәԥареи рҿы дызцыхәмаруаз анхацәа рхәыҷқәа Мзахәала дхәыԥҳауп ҳәа аԥхьахә шидыргалоз анрыҵидыраа, ииааира мап ацәикуеит, избанзар, аиаша дадгылаҩын, иҭахымызт аԥаршеи мцла еибаркыз. Баша имҳәеит даныхәыҷызгьы абарҭ реиԥш иҟаз ажәақәагьы: «Уқәԥозар – хаҵаҵас уқәԥазароуп». Аха рыцҳарас иҟалаз, абри аиаша аҵабырг даныҩеидасгьы иара Мзахәала иԥсҭазаараҿы аҭыԥ аманы, дҳәаақәнаҵо изыҟамлеит, изыхҟьазаалакгьы амаҷҟәикра акаҭа лашьца еиԥш ихаԥеит џьара днақәацар, днаҳәы-ааҳәыр амуа, еиҳарак аԥсҭазаара ҿыц иаанагаз амчра, аҳра ауа ианалага нахыс.
Мзахәала данхәыҷыз анхацәа рхәыҷқәа данрыцыхәмаруаз аума, уи нахыс иарԥысымҭахь днеиуа даналага аума, изаҟаразаалак еикәымк, игәнааламыз ҟаиҵомызт, сҭауад хылҵшьҭроуп ҳәа иҩызцәа анхацәа дахьрылаз џьара инирԥшуамызт, зинла драҟараны ихы иԥхьаӡон, ҳаҭыр рықәиҵон, аиаша дадгылаҩын, ауаҩы ԥаршеи аханатә дизычҳауамызт. Ус шакәу иааугаша аҿырԥштәқәа аҩымҭаҿы ирацәоуп. Мацара иаҳгәалаҳаршәап ашҭаҿ ихәмаруаз Мзахәала иҩызцәеи иареи аӡы сшәыржә ҳәа иаарыдгылаз ахылԥарч қәацә зхаз аҽыуаҩ изиуз. Аҷкәын изааигаз ишҩымыз анидыр, аӡы иҿеиҭәеит. «Уара аламаанцызхша, аӡы зҳәо – аҩы ширҭо узымдырӡои?! – иҳәан, ицрыжәха ыркаланы Ҭемыр дахьгылаз инеиҿеиҟьеит.
Игыланы иԥшуаз ахәыҷқәа зегьы аашанхеит. Аӡыԥсы ихьыкәкәа дцон Ҭемыргьы.
– Дыргьежь, думышьҭын! – арҵәааҳәа дыҳәҳәаны рлақәа днарыԥхьеит Мзахәала, ихаҭагьы агәашә ашҟа днаҭрысны».
Уи нахыс иҟалаз уи ауп, хылԥарч қәацә алақәа ҩеихьынҳалан агәарбжьара аҳәынҵәа агәаԥҳәа дныларыжьит Мзахәала ибзоураны. Ихәҭан азоуп аҷкәынцәа хәыҷқәа ркьатеих ԥҵәо игылан изырччоз.
Абри адеталь хәыҷгьы иаҳнарбоит Мзахәала данқәыԥшӡаз инаркны ахәахәа змаабуаз, аиаша иадгылоз аӡәы шиакәхоз. Аха рыцҳарас иҟалаз, иуҳәар ауазар аԥсҭазаара ахаҭа, изыхҟьазаалакгьы, ицымныҟәеит, иахьабалак шьапҿаршә изнауан. Уи зегьы реиҳа амч аманы иааԥшит асовет аамҭа анааи нахыс. Убри арҵабыргразы иаагап, зегьы ҳарҟәаҵны ҿырԥштәы заҵәык. Ашыцҳара ицоз амҩаҟаҵара ахҭыс аҟнытә. Абраҟа ихы алаирхәт Мзахәала, иҵабыргыҵәҟьаны, нџьныр бзиак еиԥш аус
инапаҟны иааигеит, дыргәаԥхан жәаҩы рхыс дҟарҵеит. Аха аҵыхәтәан Ашыцҳара анџыныр ҿыц даарышьҭит, уии Мзахәалеи еиқәымшәеит, дыхҭеикит, гәрамгарҭасгьы дикит, имаҵурагьы – жәаҩы рхыс дахьыҟаз аҟнытә дамихит, ажыга ииркит. Анџьныр ҿыц иакәзар, абар автор исахьа шҭихуа: «Сара аамҭа ҿыц амчра сыҭаны саанашьҭит, исҿагылазгьы иара даӷоуп ҳәа иаҳа-иаҳа иҽирымҽыӷуан акәымзар, знызаҵәык иадамхаргьы, ахаҳә иаҿагылаз раԥхьа џьара гәыԥшқарак ааилаиҵомызт. Еиҳараӡакгьы иузхымгоз ҳәсагьы хацәагьы изеиԥшны, уаҩы иҿы ишаанамгоз ала дыцәҳауан».
Ари анџьныр ҿыц зыбз зҿыҵны иҟаз, ҳамҭак макьана дсасуп ҳәа иахәаԥшны дрычҳауан, аха ианамуӡа аҵыхәтәаны Мзахәала уи дҭарԥшны еиҳәеит: «Ҳара аԥсуаа ҳҟазшьақәа акалашәа иҟоуп, аҳәса ыҟоуп, аҿар ыҟоуп», – ус ухы мҩаԥумгар ауп ҳәа. Абри дахырҟьаны (абраҟагь Мзахәала акыр ихароума?) длаԥшықәиҵеит.
Автор ифырхаҵа Мзахәала ауаҩы бааԥсы дшимпыҵашәазгьы ичҳара ԥсихологиала ирҵабыргны иҟаҵоуп, логикалагьы ириашоуп, амҵ, мамзаргьы амаҷ дацыҵҟьауа акәымкәа, кыр хара дхәыцуеит, џьара ҳаиҿамҳакәа ҳзеивысуазар ҳәа иаҳауа анџьныр ҿыц иажәа хәымгақәа, Мзахәала имацара иакәымкәа уи дызхаҭарнаку амилаҭ рцәымӷра (уи, хара ҳазцарызеи, иҿы аӡы ҭыршаны дышрацәажәо амацарагьы иамҳәои!) акәыц еиԥш илыҳәҳәоит, изычҳауам, хаа бызшәак иҿшәом. Автор конкретла уи аҭыӡшәа шимҳәогьы имҩашьо иубоит Аԥсны ақырҭуа меньшевикцәа рдаракәац дшеиуоу, гәылагьы ԥсылагьы дшыртәышьҭроу, ашықәсқәа рыбжьалазаргьы Аԥсны лбааздарц зҭаху дунеик иатәуп. Аха ахаҳәгьы уршӡар иазычҳауам еиҟәжәоит. Убри ауп ихьыз Мзахәалагьы. Сара сгәанала, аҩымҭаҿы абри аҭыԥ иреиӷьӡоу ируакуп, избанзар, убас наҟ-ааҟ еиҿагылоу ҩыџьа ауаа анџьныр хадеи Мзахәалеи рхаҭашьатә ҟазшьақәа аӡәы – анџьныр ҿыц игыгшәыгратә хаҿра, егьи азалымдырра иақәшәаз Мзахәала ичҳара, иуаҩра, ихаҭара.
Анџьныр хада Мзахәала идиҵоит, аусуцәа иԥыржәараны иҟаз, амҩа ианыжьлаз, ахаҳә абӷаҵара. Абар уи иажәақәа: «– Мураҭбеи Лоу-иԥа! Уара аҽада аҵкысгьы амч умоуп, унеины ибӷаҵа!..»
Ари ауаҩ иҟынтәи уи зегьы дрықәгәыӷуан, аха ари аҩызаҵәҟьа дазыԥшымызт. Хәҩуаак рымч зқәымхоз ахаҳә дадцало, аҽадагьы дадкыло. Аха абырсааҭк ихы инапаҿы иааигеит уи. Далагеит хәҩуаак рымч зқәымхоз ахаҳәи иареи реиқәԥара. Уамажә анрыхҭибах ашьҭахь, уи
иҟаиҵалакгьы даиааит ахаҳә. «Идәықәлеит ахаҳә атыша ҵалашәы ашҟа ахы рханы; ишҭахозгьы амбакәа иҟам, хаҳәи мҿыхәи инадыркны зегьы-зегьы аԥнацеит, амшә еиԥш ибыбит, абгыӡ еиԥш ихәааит…
Ҟааҳ, анаџьалбеит, шаҟа ицәгьоузеи уҳәарауазеи аԥсра?!»
Ишаабо еиԥш, Мзахәала лаԥшҿаба дзақәԥоз ахаҳә акәын, аха еиҭарсны иуҳәозар, уи анџьныр хада дизцасны дызҭаиргылаз азалымдырра акәын дзақәԥоз. Араҟа азнык азы уи аиааира игеит, аха, уаҩык иаҳасабала, анџьныр хда дахьылаирҟәыз иҩызцәа рыгәҭа датәамбакәа дахьихыччоз уаҳа изымычҳаит, дишьит (иахәҭангьы иҟаиҵеит хәа ауп аԥхьаҩ алкаа шыҟаиҵо, избанзар, араҟа даҽакала хымҩаԥгашьа ыҟамызт) алажә еиԥш игәыдҵаны.
Абраҟа иаатит Мзахәала абрагьрахь дназгаз амҩагьы. Угәы дрыцҳанашьоит избанзар, залымдырла, ихараӡамкәа дақәшәоит. Убри нахыстәи иԥсҭазааратә хҭысқәа ахәшә иҭаны дыршьаанӡа автор дацклаԥшны, насгьы иацымҵакәа, иагмырхакәа ишыҟаҵәҟьаз иааирԥшуеит. Мзахәала ԥшралагьы, гәамчлагьы, уаҩралагьы акы иггәышьамызт, аха изхәарҭоузеи изамуит. Аҵыҳәтәан, абрагьцәа зегьы ишырлахьанҵоу еиԥш, ҩымҩакы акәын имаз: акы, абна дылҵны азакәан мчра анапаҿы аҽрыҭара. Ҩба, мамзар, мышкы ахы аҵыхәа ԥсышьацәгьа амазаара. Аҩбатәи акәхеит Мзахәала лахьынҵас иоуз.
Платон Бебиа иповест афырхаҵа хада Мзахәала акгьы зхарам, аамҭа иамаабыз, еиҳа ииашаны иуҳәозар, измаабыз трагедиатә хаҿсахьоуп. Уи хазырҭәаауа аԥсҭазааратә материал рацәаӡаны иҟоуп, иубоит аҩымҭаҿы. Иахьабалакгьы, хара дук ахьидуҵаша џьаргьы иҟам. Ииашоуп, абна абриаҟара аамҭа илаз ауаҩы, жәаҳәарада, дыбникуан, ауаҩра аҵкыс ауаҩымрахь ихар ауан, аха Мзахәала убри аҟара агәаҟра ихигеит, зны заҵәыкгьы иламыси ихаҭареи лазырҟәуаз ҳәа иуҭашаз ҽыԥныҳәа ҳәа акгьы ҟаимҵеит. Амала дызшьырц ишьҭаз иаргьы дреигӡомызт, уи еилкаауп. Иара убас аҳәса рганахьгьы (урҭ роуп чарҳәарыла дҭазырхаз) уеизгьы-уеизгьы, вба дук узиҭом, хаҵа ԥшӡан, хаҵа ӷәӷәан дыргәаԥхон, иагьихыбаауан.
Абзиабара аганахьгьы, автор ифырхаҵа Мзахәала даҳирбоит аԥҳәыс дшыԥҳәысу, ҳаҭыр шлықәҵатәу, бзиа гәыкала дышбатәу, дшеилкаатәу здыруаз аӡәы иакәны. Уи аабоит Мадина лышҟа имаз, аха анасыԥ зхылымҵыз, иқәашьдахаз абзиабара ала. Ҵабыргуп, абна илаз абрагь, егьырҭ мап ицәызымкуаз Рафидеи Хьымса Џьамԥҳаи рҩызцәагьы ршоура даналалозгьы ыҟан, қьаф анрылиуаауаз ыҟан, аха уи Мадина лышҟа имаз абзиабара иауаҩызахыз, аамҭалатәин. Ус изыҟааз ҳәа гәыбӷан дукгьы узиҭомызт
иара дызҭагылаз абрагь иԥсҭазаара иаҿырԥшны уахәаԥшуазар. Насгьы дара аҳәса мыждақәа (Рафидеи Хьымсеи) Мзахәала хаҵа ԥшӡан аҟнытә деимаркуан.
Ари Мадинеи Мзахәалеи рынасыԥ еиларҵаанӡатәи еишьцыларан. Аха нас дара иара абна дшылаз рынасыԥ анеиларҵа иаанкылахеит урҭ аҳәсақәа рышҟа имаз ашьцыларатә ныҟәарақәа.
Платон Бебиа шәҟәыҩҩык, ҟазак иаҳасабала имаз абаҩхатәреи аԥышәеи ибзианы ирныԥшит аҵыхәтәантәи ашықәсқәа рзы иаԥиҵаз ипрозатә рҿиамҭақәа ирымоу рԥсихологиатә ҷыдарақәа аԥсҭазаараҿы ишыҟаҵәҟьоу рсахьа ҭыхра. Аха, сара сахьахәаԥшуала, лымкаала Мадинеи Мзахәалеи аҳаԥаҿы еиларҵаз рынасыԥ убри аҟара амч аман, абзиабареи ахаареи еилаҵәаны қьаф днаруан рыԥсҭазаара ахыцпа ишакызгьы. Избанзар, ицқьан, иҟәымшәышәын, иӷәӷәан абзиабара иаша иахылҵуаз ауаҩытәыҩсатә цәанырра, анарха амоуит умҳәозар. Урҭ аҳаԥаҿтәи рыԥсҭазаара аҳҭынра дук аҿы имҩаԥысуазшәа акәын ишыҟаз, ишырбоз. Акы, ас иҟазҵаз раԥхьаӡагьы – аҿара ҵаҵӷәыс измаз абзиабара иарԥхон, анасыԥ шәахәа рықәыҷҷаауа, изҭагылаз ашәарҭара аҵанарӡуа аҟынӡа. Ҩбагьы, дара афырхацәагьы рхатә ҟазшьақәа ауаҩы-шәара бзиала ихарҭәаан, игәылҭәаан руаӡәык абрагь шихьӡызгьы. Ихԥахаз, иара автор ибаҩхатәреи, прозаикк иаҳасабала иԥышәеи ирыбзоураны ифырхацәа рыԥсҭазаара иааигәаны ибон, иныруан ихҭынхьаауа аҟынӡа.
Уажәы, уааи аԥхьаҩ, ҳарзыӡырҩып ухәы-ужьы қақаӡа изыргыло арҭ ауаа – Мзахәалеи Мадинеи аҵыхәтәантәи реицәажәара:
«– Нас, бышԥаҟоу бымҳәои, с-Жәеиԥшь ҭыԥҳа хәыҷы? – изаамҭанутәи иныҟәарақәа рышьҭахь, дааины иҳәыҳә ԥшқа дналыдтәалеит Мзахәала, изхара дизымбо, иԥсы лылаханы.
– Еҳ, с-Жәеиԥшь ҭыԥҳаны сумаҵәҟьазҭгьы, иаасҳәоз зегь ҟамлози! – лыбла ҭыԥхақәа рыла днеиҿаԥшит ларгьы, лнапы ԥшқарахқәа ихәда инакәыршаны.
Иааигәыҵеибаҳәҳәеит.
– Ибҳәаз ҟалозҭгьы. Иарбаныз раԥхьа бзыҳәоз?
– Раԥхьагьы рышьҭахьгьы акызаҵәык акәын: уара!
– Избан сара?
– Уара Анцәа ду данузылԥха – саргьы сыхьчами!
– Даҳзылԥхоит, Мадина! Иарбанзаалак ак хьаас ибымкын. Ииашоуп, сара сыҽцәырымгаӡакәа, ахәахәа саҿагыланы аиаша амҩа ахьазысыԥшаауа, ишырҭаху рхы иадырхәоит џьоукы, аха саргьы ус стәам. Урҭ зегьы рхыҵхырҭақәа рҟынӡагьы снаӡарц акгьы сыгым. Маҷӡак ауп исзынхаз, зегьы рхы зырхәыхәуа, ашхы еиԥш, ихәыҵатәаны ацәгьоуцәа ахы рызҭо иҟны снеираны сыҟоуп, сгәы иҭоугьы акызаҵәык ауп: Марҷыӷь
Кьенџьиа иҩызцәеи иареи ишырзызуз еиԥш, уи аус хәымга инапы шалашьшьу зегьы ирбаратәы ауаа рахь икылгара. Имаҵура ду хыхьчагас иҟаҵаны, ахәа шижуа ҿаҿаӡа урҭ иансыздырба – зегьы-зегьы ӡбахоит, Мадина, зегьы-зегьы! Ацәгьоуцәа изныкымкәан иахьзырхәхьоу ауаҩы, анхацәа ҳзын зхы аџьыка ықәызхуа, иазхоуп, шьҭа дцәырҵааит, дааганы даҳшәырба рымҳәар руышам ауаа. Уи амҩаду анаҭоит арахәыц па иаку бареи сареи ҳанасыԥгьы. Ажәлар ианырҭахха – ирылымшоҳәа иҟоузеи! Аԥсҭазаара зҭаху – хымԥада аԥсынҵыргьы иоуроуп. Ҳазшаз Анцәа ду ус аниҳәа – уаргьы унапы уҟьароуп, Мадина!..»
Абас аҳаԥы аҩнуҵҟа рызхара изеибамбо ауапа еиҵых илаиан хаҵеи ԥҳәыси рнапқәа еикәыршаны аицәажәара иаҿын. Аха аҩыџьагь аҩысҭаа дырхыччон. Абрагь иаӷацәа Марҷыӷь Кьенџьиа иуаа иманы дрықәлеит. Урҭ реиҿахысраҿы, Мзахәала (иаӷацәа рахь иԥсы иаиҭаз ҟалазаргьы) дицәыршьит иԥсы аҩҭкаареиԥш бзиа иибоз, ԥхьаҟатәи иԥсҭазаара зегьы здиҳәалоз игәыӷырҭа Мадина. Аԥхьаҩ игәы ҿнакаауеит Мзахәала иуазажәақәа. Абар даргьы:
«– Сышԥабшьи, абааԥсы Мадина! Аԥсҭазаарахь сызлагьежьуа ҳәа гәыӷра-заҵәык исымаз бара бакәын. Бара бакәын ашаеҵәеиԥш сызхьынҳалан искыз. Бара ахәыҷқәа реиԥш бзиа избаз, бара санқәыԥшыз инаркны сгәы зызцаз Шьазина дысхазыршҭыз. Бара – мызкы иадамхаргьы аԥсҭазаара иашаҵәҟьа сызҭаз. Бара бакәын сара сгәыӷрақәа зегьы зыдҳәалаз. Бара сыблахшәала хәыҷы, бара сгәыраз хәыҷы, бара сыԥшқарах хәыҷы, бара бзиа бызбан, сыхгьы бзиа исбырбеит. Ибнеикыз ауаҩы сҿы бынҭаршәны багьысфеит, исфеит сара сыхгьы. Абраҟа инҵәеит сара сызныз амҩа, абраҟа инҵәеит сара сыԥсҭазаара! Мадина хәыҷы, Мадина ԥшӡа! Ирасҳәозеи бани баби, уажәы бсыман сахьнеиуа?! Шәара дшәааӡеит – сара дысфеит ҳәа расҳәап, Мадина! С-Мадина хәыҷы, с-Мадина ԥшӡа! Икыдшәаз сиаҵәыш!..»
Мадина дылхагылан Мзахәала ииҳәаз амыткәма ауазажәа, иҵабыргыҵәҟьаны, игәыҭшьаагоуп, избанзар, агәаҵантә ишаауа мҩашьо иҟоуп, насгьы иаанарԥшуеит уи уаҩык иаҳасабала ихаҭашьатә ҟазшьақәа рыҩаӡара ахьынӡаҟаз. Машәыршәа акәӡамызт ажәытә абырзен философцәа абзиабара цқьа зылшо ауаҩы еснагь дҵауроуп ҳәа дзырыԥхьаӡоз. Иҵоураз уаҩын Мзахәала, аха иааикәыршаны иҟаз, иара изы иџьбараӡахаз аԥсҭазаара аханатә дамырманшәалеит, дшьақәнаҟьеит акәымзар. Ҵабыргуп, Мадина дызшьыз Марҷыӷь Кьенџьиа ԥсышьацәгьа ииҭоит. Егьырҭгьы рцәа иҭаирӡыӡоит. Иҵегьы иҟаиҵашақәа ыҟан, аха Хьымса Џьамԥҳа дахьылмыгӡеит, ԥсышьацәгьа илҭеит.
Мзахәала дышҭауад хылҵшьҭраз азакәан ҿыц иаҿагылоз, иаԥырхагаз ҟазҵоз уаҩымызт, анхаҩы иҭаацәара дшааӡаз иныруан, бзиа ибон, рџьабаа еиликаауан, дхәыҷы аахыс дрыдгылон. Аха умашәа иубаша амчра знапы иакыз аиҳабыра еснагь рыла дыхгылан, гәрамгарыла ихәаԥшуан.
Ари Мзахәала изы трагедиан. Иааиз асовет аамҭа дацәтәымны дҟанаҵон. Ииашоуп, ауаа ишьит (уи ахы икит амҩаҟаҵаҩцәа рынџьныр хада ишьрала), аха гәыбӷан узиҭом, убранӡа днаргон, иԥсы иҿарҵон. Тәамбашақә изныҟәаз, ахаҳә абӷаҵара, аԥжәара ацынхәрас, дадызцалаз (аԥхьаҩ исҭахуп убри асахьа угәалауршәарц, нас сажәақәа рыгәра еиҳагьы иугоит!) анџьныр хада дышьтәӡамыз. Изымычҳаит, Мзахәала иакәым ахаҳә уршыргьы иԥжәоит. Ус иагьыҟалеит.
Аҩымҭа анҵәамҭаҿ иаабоит Мзахәала чарҳәарала дышҭалырхаз Хьымса Џьамԥҳа ԥхамшьа. Ари аԥҳәыс акы, дрыман хылԥаҵаҟьара, ҩбагьы Мзахәала лышҟа аныҟәара аамҭала даҟәыҵны дахьыҟаз даргәаан даман, дихыбаауан, сара даныстәымха лҳәан, ашҳам иҭаны дылшьит. Уи аҭыԥгьы автор иҟаиҵеит аԥхьаҩ агәра игартә еиԥш ирыԥсҭазаатәны. Ишдыру еиԥш, иарбан сахьаркыратә аԥҵамҭазаалакгьы анҵәамҭа трагедиала ианхыркәшахо, аԥхьаҩ ихьу-хьууа игәы иҵалоит, афырхаҵа хада заамурала аԥсҭазаара аҿаԥхьа харак имаӡамкәа – илахьынҵа анқәашьдахо, данҭахо аамҭазы. Мзахәалагьы абас аԥсихологиатә ҭагылазаашьа узҭо фырхаҵоуп. Изышьақәымгылаз иԥсҭазааратә лахьынҵа, аԥхьаҩ игәы-иԥсы рҿы арыцҳашьара ннажьуеит. Ус анакәха, Мзахәала дызхааныз, мамзаргьы дызныз аамҭа дадкыланы уихәаԥшуазар, ареалтә дунеи иеиуаз хаҿсахьоуп, арҿиаратә фантазиа иарҿиаз аӡәы иакәымкәа.
Мзахәала дызҿагылоз, еиҳа ииашаны иуҳәозар иҿагылаз аперсонажқәа (иаагап Марҷыӷь Кьенџьиа, анџьныр хада уҳәа убас егьырҭгьы, араҟа зыӡбахә сымҳәазгьы налаҵаны, изыҟарҵоз аус еиҵаҟәаҟәақәа иара еиҳагьы дҳараркуан, дышхарадаз аадырԥшуан. Драқәԥеит, драқәԥеит, аха дырзымиааит, ажәакала, аиаша изышьақәмыргылт, дшабрагьыз дҭахоит, аха, еиҭасҳәоит, аԥхьаҩ игәаҿы даанхеит дрыцҳаишьартә еиԥш трагедиатә хаҿсахьаны. Уи ихылҵшьҭреи дунеихәаԥшышьалеи ҭоурых аамҭак ишаҵанамкуагьы, насгьы досу ирыхҭынхьааз аԥсҭазааратә хҭысқәеи алахьынҵақәеи зынӡа ишхазы-хазугьы хаҿсахьак аҳасабала дрыжәлантәуп, дырзааигәоуп иара иҟынӡа адунеи збахьаз, ҳмилаҭ литература нахьхьи аахыс иаланагалахьоу иҵоуроу афырхацәеи аперсонажқәеи, иаҳҳәап Мсырбеи (Ӡаӡ Дарсалиа «Ажәытәра иагаз»), Шабаҭ (Баграт Шьынқәба «Ахра ашәа»); Алоу (Алықьса Гогәуа «Аси амацәыси») уҳәа иҵегьы ыҟоуп иааугаша.
Сыззааиуа, арҭ ауаа ҭауади-аамысҭеи ишырхаҭарнакызгьы, ргәыбылра шрымазгьы, ишырзгәдууазгьы анхаҩы жәлар бзиа ирбон, рлахьынҵа иазҿлымҳан, рыԥсадгьыл ҵәатәы шьаҟаны ишаҵагылаз рдыруан. Убарҭ ирымаз ацәаҩа бзиақәа дрылахәдаамызт Платон Бебиа ифырхаҵагьы, изеиҭамҳәеит акәымзар.
Аҩада ишысҳәахьоу еиԥш, аҩымҭа «Абрагь» аҿы автор еснагь илаԥш зху афырхаҵа хада Мзахәала шиакәугьы, уаҟа иаабоит аԥсҭазаара аҵабыргхаҭа иагәылҩаау, еиуеиԥшым аԥсҭазааратә гәеиҭакқәа аҟазшьақәеи змоу, аҿатә аамҭа иазааԥсоу, иазыразу, иара убас ииасхьоу ажәытәрагьы, мчрак шамамгьы шырдыруа, игәхьаазго (иаҳҳәап, Лоу-иԥа Шьмаф еиԥш иҟоу) ахаҿсахьақәа. Урҭ зегьы, ҳәарас иаҭахузеи, араҟа досу хаҭа-хаҭала иалкааны ҳазрыхцәажәом избанзар, хара ҳаргоит, аха иагьа убас акәзаргьы, аӡәык-ҩыџьак, насгьы абрагь еиҳа иааӡаб ԥсҭазаараҿы ихьысуаз ҳхаҿы иааганы ҳрыхцәажәап, ҳрыхәаԥшып. Сгәанала, ус аҟаҵара Мзахәала қәашьда ихаҭара иҵегьы игәылҭәааны иаҳнарбоит, хара дук шидым агәра ҳнаргауа.
Абраҟа зегьы раԥхьаӡа иӡбахә ҳәатәуп Ашыцҳаратәи амҩаҟаҵаҩцәа (Аҟармареи Тҟәарчали ирыбжьго амҩа аныҟарҵоз угәалазыршәо) реиҳабы анџьныр ҿыц. Уи автор ахьӡгьы даԥсеимтәит, ииашангьы иҟаиҵеит, избанзар, ашәалҟьамреиԥш даацәырҵит, ус дагьымҩасит. Анџьныр ҿыц «сара аамҭа ҿыц амчра сыҭаны саанашьҭит, исҿагылазгьы иара даӷоуп» ҳәа даақәгылеит. Уигьы азмырхакәа, ҳәсагьы хацәагьы изеиԥшны, уаҩы иҿы ишаанамгоз ала дыцәҳауан. Ари ззымчҳаз Мзахәала (егьырҭ аусуцәа макьана дҿыцуп, дамышьцылац ҳәа ихәаԥшуан, иԥеиԥшуан) анџьныр ихымҩаԥгашьа шыгәнаалам, ишҽеим еиҳәеит. Абар уи аҭакс иҟаиҵо: «– Иҟоу уасҳәап, аҩыза! Шәара аԥсуаа шәҟазшьақәа ани ицаз аамҭа иагәыҵханы иагеит. Аҿыц иадыруа акызаҵәык ауп: аус утәуп! Сара ахшыҩ сырҵара азин аӡәгьы исҭом. Арҭ шәтышақәа реиԥш ауп шәхаҭақәагьы шәшылашьцоу. Аҟамчы шәҭахуп, сџьым хәыҷқәа, аҟамчы!..»
Мзахәала анџьныр ииҳәаз ажәақәа мцаны ицралан ҿааиҭит: «Ииашоуп, ҳтышақәа лашьцоуп, аха акыр иҵауылоуп, насгьы иудыруазар сҭахуп урҭ ашьха гәымшәақәа шырхагылоу!..»
Абри нахыс Мзахәалеи анџьныр ҿыци наҟ-ааҟ изеиҿамԥшуа иҟалеит. Избанзар, Аԥсны автономтә республиканы Қырҭтәыла ианаларҵа нахыс аԥсуа жәлар рмилаҭ зинқәа рымхуа, рқырҭуатәра иаҿыз, иашьҭаз, ҳатәазымбоз Бериа имаҵуарқәа ирааӡаз дырхаҭарнакын уи ауаҩ. Ус шакәу аҳәоит конкретла иугозар, жәаҩы рхыс иҟаз Мзахәала дамхны
аҵыркант ахьииркуа. Уаҟагьы дмаагылакәа ахааназ имқәацо ишьҭаз ахаҳә хьшәашәа ирбылгьар акәхеит. Анџьныр хада ихаҭара заҟа иразыз аԥсуаа рзын аҩада иаазгаз ажәақәа ирҳәоит, аха иацаҳҵап иҵегьы дхазырҭәаауа, аусуцәа дрылагыланы ҽырхықәымҵала иҿы иҭыҵуа ажәақәа: «-Сара исыздырӡомызт ари дызусҭаз. Ихьӡҵәҟьа Мзахәала акәымкәа Мураҭбеи акәзаап. Мураҭбеи Алоу-иԥа!.. Шәазхәыци цқьа!.. Ҳабацәа рыцҳақәа бӷеиҵыхра рымҭаӡо зытәӷәқәа еимырҿаҿаны рыхәда иқәтәаз ҭауади-аамысҭеи рхылҵшьҭра. Сара сеибгазар, ҳарҭ аамҭа ҿыц аԥацәа, урҭ ԥшьынаԥха иргыланы амш рылажәгаратәы ишыҟасҵо ажәа шәысҭоит!..
Ари аԥсуаа зцәымӷу ауаҩы, «сара сеибгазар…» ҳәа дзықәмақаруа Мзахәала мацара иакәӡам, уи дызхаҭарнаку ажәлар роуп. Ари ахшыҩзцара атекст заманала иаҵубаауеит. Уи, ҳәарада, Мзахәала иҩызцәа ыҟанаҵ Аԥсны гәата-бӷата дара рнапаҿы ишырзаамгоз идыруан азоуп дзицәымӷыз, ес иҟаиҵалакь диԥыригарц зиҭахыз, ауаҩы имч зқәымхоз ацаҟьа хаҳә дзадицалаз. Аха абраҟа Мзахәала диааит, ахаҳәгьы ирбылгьеит, «сара сеибгазар…» ҳәа имақаруаз анџьныр хадагьы иԥсы деиҭеит, иара иԥсҭазаара хыбгазаргьы. Сара сахьахәаԥшуала автор ари ахаҿсахьа машәыршақә иҟаимҵеит, еиҭарсу, хара узырхәыцуа аҵакы амоуп. Насгьы, ааскьаӡа иаҳхаагаз аибашьра хлымӡаах ахьтә иаҳгәаланаршәо кыр ыҟоуп, ақырҭуа мпыҵахалаҩцәеи Мзахәала ҭаха изымҭо анџьныр хадеи рлахьынҵақәа еикәҿырҭуеит, дунеик иатәуп. Ҳтышақәа ашьха гәымшәақәа шырхагылаз аанарԥшит ҳиааира – ҳҵеицәа фырхацәа рхы ақәҵан иааргаз! Ари ас шакәыз издырамызт, ҳажәлар рцәымӷра згәаҿы ӷәӷәала ашьапы аҳахьаз, Сталини Бериеи рымчра баагәараҵас иақәгәыӷуаз Аԥсны ҳара иаагароуп ҳәа девизс измаз, иаҳхысыз ашәышықәса 30-тәи ашықәсқәа раантәи ақырҭуа нацистцәа рхаҭарнак иаша анџьныр хада. Уи Асовет аамҭа ахьӡала акәын дышцәажәоз, инапаҵаҟа иҟаз Мзахәала дышиқәымчуаз, дышиқәмақаруаз. Аха акәты ашьыга ашьаԥхыц иҵнахуеит ҳәа ирҳәо акәхеит хаҭала дзықәшәаз. Убри аҩыза «аразҟы лаша» рынасыԥхеит 1992, август 14 аҽны иҳақәлазгьы.
Аповест аҿы абырлаш еиԥш дагәылыҷҷаауеит Мзахәала абна дшылазгьы, иԥсҭазаара шшәарҭазгьы иԥсаҩҭкаареиԥш бзиа иибаз, нас хатә ԥҳәысс иигаз Мадина. Уи лыԥсҭазаара штрагедиахазгьы лхаҿсахьа абзиабара цқьа иасимволны иаанхеит. Автор, иҵабыргыҵәҟьаны, напҟазарак агимыжькәа ацых-ӡыхьеиԥш, ицқьоу, аҭаацәаратә насыԥ лаша аԥҵара зылшоз лакәны дцәыргоуп аҩымҭаҿы. Мадина лыԥшра, лсахьа, лҟазшьа, лыҿцәажәа хаа Мзалеи иакәым аԥхьаҩгьы игәаҿы хаарак ннажьуеит.
Аха уи лыԥсҭазаара анарха амоуит, иҿахҵәеит Мзахәала иаӷацәа ирхараны.
Аԥҳәызба қәыԥш лгәы ырхыҭхыҭуа илызцәырҵыз ацәанырреи уи хыҵхырҭас иамаз абрагьи реиԥыларақәа, реибабарақәа, настәи еиҳаеиҳа иӷәӷәахоз реизыҟазаашьақәа, амца зхылҵуаз абзиабара дуахь икылсыз, нас зуахҭа еиқәҳәалахаз автор џьара изаҟаразаалак мыцхәрак, иҵегьы уазааигәаны иуҳәозар, мыцрак аламкәа сахьаҩыратәла ирҵабыргны асахьа ҭихит. Ас аҟаҵара, жәаҳәарада, имариамызт, избан акәзар, ашәҟәыҩҩы ифырхацәа ахақәиҭра иалыхәдаз, абна илаз, зыԥсҭазаара ашәарҭа иҭагылаз уаан. Убас шакәызгьы, Платон Бебиа абраҟа ҷыдала ибаҩхатәра адагьы ицхрааит Мадинеи Мзахәалеи ргәы рыԥси ирхылҵыз абзиабара цқьа. Аԥхьаҩ ихьааигоит абас иԥсабаратәыз амч ду змаз абзиабара ахьқәашьдахаз, ишшәра ишәхьаз, аха иԥашәдахан иахьҿахҵәаз.
Уажәы иаагап Мадинеи Мзахәалеи рҿара гәашьамхс измаз абзиабара ашәахәац хааҷкәакәараӡа ианарԥхоз ҳзырбо ҭыԥк: «Наҟ-ааҟ еиҿгәыҳәаауа инеиԥылеит. Иааигәыдибаҳәҳәалеит. Аҩыџьагьы анааԥш-ааԥшит. Ҭынчран иахьабалак. Абна иара иаҷыдамыз џьара бжьык ахыҩуамызт. Аԥсаа, аԥсҭазаара ҿыц ашәа азырҳәозшәа, еихырҳәаалон, еихырҳәаалон.
Инеиуан Мзахәалеи Мадинеи абнара иҵаланы, иҵашьшьы рызхара изеибамбо, рызхарагьы рзеибымҳәо, лара лыблақәа ҭаа уажәы-уажәы иара днаиҵаԥшуан, иара – ахара ԥшырҭас иман, абырсааҭкгьы агәҽанызаара џьара иааиԥыршәомызт.
…Днеиуан абрагь уажәы Мадина лыжәҩа инапы аҵхны абна еиқәара иҵаланы, иҵашьшьы, ашәҭқәа рцынхәрас ана-ара аҵлақәа ирҿышәшәаны абыӷьқәа хагьежьыла-хагьежьыло ирықәыԥсон, аҭацаагарашәа ацынхәрас аԥсаа ашәа ссирқәа рзеихырҳәаалон, аҷкәыни аӡӷаби амзырхаҟны реицыкәашара ацынхәрас, иаакылҟьаз аԥшатлакә убас абыӷьқәа еиванаргьежьуан, аха аԥсуакәашара изадумкыларызеи, аҟамеиҿакшақәа рцынхәрас – аԥшалас еиднакшалоз амахәқәа ирыҵрыжьуан…»
Араҟа иаабоит Мадинеи Мзахәалеи абнаҿ ҿыц рыԥсҭазаара анеиларҵазтәи асахьақәа. Усҟан насыԥла иҭәын урҭ рыԥсҭазаара, аха…
Ароман аҿы Мадина лҭахареи Мзахәала иуалыуашареи ухәы-ужьы қақаӡа идыргылоит, угәы уҭадырҵәуоу аҟынӡа. Лан Антика неиҭамҳәагьы аҵхыбжьон дахьыцәаз лцәа иалашәан дыҵнарҟьеит лыԥҳазаҵә лыԥсҭазаара ҿахызҵәаз ахысыбжь игаз.
Мадина ахаҵамԥҳәысра шлылшаз ҳнарбоит, лхаҵа ианикәша, лара лхы хьчо аҳаԥы дышҭамтәаз, уи дҭыҵны, аӷацәа лара лышҟа ихьарԥшуа, икылкааны дхысуа лҿыналхеит. Ус ҟалымҵар, Мзахәала ииҳәаз халҵар издыруада деиқәхаргьы. Аха Мадина ус лхы иаҭәалшьомызт, лыԥсы еиԥш бзиа илбоз ауаҩы амцашыра дшалагылаз, лара схы сыхьчоит ҳәа аҳаԥы дызҭамтәеит. Дыԥҳәысын, аха лыхьӡыла Баалоу-ԥҳа Мадина лгәаӷь лызҭан. Аԥсуа ҳәсахәыҷқәа рашьцәеи рхацәеи ирывагыланы аибашьра уажәы ирбазма. Сгәанала, абри адетальгьы автор баша иалаимгалт, уи Мадина лхаҿсахьа хазырҭәаауа акоуп. «…Аҳаԥы анаҩс ашьа лҿашәы, деиҵхәаа дышьҭан уажәы. Қәырқәыр уи дааныжьны имцаӡеит, уимоу, лхы-лҿы арбзеит, аӡы лҿанархәхәеит, нас лҿаԥхьаҵәҟьа ашьапқәа еиҵыхны икаиеит, издыруада лыԥсы ахәага ҭаны, скәадырырҭа аҟынӡа дызнеиуазар ҳәа, аха зегьы шбашаз анаба, еиҵаӷәӷәа иҩагылан, ихырқәақәо Мадина илхагылан аԥшәма изыԥшын».
Мадина илызку аҵыхәтәантәи асахьагьы абас иҟоуп:
Аԥсы анышә даҭаны, иаахынҳәны аҩныҟақәа ицеит зегьы. Аҿымҭра гәыԥҵәагеи, аҵх лашәи, Мадина қәрахьымӡеи рымацара иааизынхеит. Уахь уахынла аҵх иҽалак днеиуан абрагь Мадина лҳаҭгәын ахь, лгәы инапы нықәшьуа акраамҭа дылхатәан. Ҽынла акәзар, иааԥымҵәаӡо,
ахәаҟнытәи игәыҭшьаагаха иааҩуан ан лмыткәмабжьы.
Ҳамышь Нар-иԥа Мадина лаб ихаҿсахьагьы анапҟазара агмыжькәа
иҟаҵоуп. Уи аԥсуара ҳаҭыр ззақәыз, иагьныҟәызгоз, ацәгьеи абзиеи рыҿгьы акы зхы аҵазмырхарц зҭахыз аӡәы иакәны даарԥшуп аханатәгьы, аха арҭ ацәаҩа бзиақәа шилаз еиҳагьы идырҵабыргуеит, уи агәаҟра данақәшәа – иԥҳазаҵә данҭаха ашьҭахь ихы шымҩаԥигаз атәы ҳхаҿы ианаагалакь, ианеиҿаҳарԥшлак.
«Абрагь» аҿы даара ихәаԥсоу, ацәгьа-мыцәгьа аршра иазҟазоу аӡәы иакәны даарԥшуп Марҷыӷь Кьенџьиа. Уи ажәытәра иагазгьы, игылаз аамҭа ҿыцгьы зегьы изеиԥшын, ихы мацараз адәы дықәын, арахь адәахьы ауаа дахьырбоз акы далаҟазшәа ижьон, алаԥшхырԥага иман. Мзахәала уи ихәымгарақәа акырынтә дызлоу дырбо, драҳауа дҿаԥиҽхьан, иара иԥхашьоз аӡәы иакәмызт акәымзар. Убас дшыҟазгьы хылԥаҵаҟьараа рмаҟахы дадҳәалан дрыман. Абас иҟоу атипқәа, иага ихьааугаргьы ианакәызаалакгьы иҟан, иҟоуп иахьагьы, иҟалозар акәхап наҟ-наҟгьы, избанзар, аԥсҭазаара персонажс иҟоу зегьы амоуп ҳәа азгәеиҭахьан В. Г. Белински. Платон Бебиа, иқәҿиаз хаҿсахьоуп Марҷыӷь Кьенџьиа, ажәакала, даарԥшуп аԥсҭазаараҿы дшыҟаҵәҟьаз, иагымкәа, иацымкәа. Уи иҟаиҵахьаз агәнаҳарақәа зегьы иреиҳан Мадина ихымҭала дахьҭахаз.
Абрагь уи ианижьуазма! Абар ари асахьа ашәҟәыҩҩы ишаҳирбо: «… Аӡыхь аҟны ианнеи, аҳаԥахьы дшигоз идырит Марҷыӷь, иҽагьаԥсреиҭеит, аха егьигьы изуаз иакәмызт. Дахькаҳаз даанхар иуамызт, дгылар шимуаз еиԥш. Дцон ԥшьынаԥха, инапқәеи ишьапқәеи арсуа, алеиԥш аҳаиуан еиԥш. Инапашҵақәа ирылалоз амаӷқәагьы изгәаҭаӡомызт, ишьапқәа ирылалоз ақәыцқәагьы. Дцон ашьа ицрыкәкәа, аӡагабаа даганы, ԥшьынаԥха…
– Аброуп Мадина дахьышәшьыз, усоума? – аҳаԥы даназааигәаха иара иитәӡамыз бжьыла уи днаиқәхәааит абрагь, иблақәа ашьа рхыланы.
– Сара акымзаракгьы схараӡам: лара дсымшьыр – сара сыршьуан!.. – алаӷырӡ алатата иаҭеикит, ԥшьынаԥха дышцозгьы уажәы-уажәы ицәыҵаххуаз ачарҳәаҩ.
– Ишԥ-ԥа-а? – дыҳәҳәеит убасҟан Мзахәала Лоу-иԥа, ари аҩызаҵәҟьа иазыԥшӡамыз.
– Дсымшьыр – сара сыршьуан… снапала… акы аилажәжәара даҿын Марҷыӷь – аҳаиуан, аха егьи уажәшьҭа акгьы иаҳауамызт, изгәамҭаӡакәан иабџьар ашҟа инапгьы аҿынанахеит…» 1
Уи акәхеит, ишаԥу еиԥш ачарҳәаҩцәа зегьы реиԥш, Марҷыӷьгьы аԥсышьацәгьа иоуит Мзахәала ихымҭала. Ари шьоуран абрагь изы – иԥсы даиҭеит Мадина ахьҟәыршәа дызшьыз, аханатә хәарҭара зламыз ауаҩы хәымга.
Аҩада ишысҳәаз еиԥш Марҷыӷь автор иқәҿиаз хаҿсахьоуп. Амала, хылԥаҵаҟьараа дышрымадоу атәы зҳәо аҭыԥқәа иҵегьы еилыхха иҟаҵазар, афактқәа рыла ирҵабыргызар еиҳа еиӷьхон. Агаҟа баша сныҟәо џьыбымшьан ҳәа Хьымса дахьлыцшьҭоу ииҳәо рацәак аанагом, насгьы Хьымса Џьам-ԥҳа дахьлыцшьҭоу ауп иахьиҳәо.
Ароман аҿы иаҳԥылоит иҵоуроу реиԥш иҵоурамгьы аҳәсақәа. Урҭ рхаҿсахьақәа аҩ-категориак ирыҵаркуа ашәҟәыҩҩы игәцаракны рыԥсҭазаара ҭиҵааит, избан акәзар, аҩымҭаҿы ицо ахҭысқәа, ҷыдала афырхацәа хадақәа ирыдҳәалоу, рыхҭысқәа наҟ-ааҟ еилышьны иҟазҵо роуп дара, ажәакала, арольқәа ирымоу, инарыгӡо кыр рҳәоит, џьара-џьара аепизодтә ҟазшьақәа шрымоугьы. Иҵоурам рахь иԥхьаӡоуп Хьымса Џьамԥҳа, Рафида. Урҭ рыцҳарас иҟаз мораллагьы иԥсыҽқәан, абрагь деимаркуан, аӡәк – Рафида Марҷыӷь хаҵас дышлымазгьы. Авторгьы иааҭкааны имӡакәа абар ииҳәо: «Абрагь заҟа лассы-лассы аӡыхь ашҟа днеиуаз аҟара, убриаҟара ихыдахон Хьымсеи Рафидеи рышҟа иныҟәарақәагьы. Хьымса уи амца лнаркуан: абрагь раԥхьаӡа Аӡрыԥшь дааны, Наԥшьоу аҳабла ишьапы аналаиргыла аҽны инаркны, лара лоуп иара дымҩахызгаз, лара лыдагьы ԥҳәыс дибахьан ҳәа дыҟам. Аԥҳәыс дышлышьцылаз еиԥш, лара лылоуп
араҟатәи аҭыԥқәагьы шидырыз, ауаагьы… Уажәы иԥсы анҭала, дызҿқәоу убоит… Лара дкажьны Рафида лышҟа аныҟәара далагеит. Иаҳа-иаҳа лгәаӷ пеипеиуа ашра иаҿын Хьымса.
Рафида лакәзар, уик зынӡа амца лыцранаҵон, Хьымса лоуп зегьы-зегьы зхароу Аӡлагараҟны ҳанеис ашьҭахь, сахьлырхәырц азын, абрагь сара дысзылкит. Уи хаҵаӷәӷәак иаҳасабала, раԥхьа иара сииршьцылеит, нас ҩаԥхьа лара даасыцәганы дылгеит…»
Араҟа имҩашьо иаабоит арҭ абрагь деимазкуа заҟа илаҟәны ихәыцуа, рыԥсҭазааратә философиа ҵаҵӷәыс иамоу, ихадараны иалыркаауа закәу уҳәа убас иҵегьы. Урҭ ҽнактәи ауадалықь азы иҟарымҵара иҟоузеи! Хьымса лгәаҵа ипеипеиуа иҭаз агәаӷ ауп чарҳәара лзыруз, Мзахәала ахәшә иҭаны дызԥырылх. Аԥҳәыс дкаамеҭхар, амитә лгәыӷьуеит, уи лҟынӡа ахаҵагьы дызнеиуам, иаԥылгоит.
Ацәгьеи абзиеи рышьхәа ахьеивҵоу здыруа, иааиз зегьыҵәҟьа ракәымзаргьы, аамҭа ҿыц амчгьы еилызкаауа, иадгылауа, зажәеи зуси ԥхылданы иҟоу ракәны аҩымҭаҿы иаабоит: Мамшәы Шәарах, Абзагә Абуа, уи иԥа Ҭемыр, Башныхә Арынӡаа, ақыҭа хыс иамоу Ацанба, анхаҩы бзиа Алхас Ануа, аӡәы итәы зҭахымыз анхаҩы нага Рақыҭ Инарцәба, Ҳамышь Нар-иԥа – Мадина лаб, уҳәа убас иҵегьы еиҭа аӡәык-ҩыџьак. Урҭ автор досу ирымоу ррольқәа аҩымҭа аструктура еилаԥахны аҟаҵареи асахьаркыратә идеиа арӷәӷәареи рҿы заманала инарыгӡоит, аҿыц ԥсҭазаара иақәҿнаҭуа, еихырго ршьаҿақәагьы иақәшәауа. Аха абас шакәугьы, дара ирыхҭынхьаауа зегьы анс акәу, арс акәу афырхаҵа хада ихаҿсахьа агәылырҭәаара иацхраауа елементқәан ароман ахҭыс хадақәа рҿы иагәыласоуп сахьаҩыратәлеи аԥсҭазааратә фактлеи ирҵабыргны, аемоциатә цәанырра аҵаны.
Платон Бебиа ҟазак иаҳасабала ипоезиатә ипрозатә рҿиамҭақәа рҿы ирҟазшьарбагоуп аԥсабареи академик Д. С. Лихачиов ишиҳәаз еиԥш зҿы мцәажәо аԥстәқәеи ацәанырра ԥха рыҵаҵаны раарԥшра, еиҳа уазааигәаны иуҳәозар, рырцәажәара, узырхәыцуа ахшыҩзцарақәа рцәыргара. Сыззааиуа, уи аханатә иааиго абри ацәаҩа ҳара иаабоит еиҳагьы иазҳа-зыӷьан абыржәы ҳзыхцәажәо аҩымҭаҿгьы. Ус шакәу арҵабыргразы иаагап ҳналас-ҩаласны акәзаргьы ҿырԥштәқәак.
Ажәытәӡатәи абырзен философцәа аԥстәқәа рахь зегьы реиҳа иԥшӡоуп ҳәа ирыԥхьаӡон аҽы. Иҟалап, убри акәзаргьы акульт аҟазараҿгьы алитератураҿгьы имажәӡо акы акәны иахьа уажәраанӡагьы изаауа, изыҟоу. Ҳмилаҭ литература атәы ҳҳәозар, аԥсуаа ауаҩы ишьа алоуп ҳәа ззырҳәо аҽы ахаҿсахьа ҟазарыла иҭыхуп ҳашәҟәыҩҩцәа
аӡәырҩы рҩымҭақәа жәпакы рҿы. Урҭ реиқәыԥхьаӡара ҳалагарым, мацара иаҳгәалаҳаршәап «Абаҭаа Беслан» иҽы «Лаҳәаԥштәала»; «Ҿаҩеи каршәреи зегьы ззеиԥшыз»; «Иҽеиқәа цқьа лаҳәаԥштәала ихиан иара изы»; «Ахыкәалаа еиԥш идәықәлеит раӷа дашьырцы»; «Беслан рыцҳа данамба, кыргьы игәыкит». Апоемаҿ меижьарада иубоит Абаҭаа Беслан Нхыҵи-Аахыҵи деицырдыруа дфырхаҵаны иҟалараҿы еснагь иара изы ихиаз, иԥсы злаз иҽеиқәа цқьа иабзоураз шырацәаз!
Зегьы зхысҳәаауа, Платон Бебиа ироман афырхаҵа хада Мзахәала иҽы Қәырқәыр ауп. Уи аҩымҭаҿы иҵоуроу персонажк еиԥш иалкаау аҭыԥ аиҭеит автор. Насгьы урҭ ифырхацәа реизыҟазаашьа убас еиԥш иҟаҵоуп наҟ-ааҟ еилибакаартә еиԥш, ашәарҭара аныҟала ҩызак еиԥш ивагылартә, ицхраартә, абжьааԥынгьы иҭынчра ахьчоит, уаҩытәыҩсак иҵамхо. Уи Мзахәала ишьцылеит абнатоураҿ аҷыт-бжьы гар алымҳа иаҩшәомызт. Абар ашәҟәыҩҩы уи атәы шааирԥшуа: «Қәырқәыр, уажәы аҳаԥы уааҭыҵны, бзиа уахьааско, ашыцламҭәы зқәиааны иҟаз ахаҳә ҟьаҟьа иқәгылан аҽырмазеины. Амгәырхақәа агәыҵархха, ашԥырха ҟәынԥсараха агәышԥы ҭаҟаца, аҵыхәҵад кахәхәа, аезгьыгь кәадыр иалыҳәҳәо абҩаш маха чаԥақәа еиқәҿырҭуа – аҽы аӷәра ҿархха, рхаршәны. Игылан Қәырқәыр, алаҳәахӡы ԥштәыс иаҭаны, акәтаӷь ақәҵәрааны ицо, ашьабысҭа шьапыласқәа кахәхәа-кахәхәа, амзаҿа асахьа змоу аҽеимаақәа рыла ашьаԥхыц хырффақәа чаԥаны, алымҳа кьакьақәа неивых-ааивыхуа – зны шьҭахьҟа иӡырҩуа, зны ԥхьаҟа. Баша иаурҳәахуа, аҽы ауаҩы ишьа алоуп ҳәа. Ауаҩытәыҩса иеиԥш, ҩызара ԥшьа изуа дагьахьчон уи аԥшәма. Абри абна дуӡӡаҟны иара иатәым џьара шьҭыбжьык аагар, ахы инаркны аҵыхәанӡа иеиқәлымҳаха, ахы еиҳагьы ишьҭыхны, алымҳа еиҩыхқәа уахь инкыднаҵон. Ҩаԥхьа иеиҭангагьы, агәаҽанызаара аҭахуп ҳәа, арӷьашьапы калыхәҵәа ала анышә аҩуа иналагон. Аха аԥшәма дҭаҳаны дыцәаны, уи дазмырҿыхошәа анабалак, иныҵакны иаақәырқәыруан».
Абас иаҟазшьан абрагь иҩыза ду Қәырқәыр! Уи ахьыӡгьы иара заманала ианаалоит. Нас аҽы ауаҩы ишьа алам узҳәарыма. Иҵабыргыҵәҟьаны, аҽы аҿы зцәажәом, аха аҵарауаа уи ихәыцуа аԥстәқәа рахь ирыԥхьаӡоит. Имхәыцуазҭгьы Қәырқәыр абас азыҟаҵарыз: «Қәырқәыр уажәы ақәырқәырраҿы иаанымгылакәа, аандақәа ирхууааны иааины, икьыркьыруа аҩны иакәшон, аха уи ихабар ҳәа анамба, ҽеи шыҟамыз дырны, ашьҭахьтәи ашьапқәа ирықәгыланы аԥхьатәиқәа рыла ишамчыз ашә иасит, илеиҩжәаны иагьылыҩнаххит. Мзахәала ҿыцха дкажьын. Али-ԥси рыбжьара инеихаххны аԥхьатәи ашьапқәа, ауаҩытәыҩса инапқәа реиԥш, инаиҵаҵаны даанарҳәит. Ихы-иҿы зегьы арбзеит, ажәӡы иҿанархәхәеит. Азнык иԥсы илалазшәа дааҟалеит иаргьы. Нас уи неины ихәхәаӡа инаиваиеит, издыруада сызқәаҟынза дызҩеиуазар ҳәа. Деихеит Мзахәалагьы, аха аҩныргәы иҽизаҟәымыҭхакәа, ҩаԥхьа ҿыц иҽы днаваҳаит…»
Ииашоуп, ари ҳзыхцәажәо зласахьаркыратә ҩымҭоу ала, автор имоуп азин гипербола, мамзаргьы гротеск ҳасабла амаҭәари, обиекти, афырхаҵеи излаҟоу аҵыкс ирзырҳаны, ирыцҵаны раарԥшра. Уи аметод алитература иадыруеижьҭеи акыр ҵуеит. Иаҳгәалаҳаршәапи аклассикатә ҩымҭақәа: «Гулливер иныҟәарақәа» (Д. Свифт), «Апингвинқәа рыдгьылбжьаха» (А. Франс), «Аԥынҵа» (Н. Гоголь), «Қалақьк аҭоурых» (М. Салтыков-Шьчедрин), «Аҽыхәа» (А. Гогәуа), «Аҽгьы еибашьуан» (Шь. Аџьынџьал), «Аҟама зҿыҵаку ала» (П. Бебиа) уҳәа убас ирацәоуп ҿырԥштәыс иааугаша. Изхысҳәаауа, абрагь иҽы Қәырқәыр ауп. Сгәанала, Мзахәалеи уи иҽы Қәырқәыри реизыҟазаашьаҿы автор иаҳирбо ахҭысқәа агәрамгара узҭоу ҳәа акгьы ыҟаӡам ихыҭҳәаамкәа иреалтәны иҟалаз акы акәны дахәаԥшуеит. Убри азоуп иҵоуроу хаҿсахьак еиԥш Қәырқәыр аԥхьаҩ изааигәаны, бзиа ибо изыҟалаз. Еилкаауп, ашәҟәыҩҩы инапҟазарагьы иабзоуроу шыҟоугьы, аха, еиҭасҳәоит, Қәырқәыр аҵабыргхаҭа иагәылҵыз, аҩымҭа аҩаӡара ҳаразкуа хаҿсахьоуп.
Платон Бебиа исахьаркыратә ҩымҭақәа зегьы рыҟны еиԥш «Абрагь» аҿгьы иаабоит лымкаала дшацклаԥшуа имыруга хада – ибызшәа уи иаҵанакуа атрибутқәа зегьы астиль, иҳәоуқәа, имарианы реиҿкаашьа, аха исахьаркны, рыхшыҩзцарақәа ҵауыланы, изқәикуа обиект, аперсонаж, ахҭыс, алирикатә хьаҵра, апеизаж уҳәа ихыҭҳәаамкәа иԥсабаратәны иаадырԥшыртә еиԥш еиқәхаԥс еибыҭоуп. Аҩада исҳәаз ахшыҩҵак арҵабыргразы аҿырԥштәқәа рацәоуп, аха ҳаргәыламлакәа, иаагап акык-ҩбак. Абар автор изгәакьоу аԥсабара асахьа шҭихуа: «Ааԥынра анааи иаҳагьы иеихәлаччеит аӡыхь ҵабырлашԥсарақәа, иаҳагьы адаул иасуа аҵауылқәа ирҭахысит арҩаш жәылақәа, иаҳагьы рԥаҩқәа ҭырҭәааны рыцәқәырԥақәа неижәырҵеит ашьха ӡиас ццакқәа. Аԥсабара маҭәа ҿыцла аҽеиланаҳәеит, арҭқәа зегьы збоз аԥсаагьы, уаҳа иаарзымчҳакәа, иԥымҵәаӡо ашәа хкы – ссирқәа еихҳәаало рҿаархеит. Абахә еишьыл ду иавҵны, илаша-лашо иҩагыло амрагьы хьышәахәала иҭаланаҳауеит зегьы, ргәаҵақәа рыԥхо, рымҩақәагьы арлашоит».
Араҟа автор ҟазарыла асахьа ҭихуеит ааԥынра ааира, арҩашқәа ржәылара, ашьха ӡиас ццакқәа, аԥсабара маҭәа ҿыцла аҽеилаҳәара, ашәа ссирқәа еихызҳәало аԥсаа рҿыхара, зегьы ргәаҵаҿ иҭаԥхо амра агылара, уҳәа икалам ззырхо зегьы рҟазшьарбагақәа аазырԥшуа досу ирнаалоу ашәагақәа рыла рсахьа ҭихуеит, иҳәоуқәа ирзышьҭымхуа аидара хьанҭа иаҵамҵакәа.
Иаагап даҽакгьы: «Аӡын ақәҵра даара ихьанҭахеит, аха ааԥынгьы ихьаҵуаз акәӡамызт. Уи ацамҭазын иԥшацәгьа-фарҭынха аҵлақәа хнажәжәеит, икырцх-бааԥсха абыбыш-еиҵәарақәа аҟәыбеит, исымҟәыл/-ҩамгылаха ацҳақәа ҭанарбгеит. Аха ааԥын ԥхаҵәы-ԥхаҵәы, иара ишаҟазшьоу еиԥш, анапы уанҭақәа зегьы инархьшьуа аҽынанахеит: аҵлақәа ашьаҟьар аурыжьит, ашьац хҩежьаақәа иҭлаз-иаҵәаны рҽеиҵырхит, ацҳа ҭабгақәа рыхқәа ҩышьҭыхуа наҟ-ааҟ аԥаҩқәа неимардеит. Раԥхьаҵәҟьа иаакылԥханы аӡын-мра иеижьыз ҵарақәакгьы, ааԥын ҳара иаагоит ҳәа рашәа гәыҿкаагақәа рхы ркызаргьы, рымч аухахуаз. Аха ааԥын аҿҳәара ааины амчра анааннакыла – ашәа азҳәаҩцәа иара ахаҭа иаманы аҿаанахеит. Амра аҽырҳаракны ишеи-шеиуа ашьхақәа ирывҵалашо игылеит, згәы ҭрыхьҭашьаауаз адгьыл агәаҵа ачыхәчыхәра иалагеит, аԥсабара гәырӷьаҵәа имшын иаҵәаны ицәқәырԥеит, уи ашәаҳәацәа ҵәҩанҵәы ихаланы, амра агылара напеинҟьарыла иаԥылеит, арҭқәа зегьы збаз ажәҩан, цқьа слашәырԥшишь, уара, аҳәозшәа, ашьал касеиқәара иаҿаршәыз инаханы абла иаҵәа ҵауылақәа раз-разӡа иаанарԥшит».
Платон Бебиа иҟазшьа ҷыдоуп апеизаж, мамзаргьы аԥсабара асахьа анҭихуа уи роль мацара аанарԥшуа иҟаиҵом, ихы иаирхәом. Ҵабыргуп, раԥхьатәи ауалԥшьа аԥсабара ахаҭа персонажк еиԥш аԥхьаҩ ибо, игәникыло иҟаҵоуп, аха зхало иҟоу акы акәым, еиҳа ииашаны иуҳәозар, аҩымҭаҿы ицо ахҭысқәеи, уи зыхҭынхьаауа афырхацәеи, персонажқәеи ирыдҳәалои, урҭ рхаҿра аарԥшраҿы, игәылҭәааны рыҟаҵараҿы, рцәыргараҿы ицхыраагӡа дуны иҟоуп. Убри убас шакәугьы, аҩымҭа ианаҭо аестетикатә гьама, агәаҳәара кырӡа аҵанакуеит аԥхьаҩ изы. Абарҭ сажәақәа рыхшыҩҵак рырҵабыргразы аҩада иаазгаз аҿырԥштәқәагьы имырхьааӡакәа агәра ҳдыргоит.
Ишдыру еиԥш, арҿиаҩы (дсахьаҭыхҩума, дышәҟәыҩҩума, уарҭ даҽаӡәгьы) дыԥшааҩызароуп, аҿыц дашьҭазароуп, мамзар, иага ибаҩхатәра ыҟазаргьы, ҵарадыррала деибыҭазаргьы, аԥсҭазааратә ԥышәа имазаргьы, дмаџьанахоит, еиҭарсшәа иуҳәозар, аԥхьаҩ агәҿыӷь даиркуеит, уимоу, иалшоит еицәыхьшәашәазаргьы.
Аԥхьаҩ ухаҵкы алада иаазго аҿырԥштәқәа исҭахуп уара ублала урыхәаԥшыр, иҟамлари сара агха сыхьуазар, избанзар шықәсыла узыдтәаланы зыԥсҭазаареи зҩымҭақәеи ҭуҵаауа, насгьы ухәыҷаахыс иудыруа, ҩызак, қәлак, еишьак еиԥш бзиа иубо ашәҟәыҩҩы аниакәха, усҟан, ҳәарас иаҭахузеи, ԥсыҽрақәак аауцәыласыр ауеит, иаҳҳәап, акритикатә лаԥшҳәааҿоума, ахәшьараҿоума. Ари иԥсабаратәу ԥсихологиатә факторуп, аха, еиҭасҳәоит, уи изаҟаразаалак изаԥырхагахом аҭҵааратә-еилкааратә процесс обиективла азнеираҿы.
Уажәы аҿырԥштәқәа: «Ахьча иԥсаса аагәарихын, иуапа наиҵарҽыланы, днеины инаҩс ишьҭаз ахаҳә шкәакәа днықәтәеит. Арантәи ашьха цаӷь-цаӷьқәа бзианы ишубарҭаз еиԥш, амшын еишьылгьы агәы кеикеиуа ухыԥшылон. Аха уи уажәы ашьхагьы иҭахымызт, амшынгьы. Ҿыц иааигаз иԥҳәыс ԥшӡа игәы дыҵаланы, адунеи аҟны зегь реиҳа ихадоу ахәыцрақәа рыкәа иҽынҭаиршәын, дыргәыбзыӷуа иахьцоз дрыман хара џьара ицон. Дааины ибла дшаахгылаз дыхгылаӡан изхара изымбацыз уи иԥҳәыс хаакәакәара: лшьабысҭа шьапқәа калакалаӡа, лыгәчама хаԥала ԥшӡақәа, лӡара ахы ҭыгьагьа амацәаз иҭуршәаратәы, лгәыԥҳәы шәырҭаҭақәа амшын цәқәырԥара ргәеисраны, лымсыр хәда ҵҟәашаа, лқьышә мыҵмыџь гәылпытқәа, лӡамҩа цәаԥшь лакшәышәқәа, лыбла ҭыԥхаа-ҭыџьџьаақәа, лыбжьы хаакәакәара…». Абар даҽакгьы: «Ауасҭа бзиа иеикәаӷа ццышә иампыҵыҵызшәа, ухы-уҿы рнубаало иҿырффаны, наҟ-ааҟ еибамбаргьы рзымычҳаӡауашәа, еиҿарԥшуа илашьҭыз ацаҟьа еиҩыцәқәа рыҵаҟа аҳаԥы ссир ҟаҵаны иаман. Аҭаларҭагьы бзианы, аҩнуҵҟа иаҳагьы иманшәаланы. Иамуӡакәа адәахьала ишәарҭахар, уи аҩнуҵҟа аҽыԥхьакырҭа заманақәа аман, аҭылашьцара ҵлашәы аҟны ус аламалагьы уаҩы уахьимԥыхьамшәашаз. Аҳаԥы аԥхьаҵәҟьа иҟәындшәындуа арҩаш хәыҷы аԥырцәқәа еиларгыланы ицон, абжьы аӡәы иаҳар ҳәа ишәаны иныҵакӡаны. Ашоура бааԥси ақәыршаҩы ӷәӷәеи раан ихы иааимырхәозар абрагь аҳаԥахьы шамаха днеиӡомызт. Иҽгьы иаргьы еиманы уахь ианынҭалалак, гәылшьап дук асаса раҳаны иҭагылозшәа рбон, раԥхьа-раԥхьа, аҩыџьагьы убас ирцәымӷын. Аха уи хәыҷы-хәыҷы иашьцылеит, дук мырҵыкәа алашарагьы ҭырбаауа иалагеит».
Анаҩсгьы: «Аҵх бзиа ишынаскьахазгьы, Хьымса Џьам-ԥҳа лыҩны ахышә хәыҷқәа ҳәызба ццышәушәа алашьцара еиҩдырссон. Абрагь дизыԥшын лара. Дизыԥшын ихәы ҟаҵаны, еснагь еиԥш, зегь рыла лҽырмазеины, мап, уаха еиҳагьы лҽазыҟаҵаны. Хьымса илдыруан иацухеи иахеи данымаа, уи уаха хымԥада дшаауаз, избанзар, уахык-ҩаха данимбалак изычҳауамызт, игәы дыҵалон, еиҳараӡакгьы аҵыхәтәантәи аамҭаз, Рафида лышҟа аныҟәара даҟәыҵижьҭеи, изхара збаха дахьымӡаз иԥҳәыс хәыҷы Мадина дицәыӡижьҭеи.
Лыбла ԥаџь-ԥаџьқәа ҭыԥхо, лхәыҳәԥы шәырҭаҭа цәқәырԥақәа ҭыганы, лӡамҩа еибакқәа ҭыҵәрааны ицо, лҽазыҟаҵаны диԥылеит уи уаха. Инапы махәҿа жьыҵәра жәпақәа рыла дааигәыдиҳәҳәалеит иаргьы шықәсык аахыс димбацызшәа, лыблақәагьы днархыԥшылеит, урҭ уаха иаҳагьы иҵауыланы ибеит. Ашьшьыҳәа еиманы рҿынархеит, аҽҳәа иҽҳәаԥшуа наҟ-ааҟгьы иаатәеит».
Абраҟа иаагаз аҿырԥштәқәа имҩашьо иаҳдырбоит Платон Бебиа аҩадагьы ишысҳәахьоу еиԥш, иҩымҭа «Абрагь» аҿы абызшәацқьароума, ихаҿсахьоума, иԥсабароума, ихҭысума досу ирымоу рхатә ҷыдарақәа раарԥшраҿы ибла шҵару, аԥсуа бызшәа зырбеиоу ажәа сахьарк дырра ҵауылала ихы ишаирхәо. Ҳахшыҩзцара иацаҳҵар ҳалшоит даҽакгьы. Уи убри ауп: Платон Бебиа ипоезиатә рҿиамҭақәа рыҟны еиԥш, ипрозатә рҿиамҭақәа рыҿгьы иаҳԥылоит ахҭысқәеи, аҟаларақәеи, ацәырҵрақәеи, ахаҿсахьақәеи, агәҭахәыцрақәеи, алирикатә хьаҵрақәеи нацәақәкыла иалызкаауа, еиҳа ирнаалоу ашәыгақәа рызҭо, изырԥшӡоу ахшыҩҵак гәылзыршәо, рсахьа аԥсы ахаҵаны иҭызхуа ажәалыԥшаахқәа, алитературатә термин ала иуҳәозар, аепитетқәа, аметафорақәа, аиҿырԥшрақәа, ахшыҩҵакқәа еиҭарсны рҳәара, афоризмқәа, ажәаԥҟақәа. Абарҭ зегьы аҩымҭа естетикала изырԥшӡоу ахшыҩҵак гәылзырҭәаауа, исахьаркԥсахара еибызҭо категориақәоуп, амала аҩымҭазы имыцхәны иазышьҭымхуа акәымкәа, еихшәа-еизшәа ианаалауа, досу иахьырҭыԥу ицәырҵуа, рроль нарыгӡо аҟаза ишицәаҩо еиԥш, еиҿыбаауп. Баша цәажәарамхарц, ҳахшыҩзцара арҵабыргразы иаагап ҿырԥштәқәак: «Аԥаҩқәа зегьы ҭырҭәааны, аԥсҭазаареиԥш, ихышхыҵәаны илеиуан аӡиас Лоԥсҭа»; «Иҽеиқәа цыҩ-цыҩ апҟара-пҟараҳәа иныҟәо, ихҭырԥа еиқәаҵәа чыхә ыргьала ихарҟаца, икоукоу уапа роуны еиҵыхны»; «Уи абылра иалахаз ацгәы еиԥш, дшаҵәы-шаҵәуа аҩны дыҩнан»; «Аамҭа аӡырҩаш иацлабуа ицоит»; «Акамбашь ахәыл абон – аанда абаӡомызт»; «Игылан ашьха хажәаақәа ахара иԥшуа, ршьапԥынҵа иқәгыланы»; «Аҽны амш каххаа иааԥшит. Уажәы-уажә аԥҭақәа назхаҳаны, зылахь ааимазырџахәуаз ашьхақәагьы, икаи-каиуа рхы-рҿы лашақәа, асас иааира иазыԥшуан»; «Аԥсны аиҳабы ибжьы иаҳа-иаҳа ишьҭыҵуа, иажәа хҿақәа, ишьапҵыркьакьаны изыӡырҩуа ҳашьха қәыԥсычҳақәа рлымҳа ҵарқәа ирҭаԥсон»; «…Убасҟан иааҵыры-ҵырны, иагьаадыды/-мацәысны, аҩысҭаа иҭра дҭацало, аҵықь-аҵықь ҳәа еиқәырццакны ихысит, аҵармақьафҩы лықәырчны»; «Еиқәҳәаланы инеиуаз илабжышқәа шиҿыжжыз, ихы ааларҟәны, дҿыхар ҳәа дшәозшәа, иаарԥшқаӡаны лқьышә днагәӡит. Нас иуапа днылаҳәаны дааигәыдикылан, лани лаби рышҟа диманы иҿынеихеит»; «Шәыхҭыск деимдырххо, аха урҭқәа зегьы, аӡеизыҵәа аӡлагара абарбал ишазнеиуа еиԥш, еизыркәкәаны хҭыск иҭацало, дрызхәыцуа дтәан Мзахәала, ҿыцха дыԥшуа»; «Мзахәала иҩнуҵҟа абылра иаҿын: иблахаҵ гьежьуа иалагеит, ихәцәы ҵкааны иԥсы акуа иалагеит, иблақәа амца рхыланы иҭыҵны ицо иалагеит. Хьымса дахьцаз ашҟа даанаԥшит уи, аха дыҟамызт. Убасҟан нахьхьи абнаҽыгә иԥшыхәуа илагылаз Қәырқәыр қәырқәырит. Игәаҟәышра имамзи, зегьызегьы ицәа иалашәеит Мзахәала. Иҽаарӷәӷәаны дҩагылеит, аха адгьыл иҵуааны ицон, ихы-ихшыҩ иххәыцуамызт, ишьапқәа еилагон, иаҳа-иаҳа иԥсы иамхарацәахо абылра даҿын»; «Иҟьаҟьаӡа иаашеит. Ахәызқәа иқәланы инеиуан ацәласқәа зҵаҳәаз ауардын, иҭагә-ҭасуа иҿыж-мыжуа, ихьанҭаӡа».
Ирацәоуп аҩымҭаҿы автор инапҟазара еицамк узырбо аҿырԥштәқәа, аха иаагазгьы азҳархап, иҳарҳәо ахьмаҷым азын, насгьы, сгәанала ҩаԥхьа акомментариақәа рыҭара, рыхцәажәара аанаҳкылап, избанзар, урҭ рҿахәы дара заманала ирҳәоит, аҩымҭазы изыԥсоу «рхы-рҿы» ианубаалоит.
Аԥхьаҩ гәыраз, «Абрагь», ҳәарас иаҭахузеи, иахуҳәааша крыҟоуп, еиҳаракгьы, уи «иаланхо», афырхацәеи аперсонажқәеи аӡәырҩы иҵегьы иалкааны ирыхцәажәазар, ҩ-аамҭак ииасыз ажәытәи амчра зманы иааиз аҿатәи – рхатә ԥсҭазаара ишахьысыз, ишрыдыркылаз, нас уи иахылҵыз аконфликт – аимак-аиҿак зҳәаз реиԥш иҟоу азҵаарақәа жәпакы. Аха ҳалаԥшҳәаа иҵаагазгьы алшара ҳнаҭоит ҳацәымшәакәа ҿыӷәӷәала иаҳҳәарц «Абрагь» Платон Бебиа иқәҿиаз ипрозатә ҩымҭақәа иреиӷьу ируакуп ҳәа. Амала, уи иахьа уажәраанӡагьы аԥсуа критикаҿы аӡәгьы ақәҿимҭыц умҳәозар. Акритика абжьы амыргазаргьы, Анцәа иҟнытә, асахьаркыратә ҩымҭа ыҟоуп. Ус анакәха, иахьа, уаҵәы, мамзаргьы уацәашьҭахь, алитература аҿиара апроцесс ишақьабзу еиԥш, иахцәажәаша, абзырӡы зҳәаша, (иагу, иабзоугьы убрахь иналаҵаны) ауаҩы дҟалашт хымԥада.
Аповест «Абрагь» автор ипрозатә ԥҵамҭа бзиақәа ишреиуоугьы, насгьы аԥхьаҩ ишубо еиԥш, исгәарԥханы сыҽналаханы сшахцәажәазгьы, уиаҟара ибыргымзаргьы, акык-ҩбак раҟара иамоу ҳәа сгәы изсаанаго агхақәа ртәы сымҳәаргьы ауам. Уи изаҟаразаалак аҩымҭа зыԥсоу ахә ланарҟәуам наҟ-наҟтәи аиҭаҭыжьра аан автор имыцхраауазар, ԥхасҭа инамҭо џьысшьоит.
«Абрагь» композициатә-сиужеттә еиҿкаашьала еилымшәо еилаԥах иҟаҵоуп. Уи аганахь акгьы узахҳәаауам, афырхацәагьы, аперсонажқәагьы, ирыхҭынхьаауагьы иԥсабаратәны, еиҳа ииашаны иуҳәозар, еибакапануа, досу рроли рҭыԥи рыманы иаарԥшуп. Аха абри абас шакәугьы, афырхацәа рҿоума, аперсонажқәа рҿоума, ахҭысқәа рҿоума акы, аиҭаҳәара анцо, аамҭазтәи аԥхьаҩ иоума, аинформациа – ажәабжь ҟазшьа змоу – иаарацәоума уҳәартә иуныруеит, уарааԥсауа уҳәо аҟынӡа. Ари амыцхәра ҳара иаабоит еиҳарак афырхаҵа хадеи уи дызҿцаауа аперсонажқәеи рҿы. Насгьы, автор зны-зынла иҳәарц далагоит ифырхацәа рзы иааидыруа зегьы. Аха ашәҟәыҩҩы иибаз, иаҳаз, иҭиҵааз аԥсҭазааратә материалқәа
зегьы ахаҿсахьақәа раарԥшраҿы ахархәара узрыҭом, иалкаатәу атипра злоу, иҟазшьарбагақәо роуп. Абраҟа, сгәанала, маҷк автор дрыцклаԥшыр, еилиршәшәар акәын ифырхацәа рыхҭысқәеи рҟазшьақәеи ахьааирԥшуа ихадароу амоментқәа рҿы даагылар ауан.
Сгәанала, ари ас иҟазҵаз автор ифырхацәеи иперсонажқәеи рыԥсҭазаара инаҭаз аматериал ибзианы иҭҵааны иахьимаз ауп. Баша имҳәеит афранцыз критик ду Ш. Сент-Биов ашәҟәыҩҩы ифырхацәа рыԥсҭазаара инагӡа-аагӡаны изымдыруа иреалтәу алитературатә хаҿсахьа изаԥҵом ҳәа. Ари аганахьала, дрыхәаԥшуазар акәхап Платон Бебиа иповест афырхацәеи аперсонажқәеи ажәала рсахьа анҭихуаз.
Иара убас аповест афырхаҵа хада Мзахәала ихаҿсахьазгьы аԥхьаҩ ихадоу моментқәак рҿы гәынамӡарақәак ахьимоу ыҟоуп. Уи аҩыза, ҳәарада, агәынамӡара изцәырымҵыргьы ауан иаабац, ибжьааԥнытәу, уи еизадоу хаҿсахьаны дыҟазҭгьы. Ишаабо еиԥш, Мзахәала аҩымҭаҿы зегьы реиҳа аԥхьаҩ илаԥш зыдхалоу, ирыцҳаишьаз бзиа иибаз фырхаҵоуп. Ииашоуп, сара сгыгшәыгхахьеит ҳәа иҳәоит ҳәа ихазы, иара ихарам. Ус иҳәартә дҟазҵаз еиҿагылаз, еиҿаҳаз, бӷарҵахьы еибакыз ҩ-аамҭак – ииаӡааз ажәытәи, амчра ганы ииааиз аҿатәи роуп. Мзахәала аԥсҭазаараҿы ишьапы дзықәымгылеит, дарблаҟьеит. Нас хьӡыда-ԥшада зынӡа даҩнахит. Абарҭқәа анеидухәыцлалак ари ауаҩ еиҳагьы угәы дрыцҳанашьоит, насгьы дзықәшәаз атрагедиа иара ишихарам агәра угоит.
Сыззааиуа, Мзахәала иԥсы еиԥш бзиа иибоз, дзыҿгәыҳәаауаз Мадина даницәыршь (урҭ реизыҟазаашьа аҩымҭаҿы ибзианы иаарԥшуп, иԥсабаратәуп, ихыҭҳәаау ҳәа изаҟаразаалак акгьы ыҟамкәа) ашьҭахьтәи ихымҩаԥгашьеи, иара уанӡа дызлаадыруа ала, иуаҩышәара ланарҟәуеит, уимоу, иааиаҭәымшьартә аҟынӡа. Аламгәа ҭишьаауа ауаз зҳәоз ахаҵа, Мадина ирласӡаны дихашҭит, уаанӡа дызҿцаауаз аҳәса каҳԥқәа Хьымсеи Рафидеи рахь аныҟәара далагеит. Ари иаанагоит ибзиабара (уаанӡатәи ихымҩаԥгашьеи ииҳәоз ажәақәеи ҵабыргхаҭазар, агәаҵантә иаауазар!) аҳаҭыр изымбеит. Ҵабыргуп, Мадина лшьа кәапеишәа итеит, даҽакала иуҳәозар, уи дызшьыз Марҷыӷь Кьенџьиа ԥсышьацәгьа ииҭеит. Аха уи мацара азымхозар акәхап, хаҵеи ԥҳәыси рыбзиабара амагиатә мчы амоуп, лассы ауаҩы ихыԥсаауам руаӡәк иԥсҭазаара ҿахҵәаргьы. Сгәанала, абраҟа автор дыццакцәазар ҟалап ифырхаҵа иҭагылазаашьа аарԥшраҿы. Сара агәра згоит Мзахәала ас ирласны Мадина дшихамышҭуаз, дыбнеикны, ихы ицәымӷны абна дшылазгьы. Даҽакуп, ус хаҵак иаҳасабала уадалықьс дыԥхьаӡаны лышҟа днеиуазҭгьы усҟан еиҳа дуриашон абрагь, аха абарҭ ажәақәа ирҳәо зынӡа даҽакуп. Абар даргьы: «Сара араҟатәи сыԥсҭазаара зегьы гәыцәс иамоу бара боуп. Бара быда сҟалаӡомызт сара – абрагь Мзахәала Лоу-иԥа. Бара быда ԥсҭазаара сымаӡам. Бара быда сара… Сара… бзиа бызбоит, Хьымса!»
Уигьы азмырхакәа абар иажәақәа ирыциҵо: «Шьханхыҵ дсымоуп ауаҩы, ҟарачык, Башьы Баирамыҟә ҳәа, сабаӡӡеи ачеиџьыка бзианы изцифахьоу гәрага дук. Убрахь аиасрагьы сгәы иҭоуп, аха бара бааныжьны сызцом, бара быда сара сыԥсҭазаара бжатоуп Хьымса!..»
Ииашоуп, Мзахәала арҭ ажәақәа аниҳәоз иԥсахы ааны, ишырҳәо еиԥш, илашәахьан, иаџьал ааины иҟәаҟәа икыдгылан, «быда сыԥсҭазаара бжатоуп» ҳәа дызҿыз аԥҳәыс гьангьаш Хьымса илыбзоураны.
Сгәанала, абри аҭыԥ, еиҭасҳәоит, Мзахәала ихаҭара хьысҳанатәуеит, маҷк дмаџьананы дҟанаҵо џьысшьоит. Ииашоуп, автор ифырхаҵа дихьчарц, аԥхьаҩ иҟнытә ҽыԥныҳәак имоурц азы Мзахәала Хьымса лышҟа данцоз аҵыхәтәантәи иныҟәара акәын, ауха Мадина лнышәынҭраҿы днеит ацәашьы аиркит, «еицәажәеит». Абар «ишеиԥырҵыз»: «Иара иблақәа ҭаа ацәашьы дшазыԥшуаз, иахылҵуаз алашара даманы аҿаанахеит лара – Мадина лхаҭа, лыԥсы анҭаз еиԥш деилгаӡа, лхы-лҿы лхалашо. Мзахәала иҽимырҵысӡеит уи шнаурыз дырны, ицәцар ҳәа дшәаны, ибжьгьы мырдуцәакәа дҟәынд-шәындуа длацәажәон уажәы, диацәажәон ларгьы. «Сааныжьны» уцоума, Мзахәала?» – мшаҽнеиԥш лыбжьы еилгаӡа илымҳа иааҭасит. «Лассы саауеит, Мадина!» – иҳәеит иара, ҿыц иаахаддылаз илабжышқәа ҵаарҟәрыло, игәы ааиқәҳәаланы».
Мзахәала Мадина дихашҭхьазҭгьы, аҵхыбжьон длаӷырӡышуа Мадина лнышәынҭрахь днеирымызт, уи ихымыԥсаацызт иԥҳәыс хьҟәыршәа лышҟа имаз абзиабара. Убри аҟнытә, Хьымса лышҟа уи игьежьра (ма аамҭа дук бжьаландаз акы уҳәарын!) иҟалап иара абрагь ихарамзар, автор ифырхаҵа хада ихаҿсахьа иҵегьы арӷәӷәаразы, ихҭынхьааз атрагедиа аарԥшразы итәышьҭрамкәа иԥишьзар, аповест аиҿартәышьа асистема иамоу азеиԥш хсаала дахәаԥшны иҟаиҵазар.
Иара убас сгәы еихьызшьуа даҽакы атәгьы абраҟа исҳәарц сҭахуп. Уи Платон Бебиа иповест «Абрагь» аҿы мацара аҟны акәӡам иахьаабо. Ус иҟазҭгьы уиаҟара хырҩа амҭакәа ҳавсыргьы ауан. Уи ацәырҵра ҳԥылоит, еиҳарак ааскьатәи абиԥара иаҵанакуа ашәҟәыҩҩцәа рпоезиатә, рпрозатә рҿиамҭақәа рҿы. Абри азҵаара сара сазааҭгылахьеит Аԥсны жәлар рпоет Рушьбеи Смыр ипоезиа аҷыдарақәа ирзыскыз аҭҵааратә статиа неиҵых «Абаҩхатәра абжьы» аҟны. Аха абраҟагьы уи азы «Абрагь» иснаҭаз аматериал ала ажәақәа сымҳәар ауам. Уи арбан ҳәа аԥхьаҩ уҵаауазар абар ахаҭагьы: «Иззымдыруада ауаатәыҩса рыԥсҭазаара еилаԥах, еилымшәо
изку абзиабара цқьа шакәу. Уи иахылҵуа ауп аҿиара ҟазҵо, аԥсҭазаара ҵыхәаԥҵәара амамкәа абиԥара цыԥхьаӡа иԥсахуа ԥхьаҟа изго. Ари еилкаауп, дарбанзаалак изгьы амыцхә алацәажәара аҭахӡам. Абзиабара ауаҩы дԥызшәо, дзырӷәӷәо доуҳала дҳаразкуа иҵауылоу цәанырроуп, ԥсихологиатә ҭагылазаашьоуп. Убри аҟнытә уи иазку ажәа сахьарк есымша ишәазароуп, ираӡазароуп, ацыха ӡыхьеиԥш ицқьазароуп, насгьы аԥхашьаԥхаҵара аҵазароуп, ацәанырра аҵкыс ахшыҩ аиааиуазароуп. Усҟан ауп абзиабара ауаа рҿаԥхьа ҳаҭыр анақәло, апату анамоу. Абри ахшыҩзцара адунеитә аклассикатә ҩымҭақәа рҿы ишырҳәо еиԥш арахәыц ҟаԥшь еиԥш иагәылсны ицоит. Ус иҟоу аҩымҭа ауп ауаҩы аестетикатә гәахәара изҭо, ацәаҩа бзиа иланы дзааӡо. Убри ахыхьгьы аҩада ишысҳәахьоу еиԥш аԥсҭазаара шьагәыҭс иамоу, ԥсыс иахоу абзиабара атема иарбан сахьаркыратә ҩымҭазаалакгьы еиҭарсшәа иуҳәозар, ашьа ԥха аланаҵоит, зны иарлахҿыхуеит, даҽазныхгьы адунеи аӡиа ихьаадуны иҟалоит, афырхацәеи аперсонажқәеи ирыхҭынхьаауеит. Сара араҟа зыӡбахә сымоу абзиабара цқьа, аԥсҭазаара зырҿиауа ауп. Егьи иахьа еиҳаеиҳа аҳра зуа иалагоз иаамҭалатәу ауадалықьра мацара иатәу абзиабара аазырԥшуа ртәы зынӡа аҽакуп. Уи аабоит аҿарацәа ракәым, иреиҳаугьы аиҳабацәа хызхуа, ргәы зырхыҭ-хыҭуа асекстә романқәа рҿы. Ус иҟоу ауаҩы дазааӡом, дыԥхасҭанатәуеит акәымзар. Ииашоуп, урҭгьы ирымоуп рхатәы аԥхьаҩцәа, еиҳарак имшәыц, зхаҭара шьақәымгылац аҿар иреиуоу. Еиҭасҳәоит, игьамадоу, естетикатә гәахәара узымҭо, идеиадоу философиатә хшыҩзцарак зҵам асекстә романқәа, мамзаргьы аҩымҭақәа ауаажәларратә ԥсҭазаараҿы хаҳара рымам, аҿар ԥхасҭазтәуа аелементқәа рылоуп.
Сыззааиуа, Платон Бебиа иповест ҟаимаҭ, акыр снагәылаланы сзыхцәажәаз, «Абрагь» аҿы абзиабара атәы ахьаҳәо ҭыԥқәак ихжәацәаны, анатурализм ахь иԥшуа, асекс асахьа ҭыхуп.
Ииашоуп, Мзахәала дзыҿцаауа аҳәсақәа маӡала зыпату ԥҽу, асекс азын (Рафида лхаҵагьы дыҟагәышьоуп, аха…) Анцәа ишаны адәы иқәиҵеит атәым хацәақәа шәырҭхаџьла ҳәа. Аха, иага ус акәзаргьы, абраҟа иаазго ажәақәа аповест азы игәнаалам аинтимтә дунеи аԥарда аанартцәоит, насгьы аԥсуара аганахь уахәаԥшуазар иԥшӡам, аҽынкылара аҭахуп. «Ахәамџьар аԥыртлара», «ақьышәқәа анеиҿацәара», «агәыҳәԥы шәырҭаҭақәа рыцәқәырԥара», «ихыжжуа лгәыҳәԥы шәырҭаҭақәа игәыдырҽҽалара», аицышьҭалара, аибагәыӡра, агәыдеибаҳәҳәалара, ацәарҭахьы, еиҳарак ауадаҿ аицышьҭалара уҳәа иреиԥшқәоу, асекс ахь ухьазырԥшуа ажәақәа инамыцхәны иуԥылоит ҳзыхцәажәо аповест аҿы. Аинтимтә дунеи шыҟаҵәҟьоу аарԥшра аӡәгьы илымшац, иҟалап иагьаҭахымзаргьы. Уи имаӡазар, ауаҩы илаԥш иара аҟынӡа изымнаӡозар, сара сгәанала, еиҳа аҟазара иазааигәоуп ианаартцәоу аасҭа.
Аԥсуаа жәытәӡа аахыс ҿыц аҭаацәара иалалоз рзы амҳара баша иаудыргылауаз. Ари аҩыза ақьабз аԥхашьа-ԥхаҵара аус иахылҵыз – иҟалап даҽа милаҭк ирымамзаргьы. Жәаҳәарада, уи ақьабз ҳкультура аҩаӡара аазырԥшуа факторқәа иреиуоуп. Абарҭқәа зегьы ишырҳәо еиԥш, ишәа иза дрызхәыцуазар ауп, ихаҿы иааигозар ауп ажәа сахьарк аԥсымчхарала ҳмилаҭ ахаҭашьатә ҟазшьақәа сахьаҩыратәла иаазырԥшуа дарбан шәҟыҩҩзаалак.
Исыздыруам сахьынӡаиашоу, аха аповест «Абрагь» «атопонимика» даҽакала иуҳәозар, автор ифырхацәа ҳашьцәа абазақәагьы ишырҳәо еиԥш, иахьыбзазоу ақыҭақәа рыхьӡқәагьы ишаԥсыуогьы хәыҷык ихәыццәоуп, иреалтәымшәа цәак рхоуп, убри аҟнытә ргәалашәара уадаҩуп, уҿаҿы имааиуашәа убоит, насгьы арахь убла ихгылоит автор дахьиз, дахьааӡаз, иԥсы злоу иқыҭа Кәтол, иҳабла, Бебиаа рхәы! Убри акәзаргьы иҟалап аҩымҭаҿы иаабо, ицәырҵуа егьырҭ ахьӡқәа рацәак зҳарымҳәо, изаҳзааигәамхо.
Аҩада иҟасҵаз азгәаҭақәа изаҟаразаалак аҩымҭа ахә рзыларҟәуам. Уи лагала бзианы ицәырҵит аԥсуа аповестқәа рҭаацәараҿы.
– Дызусҭада анхаҩ бзиа?
– Заԥҳәаҟәа шеиқәу – аҿа ҵысуа,
Зымҿы шкыдгылоу – аҿыц ԥызҟо,
Зџьықәреи аца ишҭоу – зымхы ҭазгало…
Абри иоуп, дад, анхаҩ бзиа.
Абыргцәа реицәажәара
Абарҭ ажәақәа епиграфс ирхаргылоуп Платон Бебиа 2004 шықәсазы ҩымз рыла февраль-март иаԥиҵаз, аха иахьа уажәраанӡа акьыԥхь зымбацыз илирикатә повест
иалкаау аӡәы – иаҳҳәап аб иакәзаргьы аҳәаақәа ирҭысуеит, амҽхак арҭбаауеит, ганрацәала иагәылалоит аԥсуа нхаҩы ибзазара аарԥшра аамҭеикәшара иауаршәан, насгьы уажәы ҳаазқәылаз акритикцәеи алитератураҭҵааҩцәеи рацәак зыӡбахә рымҳәоу атермин атипра аланы. Сара ԥхьаҩык литератураҭҵааҩык иаҳасабала ҳсахьаркыратә литератураҿы ааскьа аума наскьагьы самыԥхьац аԥсуа нхаҩы изкны абас еиԥш аԥхара ду аҵаны, насгьы, ихаҿсахьақәа аазырԥшуа аҩымҭа наӡааӡа. Сгәы иаанагоит уи сахьатәҩырала игәылыршәаны иҟазҵаз бзиа иаабо, зҩымҭақәа хьӡырҳәагаха, ҳмилаҭ доуҳатә культура иалалахьоу ҳашәҟәыҩҩы Платон Бебиа зсахьа ҭихуа обиект иаб иахьиакәу мацара акәӡам. Уигьы шьардаӡа аҵанакуеит, ҳәарада, мап ацәкышьа амаӡам, избанзар, иааирԥшуа, зсахьа ҭихуа аԥсҭазаара лырас изхагьежьуа, изхысуа, изыхҭынхьаауа иара ауп. Аха араҟа иҟоуп аҩада иазгәаҭаз, иреиҵамкәа хадара зуа даҽакгьы. Уи аԥсуа нхаҩы нага иҩнаҭаҿы ииз, иааӡаз Платон Бебиа ихаҭагьы шәҟәыҩҩык иаҳасабала Анцәа илаиҵаз иԥсабаратәу абаҩхатәра анаҩсангьы, аԥсуа нхаҩы иԥсҭазаара ибзианы иҭҵааны иахьимоуи, насгьы гәык-ԥсыкала бзиа дахьибоуи роуп. Арҭ афактқәа, ирылшоит Платон Бебиа аԥсуа нхаҩы изкны апрозатә гимн аҩра, аԥҵара.
Аԥхьаҩ ухаҵкы, аҩада исҳәаз сыхшыҩзцарақәа рырҵабыргразы уааи, ҳмыццакыкәа ҳнагәылаԥшып аҩымҭа ахаҭа. Платон Бебиа ицәаҩам формак, стильк ала (апоезиаҿгьы апрозаҿгьы), иага ибзиазаргьы, аҩымҭақәа раԥҵара. Уи ажәа азҟазацәа зегьы инеибеиԥшны ишыртәышьҭроу еиԥш, иарбан ҩымҭазаалакгьы ицо ахҭысқәеи ахаҿсахьақәеи ирықәыршәаны, насгьы сахьаркыратә идеиалагьы еизааигәазтәуа аҩышьа аформа иԥшаауеит аклассикатә метод аҳәаақәа дырҭымҵкәа, иҽырҭагӡаны. Ас аҟаҵара, жәаҳәарада, автор иаԥхьаҩцәа рҿаԥхьа ибаҩхатәра аҳаҭыр шьҭнахуеит, бзиа дыднарбоит.
Изхысҳәаауа Платон Бебиа иповест ҿыц «Анхаҩы» ауп. Аҿыц зысҳәаз убри ауп, иара 2004 шықәсазы феврали марти рыҩнуҵҟала иаԥиҵеит, жәбаҟа шықәса ахыҵуеит, аха адунеи абеит ааскьа. Абраҟагьы ашәҟәыҩҩы иповест системак аманы ашьақәыргылараҿы ицо ахҭысқәа реилкаара аԥхьаҩ изымариахарцаз ихы иаирхәоит ановеллатә ҟазшьақәа змоу аметод дара урҭ алагарҭа аламҵакәа 35 новелла ыҟоуп.
Ари аметод адунеизегьтәи алитература аклассикцәа рҩымҭақәа рҿы аԥхьаҩ ибоижьҭеи кырӡа ҵуеит, иҵауылоу ахатә тоурых амоуп. Аԥсуа сахьаркыратә литература атәы ҳҳәозар, уи аҩыза арҿиаратә метод, ацәаҩа ҳара иаабеит Аԥсны жәлар рпоет Дырмит Гәлиа ироман «Камаҷыҷи», ԥасатәи Аџьынџьтәылатә еибашьра дуӡӡа иалахәыз, апоет, апрозаик Қьаазым Агәмаа иҭоурыхтә роман «Селым» аҟны. Нас ари
ацәаҩәа егьырҭ аԥсуа шәҟәыҩҩцәа аӡәырҩы рҿы ахатә аиндивидтә ҷыдарақәа рыман ицәырҵуа иалагеит.
Жәаҳәарада, «Анхаҩы» аҿы иашьашәалоу – егьырҭ аԥсуа повестқәа зегьы рыҟны еиԥш, сахьаркыратә ҩымҭак аҳасабала хазы-хазы аҟазаара зылшо ановеллақәа рыла ишеибаркугьы, урҭ зегьы иаку ҩымҭак ҟазҵо цхыраагӡақәаны, елеменҭқәаны, имыругақәаны иҟоуп, иҵегь уазааигәаны иуҳәозар, асахьаркыратә обиект зырӷәӷәо лырак иахагьежьуеит, афырхаҵа хада ихаҿсахьа игәылҭәааны аҟаҵараҿы, аарԥшраҿы.
Платон Бебиа иҩымҭаҿы фигура хаданы дагәылганы даарԥшуп иаб Хәамԥа Бебиа. Уи анҵәамҭаҿы «аԥсуа ҵасла рацәак ишыԥшӡам шыздыруагьы, аҭамзаара уҿаԥхьа ишьҭаҵо, абриоуп саб ихҳәаау хҭысқәак уара ушҟа рхы зсырхаз, аԥхьаҩ ухаҵкы!» ҳәа ииҳәазгьы ухаҿы иааумго иҟаӡам, акы, уи аетика аганахьала уахәаԥшуазар, аамысҭашәароуп, ахӡырымгара иатәышьҭроуп. Ҩбагьы, ашәҟәыҩҩцәа раб, ран, убас ирзааигәо рҭахцәа ирызкны асахьаркыратә ҩымҭақәа раԥҵара қьабзк, традициак еиԥш алитература иаднакылахьеит, иадыруеижьҭеи акыр ҵуеит, амала, ицәырго ахаҿсахьа азеиԥштә уаажәларратә ҵакы аҭаны иаԥҵазар ауп. Усҟан ауп аԥсҭазаараҿы иҟаз ахаҭара, дабума, данума, уарҭ даҽаӡәума алитературатә ԥсҭазаара анаиоуагьы.
Сызааиуа, Платон Бебиа еиԥш аҟаза ари ас шакәу идыруан азоуп иаб изку аповест аби аԥареи, урҭ реизыҟазаашьақәеи рыбзиабареи рҳәаақәа, ирҭамхакәа ирҭыҵны, насгьы еизыркәкәаны (собирательныи) ауаажәларратә ҵакы змоу анхаҩы ихаҿсахьа аарԥшра зилшаз. Аха абраҟа иацҵатәуп, ихымԥадатәины аповест аҿы иаабо даҽакгьы. Уи убри ауп: Хәамԥа Қәата-иԥа Бебиа даныхәыҷыз инаркны (ахыцқәа ирҭакны иазгәаҳҭап: уи диит 1900 шықәсазы, иԥсҭазаара далҵит 1972 рзы) иуахҭа мшы аҟынӡа ибжьанакыз аамҭеикәшара иаҩызаз ахҭысқәеи аҭоурых адаҟьақәеи, урҭ ирылахәу ахаҭарақәеи аӡәырҩы цәырҵуеит изхааныз аамҭа ахаҿреи аҭагылазаашьеи аадырԥшыртә, шықәсынҵырак иаҩызан иаанхартә аҟынӡа.
Аповест автор ифырхаҵа хада ибиографиа аҵыхәтәантәи аамҭазы алитератураҭҵааҩцәеи акритикцәеи ишырыҩуа еиԥш, инысымҩа аԥхьаҩ изы аинтерес аҵаны иҟаҵоуп. Уи дынхаҩуп, дуасҭоуп, дҽыбӷаҟазоуп, дшәаҳәаҩуп, дкәашаҩуп, бзиа дырбоит дызлоу, иааикәыршаны иҟоу ауаа, аха ас дҟазҵаз, даазырԥшыз иара имоу ахаҭашьатә ҟазшьа бзиақәеи инапы ахьы ахьаԥссоу, даҽакала иуҳәозар, анапҟазара ахьимоу мацарагьы акәӡам. Уи даныхәыҷыз инаркны иԥсҭазаара аҵыхәтәантәи амшқәа рҟынӡа дызлагылаз, дзыҿцаауаз, дызҿыԥшышаз ауаа заманақәа, анхацәа нагақәа рнаҩсангьы, егьырҭ, абри акатегориа иатәымызгьы убрахь иналаҵаны
иҟан. Урҭ аԥсҭазаараҿы ирҿиҵаауаз рацәан, традициатә еимадарала абиԥарала иаауан, ауаҩы ибзиабара, аҳаҭыр иқәҵара, ачеиџьыка амазаара, агәыҭбаара, аџьахаџьафара, анхара-анҵыра азы аԥсыцәгьара, адгьыл абзиабара, ашәаԥыџьаԥ агәцаракра, абаҳча ааӡара уҳәа убас анхаҩы еснагь имазарц, далаҟазарц ихәҭаз ихаҭашьатә ҟазшьақәа зырԥшӡоз, еиҿызкаауаз анапкрақәа, азанааҭқәа. Урҭ зегьы хыҵхырҭас ирыман аԥсабара иланаҵаз абаҩхатәра, аҟәыӷара, иааидкыланы иуҳәозар, агәырҵҟәыл. Ус акәмызҭгьы, аханатә дхәыҷы еилыххамызҭгьы аурыс уасҭа Иван Иван-иԥа изиҿҵааӡомызт, ишырҳәо еиԥш, инапы ахьы аԥссауа дзыҟаломызт. Аб Қәаҭагьы иага зҿлымҳара изуны диааӡаргьы, ихаҭа игәынкылара бзиамызҭгьы, абаҩхатәра имамызҭгьы ашәаҳәарагьы, акәашарагьы, иара убас аҿыбӷаҟазарагьы, аҽы ҭҟьаны ишцо абаз шьҭиԥаауа, мамзаргьы акәадыр дшантәалоу аҽы амгәа дыҵасуа дзыҟаломызт. Убас заҟа?
Ииашоуп, Қәаҭа Бебиа иҩнаҭаҿы абиԥарала иаауаз аԥсуара акырӡа аҵанакуан аԥа Хәамԥа нхаҩык, аԥсуа хаҵак иаҳасабала ишьақәгылараҿы. Абригь иԥсабаратәу феноменуп, избан акәзар, ахәыҷы иибо имҵои, игәнимкылои! Ус аҽа мбакәа, аҿа зшьхьада!
Изхысҳәаауа, абарҭқәа зегьы аповест аҿы игәцаракны, ихадароу адетальқәа ракәны иаарԥшуп ҟазарыла. Аҩымҭаҿ иаҳа-иаҳа еиуеиԥшым ахҭысқәа цәырҵцыԥхьаӡа, иара афырхаҵа хадагьы дарԥысханы изҳазыӷьауа даабоит, иааикәыршаны иҟоу, дызлагылоу ауаажәларратә ԥсҭазаара активла далахәны, иашьцәагьы, ижәлантәқәагьы, иқыҭауаагьы, уи анҭыҵгьы ихьӡ-ижәла рҳәартә аԥсуа нхаҩра даԥсахартә еиԥш. Аха аханатә ишаабо еиԥш, ус еиԥш иҟоу, «атитул» аиура дарбан нхаҩызаалак изы усҟангьы уажәгьы имариамызт еиуеиԥшым аԥсҭазааратә ҟыба-ӡыбақәеи аамҭа уадаҩ иахылҵуаз аԥсеихәлахарақәеи, иаҳҳәап, аурыс ҳәынҭқар империаҿ ицоз аҭагәҭасрақәа, аимпериалисттә еибашьра, ҭауади-аамысҭеи рхамакәачрақәа, ареволиуциа аҟалара, асовет мчра ашьақәгылара, аколнхарақәа реиҿкаара, ԥасатәи аџьынџьтәылатә еибашьра, уи ашьҭахьтәи аиҭашьақәыргылара иахылҵуаз ауадаҩрақәа, Аԥсны иҟаз ленинтә милаҭ политика аилахәара уҳәа заҟа ыҟааз аԥсуа нхаҩы дзыргәамҵуаз, ҭынч анхара-анҵыра изымҭоз, шьамҭлаҳәра зуаз аԥынгылақәа.
Абарҭқәа зегьы автор ихаҿы иааганы, идырны, иҭиҵааит азоуп иаб ихаҿсахьа, алитературатә ԥсҭазаара заиоуз. Ишдыру еиԥш, алитературатә ԥсҭазаара зауз ахаҿсахьа ауп анҵра змоугьы. Аԥхьаҩ имҩашьо ибоит аповест аҿы аб изы иҳәо ажәабжьқәа, ахҭысқәа, афактқәа злашьақәгылоу автор игәалашәарақәа рымацара рыла акәӡам. Иҵабыргуп, убригь ихыҭҳәаам аҭыԥ бзиа амоуп, аха ахаҿсахьа гәылҭәаарц азыҳәан уи азхомызт, ашәҟәыҩҩы ихаҭа ишиҳәо еиԥш, ихы иаирхәоит, еизигеит иара изкны ажәлар иҩызцәа ирҳәоны иаҳаз, дызлаҟаз афактқәа. Уажәы ҳаизыӡырҩып автор ихаҭа абри аҵыхәала ииҩуа:
«…Хәамԥа Бебиа иеиԥш аҽыбӷаҟаза…» – дналагон аӡәы.
«…Хәамԥа иеиԥш зшьапқәа улаԥш рхьымӡоз…» иаацәыригон даҽаӡәы. «…Хәамԥа инапы ахьы аԥссон…» инарымидон даҽаӡәгьы.
Саб иԥсы анҭаз, дыӷәӷәаӡа зегьы данрылагылаз, иӡбахә рацәак
иабарҳәарҭаз, иагьабаҭахыз. Идунеи аниԥсах ауп, еиҳараӡакгьы рхы сара инасықәкны, ирҳәо ианалага: «…Уара уаб дудыруаз џьушьоит, рыцҳа…»
Слымҳақәа нкыдысҵон саргьы, ҿыцс исарҳәарызеишь ҳәа. Акызаҵәык сызцәымшәоз: ииуз бааԥсык, ииҳәаз гәацәыхьажәак, машәыршәа акәзаргьы, аӡәы иҿы ишҭымшәоз здыруан. Шаҟаҩ ыҟоузеи, забацәа апапанҵәҟәыррақәа ҟарҵаны, дара иагьа рхы аџьыка ықәырхыргьы, уи адамыӷ аарнымҵӡо изхьынҳаланы иаазго!»
Дарбан ԥазаалакгьы изын насыԥуп ишырҳәо еиԥш, зхәы иаҭәҳәаны крызфо, ламысла зыбзазара мҩаԥызго, ашьхыц еиԥш ихандеиуа, хара ихәыцуа, зыжәлар зҭаху, урҭ рҿаԥхьа зҭакԥхықәра зныруа аб дызмоу, дызҭынхаз. Платон Бебиа иакәзаргьы иаб дизгәдууан, дизгәдууеит иԥсҭазаара даналҵгьы, избанзар, уи анхаҩы аханатә ишицәаҩаз еиԥш, ламысла идгьылтә ԥсҭазаара мҩеигеит, ихиркәшеит ҳаҭыр ақәҵаны, ишьҭахьҟа инижьыз, иҭынхаз изаҟаразаалак изырԥхашьаша ҽыԥныҳәак бзанҵы ирмоуа. Ари зынарцә мҩа иқәлаз иҭынхаз амалқәа зегьы иреиҳауп зегь реиҳа акапануеит.
Аԥа иҭахуп зыԥсҭазаара иалҵхьоу иаб ихҭысқәа инагӡаны идыруазарц, аха иара иԥсы анҭаз, ус еиԥш акгьы еиҳәомызт, ихаҭа дызхаанқәаз, иидыруаз рыда. Урҭ аумаҷхыз, аха ихаҭәааны дазаарԥшуамызт, арахь ихааныз иқәлацәа, ибзианы дыздыруаз цеит, гәыбӷангьы зуҭода, аамҭа атәы ҟанамҵои. Автор игәы иалоуп иаб Хәамԥа иӡбахә иазҳәашаз, ибзианы дыздыруаз ауаа цәымзаркылагьы иахьузымԥшаауа, аҟамзаара адунеи иахьагаз. Урҭ рахьтә автор игәалаиршәоит аӡәык-ҩыџьакгьы. Абар даргьы: Лыԥ Ашәба, Қсениа Басилаиа-ԥҳа, Ақәшьа Кәарҷиа-ԥҳа, Жорж Бебиа (Хәамԥа иаҳа бзиа иибоз иашьа иԥа), аҵарауаҩ, лымкаала ҳҽыбӷаҟазацәа ҭызҵаауаз Гьаргь Амҷба уҳәа иҵегьы.
«…Убри ауп исзырҩыз абарҭ агәалашәара хҭысқәагьы. Ииашоуп, сара урҭ акыраамҭа иныҟәызгон, ицәырызгар сҭахӡамызт. Саб ихҳәааны… дышәҟәыҩҩымызт, дҵарауаҩымызт, уаажәларратә усзуҩымызт… Аха, еиҭасҳәахуеит, уи дынхаҩын. Анхаҩы зегьы дреиҳамзаргьы, аԥсҭазаара дахыҵхырҭоуп, дарӷьажәҩоуп», – иҩуеит Платон Бебиа.
Ишаабо еиԥш, изаҟаразаалак аԥа дызцәыԥхашьо ҳәа мамзаргьы аҭамзаара ззышьҭауҵауа ҳәа акгьы ыҟаӡам иаб изы асахьаркыратә ҩымҭа аԥиҵазар, насгьы, аҩада ишазгәасҭахьоу еиԥш ари аҩымҭа автор иаб Хәамԥа Бебиа имацара иауихҳәааху, уи ихҭысқәа ирыҵаркуа, аԥсҭазааратә фактқәеи ахаҭарақәеи рацәоуп аԥсуа нхаҩы еизыркәкәо ихаҿсахьа злаанарԥшуала.
Ԥсабарала анхаҩы бзиа, анхаҩ нага, ацәгьа, абзиа рышьхәа ахьеивҵо еилызкаауа, адгьыл азын зыԥсы цәгьоу ашәаԥыџьаԥ, абна иахӡыӡааны еиҷаҳауа, еснагь акәымзаргьы, ианаҭаху дыџьбароуп, еиҳарак аиашадареи амци анибо, ианиԥышьклаҳәуа, аамҭазы. Насгьы, иҵабыргуп ҳәа иара ииԥхьаӡо аламала дацәхьаҵуам. Арҭқәа раан, дангәамҵуа ыҟазаргьы еиҭасҳәоит, аџьа иарӷәӷәахьоу анхаҩы дхатәроуп, аԥсҭазаараҿы дарӷьажәҩаны дыҟоуп. Аха абас шакәугьы, анхаҩы дҳалалуп, дразуп, аурыс жәаԥҟагьы баша иауаԥырҵах аџьа ауаҩы дразны дҟанаҵоит ҳәа.
Зегьы зхысҳәаауа, Платон Бебиа иповест афырхаҵа хада Хәамԥа Бебиагьы абарҭ аҩада анхаҩы изы исҳәаз аҟазшьарбагақәа дрылоуп, имариамыз, аха иҵоуроу иԥсҭазаара иалаӷьаны, иатәышьҭран иҟаз автор рыԥсы ахьҭаз, рдац-ԥашә ахьыҟаз дақәшәаны, насгьы азеиԥшттәра аманы исахьаҩыратә хаҿсахьаны иааирԥшит ҟазарыла. Убри азы акәзаргьы ҟалап абри аб ихаҿсахьа иаԥызҵаз аԥа игәыцхә-гәышьуа ишиныруа еиԥшҵәҟьа аԥхьаҩгьы изааигәаны изыҟалаз.
Аповест «Анхаҩы» аҟны афырхаҵа хада идагьы ицәыргоуп иреалтәу, аԥсҭазаараҿы иҟаз, Хәамԥа ибзианы дыздыруаз, насгьы ихҭысқәа ирылахәыз мамзаргьы ихҭысқәа хазырҭәаауа ахаҭарақәа, даҽакала иуҳәозар, ауаа нагақәа, иаҳҳәап, Ҷыӷьыц Кәаӷәаниа, Ҟаимыҭхан Аӡынԥҳа, Камаҷыҷ Габлиаԥҳа, Кадыр Қәталандиа, Сеидыҟ Ҵнариа, Кьынтышә Чагәаа, Кәарсантел Адамиа, Ҳабыџь Ашәба, Теп Шармаҭ, Бебиа Қәаҭеи, Габлиаԥҳа Маниеи, урҭ бжь-ҩык рыхшареи – ԥшреи сахьалеи инарҭқәоуп ҳәа ззуҳәашаз, Ушьа Аҳәԥҳа, Баӷәаза Лашәриа, Лыԥ Ашәба, Мина Барганџьиаԥҳа, аҭауад Ҳаиҭбеи Маршьан, Расҭа Ԥаҷкәариа, Қәақә Габниа, агыруа ԥҳәыс Ҭебра аҳәса рырбгаразы ахәшәҟаҵаҩ, Ӷәака Бебиа, Ҳаџьараҭ Бебиа, Ваниа Басариа, Акакь Чежьиа, абчараҳ Иуака Ҵәыџьба, Ӡаӡ Санӡаа, Платон Кьаласониа, Ҳаиҭ Ҩардан, Шьҳан Ҩардан, Ахәанаа рԥа (уи ауп автор хьӡыс ииҭаз), Фрикан Амҷба, Қсениа Амҷба, Сарпион Ҷкадуа, Уаликәа Бебиа уҳәа убас егьырҭгьы.
Абарҭ аперсонажқәа, хыхь ишазгәасҭахьоу еиԥш, анхаҩы Хәамԥа Бебиа ихаҿсахьа аарԥшраҿы досу, еиҟарамзаргьы, рыхьӡ зларҳәаша арольқәа рымоуп, аԥхьаҩ илаԥш-ҿаԥшаҿы рхатә хаҿра рыман иаанхартә еиԥш. Аповест аҿы Нестор Лакоба итәы ҳҳәозар, уи ажәлар ишҟа ирымаз абзиабарала ирԥханы иҟаҵоуп ихаҿсахьа. Михаил Бӷажәба ихаҿсахьагьы аҩымҭа епизодк аҿы, аҵакы аманы иалубаауеит, Нестор Лакоба дандыриашазтәи аамҭа иадҳәаланы, еиҳа ииашаны иуҳәозар, ибаҟа Аҟәа ианаадыртызтәи ахҭыс. Усҟан Михаил Бӷажәба Аԥснытәи абком актәи маӡаныҟәгаҩыс дыҟан. Иара убас, ҳзыхцәажәо аҩымҭа автор ихаҭагьы литературатә персонажк иаҳасабала далубаауеит днаӡа-ааӡаны, еиҳарак иара дхәыҷы аахыс дызхаану, хаҭала иибаз, иаҳаз, ицәа-ижьы ианырыз, дзыргәырӷьоз, дзырҵәыуаз, ихҭынхьааз наӡаӡа ихаҿы иаанхаз ахҭысқәеи аԥҵамҭа акомпозициеи асиужети рганахьала еилаԥах иҟазҵо, изырӷәӷәо автортә мамзаргьы алирикатә хьаҵрақәеи рҿы.
Аҩада ишазгәасҭахьоу еиԥш, аповест «Анхаҩы» шьақәгылоит ановеллақәа рыла, даргьы иркьаҿ-ркьаҿны иҟаҵоуп, аха изыхҳәаау ахҭысқәа ибзианы иамҟәыҵаӡартә еиԥш. Насгьы, аповест еидызкылоу ановеллақәа зегьы автор изааигәоу роуп, аха иҟоуп ҷыдала игәы зызхьаауа, иԥсҭазаараҿ хашҭшьа змам, еснагь ицу ахҭысқәа ртәы зҳәо ановеллаҿы иаҳҳәап, «Агәы зызҭам аԥсцәаҳа», «Платон дабаҟоу, Платон?!». Актәи ановелллақәа автор иаҳирбоит залымдарыла, гәнаҳала иқәрахьымӡахаз иан лыԥсра атәы. Ари афакт – Платон Бебиа иан гәнаҳала лыԥсра егьырҭ иҩымҭақәа рыҿгьы иаҳԥылоит аԥхьаҩгьы ихьааигартә аҟынӡа. Аха уи убас ирԥсҭазааратәны иҟаҵоуп абраҟагьы изаҟаразаалакгьы амыцхәра анымԥшуа, иаҭахны. Избан акәзар, насыԥла иллахьынҵахаз лыԥшәма иоуп аҩымҭа зыхҳәаау, ус анакәха, еицрыхшьа рымаӡамызт, аҵыхәтәан илуахҭахаз арбатәын. Иалҳкаап угәы ҿызкаауа ан қәыԥш гәнаҳала лыԥсҭазаара шҿахырҵәаз ҳзырбо ҭыԥқәак. Абар даргьы: «Убасҟан, аҳәса аидтәалан: «Бабхәа аԥсра даҿуп, бхәыҷы – дхәыҷуп, бнеи-ааи рацәоуп!…» ҳәа ауӷә хьанҭа лара иналықәҵаны, аҽырбгара лыдырҵеит. «Избан, мшәан, зегь сара изсыдырҵо: сабхәа егьырҭ иҵакырагьы ыҟами». Иҭацацәагьы, иԥҳацәагьы?..» ҿаанаҭит уи лызгәык. «Иҟамкәан, ишԥаҟам, аха егьырҭ иҭацацәа – бара бацалацәа, урҭ хазы ицахьеит. Хазы аҭаацәарақәа аԥырҵахьеит уи иԥҳацәагьы – иааиргьы исасцәоуп. Насгьы ибхабмыршҭын: зегьы зҿыҵыз аҩнду, ашә аазырҭуа бара шбакәу!.. – уи аалыманакит егьи лыгәгьы.
Рыцҳа, ҩ-гәык лымазаарын».
Аҭаца Гьагьашьа – ашәҟәыҩҩы иан – лыламыс хәыцуан аԥсуала, дазыразхеит уи аҳәса илыдырҵаз аҽырбгара, арыцҳара ду зхылҵыз – аԥсҭазаара қәыԥш ҿахызҵәаз.
Абар ашәҟәыҩҩы уи иахиҳәаауа: «Ааи, аха ауаҩытәыҩса адунеи иқәлара иеиҳау иарбану иҟоу! Аԥшәма хада иқәра ыфаны, иуахҭа ааины
иааидгылазар, ицынхәра ауаҩы дирц хыхь иҟоу ҳаб Анцәа ду дырзишеит. Нас уара, Аҩысҭаа даауҵагьежьны, аԥсҭазаара хацзыркуа ан, бгәахы иаҵакны ибку аԥшқа дшьы ҳәа, аҽырбгара лыдуҵоит. Илыдуҵоит аԥсрамш иқәгыло длырҽеирц азыҳәан, асасцәа ҳаҭыр рықәылҵарц азыҳәан… Ари ламыс злам ламысдароуп».
Ааи, гәнаҳала иҭәыз ламысдарагәышьан, ан қәыԥш лыԥсҭазаара ҿахызҵәаз, аԥа игәы наӡаӡа имӷьаӡо ахәреи агәырҩеи азынзыжьыз. Ус аҳәоит аповест иагәылалаз ановелла «Агәы зызҭам аԥсцәаҳагьы».
Абраҟа иацҵатәны избоит даҽакгьы. Уи убри ауп: автор аԥсуара иаҵанакуа аритуалқәеи акәама-ҵамарақәеи – абхәа иҿаԥхьа аҭаца луалԥшьақәеи дрыхәаԥшны, «аҳәса еидтәаланы» аҭаца қәыԥш аҽырбгара лыдызҵаз, ус еиӷьны изыԥхьаӡаз (урҭ ихьааугаша акоуп иахьтәымуаамыз, аҩнаҭа ду иазааигәаз), рхара ду хәыҷык аҟара исзагырхозар (рхыхра усгьы изалшомызт) ҳәа автор ихы иаирхәоит агәы зызҭам аԥсцәаҳа ироль. Уи иахь икыдижьлоит урҭ рхара. Аха иазҿыхуама? Мап, ҳәарада. Убасҟан аҳәса еидтәалаз рыламысдара авторгьы аԥхьаҩгьы ақәыӡбоит, ахара рыдырҵоит, урҭ реиԥшқәа даҽазны иҟамларц азы, даҽа ԥсҭазаарак ҿахнамҵәарц азы агәаҽанызаара аҵубаауа.
Егьи «Платон дабаҟоу, Платон» аҟны аԥхьаҩ ибоит зынарцә мҩа иқәлаз аб иԥеиҳаб дихагылазарц, илакҭа дыҵаԥшуа идунеи иԥсахырц шиҭаху. Урҭ ахажәак аб аԥсра данаҿыз аамҭазы ииҳәаз – уамажә рыҵанакуан иара изы, урҭ аԥсеиқәырхараз иҳәамызт, аби-аԥеи наӡаӡатәи реиԥырҵра иасимволны иҟан. Ус иагьаанхеит аԥа игәаҿы.
Згәы амырԥшаарыда лаӷырӡыла икәабоу абри асахьагьы: «Сҵәыуан сара сшьамхы арсны, сҽихажь дысгәыдыҳәҳәаланы.
– Абрагьы анрагьы сзызуаз саб рыцҳа!..
Сызхара сҵәыуаны сшынеихыҵызгьы, акраамҭа сҽысзеиқәкуамызт. Ус, уи иашьа Ҳаџьараҭ даасыдгылан:
– Имшра шәзынхааит, иазхоуп, баба! – иҳәан, схы ларҟәны даагәӡит.
Убасҟан ауп иангәасҭаз, ҳгәылацәеи ҳҳаблауааи қызқызуа ҳамӡырха азна ишҭагылаз. Еилашьшьы сара сышҟагьы рҿаархеит исыдышшыларцы. Ус, дааины даасыдгылеит ани ҳгәыла «Пылҳаҭ» ҳәа сзышьҭоу.
– Аӡәгьы дааҳнымиеит, уара, снапала деиқәыскыр акәхеит… – иҳәеит, нас уара «Пылҳаҭ» ҳәала.
– Бзиоуп, аха уаҳа џьара акы ааизымҳәаӡеи? – макьанагьы сылабжышқәа ирымуа, схы наиқәыскит уи.
– Аԥсрахьы ихы анирхаҵәҟьа: «Платон дабаҟоу, Платон!» – иҳәан, иблақәа аашаҟьшаҟьеит. Уибар иҭахын…
Сара акыраамҭа схы ларҟәны сгылан: «…О-о, хыхь иҟоу ҳаб Анцәа ду суҳәоит, мышкызны сыдунеи анысыԥсахуа аҽны, нахьхьи џьара исыхшаз ртәаны акаҩҳәа ашәа думырҳәарацы!..»
Ари аҵыхәтәантәи абзац злашьақәгылоу ажәақәа рфилософиатә ҵакы еилкаауп, рыхцәажәара аҭахӡам, мацара иацысҵоит, апоет ус изырҳәаз абрагьы анрагьы изыуны дзааӡаз иаб иԥсымҭазы дахьақәымшәаз, дахьихагыламыз, даҽаџьара дахьахнагаз инаҭаз ахьаа ауп. Абри аԥсихологиатә ҭагылазаашьа фактқәа зыхҭынхьаауа дԥоума, дыԥҳаума, деишьоума, деиҳәшьоума зҳәаз еиԥш аԥсҭазаараҿ иранаҳәо рацәоуп.
Иуа Коӷониа ифырхаҵа Абаҭаа Беслан иҭаацәеи иареи рыԥсҭазаара ашәарҭа ианҭагыла, иан аҭакәажә дӷьыҵәыӷьаҵәуа баша иалуҳәах абарҭ ажәақәагьы:
Ои, уан рыцҳа,
Неиҭамҳәа сара,
Улакҭа ԥшӡа сыҵамԥшуа,
Исықәзаап аԥсра!
Аԥсеиқәырхара анаҩсангьы иҟоуп даҽакгьы: ауаҩы иуаароу идунеи наӡаӡа ианиԥсахуа аамҭазы изааигәо ауаа анихагылоу, рлакҭа хаа данҭаԥшуа игәырҭынчганы изыҟалоит, изымариахоит нарцәыҟа ацара, избан акәзар, ибоит иара ишьҭахьгьы аԥсҭазаара ҵыхәаԥҵәара шақәым, ихьӡ зларҳәаша иҭынхаз шыҟоу, идаракәац аԥсы шҭо, зыԥсаҭа шкәакәахаша Хәамԥа Бебиагьы иԥсымҭазы иԥеиҳаб илакҭа дҭаԥшыр иҭаххеит, дихагылазар иҭаххеит, аха ҳазшаз аԥсҭазаара иауаршәаны даҽакала иҳәаақәиҵеит.
«Анхаҩы» ишьақәнарӷәӷәоит Платон Бебиа апрозаҿгьы макьана аҳәатәы рацәаны ишимоу. Ус шакәу агәра ҳнаргоит аповест ахаҭабзиара. Уи злаҩу абызшәа мариоуп, астиль еилыхха иҟоуп, ихадароу исахьаркны иаарԥшуп аҩымҭаҿы ицо ахҭысқәа, афырхацәа рдиалогқәа ракәзар аԥсуа бызшәа иамоу абеиара аныԥшуеит, иахмырҟьакәа ахархәара рымоуп ажәаԥҟақәа, афоризмқәа, ажәлар рҟәыӷара зныԥшуа аҳәамҭақәа уҳәа убас иҵегьы.
Уажәы иаагап сыхшыҩзцара арҵабыргразы ҿырԥштәқәак. Хкы рацәала еилоу Аԥсны ҭагалантәи асахьа абри еиӷьны аҳәара уадаҩуп: «Амра заҵааира ихаахон. Ашьха ихыҵуаз аԥша гәаҭеигь ҿацахо иалагахьан, иаҳа-иаҳа ахьшәашәара алыжжуа. Еикәаҳәеикәаԥса амҩа иқәын ҭагалан, уажәы-уажәы анхаҩы ишҟа инаԥшуан».
Ҭагалан иашьҭагылан иааиуа аӡынра акәзаргьы, абар агәҭаки ахаҿреи зеиԥшроу: «Уажәшьҭа иаамҭан аӡынра аҽазыҟаҵара. Иара ахаҭагьы, сара маҷк зхызкәачроу аӡә соуп, шәгәышәҽаныз амарџьақәа аҳәозшәа иааины ашьха икақәа иаарықәгылахьан, архаҟа иааԥшуа».
Аԥсны ашьха қыҭа ԥшӡакәа иреиуоу Ӷәада заҟа иара аԥсабаратә релиеф ианаалауа асахьа ҭыхузеи абраҟагьы. «Ӷәада ақыҭа ашьха ашьапаҿы ишьҭоуп. Угәы иамукәа унапы неиҵухыр, Аԥсны ашьха қыҭа ԥшӡақәа иреиуоу Ӷәада заҟа иара аԥсабаратә релиеф ианаалауа асахьа ҭыхузеи абраҟагьы: «Ӷәада ақыҭа ашьха ашьапаҿы ишьҭоуп, срагәк уи ақәцә иаақәухып уҳәап. Аха, иџьоушьаша, убасҵәҟьоуп ишыҟоу амшынгьы. Уи акыр ишыхароугьы, араантәи иааигәаӡаны ухыԥшылоит, ацәқәырԥа еибарлаҳқәа еишьҭала-еишьҭала иахьааиуа еилургаратәы».
Абаз шьҭызхуа аҽыҩҷкәыни аҽыҩи заҟа еинааланы иҵегьы исахьаркшәа иуҳәозар, аҷалапеиԥш «еизыбзиахо, рыхәаԥшра акыр иаԥсаны рсахьа ҭыхузеи абри аҭыԥгьы: «Уажәы, згәы хыҭхыҭуа, гәаран уны игылаз аџьар дрыбжьаланы иҿынеихеит уи, иҽы аҽазеиқәымкуа, иҵамацәысуа. Улаԥш ахьымӡо, адгьыл аҽеиуатәны, ишьҭыԥрааны ишнеиуаз, ачабра дазааигәахоны дышьҭасит уи, ахьшь акәҷышь анаго аҵкысгьы дласны, дагьаазыманшәаланы».
«Ԥҳәызба ссирки иареи аалаԥшықәеибаҵан, игәаԥхеибашьо иалагеит. Ларгьы зынӡа амӡанра лакәын: лыхцәаԥарақәа дыршьаҳауа, лӡарахы ҭыгьагьа, лыбла ҵауылақәа унырхымблылакәа узырхымҵуа».
Аҿара иахылҵуа абзиабара иарԥеиԥеиуа арԥарцәа рылаԥш дыҵшәар зҭаху, иазгәышьуа, насгьы ԥшрала сахьала иагьалаҟоу аӡәы лоуп автор зсахьа ҭихыз, Хәамԥа идҽырбалоз аԥҳәызбагьы. Автор абар аԥсабара аҟны иҟалауа ацәырҵрақәа шааирԥшуа зынӡа имарианы, аха исахьаркны: «Амш каххаа, ажәҩан саркьара ауеит. Амра уҿагәыбзыӷуа укәа иҭаланы умаӷра ианҭысуа аамҭазы, ахьҭа азхәыцра акыр иуадаҩуп».
Аџьеи ауаҩи реизыҟазаашьа ами абарҭ ажәақәа ирҳәо: «Сара ахаан исхашҭуам саб икрушьа: амца иҿатәаны, ииаҵәа жьышәқәа ылҵны, аԥхӡы наԥхьаҳәо…». «Аӡын агәҭа ҳашҭагылазгьы, саб уажәы-уажәы аԥхӡы наԥхьеиҳәон. Аццышә иаҩызаз иеикәаӷа хәыҷи ашәыршақәа реиԥш ацәыцәқәа зҿышәшәоз ишьалашьын цҳафыри неиҭниԥсахлон».
«Ақьаф бзиа иҭаҵаны, аҭра иазымкуа ацәаҭыҵра иалагахьан» (ақәа ауны аӡиас ианацло); «Иҷкәынразы аԥша ицәагаз амшқәа» (ауаҩы аамҭа баша инихуа гәнигоит); «ҵысхшы згымыз ачеиџьыка» (ибарақьаҭын ауп иаанаго); уҳәа ирацәоуп иҵегьы иааугаша. Аха иааҳгазгьы азхоуп, избан акәзар урҭгьы иаҳдырбоит Платон Бебиа ажәа сахьарк апоезиа аҟны еиԥш апрозатә ҩымҭақәа рыҿгьы дшазҟазоу, имырхьааӡакәа ишицааиуа.
Ашәҟәыҩҩы иповест анҵәамҭаҿы иҩуеит. Абарҭ агәалашәара хҭысқәа. «Сара урҭ акыраамҭа иныҟәызгон, ицәырызгар сҭахымызт. Саб ихҳәааны… дышәҟәыҩҩымызт, дҵарауаҩымызт, уаажәларратә усзуҩымызт… Аха, еиҭасҳәоит, уи дынхаҩын. Анхаҩы зегьы дреиҳамзаргьы, аԥсҭазаара дахыҵхырҭоуп, дарӷьажәҩоуп».
Ари ахшыҩзцара ҵабыргхаҭоуп, насгьы дарбан шәҟәыҩҩзаалакгьы анхаҩы асахьаркыратә ҩымҭа изкра дарԥхашьо иҟаӡам, иҳақуп акәымзар. Насгьы Хәамԥа Бебиа еиԥш знапы ахьы аԥссоз! Урҭ рҩызцәа анхацәа иахьатәи еилашәа-еилыҵуа ҳаԥсҭазаараҿ еиҳагьы иаҭахуп, иҿырԥшыгоуп анхара иацәыхьшәашәо ақыҭа ҿар рзын.
Аԥхьаҩ имбарц залшом акы, аҩада исҳәаз ахшыҩзцара аповест арахәыц ҟаԥшь еиԥш иагәылсны ишцо. Ҩбагьы, автор иаб дызлаҟам ала дхагаланы ирҽхәара акәӡам хықәкы хадас имоу, уи зынӡак дашьҭаӡам. Иара изхоит дызлаҟоу ала иаарԥшра, ихаҿсахьа литературатә фактны аҟаҵара. Насыԥны иагьилшеит.
Егьирахь, аҩымҭа «Анхаҩы» рацәак зҵазымкуа гха-ԥхақәак аԥхьаҩ далагар иԥшаауеит. (Уи ахьыҟам, шамахамзар алитературатә дунеиаҿ ҩымҭак убаӡом.) Иаҳҳәап, аамҭеиҭасрақәа Хәамԥагьы авторгьы зхаану рахьтә иҵегьы конкретла инаҵшь-наҵшьны, еиҳараӡак анхаҩы ибзазареи идунеихәаԥшышьеи иахьрыдҳәалоу аганқәа налаҵаны иаарԥшызар аповест агәылҭәааразы еиҳа еиӷьхон. Иара убас, маҷӡак иадамхаргьы, иахәҭазар ҟаларын Хәамԥа изааигәаз, ихҭысқәа здыруаз иқәлацәа, иаҳҳәап Лыԥ Ашәба, Ақәшьа Кәарҷиа, Чагәаа Кьынтышә, Қәҭаландиа Кадыр, Ҵнариа Сеидыҟ уҳәа еиҭа аӡәык-ҩыџьак рыԥсҭазааратә хҭысқәа иҵегьы рзааҭгылара, ҳәарада, афырхаҵа хада иахьихьысуа аганқәа рыла. Усҟан, ажәаҟны ишырҳәо еиԥш, автор ҩ-жьак икуан, акы, иара афырхаҵа хада иқәлацәа ирҳәаз ала, ихаҿсахьа еиҳа иарҭбаауан аԥсҭазааратә материалқәа рыла. Ҩбагьы, абарҭ ауаа зхааныз аамҭагьы зеиԥшраз, еидарас изҵаз, ажәлар ишырхҭынхьаауаз аҳәон, иаҳнарбон.
Ҳәарада, аҩымҭазы уиаҟара аҵанамкуазаргьы иҟасҵар сҭахуп даҽа згәаҭаракгьы. Уи убри ауп. Аԥхьаҩ ибоит, аханатә дашьцылахьеит Платон Бебиа апрозаҿ ицәаҩа, иҳәоуқәа рстиль заҟа иманшәалоу, иҭышәынтәаланы
иҟаҵоу, ишышьақәыргылоу. Уахь, џьарак ҩыџьара ццакрақәак уԥымлозар, узивалом, ҟазак иаҳасабала деиқәхаԥс дыҟоуп. Аха, абри абас шакәугьы, зны-зынла (иҟалап автор ус еиҳа еиӷьуп ҳәа иҟаиҵозар) иуԥылоит аҳәоуқәа рыхшыҩзцарақәа иҵегьы игәылыршәаны иааирԥшаанӡа кәаԥ рацәала ианҿахиҵәо, анаҩстәи аилкаара аԥхьаҩ инаидҵаны. Еилкаауп, абри аметодгьы аҟазара ишатәышьҭроу, насгьы ахархәара бзиа шамоу, еиҳарак ихатәроу, афилософиатә хшыҩҵак змоу, аҵакы еиҭарсны иҳәоу аҭыԥқәа рҿы. Аха, еиҭасҳәоит, ақәаԥрацәақәа анхырҟьахалак, улаԥш иҵашәацәоит имыцхәцәаны аҽыԥныҳәа ҟау-ҵартә еиԥш.
Иаагап акык-ҩбак раҟара аҿырԥштәқәа: «…Сара саб дынхаҩы…» Наҟ-ааҟгьы ҟалап акәаԥрацәа аҭахымзар? «…Мап, ижәҩа кәаԥза…» Араҟагь убасҵәҟьа имыцхәуп, наҟ-ааҟ акәаԥрацәақәа. «Ҳаит, уморахә мыӡааит!..», «Зегь акоуп, саб уаха днышьҭалар, ԥхыӡ иибоз Бебиаа ракәын, иара иҿы ааихихыргьы…», «…Аҵыхәтәантәи ауардын…» уҳәа убас иҵегьы.
Даҽакгьы. Аҳәоу ахшыҩзцара нҵәеит, акәаԥ ауп иаҭаху, аха автор знызынла, иаҭахӡамкәа акәаԥрацәа аниргылауа ыҟоуп. Абар афактқәагьы: «Уи иҽы иҵакәашо днеиуан…», «Аҩынра зхагылазгьы лара лакәын усгьы…», «Саб ҩыџьа аҳәса ааигахьан…», «Нас уара Анцәа дыҟам ҳәала!..» «Ауаҩытәыҩса ицәа акыр ҭаӡозаап афаст!..», «Уахь рлымҳақәа нкыдырҵоит зегьы…», «Изнымкылакәа илабжышқәа рҿылархеит…» уҳәа убас иҵегьы.
Ишаабо еиԥш, аҩада иаазгаз аҳәоуқәагьы рыхшыҩзцарақәа нырҵәоуп, кәаԥк рызхоит аха…
Араҟа иасырбаз акритикатә згәаҭақәак изаҟаразаалак Платон Бебиа ихы иԥсы иалхны иаԥиҵаз илирикатә повест ахаҭабзиара иааизакны уахәаԥшуазар, аҩаӡара рзыларҟәуам, насгьы урҭ агхақәа ҳәа сызҿу автор идимкыларгьы ауеит, азин имоуп. Аха уи акәым ихадароу, ихадароуп ҳәа исыԥхьаӡоит аԥсуа литература иахьаланагалаз аԥсуа нхаҩы изку алирикатә повест ҟаимаҭ. Ари аԥсуа литератураҿы аԥа аб изикыз аҩбатәи повеступ. Аԥхьаҩ гәыраз, ишудыруа еиԥш, актәи изкуп аԥсуа литература хацзыркыз Аԥсны жәлар рпоет апрозаик, адраматург, аҵарауаҩ Дырмит Гәлиа. Аҩбатәи аԥсуа нхаҩы нага Хәамԥа Бебиа. Аха аҩада ишазгәаҳҭаз еиԥш, ари аповест аби аԥеи рыԥсҭазааратә хҭысқәа рхархәарала иаарԥшуп анхара, анҵыра, бзиа избо, знапы ахьы аԥссо аԥсуа нхаҩы нага ихаҿсахьа Хәамԥа Бебиа иԥсҭазааратә нысмҩа аԥхьа инаргыланы.
Аповест «Анхаҩы» иазку сажәа хсыркәшар сҭахуп еицырдыруа аԥсуа ҵарауаҩ, агеограф, ауаажәларратә усзуҩы Бериа хәымга имаҵурақәа ашықәс хьанҭақәа раан ирҿыҵахәхаз Симон Петра-иԥа Басариа ишәҟәы  («Аԥсны агеографиа, аетнографиа, аекономика рганахь ала») аҟнытә ҭыԥк ала. Сыгәгьы иаанагоит аԥсуа дынхаҩыз, дыхьчаз, иара дызусҭзаалакгьы ихаҿсахьа ханарҭәаауеит иаанарԥшуеит ҳәа. Аԥхьаҩ ухаҵкы ацитата маҷк исыцәдухазаргьы саҭоумҵан, избанзар, сзыхцәажәо аҩымҭа аԥсабара злаҟоу ала иаҭахны исыԥхьаӡоит, иханарҭәаауеит повест авторгьы уи иахцәажәаз акритикгьы аԥсуа нхаҩы изку рыхшыҩзцарақәа.
Абар ахаҭагьы:  (аурыс археолог, апрофессор Аграфиниа Уварова Аԥсны имҩаԥылгоз археологиатә експедициа иалахәыз) .
Ааи, аԥсабара ԥшӡа, аԥсабара зҩыда аԥсымчхара ауаҩы дуаҩытәыҩсаны иҟалараҿы, ишьақәгылараҿы анырра ду ҟанаҵоит. Убри ауп аурыс профессор Вагнер аԥсуа нхаҩы, ахьча иҟны иибаз агәыҭбаара, ауаҩра Аԥсны аԥсабара иатәышьҭраны изиԥхьаӡаз.
Платон Бебиа, жәаҳәарада, имоуп иҵегьы уззааҭгылаша, инаҵшьны узыхцәажәаша ихатәраны ҳлитература иаланагалаз, аԥхьаҩцәа иргәарԥханы ирыдыркылахьаз акымкәа-ҩбамкәа аповестқәа. Убарҭ иреиуоуп: «Ажәардәынақәа», «Амзаҿа», «Аҟамачаԥа», «Аӡыхь»… Абарҭ рҿгьы Платон Бебиа апрозаик иаҳасабала ибаҩхатәра гәылҭәааны, инапҟазара иазҳа-зыӷьаны дааԥшуеит, избан акәзар, ишьҭихуа аԥсҭазааратә проблемақәа уҳәару, еиуеиԥшым ифырхацәа ирыхҭынхьаау ахҭысқәа уҳәару, иара автор идунеиқәыԥшылара ишаҵанакуа, ишиныруа уҳәару исахьаҩыратәу ахаҿсахьа ссирқәа ргәылубаауеит. Еиҭасҳәоит, урҭ аԥҵамҭақәа ҷыдала акритики алитератураҭҵааҩи рылаԥшҳәааи, ражәеи иаԥсоу роуп дара. Аха сара сышәҟәаҿы ҳпрозаик ду иповестқәа аҩада сзыхцәажәазгьы иаҳдырбоит, акы, рыҩаӡара ахьынӡаҟоуи ииашоу аилкаа ҳарҭоит Платон Бебиа анапҟазара рыгымкәа аповест бзиақәа аԥызҵахьоу аԥсуа шәҟәыҩҩцәа дшырхаҭарнаку. Убри аҟнытә хыхь зыӡбахә сҳәаз аповестқәа нацәақәкыла реилыргара саламгакәа, аранӡа исҳәахьоу азырханы сиасуеит стема иацызҵо, иатәышьҭроу даҽа зҵаарк ахь. Уигьы аповест ажанр «жьра-цәарала» иацәырхарам акоуп. Аԥхьаҩ иарбан ҳәа азҵаара узцәырҵыр, абар уи аҭак: адокументтә повестқәа. Ааи, иҟоуп ус еиԥш ажанр адокументтә литература ахкы иатәу. Уи аурыс литератураҿы зегь раԥхьаӡа ахы акит А. С. Пушкин иҩымҭа «Пугачиов иҭоурых». Егьырҭ Европатәи алитературақәа рҿы ицәырҵит ари алитературатә хкы, иаҳҳәап, ашәҟәыҩҩы, афилософ Т. Карлеиль идокумент повест «Афранцыз револиуциа аҭоурых». Иара убас Р. Ролан, А. Барбиус, С. Цвеиг уҳәа аӡәырҩы рдокументтә повестқәа адунеи рбеит даҽаџьарагьы анырра ҟарҵартә еиԥш.
Алитературатә енциклопедиатә жанр, Москва ашәҟәҭыжьырҭа  1987 шықәсазы иҭыҵыз аҟны ҳаԥхьоит:
Ишаабо еиԥш, уажәшьҭа кыр ҵуеит аурыс жәлар рдоуҳатә культуразы адокументтә литература ахатә ҿиаратә амҩа аазырԥшуа аҭоурых амоуижьҭеи. Уи иахьагьы аамҭеиҭасрақәа жәпакы шахҭынхьаахьоугьы, ишахнагахьоугьы, аҿиара иаҿуп аԥсҭазаараҿы ҵыхәаԥҵәарада ицо аиҭакрақәа аҽрықәыршәаны. Ус иҟоуп иарбан милаҭзаалакгьы асахьаркыратә литература адиалектика.
Сара абарҭ ахшыҩзцарақәа абраҟа исзырҳәаз, рзааҭгылара иахәҭаны изысыԥхьаӡаз акы ыҟоуп. Уи убри ауп: аԥсуа сахьаркыратә литератураҿы, изыхҟьо инагӡаны исзеилкаауам, аха иахьа уажәраанӡагьы аԥхьаҩ ибартә, иаҳартә адокументтә литература иазку, иажәабжьума, иповестума, ироманума, идраматургиатә ԥҵамҭоума, сара иахьынӡаздыруа ала акгьы ҳамам. Издыруада агха сыхьуазар, усгьы Анцәа иҟаиҵааит, аха сеидру, уи агәра сызгацәом. Амала, иҟоуп акызаҵәык уи ахьӡ ҳамҳәар ауам. Абаҩхатәра еицамк змаз ажурналист, апоет, апрозаик, аҭоурыхдырҩы, зыԥсҭазаара зегьы аԥсуа ажурналистика иазызкыз, уи арҿиараҿы иааиуа абиԥара ҿа аҿыԥшыртә еиԥш алагала бзиа ҟазҵаз, ааскьа иҳаԥхаз Борис Ҭыжәба идокументтә очерк ԥасатәи Ҳаԥсадгьыл ду – СССР ҳәа ҳзышьҭаз фырхаҵала зхы ақәызҵаз Володиа Ԥачлиа изку. Ари повестымзаргьы, иара аԥсабара злаҟоу ала адокументтә литература иаҵанакуеит. Аочерк ахаҭа атәы ҳҳәозар, уи автор аматериал дацԥыҳәаны, иҭҵааны, афактқәа документла ишьақәыргыланы, исахьаркны иаԥиҵеит зыԥсҭазаара фырхаҵала зыԥсадгьыл Асовет Еидгыла иахҭнызҵаз аԥсуа еибашьҩы ихаҿсахьа. Ус еиԥш зхаҭабзиара ҳараку адокументтә очеркқәа аԥсуа литератураҿы иуԥылаӡом.
Исгәалашәоит абри аочерк (раԥхьаӡа икьыԥхьын агазеҭ «Аԥсны ҟаԥшь» адаҟьақәа рҿы). Уи санаԥхьа, исгәаԥхеит, автори сареи адырҩаҽны
ҳусураҿы ҳанеиқәшәа (саргьы усҟан агазеҭ «Аԥсны ҟаԥшь» аредакциа акультура ҟәшаҿы аус зуан, иара аҭакзыԥхықәу маӡаныҟәгаҩыс дыҟан) иасҳәеит: – Борис, уочерк сгәаԥхеит, насгьы наҟ-наҟ, аамҭа уоуны уҟалар, аповест алухызҭгьы заҟа ибзиахарыз, насгьы уи иҭахаз афырхаҵа изгьы зыԥсы ҭоу баҟак иаҩызан, – сажәа ааҿахысҵәеит аҭакс исеиҳәарызеишь ҳәа сихәаԥшуа.
– Руслан, иҭабуп, ас ирласны сочерк уахьаԥхьаз, иахьугәаԥхазгьы сгәы иахәеит. Амала изыбзоуроу сара сакәӡам, Володиа Ԥачлиа фырхаҵарыла иԥсадгьыл иахҭниҵаз иԥсҭазаара ауп, – иҳәеит иааҭкааны. Егьирахь, уиашоуп, Руслан арҭ рҩызцәа афырхацәа рыхьӡ ҳаракны иаҳкызароуп, аочерк акәым, жанрла иҵегьы еиҳаугьы иаԥсоуп. Жәаҳәарада, уи азҵаара ҳаԥхьаҟа ишьҭызхшагьы ҟалап. Сара схаҭагьы сазхәыцхьеит, иаҳаракгьы аочерк ҩны, икьыԥхьны санаԥхьа ашьҭахь. Ишубо еиԥш, аредакциатә усура ҳҳәалаханы ҳакуп, хҭацәыха ҳнаҭом, аха издыруада џьара аамҭак соуны сҟалар, сочерк сеиҭазыхынҳәыр!» – дшаҿыз ТАСС иаанагаз аматериалқәа иманы дааҩналеит ицхырааҩ Баграт Матуа. Саргьы наҟ скабинет ахь сҿынасхеит. Уи азҵаара уаҳа ицәырсымгеит.
Уажәы адокументтә литература азҵаара саналацәажәо аамҭазы, заҟа ибзиази аҩада зыӡбахә ҳҳәаз аочерк иповестны сыстол иқәызҭгьы. Жәҵыск ааԥын азаагом рҳәоит, аха уиакгьы ыҟазҭгьы абри ажанр – алитературатә хкы – хацзыркыз акы акәны иҳамазаарын. Аха ус акәымхеит.
Сыззааиуа асахьаркыратә литература анлитератураха, ԥсабарала иара иахәҭоу ажанрқәа зегьы амазароуп. Ус иаауеит нахьхьиӡа аахыс, еиҳарак атрадициа ду змоу амилаҭ литературақәа рҿы.
Аԥхьаҩ ухаҵкы, исҭахуп ииашаны сеилукаарц. Ишубо еиԥш, сара араҟа конкретла зыӡбахә сымоу адокументтә литература иатәу – уи шьаҭас иҟаҵаны иаԥҵоу асахьаркыратә ҩымҭақәа роуп, ҷыдала аповест ажанр иаҵанакуа. Егьирахь, ибзиаӡаны издыруеит исахьарку, насгьы документла еибарку ахаҭарақәеи ауаажәларратә цәырҵрақәеи ирыхҳәаау ихатәроу аочеркқәа жәпакы ҳлитература ишаланагалахьоу, еиҳараӡак иаҳхысыз ХХ ашәышықәсқәа 50-тәи, 60-тәи ашықәсқәа раан ицәырҵыз, иахьа ҳдоуҳатә культура амазара ду – ҳлитература – ҵәатәы шьаҟаны иаҵагылоу, зыла ҳаԥсадгьыл ԥшӡа Аԥсны нҭыҵ-ааҭыҵгьы изырҽырбо ҳашәҟәыҩҩцәа ираԥҵамҭаны. Убарҭ иреиуоуп: Алықьса Гогәуа, Нелли Ҭарԥҳа, Алықьса Џьениа, Борис Гәыргәлиа, Никәала Кәыҵниа, Борис Ҭыжәба, Шоҭа Ҷкадуа, Витали Амаршьан, Џьума Аҳәба, Шамиль Ԥлиа, Никәала Ҳашыг, Терент Ҷаниа.
Арҭ ҳашәҟәыҩҩцәа рнапы иҵыҵхьоу, акьыԥхь збахьоу рсахьаркыратә очеркқәа рыхьӡқәа рымацарагь еиқәаҳаԥхьаӡоит ҳәа ҳалагар,
хара ҳагоит. Амала, акызаҵәык иазгәасҭо убри ауп, урҭ аочеркқәа еиуеиԥшым аамҭақәа раан (иаҳҳәап иаркы-ирцә ҳәа Асовет Еидгыла аныҟаз, изаҳамҳәарызеи, адунеи анархыџхыџуази, уи ашьҭахь ианеилаҳаи, адемократцәа амчра рнапаҿы ианааргеи) иаԥҵан, насгьы аамҭеикәшарақәа рымҳәыр рхаҿра ианубаалоит мҩашьарада. Иҭызҵаахьада акәымзар, аԥсуа шәҟәыҩҩцәеи ажурналистцәеи ажәытәра иагаз ашықәсқәа раан иаԥырҵаз рочеркқәеи рпублицистикатә статиақәеи, аамҭеиҭасра иазымгаз ҵакыла еиқәхаз, иахьатәи аԥсҭазаара уадаҩ ақәҿызҭуазгьы маҷӡам. Асовет мчра шьаҭанкыла ианеилаҳа аԥсуа жәлар ақырҭуа фашистцәа иҳақәлаз анықәырца, Аиааира ганы Аԥсны Аҳәынҭқарра ашьақәыргылара ианалага инаркны, зынӡа аҵакы ҿыци аидеиеи (аформа, астильгьы убрахь иналаҵаны) змаз асахьаркыратә ҩымҭақәа рыҟны еиԥш, аочеркқәеи апублицистикатә статиақәеи акьыԥхь рбо иалагеит аамҭеикәшара иқәнаргылаз апроблемақәа хәшьадуа.
Абриаҟара салазгалаз, исзырҳәаз, Платон Бебиа идокументтә повестқәа «Мықә», «Аӡын ҿымҭи, ааԥын ҿыхеи», «Иаҳа иахьшәарҭаз Камыгә-иԥа рҳәон», «Едуард Ажьиба», «Ахьынапқәа» роуп. Ишаабо еиԥш уи жанрла ҳлитератураҿы иахьа уажәраанӡа иҟамыз адокументтә повестқәа хәба аԥиҵеит. Ари ибзиоу литературатә хҭысуп, насгьы зеиуа ҳамам цәырҵроуп. Ус анакәха, хымԥада ирыхцәажәатәуп.
Аповест «Мықә» автор иаԥиҵеит 1991 шықәсазы даҽакала иуҳәозар Асовет Еидгыла аилаҳара ианаҿыз аамҭазы. Усҟан ҿыц ицәырҵыз адемократцәа ирыбзоураны асоциалисттә уаажәларратә шьақәгылашьа иазцәырҵхьан излымгарыз, ауахҭа ааины аҟәаҟәа ишкыдгылаз узырдыруаз ачымазара бааԥсы. Аха ашәҟәыҩҩы итема Мықә ақыҭа аҭоурых, ажәытә, аҿатә акәын аҟынтә, уи аилаҳара апроцесс рацәак иԥырхагаз анырра азыҟаҵомызт ирҿиара-ҭҵааратә усураҿы. Аха аҭыжьраҿы ихьӡеит, ахы инардырит, еиҳа ииашаны иуҳәозар, ашәҟәы «Мықә» ҭыҵит автор ихарџьала. Асовет мчра аан абарҭ рҩызцәа аҭыԥ рымаӡамызт, иаԥсазар аҳәынҭқарра ахарџьала иҭыҵуан, авторгьы иџьабаа ахә ршәон, аха…
Аҩадагьы иазгәасҭахьан, ҩаԥхьагьы исгәаласыршәоит адокументтә литература иацәаҩан ишалоу аҭҵааратә, апублицистикатә, амемуартә елементқәа. Абри абас шакәу идырит Платон Бебиагьы. Уи дақәшәаны ихы иаирхәоит арҭ ахԥагьы, аҭҵааратә еиҳа аԥыжәара аманы. Машәыршақә акәӡам, аҭакԥхықәра иамоу иныруа абас зыҩуагьы:
Аԥхьаҩ!
Ҿыгҳарала рацәак иҟам абри ашәҟәы, акрааҵуеит гәыҵхас исымазижьҭеи. Аха мышкы иахыԥо – шәымш иахыԥоит, рҳәоит. Уажәы, уи аҿҳәара анааи, инаганы уаҿа иасыркуеит. Бзиа ибаны, гәыла-ԥсылагьы ирԥханы иаԥысҵарц саҿын. Акы агәраганы сыҟоуп инҭкааны зегь шысзымҳәаз. Изгәаԥхо шыҟало еиԥш, иҟалоит згәы намӡоугьы. Еиҳараӡакгьы мықәаа. Сара зегь шысзымдыруа еиԥш, зегь шсызҭымҵааз еиԥш, зегь ртәгьы сзымҳәеит. Иаанхазар алшоит еиҳа хра злаз ахҭысқәа. Сгәы иаанагоит, ҳаԥхьаҟазын, урҭқәа сара исдырдырып ҳәа. Имгәыӷкәа иԥсхьада?!
Иахьазын «акәты иалшо – акәтаӷь ауп».
Платон Бебиа ибзианы еиликаауеит қыҭа дуӡӡак ажәытә, аҿатә, ажәакала, аҭоурых аҩра шымариам, аҭакԥхықәра шаҭаху, нас уи злаҟоу зегьы акы аанмыжькәа аҭҵаара шусхьанҭоу, избанзар араҟа ашәҟәыҩҩы дагьҵарауаҩызароуп, аԥсҭазаара инарҵауыланы агәылаԥшраҿы илаԥш ҵарызароуп, еилашәа-еилыҵуа ауаажәларратә ԥсҭазаара аганқәа ибозароуп, ихаҭагьы дызлацәажәо ауаа рыхҭысқәеи аҭоурых иаҩхьоу адаҟьақәеи ихҭынхьаауазароуп, иобиект хада ишьҭнахуа азҵаарақәа зегьы ихаҭа инырыртә еиԥш. Иара убас аповест «Мықә» аԥҵараҿы иҟоуп ауадаҩрақәа ҟазҵо ҩ-ҭагылазаашьак. Урҭ урывсны узцом. Акы, асахьаркыратә адокументтә повестқәа ракәым, инеиҵыху аочеркқәеи астатиақәеи ҳаԥсуа қыҭақәа ирызку, шамахаӡак акәымзар иҟам, иуԥылом, изыхҟьалазаалак традицианы изышьақәымгылац (ҳаҭҵаарадырреи ҳлитературеи рҿы). Ҩбагьы, абри аганахь аԥсуа шәҟәыҩҩы дызҿыԥшыша, ихы иаирхәаша ԥышәак, традициак ыҟам. Убас шакәугьы иаҳгәалаҳмыршәар ҳиашахом иҟоу акык-ҩбакгьы. Ақалақь Очамчыра 2500 шықәса ахыҵра иадҳәаланы «Очамчыра» ҳәа хьӡыс измоу ашәҟәы (уи еиқәиршәеит аҵарауаҩ Аԥснытәи Аҳәынҭқарратә музеи адиректор А. И. Џьопуа, редактор хадас дамоуп Аԥсуаҭҵааратә институт адиректор, аҵарауаҩ У. Ш. Аҩӡба), Аҟәа, 2008 шықәсазы урысшәала иҭыҵыз аҿы абри араион иатәу ақыҭақәа 28 ирызкны аинтерес зҵо аочерк кьаҿқәа ануп еиуеиԥшым авторцәа ирҩыз. Убри анаҩсангьы Гәыԥ ақыҭа иазкуп, уа ииз, иааӡаз зыхьӡ, зыԥша ыҟаз Алықьса Гәарамиа ишәҟәы «Сара сиит Гәыԥ ақыҭан» ҳәа хыс измоу. Академик Сергеи Зыхәба иакәзар инапы иҵыҵит инеиҵыху аҭҵааратә ҟазшьа змоу иқыҭа гәакьа Гәыԥ иазикыз аочеркқәа ҩба: «Гәыԥ ақыҭа ԥыхьеи уажәи» (агазеҭ «Аԥсны ҟаԥшь» 1960 ш.), «Ахәышҭаара амца мыцәарц» (Аҟәа, 2006 ш.). Иара убас Мықә ақыҭа иазкуп Аԥсны зҿаԥсазтәыз ажурналист А. Х. Арҷелиа ишәҟәы «Абжьуаа рхәышҭаара» ҳәа зыхьӡу, Аҟәа ашәҟәҭыжьырҭа «Алашара» 1990 шықәсазы иҭыҵыз. Сгәанала, абри аочерк иахьагьы аҵакы мыӡыц, аамҭа иамражәкәа иаанхеит, ишьҭнахыз апроблема ииашаны иахьаанарԥшыз иабзоураны.
ахьӡуп аҵарауаҩ Л. Г. Хрушковеи Аԥсны зҽаԥсазтәыз арҵаҩы Л. Н. Аланиеи авторцәас измоу сахьала еиқәыршәаны, аҭоурыхтә архетектуратә баҟақәа агәылаҵаны иҭыжьу ашәҟәы-буклет.
Аԥсуа ҵарауаҩ ду, Аԥсны апатриот иаша, академик Гьаргь Алықьса-иԥа Ӡиӡариа Лыхны дахьиз, дахьааӡаз иқыҭа гәакьа акәын. Уи ареволиуциа ҟалаанӡатәи ақыҭа ԥсҭазаара иазикит аҭоурыхтә очерк «Лыхны», иҭыҵит Аҟәа, ашәҟәҭыжьырҭа «Алашара» аҟны урысшәала. Автор ибеиоу аҭоурыхтә материалқәеи адокументқәеи ҭҵааны иаԥиҵеит иахьагьы егьырҭ ақыҭақәа рызгьы узҿыԥшыша акы акәны иҟоу аусумҭа. Заҟа ибзиаз ҳқыҭақәа ирызку, ҳәарада, дара зегьы ҭоурыхла Лыхны иаҟарамзаргьы, аусумҭақәа аԥҵазар. Абри азҵаара иааизакны уахәаԥшуазар, аҭҵаареи азҿлымҳареи зҭаху Аԥсны аҭоурых адаҟьақәа рами. Аурыс шәҟәыҩҩы дуӡӡа М. Горки, ақыҭақәа рымацара ракәым афабрикақәеи азауадқәеи рҭоурыхгьы ҭҵаатәуп ҳәа азҵаара ықәиргылахьан иаҳхысыз ХХ ашәышықәса 30-тәи ашықәсқәа раан аинтеллигенциа рҿаԥхьа. Ари диашан, хара дхәыцуан уи ауаҩ ҟәыш ду.
Сыззааиуа, аԥхьаҩ ишубо еиԥш, аԥсуа литератураҿы адокументтә повест сахьаҩыратәла иаԥҵоу Платон Бебиа иҩымҭа аҟынӡа иҳамамызт. Уи алитературатә хкы раԥхьаӡа ихацнаркит аповест «Мықә». Уажәшьҭа нацәақәкыла иара ашҟа ҳаиасып. «Мықә» ишсахьаркыратә ҩымҭоугьы, иара злеибарку, ахы иархәо аҭоурыхтә документқәеи ирыбзоураны иҭҵааратә ҩымҭоуп ҳәа ззуҳәаша, уи ахкы излахуԥхьаӡалаша аелементқәа амоуп, ихадароу мотивнгьы иагәылсуеит, алиризм-цәа аҟәнышьшьы ишыҟоугьы. Арҿиаратә, аҭҵааратә ус ԥшьаҿы иҟоуп, насгьы жәытәнатә аахысгьы ашьҭамҭа иубартә еиԥш иааиуеит автор игәаҳәара. Уи, жәаҳәарада атема уадзыԥхьалауа магиатә мчуп. Платон Бебиа идокументтә иповест «Мықә» аԥҵаразы изцәырҵыз арҿиаратә гәаҳәара атәы ҳҳәозар, ҩ-хыҵхырҭак амоуп: акы, Абжьыуаа рхәышҭаара ҳәа ажурналист А. Х. Арҷелиа иззиҳәаз акыҭа Аԥсны зегьы аҭоурых аҿы ашәышықәсақәа иргәылсны иаауа, ҩашьара зқәым адаҟьақәа ннажьит. Урҭ дарбан аԥсыуазаалакгьы дызхыҽхәаша, дыззыгәдуша акы акәны иҟоуп, аҟазара мацара акәымкәа, ицәа-ижьы ианыруеит, идоуҳатә ԥсҭазаара иаҟәырҷаханы иаласоуп. Насгьы, Платон Бебиа иеиԥш иҟоу ашәҟәыҩҩы, апатриот аҩада зыӡбахә сҳәаз ахшыҩзцарақәа, аҷыдарақәа изцәырыргон, дазхьадырԥшуан, зҭоурых ҵауылоу аԥсуа қыҭа ду Мықә иазкны адокументтә (аҭоурыхтә ҳҳәаргьы агха ҳахьуам) повест аҩра. Абри амотив хадақәа ируакуп. Аха убри еиҵамкәа иҟоуп даҽакгьы – автор Мықә ақыҭа ажәытә-аҿатә иазку аҩымҭа аԥиҵартә еиԥш. Уи убри ауп: Платон Бебиа иан Гьагьашьа Ԥаҷкәариаԥҳа иқәрахьымӡахаз Мықә лыԥсадгьыл «хәыҷы» ауп, абра
диит, дааӡеит лара. Ан лыԥсадгьыл хәыҷы ахшара изы (дԥаз, дыԥҳаз) кырӡа аҵанакуеит, ианаҳәо рацәоуп, иқыҭа гәакьа изаҩызоуп. Анцәа имчала Платон Бебиа абаҩхатәра змоу шәҟәыҩҩны даныҟала, иан лқыҭа агәакьа – лцәа зхикаауа, дзырԥеиԥеиуа абзиабара агәыҵхажәа азимҳәар ҟалозма! Абра имыцхәым ҳәа сахәаԥшны исгәаласыршәоит фактк. Платон Бебиеи сареи иаҳзааигәаӡо ҳҩыза ду Владимир Агрба, ашәҟәы «Мықә» анҭыҵ, ҳанаԥхьа ашьҭахь абар еибаҳҳәаз:
– Саԥхьеит Платон Бебиа ишәҟәы «Мықә». Иахьынӡаздыруа ала, ҳлитератураҿы иҿыцуп, зҭоурых харантә иаауа аԥсуа қыҭа Мықә ажәытә, аҿатә иахьатәи аԥсҭазаара уҳәа асахьа ҭыхуп ухаҿы инхартә еиԥш. Уахь ала акгьы узазҳәом, ибзиоуп. Аха агәынамӡара исымоу даҽа зҵаароуп. Ииашоуп, «Мықә» зҭоурых ду ашәҟәы аҭҵаамҭа ззукша Аԥсны зегьы еицырдыруа аԥсуа қыҭоуп. Аха избан, Платон Бебиа дахан Мықә дызцоз, иара иқыҭа гәакьа Кәтол ажәытә аҿатә иалиаахьоу иахьа иҟоугьы налаҵаны ҳҭоурых ҵауыла зшьапы аларсу раԥхьа кәтолаа ирзикыр, нас ԥшӡала Мықә ицәызгодаз!… абас иажәа ааҿахиҵәеит сҭак дазыԥшуа.
– Уахьиашақәо ыҟазаргьы, аҩыза зынӡаҵәҟьа зегьы рҿы сызуқәшаҳаҭхом, избан акәзар, Платон Бебиа Мықә изырҩыз зегь раԥхьаӡагьы изхара изымбацыз, знапы ҟәымшәышә аԥхара инмырцыз, зажәа хаақәа ҟәандаӡа згәы иқәымҩыцыз, злакҭа ԥшӡа-ҳалалқәа дырхымԥшылацыз зыӷра дыҭшааз заамурала зыԥсҭазаара иалҵыз иан гәакьа лыбзиабара ауп. Ишдыру еиԥш, аԥсуаа рыԥсҭазаараҿы ан лышьҭра, лдаракәац адоуҳа амагиатә мчы амоуп. Убри акәӡами изызҳәо: схаҭа схыздыруа аахыс Аҟәеи Очамчыреи санрыбжьысуа, Аӡҩыбжьа Допуа қыҭахь узго ахаҵәирҭаҿ санааилак, аҳаҷаҳәа акы сцәа-сжьы ианырны сан ԥсаҭашкәакәа лқыҭахь акы схьанарԥшуеит, лгәыбылра ихьухьууа исныруеит, сышхәыҷӡаз дышсыԥхазгьы, зынӡа дшысгәаламшәоугьы. Сгәанала абри ахшыҩзцара аҩымҭа арахәыц ҟаԥшь еиԥш иагәылсны ицоит. Егьирахь, уеилыскаауеит, узлакәтолтәу ала иуҭахын Кәтолаа ирызку аусумҭа икәаԥӡа уаԥхьа астол иқәзарц. Аха, насыԥны, Кәтолаа ус аҟаҵара зылшаша шәрацәаҩуп, насгьы шәызҿыԥшышагьы шәиҭеит, – сҳәан саагылт сихәаԥшуа.
– Уеизгьы-уеизгьы аус злоу, Мықәаа, Кәтолаа ҳәа акәым, ихадароу аԥсуа литература ибзиоу шәҟәык ацлеит, абри саргәырӷьоит, – иажәагьы уа иааҿахиҵәеит уаҳа уи азҵаарала акгьы шимҳәаз удырыртә.
Абра иаазгоит даҽа фактгьы Платон Бебиа ихаҭа исаиҳәаз: «Иаҳхаагаз аибашьра хлымӡаах ашьҭахь ауп. Ақалақь аҿы ҳаиқәшәеит сҩыза гәакьа, аҵарауаҩ Гиви Миқааи сареи. Уи исыдиныҳәалеит сышәҟәы ҿыц иҭыҵыз «Мықә» дшаԥхьаз, ишигәаԥхаз нацҵаны. «Сабхәа, Баграт Уасил-иԥа Шьынқәба ушәҟәы данаԥхьа, наҟ ибиблиотека ду ахь ирыламҵакәа ҷыдала хазы акәакь ззалху ашәҟәқәа ахьықәгылоу инарылаиргылт».
– Иҭабуп, Гиви, исоуҳәаз сгәы иахәеит, ҳ-Баграт ду ибиблиотекаҿы сышәҟәы «Мықә» уаҩы илаԥш ахьыҵашәо ақәгылара иаԥсахазар, сара сзы кыр аҵанакуеит, сҳәеит саргьы аҭакс.
Платон Бебиа ихатәроу ипрозатә рҿиамҭақәа (иповестқәа, ироманқәа) рҿы иубоит аҩада ишазгәасҭахьоу еиԥш, аҩымҭа акны еидызкылоу, аха хазы-хазы иҟоу ановеллақәа (ажәабжьқәа ирзааигәоу). Уи автор игәҭакы аарԥшраҿы, ахшыҩзцарақәа акны реидкылараҿы иԥырхагам, ицхраауеит акәымзар, насгьы алирикатә цәа аҟәыннаҵеит. Абар адокументтә повест «Мықә» еидызкылоу ановеллақәа (ажәабжьқәа): «Сара Мықәҟа сцоит», «Аҭоурыхи алегендеи», «Зегьы ирыцку Анхаҩы», «Ахьы мацәаз», «Маҳмадиа аԥсуаа ргара иахьӡомызт», «Назифа», «Зкәадыр махагьы ззымаҭразыз», «Кадыри Ҭемыри – аби аԥеи», «Аӷа мчымха – ачарҳәаҩ диԥшаауеит», «Аԥшьаҭыԥ», «Мықәаа рыбжьы Кремльгьы иҩныҩуан», «Леонти Лабахәуа», «Ачарахь иаауаз аҽеиқәа», «Ахқәа идырӷӷаз ахәыҷ хылԥа», «Узыхшаз лакәӡам – узааӡаз лоуп», «Кәҭалиа Ԥаҟьа ԥҳәысҳәара дцоит», «Шәыхәҩы ԥацәа, шәыхәыҩ ԥҳацәа…», «Избан амза ахьча дзану?», «Амшын џьара акы ааҭыҩрыргьы…», «Ашәаџь», «Џьуџьли Адлеиба иидыруазеишь?!», «Ишьацәхыртәуа адунеи иакәшаз», «Ақьачақьцәа», «Аҭаацәа гәырӷьоит, Аԥсны гәырӷьоит», «Аби аԥеи ирылоу ахқәа», «Аӡгьы ахьышьҭрахь игьежьуеит», «Ақьаӷьариа», «Мықә иацы – Мықә уаҵәы…».
Ишаабо еиԥш аҩымҭа «Мықә» шьақәгылоит 28 новеллақәа рыла. Урҭ зегьы хазы-хазы иҟазҵо асиужеттә хҭысқәеи аперсонажқәеи рыла ишьақәгылоуп, аха изаҟаразаалак аҩымҭа азеиԥштәреи аидеиа хадеи аманы аҟалараҿы аки аки еиԥырхагам, ахшыҩзцарақәа еицнаргоит акәымзар. Амала, еилкаауп, дара ановеллақәа зегьы рыҟны ицо, иаарту аҟаларақәеи ахҭысқәеи аповест азы «рзинқәа» еиҟарам, џьара еиҳа аԥсҭазаара ықәышьшь ицоит, даҽаџьара исахьаркшәа иуҳәозар, еилашуеит, аӡыблара иалан ицәқәырԥоит аҟәара ахыкәахь ҳазкылсуазар, ԥанк џьара иаҳзыԥшаауазар ҳәа.
Аповест «Мықә» абӷьыцқәа аатуеит, лирикатә лагалак (хьаҵрак узазҳәом ара) аҳасабала уцәа-ужьы ианырыртә, ихьухьууа угәаҵа иҭалан уеимнадартә иҟаҵоу ахы «Сара Мықәҟа сцоит» ала. Араҟа даараӡа ауаҩы дархәыцыртә иааирԥшуеит еибакәеибаха аныда ааӡара зауз, изызҳаз игәыкыҵәыкуа заншьцәа рахь ацара дхәыҷаахыс иазгәышьуаз, уажәгьы уи иахылҵуа агәыбылра ду шәахәацкны згәаҵа иҭаԥхо, иахьа Аԥсны анҭыҵгьы ибзианы ирдыруа апоет, апрозаик, апублицист Платон Бебиа ихаҭа ихаҿсахьа. Уи, иҵабыргхаҭаны, литературатә персонажк
еиԥш аҩымҭа далахәуп насгьы ицәырнаго ахҭысқәеи ахаҭарақәеи, ацәырҵрақәеи, ахәажәцәа зхалахьоу, аха бзанҵы имажәуа аҭоурых адаҟьақәеи наҟ-ааҟ реимадараҿы хроникала рышьақәыргылареи рҿы, еиҭарсшәа иуҳәозар, цҳаражәҳәара рзызуа аӡәы иакәны дубоит. Насгьы, лагалак иаҩызоу абри ахаҿы ибылгьаны иааԥшуеит автор абас еиԥш иҟоу аҩымҭа аԥҵараҿы, ҷыдала ианшьцәа рахь имоу иԥсы ҭанаҵы еихсыӷьра зқәым абзиабара ду. Уи данхәыҷыз еиҭымра иациз феноменуп. Платон Бебиа иҩуеит: «…Сара уахгьы ҽынгьы Мықәҟа сцоит. Саншьцәа рахь амҩа сықәуп мшаҽнеиԥш, суаҩыбжара сшынахысхьоугьы, Нхыҵ сыҟазаргьы, Москва сыҟазаргьы, Сҭампыл саныҟаҵәҟьазгьы… Сара Мықәҟа сцоит».
Ааи, диашоуп Платон Бебиа ианшьцәа рахь ихоит, уахь ацара иара изы мшаԥшароуп. Баша иауиҳәахуа, «Шаҟа гәыӷра дуи насыԥ лашеи рыцузеи аншьцәа?!» Аха уи идыруеит аеҳәшьаԥа иуалԥшьагьы акы шыҟоу. Убри ауп аповестгьы изырҩыз.
Аҩымҭа «Мықә» аҟны автор зегь раԥхьаӡагьы дазааҭгылоит уи аҭоурых ҵауыла, ҷыдала Аԥсҳа Мықә аныха бааш аниргылозтәи. Араҟа ҭҵаратәла ахархәара амоуп ииасхьоу аҭоурыхтә фактқәеи ажәлар рҿы инхаз алегендеи. Уи алегенда иаҳәоит: «Дааит Аԥсҳа Леон ицныҟәацәа ҟәыӷақәа ицны ари аныха-баа абаразы, уи иԥҟарра аҟаза гәымшәа инеигӡазар гәеиҭаразы. Абрахь иагьааган ашәындыҟәрақәа рыла ахьи араӡни аҟаза дзықәдыргәыӷыз аҳамҭа рацәа. Аха дуаҩы бааԥсын Аԥсҳа Леон. Дакәшаны аныха-баа ибеит, игәгьы иахәеит. Дыхәнеит, нас уи акупол хада ашҟа. Аԥсны ԥшӡа иқәгылоу егьырҭ аныхабаақәа ибарҭазар гәеиҭаразы, ари мықәтәи аныхабаа ақәцә аҟынтәи. Иқәшәацәгьаны ашьшьыҳәа дагьлалбааит, аӡәгьы дихәаԥшӡом, дыцәгьашуеит.
– Инаумыгӡеит уара сара сыԥҟаррақәа руакы, – ихы наиқәикит уи аҟаза-хьынап. – Уи ақәцә аҟынтәи егьырҭ Аԥсны аныхабаақәа акгьы убарҭаӡам!
Аҟаза ду илахь еиқәнаҵеит, иагьиӡбеит даҽа знык дыхәнаны Аԥсҳа ииҳәаз хаҭала игәеиҭаразы. Икыдгылаз акьыба даҿалан ақәцә ашҟагьы иҽынеихеит… Аха аҟаза ду аханаӡараҿы днеиуан аамҭазы, аԥсҳа акьыба иҵырхразы рыдиҵеит, избанзар, иҭахымхеит асҟатәи ахьи араӡыни уи иҭара, насгьы иҭахымхеит Аԥсҳа, адунеи аҟны абри Мықәтәи аныхабаа еиԥш даҽа ссирк џьара иҩаиргыларцы…»
Аҩымҭа «Мықә» «Аҭоурыхи алегендеи» ҳәа захьӡу ахаҿы автор нацәақәкыла аԥхьаҩцәа идирдыруеит абри аныхабаа иаҭаахьоу, уи
аҭоурых ҭызҵаахьоу аҵарауаа аурысқәа, аԥсуаа, аҳәаанырцәтәиқәагьы абрахь иналаҵаны, иазкны ирҩыз, ирҳәаз аусумҭақәа. Урҭ рҿы иаҵшьны иазгәаҭоуп Мықәтәи аныхабаа, Х ашәышықәсазы Аԥсҳа Леон ахԥатәи иргылаз усҟан ақьырсианра Аԥсны иахьрылаҵәаз, амчра шамаз ҳзырбоз акы акәны ишыҟаз, анаҩсангьы архитектуратә баҟак аҳасабалагьы ишуарлашәарлаз абжьаратәи ашәышықәсақәа раан идыргылаз ашедеврқәа ишыруакыз. Убас шакәу ҳзырбо афактқәа рахьтә иаагап акык-ҩбак.
Абар даргьы: «…Зкафедра ыҟаз Мықәтәи ауахәама абжьаратәи ашәышықәсазы ақьырсиан динхаҵара адунеи аҟны ибзианы ирдыруан».
«…1640 шықәса февраль 8 рзы уи иаҭааит аурыс ҳәынҭқар иаашьҭымҭацәа адинмаҵуҩы Павел Захариеи аҭырџьман Федот Елчини».
«…1659 шықәсазы Мықә дааит Иерусалимтәи апатриарх Дорофеи». Ауахәамаҿы икыду асахьақәа ҭыхуп аимператор Алексеи Комнини аԥсуа ҳәынҭқар ду Давиди рхаан» – ҳәа иҩуан бырзен бызшәала уи ианыз аҩра збаз.
1848 шықәсазы Мықә дыҟан аҵарауаҩ М. Броссе абри аҩыза аҩыра аанзыжьыз «Ауахәама дууп. Уи ахыб – аҳауа иалоу абаҳча иаҩызоуп, ақәцә, аҭуан аҳаракыра – уи акәшамыкәша изызҳауа аҵла дуқәа иргәылакуп.
Абарҭқәа џьашьахушәа убла хыркуеит. Аҩнуҵҟа алар еиԥш ахаҳәтә шьаҟақәа еивагылоуп, аԥенџьырқәа ирҭасоу асаркьақәа еиуеиԥшым аԥштәқәа рыла еилаарцыруеит».
Убас иҟоуп иҵегь иааугаша афактқәа, ҩыратә документла ирҵабыргу, ишьақәырӷәӷәо.
Автор идокументтә повест аҭоурых даналацәажәо аганахь инимыжьит, давсны дымцеит ихадараз даҽа зҵааракгьы. Уи убри ауп: «Мықәтәи ауахәама абеиара ҳаналацәажәо, зегь раԥхьа иргыланы аӡбахә ҳәатәуп араҟа иҟаз анапылаҩыратә хыҵхырҭа. Уи 329 апергаменттә бӷьыцқәа еидызкыло Анцәа ишәҟәы аперга (Евангелие) аԥҵан ажәахатәи ашәышықәсазы. Ашәҟәы аҿы рыӡбахә ҳәоуп мықәтәи архиепископ Данили ашәҟәы хызҩылааз Ефреми. Ҳалацәажәарым уи злаҩу абызшәа, уи акәӡам ажәлар рҭоурых аӡбахә анрымоу аус злоугьы. Зегь раԥхьаӡа уи аԥҵан Аԥсны, аԥсуаа рыгәҭаны. Иаҳәо цәгьазаргьы изтәу зыҟны иаԥҵаз роуп. Аха иахьазы уи ара иҟам».
Аҩада ҳзыԥхьаз ацитата Платон Бебиа иааигоит ашәҟәыҩҩы, аҭоурыхдырҩы Борис Ҭыжәба истатиа аҟнытә. Ари аҭоурых иатәу, насгьы иаадырырц зыхәҭоу фактуп. Ас иҟоу адокументтә фактқәа ашәҟәаҿы ихы иаирхәо насгьы аҭҵааратә ҟазшьа азҭо маҷӡам. Абар даҽакгьы. Мықәтәи ауахәама зқьы шықәса ахыҵра иазкны аԥсуа ҭоурыхҩҩы Вианор Ԥачлиа иаԥиҵаз аҩымҭаҿы иҳәон: «1990 шықәсазы Аԥсны ақырҭуа меньшевикцәа аԥшәымара уа ианықәыз аамҭазы, абри хәызмаӡамыз ашәҟәы – Евангелие ӷьычны аҳәаанырцәҟа иргеит. Ашьҭахь ҳҳәынҭқаррахь ирхынҳәын. Уажәы уи ҵәахуп Қарҭ, Қырҭтәыла аҟазара амузеи аҟны…».
Аҵарауаҩгьы, ашәҟәыҩҩгьы, (аԥхьаҩгьы дызрыцумҵари) еицықәдыргылоит азҵаара: «Избан, Аԥсуа католикосцәа змаз аԥсуа уахәама аҭоурых атәы зҳәо Аԥсны акәымкәа Қарҭ изыҟоу?»
Платон Бебиа ииашаны иҟаиҵоит Мықә иазикыз иҩымҭаҿы ақыҭа зегьы ахьтәы тәыҩа еиԥш иалубаауа, иалыҳәҳәо аныхабааш аҭоурых иаҵшьны дахьазааҭгылаз, аԥхьаҩ изын реиҳа ихадараз уи адаҟьақәа зеихиршәшәаз.
Ари аусумҭа аԥҵараҿы иудырбоит аҭоурыхтә документқәа ҭҵааратәла ахархәара ахьрымоу анаҩсангьы, автор ишицирхырааз Мықә иашьагәыҭу, ақәреи аԥсҭазааратә ԥышәеи змоу ауаа нагақәа ргәалашәарақәагьы. Иара убас иахьа уажәраанӡа ажәлар рҿы инханы иҟоу, аха зҵакы мыӡыц аҳәамҭақәа. Урҭ зегьы ашәҟәы «Мықә» хазырҭәаауа, ахаҭабзиара ҳаразкуа еиҭарсшәа иуҳәозар «адәы иқәиааз» материалқәоуп. Убас иҟоу иреиуоуп ашәҟәы ахқәа руак «Ахьы мацәаз» уаанӡатәи аԥсҭазаара атәы дахьалацәажәо, имырӷыӷкәа, (шьоукы-шьоукы азакәан ҿыц агәы иахәоит ҳәа амца шацрарҵоз еиԥш акәымкәа!), иазгәеиҭоит ареалтәра иазааигәо ҭауади-аамысҭеи анхацәеи реизыҟазаашьа социалла реиҟарамра ихамыршҭкәа. Абраҟа ихадароу уи абас еиԥш иҟоу алкаа ҟаиҵоит: Зегьы ирыцку анхаҩы иоуп ҳәа. Ари ахшыҩзцара аԥсымчхара еиҳагьы иӷәӷәахеит, Асовет мчы аиааира анага ашьҭахь. Заагьы ҳаԥыҩланы иаҳҳәар алшоит, иахьагьы, Асовет Еидгыла ианҳаҩаҳх ашьҭахьгьы, изаҟаразаалакгьы зегьы ирыцку анхаҩы иҵакы мыӡӡеит, иҵегьы аҽармыӷәӷәазар.
Мықә ихадароу хьӡырҳәагас иамази иамоуи ауааи, аҭоурыхтә хҭысқәеи автор акыр ицәыбжьахар ҳәа дшәаны еизигеит, дрыхӡыӡаауа иҭиҵааит. Зегьы ҳгәы аҵәымӷ еиԥш иалакьакьоит аԥсуаа иаҳзыҟалаз атрагедиа ду – амҳаџьырра. Сыззааиуа, аповест иагәылоу «Маҳмадиа» аԥсуаа ргара иахьӡомызт» ахы мацарагьы абанӡанеиуеи! Абри аҵыхәала, уажәы ҳаизыӡырҩып ашәҟәыҩҩы ихаҭа: «Сара Ҭырқәтәыла ҩынтә сыҟан, ҩажәа қалақь инареиҳаны избеит, избеит шамаха урҭ рыҟны инхоз аԥсуаагьы. Сызҵаарақәа шыҟазгьы абас акәын:
– Бебиаа ӡәыр дыҟан жәдыруазар? Кәтолнтәи иааз ҳәа иҟада? Мықә иқәҵыз?
Џьаргьы аӡәгьы дысԥыхьамшәеит. Арахь 1867 шықәса рашәарамзазы Ҭырқәтәылаҟа иахыргаз Мықәаа рсиа абар иаҳәо: «Шәлиман Адлеиба, Алгьери Адлеиба, аҭауад Омар Ачба, Хәыҷа Ашца, Мацлоу Џьынџьал, Лан
Џьынџьал, Салықә Казан-оӷлы, Ҭомникь Кариа, Часыр Кариа, Џьынџьқер Қьерсал, Кәаташь Керсал, Дауҭ Керсал, Тату Керсал, Качеи Керсал, Абыгә Керсал, Џьергье Қриа, Камшьышь Қәҭарба, Кьасоу Қәҭелиа, Џьынџьықә Ҭарба, Мазлоу Ҭарба, Лапыӷә Ҭарба, Ҭалаҭеи Ҭарба, Бида Ҭарба, Бадӷәала Хәараа, Сагьаса Ҷалакәуа, Мысҭаф Ҷалакәуа, Мсыркәа Чхәынгәриа, Сагьаса Чхәынгәриа, Ченкьез Чхәынгәриа, Ҭхасоу Чхәынгәриа, Ԥаса Чхәынгәриа, Ламышь Чхәынгәриа, Фаҭқьери Чхәынгәриа, Хәсеин Чхәынгәриа.
Еиҭасҳәоит: арҭ Мықә иалҵны ихаҭәаам зхыԥхьаӡара ҳара ҳҟынӡа иааӡаз роуп, мыркәылаа хазы иҟоуп.
Иабагеишь, анаџьалбеит, Мықәаа? Урҭ ус аламала акы зхы аҵазырхоз ракәӡамызт: Бырзентәылаҟа иагоу, Мысраҟа рхы дырхоу, Македониаҟа ицоу?
Иахьыҟазаалакгьы, иахьазын Аԥсны, Мықә иацәыӡгәышьоуп…».
Ааи, аԥсуаа иаҳзыҟалаз амҳаџьырра арыцҳара ду шахылҵыз уааԥсырала ҳшеилнашьааз атәы автор иаҳирбоит Мықә акыҭа ахаҿалагьы. Уи акәӡами иаҳәо, ишхаҭәаамгьы, хыхь еиқәыԥхьаӡоу ажәлақәа рсиагьы. Ус Аԥсны ҟьаҟьа дуӡӡаҿ заҟа қыҭа ҭацәызи?
Адокументтә повест «Мықә» аҿы иаабоит, аԥсуа қыҭақәа рыҟны еиԥш, иахҭынхьааз, иахнагаз аҭоурыхтә хҭысқәа жәпакы. Убарҭ иреиуоуп 1914 шықәсазы иҵысыз актәи адунеизегьтәи аибашьра. Ари Урыстәылагьы ашәарҭара ду иҭанаргылеит. Абраҟа Аԥсны аҵеицәа гәымшәақәа ирыланы Мықәаа рыҷкәынцәагьы хаҵала еибашьуан. Убарҭ ирызку еицакра зқәым адаҟьақәа – адокументқәеи аҭҵааратә усумҭақәеи шьаҭас иҟаҵаны – автор ишәҟәы иагәылеиҵеит аԥхьаҩ азҿлымҳара азиуртә, ҭоурыхтәла дархәыцыртә еиԥш.
Платон Бебиа ҳзыхцәажәо иҩымҭаҿы ҷыдала аҭыԥ ааныркылоит Мықә ақыҭан иалиааз абжьуаа рҿы, анҭыҵгьы еицырдыруаз, ауаа нагақәа рхаҿсахьақәа. Убарҭ иреиуоуп Е. К. Габелиа иусумҭа «Аԥсуа ҽыуаа» (ашәҟәҭыжьырҭа «Алашара», Аҟәа, 1990 ш.) аҟны зфырхаҵаратә ҽхәыԥхьыӡ ҳәоу, Актәи адунеизегьтәи аибашьра иалахәыз, агәымшәара аазырԥшыз Наҳарбеи Ӷарҵкиа, Мез Гәниа, Мураҭ Аҩӡба, мықәаа рыбжьы Кремльгьы иҩнзырҩыз Хьудар Какалиа, аџьабаа ду збахьаз арҵаҩы, ааӡаҩ, ақыҭа анапхгараҿ игылаз ауаҩ нага Уарлам Ҭыжәба, адинмаҵуҩы Бахәа Какалиа, шәышықәса ирхысхьаз ауаҩ ҟәыш, анхаҩы бзиа Кадыр Аҩӡба, уи иԥа знапы ахьы аԥссоз, Аҟәатәи ақьырмыт ӡырҭа адиректор, Асовет мчра аанӡагьы зхатә қьырмыт ӡырҭа зауад знапала иҟаҵаны измаз Ҭемыр Аҩӡба,
аԥсуа хореографиатә ҟазара ахьӡ-аԥша хара ирдырыртә иҟазҵаз аишьцәа Кандид, Вианор, Арвелод Ҭраа (Ҭарба), анхаҩцәа нагақәа Мықә ажәытә, аҿатә ирхаану Мақсма Бигәаа, Нестор Бигәаа, Мықә ақыҭа акыр аџьабаа азызбаз анапхгаҩцәа: Ҭамел Ҭарба, Аугьан Ҭарба, Валикәа Какалиа, Алиоша Аҭарба, Валери Аҭарба, Илиа Бигәаа… уҳәа убас иҵегьы ыҟоуп зыхьӡ уҳәаша, Платон Бебиа аганахь ицәнымхакәа зыбзырӡы зџьабааи ртәы иҳәаз, иааирԥшыз. Ашәҟәы «Мықә» аҿы, ҳәарада, иҟоуп имықәтәымқәагьы, аха уи аԥсҭазаара аҵкарқәа ирыҵаркуа, усуралеи напхгаралеи ирылахәу ауаагьы. Урҭ еиҳагьы автор игәцаракны, Аԥсны зегьы азы изыԥсоу дырны рхаҿсахьа ҭихуеит игәылҭәаа-гәылҭәааны. Убарҭ дреиуоуп апоет гәлымҵәах ишәиԥхьыӡу 37-тәи ашықәсқәа ирылаӡыз Леонти Лабахәуа. Автор уи машәыршақә, мамзаргьы уи ипоезиа ҷыдала бзиа иахьибо акәӡам араҟа иӡбахә зҳәо. Иӡбахә ҳәоуп избанзар, Мықәтәи ихарҭәаам абжьаратә школ директорс аус акыраамҭа иуан, рҿар иааӡон, аҵара дирҵон аамҭа ҿыц иашьаршәаланы, ианрааланы. Усҟан Леонти Лабахәуа поетк иаҳасабала Аԥсны, уимоу, анҭыҵгьы деицырдыруа дҟалахьан.
Иара убас Леонти Лабахәуа ихаҿсахьа иадҳәаланы автор, епизод ҳасабла акәзаргьы, игәнукылартә ицәыригоит Самсон Ҷанба, Мҭы Ақаҩба, ҳажәлар рҿаԥыцтә ҳәамҭақәа ибзианы издыруаз, зхаҭагьы ажәеинраалақәа зыҩуаз Платон Киласониа рхаҿсахьақәа. Аригь азныказы адәахьала имаҷушәа ишубогьы, аҩымҭа ахаҭабзиара ҳаразкуа, аԥашә-машәқәа зырӷәӷәо, аперсонаж хадақәа ирыццәырҵуа акы акәны иҟоуп.
Аповест «Мықә» аҟны Аԥсны ахада Нестор Лакоба ирольгьы ибзианы иаарԥшуп. Уи Асовет Аԥсны напхгаҩык иаҳасабала Мықәаа акырынтә дырҭаахьан ҿыц ишьақәгылаз азакәан ҿыц иаанагаз аԥсҭазаара аҵакы ажәлар рызнагараҿы зныкымкәа-иҩынтәымкәа Абжьуаа реизара абраҟа имҩаԥигахьан, дырҭаахьан, рчеиџьыка ифахьан… Уи иабжьгара жәақәа Мықәаа ҳаҭыр ақәырҵон, Нестор, ухаҵкы!. . ҳәа акәын ишизырҳәоз, ҳаҭыр ду иқәырҵон Аԥсны аҵеи лаша! Нестор Лакоба ихаҿсахьа аазырԥшуа Платон Бебиа ишәҟәаҿы иаирбаз афактқәа аԥсҭазаараҿы иҟаҵәҟьаз роуп, ихыҭҳәаам. Уи изгәылоу ашәҟәы иаҭыԥны иахьыҟоу адагьы даҽа ҵакыкгьы амоуп, уи Нестор Лакоба аԥсуа жәлар заҟа дырзааигәаз, даргьы иара заҟа изааигәаз ҳзырбо штрихқәоуп, ус анакәха, ибиографиазы имаҭәахәу, ихазырҭәаауа факторны иҟоуп ҳәа уԥхьаӡартә алшоит.
«Мықәаа рыбжьы Кремльгьы иҩныҩуан» ахы аҟынгьы абри ақыҭаҿ раԥхьаӡа аколнхара анеиҿыркаа инаркны акыр шықәса хантәаҩыс иамаз «Аколнхацәа ӷьеҩцәа аҩбатәи Зегьеидгылоутәи Реиза Ду» Москва
имҩаԥысуаз иалахәыз Хьудар Какалиа ҷыдала ишизкугьы, уаҟа иаабоит иҭоурыхтәу афактқәа, ахаҭарақәа, иаҳҳәап, «жәлар раб» ҳәа изышьҭаз СССР Ахада Сталин, Калинин, Будионныи, Бухарин, Иаковлев, Тухачевски, Молотов, Орџьоникидзе, Бериа. Абригь документла ирҵабыргу фактуп. Убасҟан Кремльтәи ахан аҿы зегьы раԥхьаӡа аԥсышәала дцәажәеит Хьудар Какалиа, уи иажәақәа аурысшәахь еиҭеигоит Ҷелиӡе. Абар цыԥҵәахак: «Ҳара ҳпартиеи ҳаиҳабыреи мааԥсарада анапхгара имҩаԥыргои, аусуцәа ркласси ҳареи ҳаилацәажәареи, ҳтәыла ақырҭ меньшевикцәа рықәцареи, акулакцәа рԥыххаареи ирыбзоураны, иахьа ҳарҭ иеиҵаҳхуеит ҳколнхаратә нхамҩа, иаҳчаԥоит аколнхацәа рзын иссиру аԥсҭазаара беиаӡа…». Акаҩ-акаҩ-акаҩҳәа игон ари абжьы. Аԥсны зегьы ахьӡала дцәажәон Хьудар Какалиа. Дцәажәон аԥсышәала. Рлымҳақәа кыдҵаны, рыблақәа ҭхаха, рыгәқәа ҭамгыло зегьы-зегь ари ауаҩ изыԥшын. Арҩашқәа хыҽҽаны икаҭәон, амшын ацәқәырԥа хәмарқәа ахьарчҳәа Аԥсны ԥшӡа акалҭ ианҭәалон, ашьха уарбақәа ажәҩан агәаҿы еисаны ихәмаруан, амра хааӡа аԥсуа дгьыл иахаԥхон», – иҩуеит автор Кремль аԥсышәала иқәгылаз аԥсуа нхаҩы ихҳәааны, насгьы дизгәдууа. Ҵабыргуп, аколнхара «Мықә ҟаԥшь» ахантәаҩы Хьудар Какалиа Москва-Кремль ахан ду аҿы «Аколнхацәа ӷьеҩқәа аҩбатәи Зегьеидгылоутәи Реизара Ду» аҟны дықәгыланы аԥсышәала адунеи иаҳауа данцәажәоз, уи ашьҭахьгьы акыр шықәсқәа нҭакәкәа ианца Платон Бебиа идокументтә повест «Мықә» аниҩыз аамҭазы Асовет мчра аҵшәаара ишалагахьазгьы, аԥсы ҭан, асовет жәлар акоммунизм ҳаргылоит ҳәа ақәԥара иаҿын, аха, изыхҟьазаалакгьы, ԥгара зқәым аидгыла ҳәа изышьҭаз аԥшқа иқьалеиԥш ихыбгеит. Уи иаҵанарӡыз рацәоуп… Аха умашәа иубаша аԥсуа нхаҩы усҟан Москва-Кремль Асовет ҳәынҭқарра нцәак еиԥш иԥхьаӡаз Сталин дызхадаз рҿаԥхьа иқәгылара иамаз аҵакы зынӡаҵәҟьагьы имыӡӡеит, аколнхарақәеи анхацәеи наунагӡа еилыӡаазаргьы, аԥсуа бызшәа раԥхьаӡа акәны Кремль ишыҩныҩыз ҭоурыхтә фактны иаанхеит. Уимоу, ари афактгьы еиҳагьы аҿыц ԥсҭазаара анаҭеит Урыстәылатәи афедерациа Ахада Д. А. Медведеви Аԥсны жәлар рпоет, академик М. Т. Лашәриеи Москва-Кремль ахан аҿы реиқәшәара. Аурыс поезиа анцәахә дуқәа ируаӡәку А. С. Пушкин иажәеинраалоу ироман «Евгени Онегин» аԥсшәахь еиҭазгаз М. Т. Лашәриа ҳамҭас А. С. Пушкин имедаль инапаҿы ииҭеит Урыстәыла Ахада Д. А. Медведев. Абраҟа апоет-академик Мушьни Лашәриа аԥсышәала даԥхьеит иеиҭеигаз иажәеинраалоу ароман «Евгени Онегин» аҟнытә ацыԥҵәаха. Ари афакт еиҳагьы ибылгьны иаҳнарбоит аԥсуа бызшәа аԥсымчхара шдуу, адоуҳа шыӷәӷәоу.
Ус хара ахәыцра зыцәмаҷу рахьтә илшоит згәы иаанаго дыҟазаргьы: уеизгьы-уеизгьы иаҳнаҭази Москва-Кремль аханаҿ аԥсуа бызшәа иҩныҩзар ҳәа. Мап, уиашам аҩыза! Иаҳнаҭо ыҟоуп заманала. Иахьатәи иуадаҩу, еилашәа-еилыҵуа аамҭазы Урыстәыла дуӡӡа аҳҭнықалақь Москва-Кремль ахан ду аҿы «Евгени Онегин» еиԥш иҟоу ԥсра зқәым ҩымҭа аԥсышәала ицәажәазар, уи иаҳәоит аԥсуа жәлар ыҟоуп, рдоуҳатә культура зырҿиауа амилаҭ кадрқәагьы рымоуп ҳәа.
Сара абарҭ аҩ-фактгьы Хьудар Какалиеи Мушьни Лашәриеи рықәгыларақәа срыхәаԥшуеит ажәытәи аҿатәи еиқәҿызҭуа, насгьы еиԥызшьуа акы акәны. Избан акәзар, усҟан Сталин ихаан аԥсуа нхаҩы Москва-Кремль иқәгылара усҟантәи аамҭазы ҳӡырызгоз, асовет жәлар рыгәҭаны ҳаӷәӷәаӡа ҳшыҟаз зҳәоз хҭысын. Апоет-академик Мушьни Лашәриа иқәгылара акәзар, уи иахьа – аҭоурыхтә ӡеибафара аныцәқәырԥо, анаука-техникатә прогресс ианжәыло аамҭазы еиҳагьы аҵакы ҭбаа амоуп, А. С. Пушкин ԥсра зқәым иклассикатә ҩымҭа «Евгени Онегин» аԥсышәала ицәажәоит, адунеи зегь иаҳауеит ҳпоет-академик Мушьни Лашәриа ибзоураны.
Сгәы иаанагоит Хьудар Какалиа Москва-Кремль ахан хьыҵәцараҿтәи аԥсышәала ицәажәара (анхаразы ииҳәаз ажәақәагьы зынӡагьы иажәӡам, иахьатәи анхаҩы иаабуеит, иҵанакуеит) ҳара ҳҟынӡа иааӡеит аҵакы мыӡкәа. Уи иацнаҵеит апоет-академик Мушьни Лашәриа иқәгылара, иаазырԥшуа аԥсуа жәлар рдоуҳатә культура, аизҳазыӷьара амҩа ишану, аамҭеикәшара иага ҭагәҭасреи, мыҟәмабарақәеи ҟанаҵазаргьы, ҳмилаҭ ишрымоу рыԥсҭазаара асферақәа зегьы рҿы амаҵ зуша, иӡырызгаша, изырҿиаша абаҩхатәра змоу ауаа нагақәа.
«Мықә» адаҟьақәа рыҟны аҭыԥ бзиа рымоуп ишьацәхыртәуа адунеи иакәшаз, аԥсуа хореографиатә ҟазара ахьӡырҳәагақәа аишьцәа Кандид, Вианор, Арвелод Аҭарбақәа. Урҭ артистцәа дуқәа аԥсуа хореографиатә ҟазараҿы ирылдыршахьоу, насгьы рхаҭақәа зламықәтәқәоу алагьы ашәҟәаҿы аԥхьаҩ зҿлымҳара ззиуша, рҟазара аазырԥшуа адаҟьақәа, жәпакы ибоит. Иара убас ашәҟәаҿы уаҩы ихьааигартә иҟоуп урҭ Аҭарбақәа рашьа агәыбжьанытә, абаҩхатәра ду змаз, ишьацәхыртәуа адунеи иакәшахьаз (Англиа, ФРГ, Австралиа, Швеицариа, Новаиа Зеландиа…), машәырла иҭахара. Уи арыцҳара Платон Бебиа ауаҩытәыҩсатә ԥхара аҵаҵаны иааирԥшит иқәрахьымӡахаз, абаҩхатәра змаз акәашаҩ, ауаҩы разы, Аԥсны аҵеи иаша Вианор Ҭарба ихаҿсахьа.
Платон Бебиа идокументтә повест «Мықә» аҟны ирацәоуп иҵегь уззааҭгылаша Мықә аҭоурых зҳәо адаҟьақәеи Мықәаа ирхыргаз ауадаҩрақәеи, рыԥсҭазаара иацыз ахҭыс хьанҭақәеи, иаҳҳәап: аԥсуа иԥсабара ицәтәымыз аколнхарақәа анеиҿыркаауаз, абзанхаҩы Кадыр
Аҩӡба еиԥш иҟаз укулакуп ҳәа абжьы анимырхуаз, шәиԥхьӡ згымхаша 37-тәи ашықәсқәа ирхылҵуаз арыцҳарақәеи, 1941–1945 шықәсқәа раантәи Аџьынџьтәылатә еибашьра дуӡӡа ирыннаҵаз, зӷьара уадаҩхаз ахәрақәеи, уи ашьҭахьтәи ҳажәлар рыбзазарагьы шкашшырамыз уҳәа убас егьырҭгьы. Убарҭқәа зегьы Платон Бебиа ибла ҵары иҵимыршәеит аҭҵаарадырра ацәаҩа аханы, аметод иқәныҟәаны, насгьы сахьатәҩырала ииашаны иааирԥшит ауаҩытәыҩсатә ԥхара ду агәылыжжуа.
Ашәҟәаҿы иуԥылоит ҳажәлар агәкаҳара шрымам, рҭоурыхтә лахьынҵа агәра шырго атәы зҳәоу, асимволтә ҵакы змоу, ԥасатәи Аџьынџьтәылатә еибашьра дуӡӡа иалиааз философиатәла узырхәыцуа хҭыс-епизодк аҳасабла ицәырго хшыҩҵарк.
Абар ахаҭагьы: «…Аибашьраан, ақыҭа аӷа дакәшаны амацәаз ахы иҭеицалеит, рҳәеит. Аха аҳәсеи ахәыҷқәеи рыда уаҩ дахӡамзаарын. Изылшоз усгьы заа еибашьра ицахьан, излымшоз партизанра иргахьан. Ҭаҳмадазаҵәык аҳәсеи ахәыҷқәеи дагьаарылырбааит. «Уца уҩныҟа, сааҭк иааҟауҵалак зегьы урықәиҭуп. Сааҭк ашьҭахь ункыдҵаны уаҳшьуеит!..» – адҵа ныҟаиҵеит аӷа. Иҟаиҵахуаз, дынхьагәгәаны, дцагәышьеит. Сааҭк ашьҭахь дааргаразы инеизар: абар, ассир! Аҭаҳмада ашҭа агәҭаны дҭагыланы аҵәаҵла аиҭаҳара даҿын рҳәеит…»
Ари афакт ахцәажәара аҭахӡам, еилкааны ахҭа уҭанарԥшуа иуанаҳәоит ҳажәлар рдоуҳатә ԥсымчхара заҟа иӷәӷәоу, уаҵәтәи рҭоурыхтә лахьынҵа иацәымҩашьо агәрахаҵара шрымоу. Уи аарԥшуп ашҭа агәҭа дҭагыланы аҵәаҵла аиҭаҳара иаҿыз аҭаҳмада ихаҿсахьала.
«Мықә!» Сара абри ахьӡ ансаҳалак, схы инаркны сшьапаҟынӡа цәанырра ссирк сааимнадоит. Аеҭымра зхьыкәкәа, акәтаӷьцәа илыкәкәаау схәыҷра шәаԥырҳаԥуа иааины сыбла иаахгылоит. Сқәыԥшра зхьынҳалара азымдыруа, сшьапашҵақәа чыхә-чыхәуа, абжьымҩак ахьеихагалоу Абаажә ахәы ашҟа исызгәамҭаӡакәа доуҳа мчык саманы ицоит. Реиҳа ашәарҭа санҭагылоу: – Аат, аҳаҳаи! – ҳәа ԥхьаҟа исыхо уара убжьоуп, Мықә! Иагьа ҵхылашәы сагәылазаргьы, Анасыԥ еиԥш илашаӡа, иххаӡа исзаку уара уԥшьаҭыԥ Ацәашьы ауп, Мықә! Уи аԥшьаҭыԥ аҟны азқәаҭыԥ аиоура иаԥсахаз ԥсра-ӡра иқәӡам Мықә.
– Еҳ, шаҟа исҭахузеи, анаџьалбеит, зны-заҵәык иадамхаргьы, уара иуаҭәоу агәыҵхажәа аҳәара», – иҩуеит Платон Бебиа идокументтә повест анҵәамҭахьшәа.
Ааи, диашоуп апоет, ауаҩы гәык-ԥсыкала бзиа иибо, дзыҿгәҳәаауа (дарбанзаалакгьы иарбанзаалакгьы) агәыҵхажәа аҳәара еснагь иԥсиҩнықәреиԥш иҭахуп, насгьы зынӡа ишымариам аҭакԥхықәра ҳарак шацу шидыруагьы. Убри азын акәзаргьы ҟалап, Платон Бебиа идокументтә повест «Мықә» иҵегьы ихаирҭәаарц, иҵегьы уи иамоу аҭоурыхтә ҵакы ирҵауыларц, изымҳәазгьы шыҟоу узырдыруа, насгьы ихадароу иҳаҩсхьоу, аамҭа ӡыблара иазымгаз аҟынтә иахьатәи ҳамш ҳгәалазыршәо уаҵәтәи ҳаԥсҭазаарахь ҳхьазырԥшуа апатриот-философиатә жәеинраала «Мықә» ала (прозала изымҳәаз), изыхиркәшо:
Снеины снамҵагылоит уа абаа-ныхаҿ,
Исымбаӡакәа сытҟәо акгьы саӡоит.
Наҟ-ааҟ Мықәи Дәаби цоит рыҩныҟа,
Сара ашәышықәсақәа сыргәылыхәхәа сцоит.
Абар Аԥсҳа дахьааиуа, иҩызцәагь ицны,
Аҵықьҳәа уи ихьтәы ҟамчы ҭҟьоит.
О, ари ахәы ԥшӡа убас иит уа иҿыцны,
Аӡын агәҭа ашәҭ адәы хнаҟьоит.
Ажәҩан хылԥас иахоуп ахьыҵәцара,
Ма инеиуанда ааигәара ишәаны.
Избарц зҽызшәогь уи ахы анаӡара,
Уа рхылԥақәа цоит ирыхшәаны.
Аԥсҳа дыхәноит, иҟам уаҳа ԥсыхәа,
Аҟаза иҳәахьа – ихаҭа ибаразы.
Ибла нахигоит уа Аԥсны ахы-аҵыхәа,
«Инаигӡеит…» иҳәоит нас ихазы.
Ауаа рацәа иҵагылоуп, аҵан ракәушәа,
Уажә иара дазааигәоуп Ерцахә.
Ус, аа, ибла ахьы-шәындыҟәра иахьлақәшәа,
Иҿагьылеихоит Аԥсҳа деимаџахә.
Иааишьа ҽеик ишазҳәам зегьы ирдырит,
– Уҳәахьа ноумыгӡеит! – иҳәеит уи ихҵәаны.
Аҟаза ибла аҿаԥхьа уа аҳәа цырцырит,
Инаргозшәагьы ибеит ихы хҵәаны…
Ихьзеи аҟаза, иажәа пату изақәын?!
Дхалан ақәцәахьтә даанаԥшуеит еиҭа:
Мап, арантәи Аԥсны зегь абаракәым,
Аԥсны зегь дабоит иара ихаҭа.
Аҟаза рыцҳа, ублақәа амса рхума,
О, абас иҟан, иҟоуп иахьагьы.
Аҟыбаҩ злам ауаҩ ӡәыр диҭахума,
Аҟыбаҩ злоу дырцәымӷуп иаҳагьы.
Икьыба наиҵхны ицеит. Аԥша уыууан,
Дыззааигәахоз Анцәа шьҭа длаҟәуам.
Ажәҩан иалшоз – иқьызқьызуа иҵәыуан,
Адгьыл – дыԥар акәа дҭаршә дакуан.
Ашәышықәсақәа каҳауан уа, игылон, –
Иахьцоз рымҩа изаԥымгыло акы.
Ҳажәлар ахьаа анрымаз абра еиԥылон,
Иагьырчаԥон абраҟа рразҟы.
Аԥсуа дгьыл еснагь иахагәыргәыруан,
Ажәҩан иаҵан аԥҭақәа жәпа-жәпа.
Ари аҭыԥ залихызгьы, Аԥсҳа идыруан,
Мықәи Дәаби шеилалауа жәба!..
Аԥсуаа еснагь акака ҳхауаҭыруан,
Аамҭа хьанҭак иаԥсахуан ҽакы.
Ари аҩыза зиргыл, Аԥсҳа идыруан
Иҳамазароуп, џьым, иԥшьоу акы!
Аха уи шгәыгәҭажьыз уаҟа избазгьы
Аҳ Ҳамыҭбеи Чачба шәизыԥшы.
Аԥсра данҭаԥшы иҳәеит абасгьы:
– Мықә аԥшьаҭыԥаҿ снаган сыжәжы!
…Са схәыҷра ара имҩасуан, ҿыц саҭааит,
Ҩаԥхьа избоит аҟаза дышҭахо…
Зны сҭахозар – убри иеиԥш сҭахааит,
Иара иеиԥш анапкымҭагь сҭынхо!
Аԥхьаҩ ухаҵкы, ишубо еиԥш смонографиа афырхаҵа хада Платон Бебиеи сареи ҳашколтә шықәсқәа раахыс ҳаиҩызцәоуп, бзиагьы ҳаибабоит, ҳацәгьа, ҳабзиа еилоуп, ҳаҟанаҵгьы ԥықәсыларак амаӡамкәа ус ицоит. Араҟа иџьоушьаша ма иҿыцу ҳәа акгьы ыҟаӡам, уи аԥсҭазаара иақьабзуп. Аха ари изаҟаразаалакгьы иазҳәам гәыкалатәи ҳаиҩызаратә еибаҭахра хыҵхырҭас иамоуп ҳәа хышықәса инареиҳаны, схы сымҩахаӡакәа, ирҿиамҭақәа рыҭҵаара сахьаҿу. Уигьы, ҳәарада, џьара ныррак ҟанамҵаӡо иауҟаху, агәыбылра ахьыҟам алаӷырӡ аауама? Аха ихадарам ихадароу убри ауп иаҳхысыз ХХ ашәышықәса аҽанеиҩнашоз ицәырҵыз, абаҩхатәра еицамк змоу, зҩымҭақәа ҭҵаатәу, иӡыргатәу, ажәа ҟшанда зызҳәатәу аԥсуа поетцәа дырхаҭарнак иашоуп Платон Бебиа. Абри афакт ауп сара уи длитературатә фырхаҵа хаданы дҟазҵаз, дсызҭаз. Уи сагьаргәырӷьоит, сыҭҵаараҿы сааԥсара зыҵазырӡуа агәаҳәарагьы снаҭоит.
Изхысҳәаауа, иахьагьы ҳааины ҳбыргра ҳашҭагылахьоугьы, ҽнакгьы цом ҳаибамбакәа, ма ҭелла ҳмаицәажәакәа, ҳаигәнымҩыкәа жәаҟәандалеи лафлеи. Убригь, жәаҳәарада, сыҭҵааратә обиект зырцыхцыхуа, иҿыцу, «цыфак», «гәыхәк» азҭо акоуп ҳәа сахәаԥшыр ауеит.
Ажәа ҟәанда, ажәа ԥха знымаалауа, згәы иамыхәауа уаҩы дыҟаӡам, аха, В. И. Ленин ишиҳәаз еиԥш, ахәыҷы иаҟара згәы ԥшқоу, змаршәа ктәу, ашәҟәыҩҩы иаҟара уи зҭаху дыҟамзар ҟалап!
Сыззааиуа, хәылбыҽхак, ишыҟаҳҵалац еиԥш, Аҟәа агаҿаҿ ҳнеи-ааиуан Платони сареи, иааҳакәыршаны иҟаз уи аԥшӡара ҿыц иаабозшәа ҳгәы иахәауа, ҳазгәдууа.
– Абри аԥсабара ссир злеибарку аԥшӡара ауп, жәынгьы, ҿангьы аԥсуаа ҳзыхдырҟьо, ҳазқәырфо, – иҳәеит Платон аԥша зҵаз, уажәы-уажәы аҽырцәгьаны аҟәара иазыҩуаз ацәқәырԥа еилаҳантақәа илаԥш рыдхалауа.
– Ааи, Платон, ус акәгәышьоуп! – аҭак ныҟасҵеит сҩыза ихшыҩзцара шьақәырӷәӷәауа. Ҳҩыџьагь, ҳамҭак аҟара ҿымҭӡо, ауаа рацәа ҳнарывс-аарывсуа агаҿа иаваршәны ҳмыццакӡо ҳнеиуан. Ус, иҭацәыз, ихәхәаӡа аԥсаҵла иҵагылаз арымӡ анааба, уаҵәҟьа ҳнатәеит амшын агәы иқәышьқьрааны иааиуаз, аиод фҩы зхышәшәуаз аҳауа цқьа лбаадо.
– Платон, абри аибашьра хлымӡаах ҳхаагаз аахыс, саазқәылаз, лассы-лассы исгәалашәо салагеит 146 шықәса ирҭагылаз, ауаҩы ԥааимбар
Ашхангьери Бжьаниа изҵаара, адунеи зыхьӡ адыруа англыз шәҟәыҩҩы Џьон Пристли ииҭаз, аха зҭак аҟаҵара ицәыуадаҩхаз.
Сҩыза иарбану уи ҳәа дымҵааӡеит, избан акәзар, идыруан Миха Лакрба иновелла «Џьон Пристлии Ашҳангьери Бжьаниеи» ала.
– Мамоу, Руслан, англыз шәҟәыҩҩы аҭак ҟаиҵеит иара дшахәаԥшуаз ала, аха аԥсуа философ, 146 шықәса ирҭагылаз дақәшаҳаҭымхеит умҳәозар, – абас даацәажәеит Платон Џьон Пристли дидгыланы.
Аԥхьаҩ ухаҵкы, ишудыруа еиԥш, ԥасатәи Аџьынџьтәылатә еибашьра дуӡӡа анеилга, адырҩашықәсаны СССР даҭааит англыз шәҟәыҩҩы ду Џьон Пристли иԥҳәыс дицны. Уи хаҭала Сталин ҳаҭыр зқәиҵоз аҳәаанырцәтәи ашәҟәыҩҩцәа дреиуан. Аԥсныҟагьы дааит, иҭахын шәҟәыла зыӡбахә иаҳахьаз, атәыла ԥшӡа далаԥшны ибарц, аԥсуа Мафусаил – Ашҳангьери Бжьаниа диҭаарц. Уи иԥҳәыс лакәзар, ауаҩықәра зроууа апроблемақәа ҭызҵаауаз ҳақьымын. Урҭ аҳәаанырцәтәи асасцәа Ашҳангьери Бжьаниа ианиҭаауаз, дрыцын усҟан Аԥснытәи ашәҟәыҩҩцәа Реидгыла ахантәаҩыс иҟаз аҵарауаҩ Хәыхәыт Бӷажәба.
Ашҳангьери Бжьаниа асас диазҵаауеит:
– Аԥсны уааижьҭеи заҟа мшы ҵуазеи ҳәа.
Англыз шәҟәыҩҩы аҭак ҟаиҵоит:
– Мчыбжьык ҵуеит ҳәа.
– Ус акәзар, исылшоит азҵаара усҭарц, – иҳәеит аԥсуа философ.
– Дад, ҳасас дахь, иубазеи, зегьы реиҳа улаԥш иҵашәазеи мчыбжьык аҩнуҵҟа Аԥсны уҟазаара иалагӡаны?
– Исымбакәа, ишԥасымбеи. Ауаа қьиақәоуп, иԥшӡоуп, рчеиџьыка бзиоуп, рыламыс, рыпату ыҟоуп, ихандеицәоуп, круцәоуп, ауаҩы ҳаҭыр иқәҵара рдыруеит, – даҿын англыз шәҟәыҩҩы аԥсуаа ирыдибалаз ахаҭашьатә ҟазшьа бзиақәа реиқәыԥхьаӡара.
– Мап! – иҳәеит Ашҳангьери Бжьаниа. Асас иааицәымыӷхеит, уимоу, дацәыԥхашьо аҟынӡа дааиҵанарӷәӷәеит, иҵарадоу аҭаҳмада изҵаара аҭак шԥасзыҟамҵеи ҳәа игәы иаанагауа.
– Дад, уи аҭак мариоуп, уара еиқәуԥхьаӡазгьы рыцәтәымым, иалаҟоуп, аха ихадароуҵәҟьа убри ауп: абас атәыла ссир, атәыла ԥшӡа ԥсадгьылс измоу, изџьынџьу ажәлар – жәлар дууп, избанзар, ас иџьанаҭу атәыла аиқәырхара мариамызт, заҟаҩы заҟанатә рхы ақәырҵахьоу аҭоурых ауп издыруа, – абас даҿын Ашҳангьери Бжьаниа асас дахь ииҭаз азҵаара аҭак аҟаҵара.
Англыз шәҟәыҩҩы Џьон Пристли дырзыӡырҩуан аԥсуа Мафусаил иара ииҭаз азҵаара аҭак шыҟаиҵоз, уамашәагьы ибон заҟа иҵауыланы
дхәыцуаз, иԥсадгьыл абзиабара иныруаз, уи аԥшӡара, аҭоурых абеиара, адоуҳа дрызгәдууаз уҳәа убас иҵегьы.
– Ауаҩы ииҭаху ажәа ҟәанда ауп. Уи ахаҭа агәцаракра аҟнытә иаауеит. Нас ишԥа, игәцараукуагьы иуҭаху, угәы ззыбылуа рами! Изхысҳәаауа, Руслан жәацы сгәы иахәаз акы сақәшәеит, иахьагьы ихааҷкәакәараӡа сгәы икыдуп исаҳаз ажәа ҟәандақәа, уаргьы иудыруаз, – абас иажәа дналагеит Платон Ашҳангьери Бжьаниеи Џьон Пристли ирызкыз ҳажәабжь ҳаналга ашьҭахь, ҳамҭак ҿымҭӡо ҳаштәаз.
– Иарбан умҳәои, уара бзиарак ианиаша, – саргьы изакәу здырырц сеиқәизҿлымҳахан сааиҿаԥшит, уажәа нагӡала ҳәа аанаго.
– Уи, Руслан, уеизгьы-уеизгьы митәык ыҟам афакт ахаҭа, аха сара даара сархәыцит, насгьы иуцәызӡом сгәы иахәеит, еиҳаракгьы ҳхы адыԥҽыло ҳазҿу аус згәы иахәогьы, еилызкаауагьы ыҟоуп. Ус анакәха, Анцәа ду имҭаны амал арҳаразы аԥсыцәгьара ззымиааиз, адоуҳатә культура закәу здыруа ыҟазаап! Уи иахьатәи аамҭеиҭасраҿы кыр аҵанакуеит, ҳкультурагьы ҳаргьы ҳаиқәзырхо афакторқәа ируакуп.
– Жәаха Ԥицунда сыҟан, уаҟа аизара ҟаҵаны иқәдыргылеит Аԥсны ареспублика хадас С. В. Багаԥшь икандидатура. Саргьы, убас егьырҭгьы иқәгылазгьы, зегьы адгылеит С. В. Багаԥшь икандидатура, иазгәарҭеит иԥшрагьы, исахьагьы, идыррагьы, аԥсҭазаара аԥышәагьы уҳәа зегьы рыла даԥсоуп ҳәа. Усҟантәи сықәгылара агазеҭ «Аԥсны» иануп. Уаҟа иҟан Москватәи асасцәагьы Гаграаи Ԥицундааи ачеиџьыка ҟарҵеит ибзианы. Астол дахадан Гагра араион ахада Асҭамыр Шамил-иԥа Қьецба. Ажәлар рныҳәаҿеи аԥсадгьыли зхы ақәызҵаз ирызкыз аҵәца анышьҭырх ашьҭахь саргьы мап шыскызгьы, хазы сныҳәаҿа икит аҭамада. Уи иқәгылара сгәы еиҳарак изахәаз убри ауп, сара сымацара сакәымкәа аԥсуа литература ҳажәлар рҭоурыхтә ԥсҭазаараҿы иаҵанакуаз атәы иҳәеит, насгьы изырҿиоу ҳтәыла анҭыҵгьы иадыруа ашәҟәыҩҩцәа шыҟоу, иҵегьы ишыгәцарактәу имӡакәа иазгәеиҭоит хатә критикак аҳасабала. Амала шәзыԥсоу аадыруеит, шәаха ҳауам умҳәозар, абригь сыхьӡала – иҳәан сџьыба инапы нҭишьит данцоз. Дыццакуан. Исиҭаз акәым (уи азгьы ҭабуп), сгәы иахәеит ииҳәаз, избанзар, аԥсуа шәҟәыҩҩцәа ҳҩымҭақәа дышрыԥхьоз снарбеит. Иуцәызӡом мчыбжьык сытҟәа срыман сныҳәаҿа акны ииҳәаз ажәақәа. Ааи, ажәа ҟәанда ҳара ҳҟны уи макьана итрадициам, ицәаҩа бзианы изышьақәымгылац», – абас иажәа ааҿахиҵәеит Платон.
Еилкаауп, аамҭа кьаҿла акәзаргьы, аиԥыларақәеи гәаартыла аицәажәарақәеи, еиҳарак арҿиара знапы алаку рыҩнуҵҟа еснагь иҿыцу агәалаҟара узҭо, урҿиарахь иухо акы узцәырыргоит.
Саргьы ҳаицәажәара ашьҭахь исызҿцу аус анагӡаразы агәаҳәара сыманы акәын аҩныҟа сшаауаз.
Аԥхьаҩ ухаҵкы, иҟаҳҵап, ԥсеиҭакрак иаҩызоу даҽа хьаҵра хәыҷыкгьы. Уигьы иаҳнарбоит апоет ихаҿсахьа аҟнытә детальқәак иаазырԥшуа арҿиара дшахәаԥшуа.
Платон Бебиа, еиҳарак поетк иаҳасабала иԥыларақәа аԥхьаҩцәа еиҿыркаауеит. Урҭ еснагь агәышьҭыхра ду рыҵаны ауп ишымҩаԥысуа. Ибзианы ажәеинраалақәа рыԥхьара анаҩсангьы, апоет урҭ рызҵаарақәа рҭакқәагьы дақәшәаны иҟаиҵоит. Аԥсны аҳәынҭқарратә ауниверситетаҿ, сара хаҭала сызлахәыз, аԥхьаҩцәеи иареи реиԥыларақәа руак аҟны, абар уи ирҭоз азҵаарақәеи урҭ рҭакқәеи рыхәҭак:
Азҵаара: – Ушԥахәаԥшуеи уара аԥсуа маҭәа?
Аҭак: – Ҳәарас иаҭахузеи, иҳамоуп: ажәеинраалақәа, апоемақәа, ажәабжьқәа, аповестқәа, ароманқәа… Аха џьоукы-џьоукы ҳара ҳашәҟәыҩҩцәа, европатәи алитератураҟынтәи иаауеит. Ӷәӷәалаӡагьы иаҿыԥшуеит. Урҭ рҩымҭақәа уахь еиҭоугар, равторцәа закәқәоу ҟьаҟьаӡа иааԥшуеит.
Азҵаара: – Иҳамоума ҳарҭ Европатәи абызшәақәа рахь иеиҭаагаша аҩымҭақәа?
Аҭак: – Ҳәарас иаҭахузеи, иҳамоуп: ажәеинраалақәа, апоемақәа, ажәабжьқәа, аповестқәа, ароманқәа… Аха џьоукы-џьоукы ҳара ҳашәҟәыҩҩцәа, европатәи алитератураҟынтәи иаауеит. Ӷәӷәалаӡагьы иаҿыԥшуеит. Урҭ рҩымҭақәа уахь еиҭоугар, равторцәа закәқәоу ҟьаҟьаӡа иааԥшуеит.
Азҵаара: – Ушԥаихәаԥшуеи уара Дырмит Гәлиа?
Аҭак: – Переделкино. Ҟаисын Кәлиев ашәҟәыҩҩцәа аԥсшәа раҳәо дшааиуаз: «Уара уабатәиу?» – ихы насықәикит. «Сара Аԥснытәуп!» – иаҭаскит сара. «Аԥсны! О-о, Дырмит Гәлиа! – иҳәеит иара, инапқәа ҩышьҭыхны…
Азҵаара: Уара, Платон Хәамԥа-иԥа ушԥарыхәаԥшуеи аԥсышәала изымыҩуа, мамзаргьы изылшонгьы имыҩуа, аԥсуа шәҟәыҩҩцәа рҩымҭақәа, насгьы, урҭ аԥсуа литература иатәума, ҭыԥс иааныркылои?
Аҭак: Ари, жәаҳәарада, зҭак ус аламала зыҟаҵара мариам зҵаара дууп, насгьы уи зҵанакуа еиҳарак аԥсуа критикцәеи алитератураҭҵааҩцәеи роуп, шәансазҵаах, сара сгәаанагара снавала-аавалан акәымкәа, иаахтны ишәасҳәоит. Зегь раԥхьаӡа иргыланы амилаҭ сахьаркыратә литература иара амилаҭ абызшәала иҿиозароуп. Уаҳа ҟалашьа амам. Ари сара исымхәыцит, ус иҟоуп алитература ршаз аахыс иара адиалектика. Аурыс, мамзаргьы афранцыз литература даҽа бызшәак ала ҿиашьас иамоузеи? Аԥсуа литературагьы убас ауп ишыҟоу. Уаҳа даҽа вариантк сара сыхәҭаахьала избом, иҟам. Насгьы иаадыруазароуп алитератураҿы хаҳара дук шалам, уара утәы
ҟәыншьаны, аудиториа ҭбаақәа урышьҭалар. Аԥсуа жәаԥҟа иаҳәоит: Ууа бзиа иуиҭо аҵкыс, умхы цәгьа иҭухуа еиӷьуп ҳәа.
Азҵаара: Ҳмилаҭ ҿахәҳәагас ирымоу ҳсахьаркыратә литература ԥхьаҟатәи аԥеиԥш, аҭоурыхтә лахьынҵа ушԥахәаԥшуеи?
Аҭак: Сара ҳ-Дырмит ду ихациркыз ҳлитература, акырӡа мыҟәмабарақәа зхызгахьоу, аҭоурыхтә лахьынҵа аԥсынҵры ду аманы исыԥхьаӡоит, ус ауп сшахәаԥшуа, агәрагара шсымоу избан акәзар, уи аҿы зырцәажәо шьагәыҭс иамоу ҳаклассикцәа рнаҩсангьы, избоит ҳаԥхьаҟа уи еихазҳауа, изырҿио ҳаԥсҭазаара аҵабыргхаҭа сахьаҩыратәла иаазырԥшуа, абаҩхатәра ҿыцқәа ес абиԥара-цыԥхьаӡа ишцәырҵуа, ишаҵагылауа. Ишдыру еиԥш, аҟата зхылҵуа, аракәа аузышьҭуа изҩыдоу агәаӷь-гәаԥшь ауп. Ус шакәу ҳлитература аҭоурых адаҟьақәа еихыршәшәо уҿынаухар имҩашьо иубоит илабҿабатәиу аҿырԥштәқәа.
Азҵаара: Акритика аганахьала хаҭала уара агәынамӡара ҳәа акыр умоума? Уи уҩымҭақәа рзы иаҳәахьоу ажәа ҟәнушьоума, имаҷушьоума, насгьы зегьы урықәшаҳаҭу, мамзаргьы иузудымкыло рацәоу? Иаҳҭахын иаадыруазарц.
Аҭак: Сара иаахҵәаны исҳәоит акритиказы гәынамӡарак сымам, алаԥш ҵыры схуп сҳәар сылшоит. Раԥхьатәи сышәҟәқәа инадыркны, ианҭыҵлак хара имгакәа, ишырҳәо еиԥш, ишыԥхоу иахцәажәон, исыгыз, исыбзазгьы рҳәон. Ииашоуп, акритик игәаанагарақәа зегьыҵәҟьа ишшапаӡа исыдыскылоит сҳәар шәызжьоит, аха сыгха сзырбаз, ҭабуп ҳәа иасҳәоит акәымзар, сышԥаицәгәаауеи шьоукы-шьоукы ишыҟарҵо еиԥш, сышԥаицәгәышуеи. Насгьы ихадароу сара агәра згоит, изҩыдоу аҵәылхра зҵам аӷьра злам акритика. Жәаҳәарада убарҭ инарывагыланы акритик иџьабаа ҳаҭыр сзақәуп, иҭагылазаашьагьы шымариам еилыскаауеит.
Акритика сырҿиамҭақәа ишрызҿлымҳау аҳәоит абри афактгьы: В. С. Занҭариа, А. К. Џьениа, С. Л. Зыхәба, А. ). Аџьынџьал, В. Б. Агрба, Хә. С. Бӷажәба, Н. ). Бараҭелиа, С. Х. Ҭаркьыл, Р. Хә. Қапба, В. Џь. Амаршьан, Г. Д. Гәлиа, И. Н. Гериа, Н. З. Ҭарба, Ш. Л. Ҵәыџьба, К. Ш. Ломиа, Б. А. Гәыргәлиа, В. Н. Қапба, В. В. Дарсалиа, А. Х. Аргәын, В. Солоухин, Ш. Е. Ҷкадуа, А. Н. Гогәуа, Н. №. Ҳашыг, С. С. Кьышьмариа, Н. В. Маанԥҳа, З. З. Ҵәыџьба, Н. Н. Киут, Б. М. Ҭыжәба, А. Мақсимов, Г. Бераиа, Андреева, С. Костырко, В. Шариа, В. Кәакәасқьыр уҳәа убас иҟоуп иҵегьы.
Ижәдыруазарц исҳәоит: абраҟа еиқәысыԥхьаӡаз авторцәа аҵарауаа, ашәҟәыҩҩцәа ирыхцәажәеит сажәеинраалақәа, споемақәа, сажәабжьқәа, сеиҭагақәа, сповестқәа, сроманқәа. Ҳҵарауаҩ ду, академик Хәыхәыт Бӷажәба иакәзар, споезиа аҷыдарақәа рзы аусумҭа иҩит, иара иԥсҭазаара даналҵ ашьҭахь Аҟәа ашәҟәҭыжьырҭа «Алашара» аҟны 2003 шықәсазы хазы шәҟәны иҭыҵит.
Сыззааиуа, абасҟатәи уаа сҩымҭақәа ирыхцәажәаз, еилзыргаз, исыгу-исыбзоу азгәазҭаз, рыхшыҩзцарақәеи ргәаанагарақәеи схаҿы иаасымгар сиашамызт, срызхәыцит, насгьы арҿиараҿы агәалаҟара бзиа сырҭеит, ажәакала, аҩра сгәы аҳәо сҟарҵеит. Нас, еиҭасҳәоит, изҩыдоу акритика атәамбакәа узавсуам, уазыӡырҩыр акәхоит.
Сара уи акритика арҿиараҿы (дарбанызаалакгьы, иарбан рангзаалакгьы иҟәаҟәа иқәу) хәарҭара аланы, иҵоураны сахәаԥшуеит, сазхәыцуеит. Уи ацәгьеи абзиеи еилызхуа храӡаган ауп асахьаркыратә литературазы ишыҟоу.
Сахьналагаҵәҟьо исҳәоит, аԥсуа литератураҿы, сара иахьынӡаздыруа, Платон Бебиа идокументтә повест «Аӡын ҿымҭи ааԥын ҿыхеи» иашьашәалоу иахьанӡагьы ишҳамамыз. Уажәы, аԥхьаҩ ишубо еиԥш, убригь ҳауит. Аҩымҭа шьахә ацәырҵра – ари хҭысуп ҳәа иԥхьаӡоуп арҿиаратә ԥсҭазаараҿы. Змилаҭ литература гәыҵхас измоу, бзиа избо ашәҟәыҩҩы еснагь дазҿлымҳауп иҿыцу, иуарлашәарлоу, ирымҳәац акы аԥҵара. Ииашоуп, уи имариам, ауадаҩра ацуп иҿыцу ажәа аҳәара, уимоу, иҿыцу, иажәхьоу, еиҭажәхьоу акы акәны избоугьы, издызкылоугьы дубап. Аха ус иҟам арҿиара аԥсабара. Абри ахшыҩзцара аҵыхәала абар аурыс литература аклассик А. Островски ииҩуаз:
Зегьы зхысҳәаауа, Платон Бебиа иповест ауп. Абри аҩымҭа иаԥхьалак имбарц залшом (ус сгәы иаанагоит, сажьоит ҳәагьы сыҟам), уи автор иааиԥмырҟьаӡакәа ҩажәижәаба шықәса Переделкино ԥсшьара ицара ишабзоуроу. Уи, жәаҳәарада, уажәы ҳзыхцәажәо аҩымҭа аԥысҵоит ҳәа акәӡам дызцоз, егьырҭ ихьӡ-иԥша ҭызгаз, дышәҟәыҩҩы ҟазан дҟазҵаз аҩымҭақәа (иажәеинраалақәа, иажәабжьқәа, иповестқәа, ироманқәа) рзы акәын аԥсшьара мшқәа шааиоулак ашәҟәыҩҩцәа рыҩны Переделкино дзаҭаауаз. Аха абри афакт ахаҭагьы адокументтә повест ахылҵит, имҩыр ада ԥсыхәа имамкәа дҟарҵеит зхала еизаз (еизигаз ракәым) аԥсҭазааратә материалқәа. Уи аӡбахә цәырганы ианысҳәах, иацсымҵар сиашахом даҽа
хшыҩзцаракгьы. Уи убри ауп: Платон Бебиа инапы иҵыҵхьоу иаԥҵамҭақәа рӷьырак ҳацәымҩашьо иаҳҳәар ҳалшоит ԥсадгьылс ирымоу, иахьиз Переделкино ауп ҳәа. Абраҟа иугәаламшәарц залшом В. Г. Белински иажәақәа: «Кавказ аурыс поезиа гарас иаиоуит» ҳәа ииҳәаз. Уажәы Платон Бебиа ихаҭа ҳаизыӡырҩып Переделкино азы гәҭыӷьӷьала ииҳәо: «1971 шыкәса. Декабр мза. Сара раԥхьаӡа арҿиаратә Ҩны «Переделкино» сааит. Аԥсны ашәҟәыҩҩцәа Реидгыла анапхгаҩы Иван Ҭарба иабжьгарала…
Сара араҟа бзиа ибаны аус зуеит. Аброуп иахьаԥысҵаз сара сажәеинраалақәа жәпакы, споемақәа, сповестқәа, сроманқәа. Ҩажәижәаба шықәса сныҟәеит сара Переделкиноҟа. Инеиԥынкыланы акәымзаргьы. Ҭакәажәык зны ажьа ахьылкыз – есышьжьымҭан днеиуан рҳәеит. Уажәшьҭа саагылар акәӡами! Абас сҳәеит ҵыԥх абрантәи санцозгьы, аха… …Переделкино, ҩажәихԥа – ҩажәиԥшьба мшы инеиԥынкыланы аус анызулак, зны-зынла Москвантә ҳаҷкәынцәа ааны мышқәак анысцәдырӡуаз шыҟазгьы, сара сыгәҭакы нагӡаны, сгәалаҟара мыцхәы ибзианы схынҳәуеит, ҳәарас иаҭахузеи!»
Ари ас шакәу дырҵабыргуеит, аҩадагьы џьара ишаҳҳәахьоу еиԥш, Платон Бебиа «ари аҭыԥ ссир» ҳәа зыхьӡиҵаз (ус иагьыҟаҵәҟьоуп иара!) Переделкино иаԥиҵаз иҩымҭақәа еиқәуԥхьаӡар, ухаҿы иааугар. Урҭ аумаҷху.
Ауаа аԥсшьарҭа ҩынқәеи, асасааирҭақәеи рахь ианцо хықәкыс ирымоу, изызцо ргәабзиара дырӷәӷәарц, рыԥсы ршьарц, рҽырхәышәтәырц ауп. Уи азоуп урҭ аҩнқәагьы зыҟоу, уи ауп изызку. Аха ашәҟәыҩҩцәа ртәы ҳҳәозар, араҟа аҭагылазаашьа аҽакуп, абжьааԥнытәқәа зынӡа иреиԥшым, ԥсшьарас ирымоу уаҟагьы рҿиаратә усуроуп. Уи дара рыԥсҭазаара ауп, еиҟәыҭхашьа рымам, избан акәзар, аамҭа зымхара еснагь ирыцрымҵуа ирҟәынҷабланы иҟоуп. Насгьы, дара ашәҟәыҩҩцәагьы, аӡәык-ҩыџьак, мамзаргьы хҩык-ԥшьҩык рыда амаҵурақәа ирылоуп, ауаажәларратә ԥсҭазаара еилашуа, рышәҟәыҩҩра анаҩсангьы, иалахәуп, еиуеиԥшым аҭакԥхықәра змоу амаҵурақәа ирылоуп. Ашәҟәыҩҩра аалыҵ ала ихи иҭаацәеи изныҟәгом, аус имур ауам. Ус иҟан ԥаса, ус иҟоуп аԥсҭазаара иахьагьы, ишԥауыури.
Платон Бебиа ашықәсаны закәанла ихәҭоу, насгьы игәы хыҭхыҭуа дыззыԥшу иҩызцәа аӡәырҩы реиԥш, иԥсшьара мшқәа анааилак иаразнак Переделкиноҟа деихон. Ииашоуп, иара излеиҳәаз ала, (ҳара ҳхы иҭаҳҳәаауам, Анцәа иубоума), раԥхьаҵәҟьа дашьцылаанӡа, мамзаргьы арҿиаратә Ҩны адаптациа изнауаанӡа, еиҳа ираԥсышәаны иуҳәозар, агәыбылра икаанӡа маҷк ицәуадаҩын, аха нас иаразнак уи дашьцылеит, ашьцылара мацара акәым, бзиагьы ибеит, аурыс ԥсабара блахкыга, еиҳарак аӡынраз аҳәалыҳәа еималаны асы анауаз аамҭазы. Уажәнатәгьы исҳәоит уи асахьагьы акырџьара иухамышҭуа ашәҟәыҩҩцәа рырҿиаратә Ҩны иадҳәалан иҭихит, ҷыдала урҭ рҿы иаабоит Урыстәылатәи аӡын аԥсабара ссир. Иаагап ҿырԥштәы заҵәык хыхь исҳәаз ахшыҩзцара арҵабыргразы.
«Шьыжьуп. Сыстол сахатәаны адәахьы сыԥшуеит. Еимагылаӡаны аҳәылыҳәа асоура иаҿуп. Урыстәылатәи асы Аԥснытәи иеиԥшӡам, еиҳа иссоуп, еиҳа иеилахҵәоуп, еиҳагьы ибахҵәоуп. Иара убри акәхап абырсааҭк изышьҭагылогьы. Аха уажәы ишьхасушәа акәын ишлеиуаз, иԥаҟьа-ԥаҟьаӡа. Стәаны сыԥшуеит, сызхарагьы исызбом, сара уи схәыҷра сгәаланаршәоит».
Иара убас Урыстәылатәи аӡын аҟазшьа ҳдырбоит автор афоризмқәак раҳасабала иаликаауа абарҭ асахьақәагьы: «Сызхара аурыс ӡынра салаҭхаџьуа», «Аӡын ҿымҭ хьшәашәа», «Адәахьы асы иарӷәӷәеит. Зҿаазхаз асыҭәҳәа шааиуаз, ахышә инадӷызыӷызлеит», «Асы хәмаруа илеиуеит» уҳәа убас иҵегьы.
Аҩада исҳәахьеит уажәы сзыхцәажәо аҩымҭа аԥсуа литератураҿы иҿыцуп ҳәа, аха уи ҿыцрас иамоу атәы макьаназ иазгәасымҭац. Абар, аԥхьаҩ ухаҵкы, уигьы. Ишдыру еиԥш, Переделкино иҟоу арҿиаратә Ҩны аҭоурых ду змоу акоуп. Уи аҭоурых ҟазҵо уаҟа иаҭаауа, аԥшәымацәас иамоу ажәа сахьарк азҟаза дуцәа роуп. Абри арҿиаратә ҩнаҿы аҩымҭа ҿыцқәа аԥаҳҵап ҳәа еиуеиԥшым амилаҭқәа рхаҭарнакцәа иреиуан иааз ашәҟәыҩҩцәа аӡәырҩы Платон Бебиеи реибадырра, реизааигәара, реицәажәарақәа – алитературеи, аҟазареи, иаарыкәыршаны иҟоу ауаажәларратә ԥсҭазаареи ирызкыз ауп адокумент повест ҟазҵаз, иҵегьы уазааигәаны иуҳәозар, сиужет хадас иаиоуз, насгьы ашәҟәыҩҩцәа реицәажәарақәеи, рыдиалогқәеи раан ицәырҵуа аиумори асатиреи ҵаҵӷәыс измоу рлафқәагьы рсамарҟәылқәагьы убрахь инарылаҵаны.
Аԥхьаҩ ухаҵкы, убрахь ҳаиасаанӡа абасҟатәи шәҟыҩҩцәа – адоуҳатә культура аҿы зырцәажәо, ҳбызшәа ԥсыс иахоу агәы аартны издыркыло, насгьы уи аҩнуҵҟа асахьаркыратә ԥҵамҭа ссирқәа ахьиуа Переделкино игылоу К. А. Федин ихьӡ зху арҿиаратә Ҩны аҭоурых аҟнытә ажәақәак рҳәара ахәҭоуп ҳәа сгәы иаанагоит. Уи зегьы раԥхьаӡагьы аповест автор иакәын арҿиаратә Ҩны аҭоурых ҳирдырырц зыхәҭаз, аха ари азҵаара давсит рацәак хырҩы азымукәа. Арахь иара аобиект аҿоуп абасҟатәи хҭыс ахьымҩаԥысуа. Ииашоуп, ашәҟәыҩҩы зыҟны аус имоу дара иколлегацәа рҿоуп. Аха урҭ зегьы здызкылоу Переделкино игылоу арҿиаратә Ҩны аинтерес зҵо ахатә ҭоурых амоуп. Аԥхьаҩгьы идыруазарц иҭахыми.
Еилкаауп, Асовет аамҭазы идыргылаз арҿиаратә ҩынқәа, еиҭарсшәа иуҳәозар, анысгьы абысгьы ирымоу алитературатә фонд ауп. Уи иабзоураны асовет шәҟәыҩҩцәа рзы арҿиаратә ҩнқәа рыздыргылт ԥасатәи ҳтәыла ду иреиӷьыз иаҳа иахьыԥшӡаз иаҳа иахьыздыруаз аҭыԥқәа алкааны. Асовет шәҟәыҩҩцәа ҭынч рыԥсы ршьо, рҩымҭақәа аԥырҵаларц аҭагылазаашьа бзиа ыҟан Асовет Еидгыла еибганаҵы. Аха алитературатә фонд уаанӡагьы иҟан, ХХ ашәышықәса аҩбатәи азыбжа инаркны ицәырҵит. Уи шаҭахыз раԥхьаӡа 1856 шықәсазы иҳәеит аурыс шәҟәыҩҩы, акритик А. В. Дружинин. Иадгылеит апрогрессивтә идеиақәа злаҽыз ажурналқәа:  рыҟны зҩымҭақәа зкьыԥхьуаз ашәҟәыҩҩцәа зегьы. А. В. Дружинин убри ашықәсан ижурнал  аҟны икьыԥхьит алитературатә фонд аиҿкааразы иаҭахуп ҳәа игәы иззаанагоз атәы зҳәоз астатиа неицых. Ноиабр 8, 1859 шықәсазы имҩаԥыргеит алитературатә фонд раԥхьатәи аизара. Уи акомитет хантәаҩыс дҟарҵеит ашәҟәыҩҩы, аныҟәаҩ, Е. П. Ковалевски. Алитературатә фонд иалан еицырдыруаз ашәҟәыҩҩцәа, аҵарауаа, иаҳҳәап: А. К. Толстои, М. Е. Салтыков-Шьчедрин, Д. В. Григорович, А. А. Потехин, А. М. Жемчужников, А. С. Венгеров, В. Г. Короленко, В. М. Гаршин, П. И. Веинберг, К. М. Станиукович, А. Н. Маиков…
Урҭ – алитературатә фонд аиҿкааҩцәа абар рхықәкы хада: .
Убас алитературатә фонд ацхыраара знаҭаз иреиуоуп зықәрахь инеихьаз А. Н. Радишьчев иԥа, С. Н. Глинка иԥҳа, Сибратәи ихынҳәыз адекабрист М. А. Бестужев, В. К. Киухельбекер. Алитературатә фонд анапхгаҩцәа адекабристцәа иахьрыцхрааз гәыбӷан рнаҭеит аҳәынҭқар еиҳабыра рахтәымчра. Аха дара зегьы акоуп имшәаӡакәа ацхыраара иҟарҵоз еиԥдмырҟьаӡакәа инарыгӡон. Аурыс критик ду В. Г. Белински иҭаацәара ракәзар, ирызԥырҵәеит шықәсык 600 мааҭ атәанчахәы. Ус заҟаҩы, аматериалтә цхыраара рнаҭазеи алитфонд аҭагылазаашьақәа шрымамызгьы. Уи ауаажәларра рыҩнуҵҟа аинтеллигенциа ирыбзоураны аҳаҭыр шьҭыҵуан.
Иара убас алитфонд хаҭала иацхраауан, иара ахьӡала аԥара аларҵон, иазышьҭарҵон кыр змаз аҵарауаа, ашәҟәыҩҩцәа, аинтеллигенциа
ахаҭарнакцәа. Апоет С. И. Надсон даныԥсы ашьҭахь, ауасиаҭ иҟаиҵаз иқәныҟәаны алитфонд иалалт 124 нызқь мааҭ. В. М. Гришин, К. Д. Ушински, Ф. Ф. Павленко, М. Е. Салтыков-Шьчедрин, И. С. Тургенев, Е. П. Ковалевски уҳәа аӡәырҩы аматериалтә цхыраара арҭон алитфонд.
Иазгәаҭатәуп алитературатә фонд еиҿызкааз рахьтә аӡәгьы хаҭала акы даргәамҵуа, ацхыраара иҭахны ҳәа дыҟаӡамызт. Урҭ ашәҟәыҩҩцәеи аҵарауааи ацхыраара зҭахыз рзы акәын изҿыз аусԥшьа зызкыз. Ииашоуп, октиабртәи ареволиуциа ашьҭахь ԥыҭраамтак аус ауамызт алитературатә фонд, аха нас ишьақәгылеит, аусурагьы иацнаҵеит аԥсҭазаара ҿыц иаҽауаршәаны. СССР ашәҟәыҩҩцәа Реидгыла анеиҿкааха (1932 ш.) ашьҭахь алитературатә фонд даҽа аамҭанык еиԥшымкәа аҳәынҭқарра аганахьала агәцаракра ду аиоуит, анапы адкылахеит. СССР алитературатә фонд раԥхьа хантәаҩыс даман Всеволод Иванов, анапхгара (аправление) иалан В. Ставски, П. Павленко, А. Афиногенов, Б. Ромашов
Абас есааира амҽак арҭбаауан СССР алитературатә фонд. 1935 шықәсазы аусура иалагеит ашәҟәыҩҩцәа, ишырҳәо еиԥш, жәларак ныҟәызгахьо Переделкино иҟоу арҿиаратә Ҩны. Араҟа заҟа ҩымҭа ссир аурыс шәҟәыҩҩцәа реиԥш, егьырҭ амилаҭ литературақәа рхаҭарнакцәа иаԥырҵахьози. Ахыбра акәзаргьы, ашәҟәыҩҩы арҿиара агәаҳәара инаҭартә, аурыс ԥсабара аԥшӡара ианаалауа, ахаҿра иақәшәо иӷьазӷьазуа идыргылт иаҳхысыз ХХ ашәышықәса 30-тәи ашықәсқәа раан аурыс традициа зманы иаауа архитектуратә стиль ацәа хаа рҟәнышьшьы. Уи 1940 шықәса анҵәамҭазы Литфонд иаман арҿиаратә ҩынқәа 7, аԥсшьарҭа ҩынқәа 7, ахатә шәҟәыҭирҭа ҳа ().
Асовет аамҭазы алитературатә фонд аҟәаҟәа, системак еиԥш, иқә-леит ашәҟәыҩҩцәа асовет литература арҿиара иацхраауа рыбзазара аиӷьтәразы аҭагылазаашьа бзиақәа рыҟаҵара. Уи гәыгәҭажьӡамызт Аџьынџьтәылатә еибашьра дуӡӡа анцозгьы. Иаагап иҟазшьарбагоу фактк:
Аибашьра ду еилганы, гитлертә фашизм аҭыҩраҿ ианҭарҟәаҟәа инаркны еиҳагьы ҳҳәынҭқарра ду аҟнытә игәцаракхеит, алшарақәа дырҭбааит СССР Алитературатә фонд асовет шәҟәыҩҩцәа рыԥсшьареи рырҿиареи аусхкы аҿы ирыцхраартә еиԥш.
Адунеи зырхыџхыџуаз Асовет Еидгыла адәныҟатәи аҩнуҵҟатәи аӷацәа хәыҷы-хәыҷла иҵжааны ахы изамыхәо ианеиларыжь ашьҭахь, жәаҳәарада, аԥхьатәи ашықәсқәа раан Алитературатә фонд, шәышықәса инареиҳаны ақәра змамыз, ауадаҩрақәа акыр ахнагеит нахьхьиӡа аахыс иаанагоз афункциа ԥшьа – ашәҟәыҩҩы ицхыраара азынамыгӡо аҟынӡа. Аха нас атрадициа ду змоу ари ауаажәларратә гәыԥ аԥсы еивнагеит, ԥасатәиҵәҟьа акәымзаргьы, ашьара иқәлеит, афедерациа анапхгараҿы ианыҟала нахыс. Ус шакәу ашәҟәыҩҩцәа рыԥсҭазаара ахаҭа иарҵабыргуеит.
Алитературатә фонд 125 шықәса ахыҵра (1984 ш.) иамаданы иҭыжьу  иану Алим Кешоков иаԥхьажәа хиркәшоит абас:
Ҵабыргуп, апоет Алим Кешоков ари аԥхьажәа аниҩуаз асовет аамҭа ианасакьаҳәымҭаз акәын, милаҭрацәала еилоу асовет литература адунеиаҿ зегьы реиҳа ипрогрессивтәу ҳәа иԥхьаӡан. Уажәы иҟалаз аиҭакрақәа ирыбзоураны даҽакала иахәаԥшуазаргьы, даҽа қәыԥшыларак иаҵанакуазаргьы, усҟан иаԥҵаз асахьаркыратә ҩымҭа дуқәа «Дон ҭынч» (М. Шолохов), «Аурыс абна» (Л. Леонов), «Доктор Живаго» (Б. Пастернак), «Васили Теркин» (А. Твардовски), «Ҭемыр», (И. Папасқьыр), «Аԥсуа новеллақәа» (М. Лакрба), «Ацынҵәарах», «Ахаҳә еиҩса» (Б. Шьынқәба), «Асду» (А. Гогәуа), «Аԥсҳа» (В. Амаршьан) уҳәа иреиԥшқәо бзанҵык иажәӡом, доуҳатә мазараны иаанхоит иага аамҭеикәшара аҽарыцәгьаргьы. Дара ашәҟәыҩҩцәа дуқәа рымаҵ зуа Алитературатә фондгьы амч-алша аманы иҟазаауеит иара зызку ауалԥшьа нагӡо. Ус иҟоуп азоуп иахьагьы асасцәа-ашәҟәыҩҩцәа заҭаауа, рырҿиаратә усура агәаҳәара аҵаны изымҩаԥысуа.
Зегьы зхысҳәаауа Платон Бебиа иповест «Аӡын ҿымҭи ааԥын ҿыхеи» роуп. Уи раԥхьа (ианын ажурнал «Алашара» 2001 шықәсазы иҭыҵыз ҩ-номерк рҿы) санаԥхьа исгәаԥхеит, ҳлитературазы иҿыцу акы шакәыз имҩашьо избеит. Авторгьы дсықәшәар сшаԥхьази ишысгәаԥхази иасҳәап ҳәа сгәы инҭаскит. Сара аханатә цәаҩас исымоуп (схала аусакәху ус зҟазшьоу!) зыԥсы ҭоу автор ҿыц иҭыҵыз иҩымҭак санаԥхьалак исҭаххоит уи аҵыхәала иацәажәара, азҵаарақәа иҭара, зны-зынла уи ацәаҩа астатиа аныснарҩуагьы иҟоуп. Ус ҳаиқәшәеит Платон Бебиеи сареи Аҟәа агаҿа аԥшаҳәаҿы. Иасҳәеит иҩымҭа нықәҵа-аақәҵо акәымкәа, ҟьарак иалагӡаны сшаԥхьаз, нас ишысгәаԥхаз.
Ҳәарада, сҩыза гәакьа Платон Бебиа иакәым дарбан шәҟәыҩҩзаалакгьы уҩымҭа саԥхьеит, исгәаԥхеит ҳәа иауҳәар, игәалаҟара шьҭнахуеит, агәаҳәара инаҭоит. Ус иҟоуп ашәҟәыҩҩы иԥсабара.
– Иҭабуп, Руслан, уахьаԥхьаз. Исгәаԥхеит ҳәа иуҳәазгьы саҳауеит иуцәызӡом сгәы иахәоит, – абас иажәа акы икит иповест ҿыц азы иҵегь ажәақәак иҳәарц шиҭахыз мҩашьо даасҿаԥшын. Саргьы изыӡырҩра сазхианы сгылан.
– Аиаша ҳҳәозар, – дналагеит ацәажәара, – сара раԥхьа уи аҩра сҽаназыск адокументтә повест зынӡас схахьы иҟаӡамызт, исҭаххеит, абриаҟара шықәса абра саахьеит, ҩымҭа гәарҭак абра иаԥысҵахьеит мшынҵак, гәалашәарак аҳасабала акы нанысҵақәап ҳәа акәын сгәы ишҭаз. Аха ааскьа иҳаԥхаз ҳҩыза ду, Б. Гәыргәлиа ишиҳәаз еиԥш, ажәа ажәа арҿиоит ҳәа слаланагалан, сымҵԥаа сагеит, ҩымз рылагьы изҩит исгәаԥхеит ҳәа узҿу аповестгьы. Ԥсаҭала уцәажәозар, уи иҩтәыз акы акәзаарын, иаԥҵаны саналга ауп ианеилыскаа. Насгьы Москва амҵан иҟоу Переделкино арҿиаратә Ҩны заҟаҩ шәҟәыҩҩцәа арҿиаратә аусура хықәкыс иҟаҵаны иаҭаахьоузеи. Егьырҭ алитературақәа рыҟны иҟоу сыздыруам, аха Кавказтәи ажәларқәа рлитература ахаҭарнакцәа акгьы рымҩыц, аԥсуа шәҟәыҩҩцәагьы убрахь иналаҵаны. Сажәа дуцәахар сҭахым, аха сара убри згәыӷьит, схатә ԥсҭазаареи сырҿиаратә дунеихәаԥшышьеи рылаԥшҳәаа иҵганы изҩит аповест 30-ҟа шықәсатәи абраҟатәи аԥсҭазаара аҵанакыртә, ишьҭнахыртә еиԥш.
Ҳәарас иаҭахузеи, уи сара ахәшьара асҭом, акыр иаԥсазар, аԥхьаҩ ибоит, иҭаххар игәаанагарагьы акьыԥхь иаирбар ауеит. Амала, акызаҵәык исҳәо, убри ауп 30 шықәса сара абри аурыс дгьыл аҿы избаз, исаҳаз, сзацәажәаз (сара изыҩқәаз ракәым зыӡбахә сымоу) ашәҟәыҩҩцәа рхаҿсахьақәа, сара иахьынӡеилыскаауа, иҟасҵеит, иаасырԥшит, насгьы Аԥсни аԥсуа жәлари рышҟа ирымоу абзиабара, шьаҭас иаҭаны.
Акы заҵәык схазы исҳәоит 30 шықәса аҟнытә есышықәса 23–24 мшы Переделкино сыҟазаара лыҵшәадамхеит, иаԥысҵаз сҩымҭақәа
(урҭ ҟәнысшьом хаҭабзиаралагьы, имаҷысшьом хыԥхьаӡаралагьы, ус ҟасҵар, Анцәа исџьишьом) рхыхь сырҿиамҭақәа рзы зынӡа жанрлеи тематикалеи иҿыцыз аповест аԥысҵеит аԥсуа-аурыстә, асовет культуратә еимадарақәа ртәы зҳәо сгәы зызҭо документтә даҟьақәак, – абас иажәа ааҿахиҵәеит Платон Бебиа иповест ҿыц иазкны сҿаԥхьа аҳасабрба ҟаиҵозшәа.
Сара бзиа избоит ашәҟәыҩҩы иаԥиҵаз иҩымҭақәа шиз, шьаҭас ирымоу изхылҿиааз данрылацәажәо, избан акәзар, уигьы алитератураҭҵаара иакьарзу акоуп, насгьы автор ибиографиеи, ирҿиамҭақәеи рыҭҵааҩы иахьицхраауа ыҟоуп, иҵарҳәоу рацәоуп амҩа иаша иқәҵараҿы. Баша имҳәеит аурыс критик Д. Н. Писарев: «Ихәыҷы идуу иарбан сахьаркыратә ҩымҭазаалак уи автор еиԥш иамоуп аинтерес зҵо, аҭоурых ахь ихьаԥшуа ахатә биографиа». Сара иҭысҵаауа слитературатә фырхаҵа ихаҭашьатә ҟазшьақәеи ирҿиаратә цәаҩеи, иманеиреи, иҩнуҵҟатәи иԥсымчхареи еиҳа иааигәаны дысдырбоит, иҵегьы дысзааигәаны дҟарҵоит. Убри азакәхап саргьы обиектс исымоу ашәҟәыҩҩы иԥылара, иҿцәажәара, изыӡырҩра есымша агәаҳәара зсымоу, ишҟа изсыхо. Аха ԥхьаҩык дсазҵаар илшоит абасшәа зыԥсҭазаара иалҵхьоу ҳаԥсуа шәҟәыҩҩцәа аӡәырҩы ирызкны иуҩит инеиҵыху амонографиақәа. Уаҟа уззыӡырҩыда, узҿцәажәада, уимоу, урҭ рахьтә хаҭала зынӡа иумбацыз, иузымдыруаз ыҟан, иаҳҳәап, Леуарса Кәыҵниа, Леонти Лабахәуа, Қьаазым Агәмааи, Сҭеԥан Қәычбериеи, Шамил Хокерба реиԥш иҟаз ҳәа.
Араҟа исҳәарц сылшоит лакҩакрада зегьы раԥхьаӡа «сыззыӡырҩуаз», «сзыҿцәажәоз» ирҭынхаз рҩымҭақәа ракәын. Урҭ сара сзы (даҽа ҭҵааҩыкгьы ус акәхап дшахәаԥшуа) ихадараз сыҭҵаамҭақәа рҿы иаҭахыз материалқәан. Егьирахь, ҳәарас иаҭахузеи, акы, ирҭынхаз рдаракәац ҳәа аӡәыр дыҟазар срышьҭазааҩын, еилыскаауан рхы-рҵыхәа, рыԥсҭазаара иадҳәалоу азҵаарақәа, срыҿцәажәон, ргәалашәарақәа (ирхамышҭкәа иҟоу) анысҵон, нас еиуеиԥшым ауаа (уажәазы рҭахцәа) ирымысхыз, аҵарауаа ишырҳәо еиԥш, «адәы иқәысхыз» аматериалқәа еиҿсырԥшуан исоуаз аматериалқәа рырҵабыргразы. Нас, жәаҳәарада, дара савторцәа ирызку алитература, адокументқәа игәцаракны иҭысҵаауан. Досу исеиҳәаз, игәаанагара уҳәа схаҿы иааганы. Амала, иҳәатәуп аиаша, егьырҭ ақәреи атрадициа дуи змоу алитературақәа рыҟны еиԥш, араҟа аматериал рацәа уԥылом. Уанӡа иҟам ҳакритикеи ҳлитератураҭҵаареи рыҩаӡара, иҟанаҵахьоугьы шмаҷымгьы.
Аповест «Аӡын ҿымҭи ааԥын ҿыхеи» иуҳәар ауеит ҩымз рыҩнуҵҟа, насгьы қәыԥсычҳарак иалагӡаны иҩуп ҳәа. Ус ҳзырҳәо автор ахҭысқәеи ахҭысқәеи рыбжьара, џьара ааҭгыларак ҟазҵо ҳәа дыргак арбазар ауан,
аха умашәа иубаша, ус иахьыҟоу аԥхьаҩ дараԥсаауа, игәы рықәҿыӷьуа иҟам. Избан акәзар, ахҭысқәа убас аинтерес рыҵаны ицәыргоуп, еишьҭаргылан, асиужеттә гәыцә агәылубаауа. Насгьы араҟа автор, акы, ицхрааит аҩымҭа амшынҵа (инагӡаны акәымзаргьы) амотивқәа ахьалоу, ацәаҩа иахьазааигәо. Ҩбагьы, ашәҟәыҩҩы қәыԥсычҳарак ала ииҩыз аҩымҭа аԥхьаҩ игәазырԥхо, изҩыз еиԥш, қәыԥсычҳарак ала даԥхьарц дадзыԥхьалоу, афакторқәа иреиуоуп ԥасатәи Ҳаԥсадгьыл ду СССР – ҳәа изышьҭаз акәым уи анҭыҵгьы ибзианы зыхьӡ наҩхьоу, зырҿиамҭақәа рдыруа ашәҟәыҩҩцәа аӡәырҩы «ахьиԥыло», дахьрықәшәо, нас урҭ рахьтә, зегьыҵәҟьа ракәымзаргьы, Аԥсни аԥсуа жәлари гәахәара дула иахьыргәаладыршәо, рыбзырӡы ахьырҳәо. Сгәанала, абри аповест ахаҭабзиара ҳаразкуа иамоу аҷыдарақәа ируакуп. Ҵабыргуп, абраҟа иҟазара иабзоуроугьы ыҟоуп, аха уи амацарагьы азхомызт аԥсҭазааратә факт ыҟамызҭгьы. Иаагап имариаӡоу ҿырԥштәык:
«…Дааины ҳастол даахатәеит Ҟаисын Кәлиев…
– Ари даԥсуа поетуп, – сыхьӡи сыжәлеи нацҵаны уи сирдыруа ҿааиҭит Фазиль, – уажәеинраалақәа рацәаны еиҭеигахьеит. Саргьы срыԥхьахьеит, акыргьы иқәманшәалахеит!
Ажәа «аԥсуа» шааиаҳазҵәҟьа Ҟаисын Кәлиев ашырҳәа дҩагылан, дхырхәаны аԥсшәа насеиҳәеит: «О-о, Аԥсны!» – ҳәа нацҵаны.
– Уажәеинраалақәа ҷыдала бзиа ибоит… – деиҭаналагеит Фазиль.
– Бзиа ибатәу сара сакәӡам, Лорка иоуп! – иааҿахиҵәеит Ҟаисын, нас шьыжьхьа шааргахьазгьы, Аԥсны алахьынҵеи уи ашәаҳәаҩ ду Дырмит Гәлиеи дырҿын, дырҿын…»
Аԥхьаҩ агәахәара иоуеит абас еиԥш иҟоу – Аԥсни уи аҵеи ду Дырмит Гәлиеи ирызкны – аҽхәыпхьыӡ, цәала акәымкәа, гәаартыла иануаҳауа. Абас еиԥш иҟоу адетальқәа аповест аҿы ирацәаны иуԥылоит, ихыҭҳәаамкәа иҵабыргхаҭаны автор ихаҭа шаҳаҭс дызмоу, дызлахәу.
Аха ашәҟәыҩҩы иповест «Аӡын ҭынчи ааԥын ҿыхеи» аҟны зсахьа ҭихуа афырхацәа зегьыҵәҟьа, цәгьара дук рыҵамзаргьы, аԥсуа жәлар ирыҿгәҳәаауам, ирыцәнымхоу иауҟаху. Ус шакәу уажәы иаазго афактгьы иарҵабыргуеит.
Аԥсны акыр иаахьаз, аԥсуаа рчеиџьыка зфахьаз, ақырҭуа шәҟәыҩҩцәа дырхаҭарнакны, Москва ашәҟәыҩҩцәа Реидгылаҟны аус зуаз Михаил Квливиӡеи Платон Бебиеи рдиалог ҳазыӡырҩып, усҟан иаабоит абалкар поет ду Ҟаисын Кәлиеви иареи заҟа еицәыхароу:
«– Сынтәа сара Аԥсны сыҟан. Избаз… Ҳарҭ егьа ҟаҳҵаргьы, аԥсуаа Урыстәылаҟа рхы хоуп!..
Фридон Ҳалуашь ҿимҭӡеит. Михаил Квливиӡе инапы хьанҭа ааганы сыжәҩахыр иаақәикын, ҳазлагылаз аҵааршә иаагәылԥханы амра ашәахәақәа ааиҿахәмарызшәа, ихы-иҿы ааихалашаны, ихы насықәикит:
– Платон! Ибзиами Аԥсны?
– Аԥсны бзиоуп: аԥшәма – данаԥшәымоу, асасгьы дышсасу анидыруа! – наиаҭаскит саргьы.
Михаил Квливиӡе ашырҳәа днаҳадҟьаны дцеит Фридон Ҳалуашьи сареи ҳаизныжьны».
Ари акомментариа (ахцәажәара) зҭахым хшыҩзцароуп.
Иаагап даҽакгьы. Платони Бебиа ҳаҭыр зқәиҵо, зҩымҭақәа бзиа ибо аурыс поет Евгени Евтушенкои иареи еибырҳәаз асасцәа сымоуп ҳәа иҩны даннеиԥхьа аамҭазы:
– Абри ақырҭқәа исзаарҭиз ауп, ари – молдовиаа, ари одессаа… рыуа иалаҳхрызеи? – ихы насықәикит аԥшәма.
– Аԥсуа ҩы умаӡами, Евгени Александр-иԥа? – сгәы аасыҵасит сара.
– Аԥсуаа, рыҩны унеир – узхара ҟалас иҟаӡам, амала, угәы иалымсын, арахь ухәааҭира рыздырӡом! – инасҿаирхьит иара.
– Уара уиашоуп! Аԥсуаа ахәнагара ахаангьы бзиа ирбаӡомызт! – наиаҭаскит сара, аха иара уи имырҳаӡакәа аԥсуа ҩы сымам ҳәа уи азын сышрыцҳам усырбарц ауп узаазгазгьы иҳәозшәа.
– Чукотка аначальник ақырҭуа ҩы хымԥада игәаԥхоит! – иҳәан иреиҳаз акы ахҩа аахиршәеит».
Ас еиԥш иҟоу аҿырԥштәқәа аповест аҟнытә иааугаша рацәоуп, аха араҟа иаагаз аҩбагьы азхоит ҳахшыҩзцара ашьақәырӷәӷәаразы. Ахшыҩзцара ҳәа зыӡбахә сымоу убри ауп: Платон Бебиа исасцәа (иара иҿы иҟаз, мамзаргьы дара рҿы дыҟаз) иага иуаанагақәаз, иага рыхьӡ-рыԥша дууз, иага ишәҟәыҩҩцәа дуқәаз, насгьы хаҭалагьы изааигәаз, Аԥсни аԥсуа жәлари рзы ихарлым, иҳақым ажәанаак зыҿшәаз, дарбанзаалакгьы ианаижьуамызт, иара уаҵәҟьа аҭак ҟаиҵон ишиашамыз лабҿаба ирбартә еиԥш. Ари афакт иаҳәоит апоет иԥсадгьыли ижәлари иара изы зегьы ишрыцку.
Аԥхьаҩ ухаҵкы, иаҳцәыхьшәаны акәзаргьы, зны ҳалаԥш иҵаагап, иаҳгәалаҳаршәап автор ифырхацәа, нас урҭ ирыдҳәалоу, мамзаргьы ирыхҭынхьаауа ахҭысқәа Аԥсни уи анҭыҵи рҿы иҟалаз ҳнарзхьаԥшып. Абар даргьы: Зегьы раԥхьа персонажк аҳасабала аӡбахә ҳәатәуп аурыс ԥсабара ссир иагәылак иамоу Переделкино иҟоу арҿиаратә Ҩны, Онери Бебиа, Беслан Џьопуа, Евгени Евтушенко, Калистрат Џьениа, Владимир Алԥениӡе, Арҿиаратә Ҩны адиректор Александр Николаев, Ҷыҷыкәа Џьонуа, Фазиль Искандер, Викториа Токарева, Џьано Џьанелиӡе, Гено Каландиа, Фридон Ҳалуашь, Михаил Квливиӡе, Иреиҳаӡоу Асовет Апризидиум амаӡаныҟәгаҩ Георгаӡе, Нели Маанԥҳа, Михаил Рошьчин, Нели Ҭарԥҳа, Белла Ахмадулина, Иван Папасқьыр, Шьалуа Ҵәыџьба, Алықьса Џьонуа, Гиви Рухаӡе, Гьаргь Гублиа, Иван Ҭарба, Мушьни Лашәриа, Андреи Вознесенски, Роберт Рождественски, Владимир Цибин, Сергеи Васильев, А. Безименски, Л. Ошанин, В. Фиодоров, Никәала Кәыҵниа, Николаи Котенко, Иури Воронов, Владимир Занҭариа, Семион Сорин, Семион Коротков, Саид Агрба, Шота Салаҟаиа, Рушьни Џьопуа, Алиоша Бебиа, Едуард Бебиа, Уасил Царгәыш, Кандид Ҭарба, Терент Ҷаниа, Расул Гамзатов, Константин Симонов, Мустаи Карим, Муса Гали, Магомед Расул, Ҟаисын Кулиев, Александр Иванов, Ольга Заботкина, Бердинозар Худаиназар, Елена Масиук, Марина Никонова, Георги Данелиа, Владимир Анқәаб, Иура Лакрба, Анри Аргәын, Кристина Аргәынԥҳа, Марина Цветаева, Борис Пастернак, Анатоли Ким, Корнеи Чуковски, Шамил Аҟәысба, Фазу Алиева, Михаил Членов, Аполлон Шьынқәба, Павел Боцу, Ахмедхан Абу-Бакар, Наум Гребнев, Ҳабиб Алиев, Гамиз-Бег Богданов, Лиудмила Шьчипахина, Леонид Ленч, Иаков Козловски, Николаи Тихонов, Георги Марков, Валентин Катаев, Степан Шьчипачиов, Валентин Распутин, Михаил Алексеев…
Аԥхьаҩ ишубо еиԥш абарҭ ауаа абраҟа еиқәысыԥхьаӡаз зегьы ашәҟәыҩҩцәа рнаҩсангьы иҟоуп еиуеиԥшым азанааҭ змоу, дубап анхаҩы, ҳаамҭазтәи абизнесмен – ԥсыцқьала амал зырҳауа, аҟазара аусзуҩы, ажурналист, аҳәынҭқарра-уаажәларратә усзуҩы, артист уҳәа убас иҵегьы. Урҭ, жәаҳәарада, ррольқәа еиҟарамзаргьы, аҩымҭаҿы ицәыргоуп иубартә, ухаҿы инхартә иҟоуп. Ицәыргоуп ихадароу ицо ахҭысқәа ирылахәуп, автор идыруеит, дырдыруеит, насгьы еиуеиԥшым аҭагылазаашьақәеи асиужетқәеи рҿы аинтересқәа рыбжьазаргьы еиниоит, еиқәшәоит, ажәакала, иаарыкәыршаны иҟоу аԥсҭазааразы аибыҳәатә рымоуп. Урҭ аиԥыларақәа џьара аепизодтә ҟазшьа амоуп, даҽаџьара амахәҭа-шьахәҭа еиҳа иҭбааҭыцәуп мҽхакыла.
Аповест иаԥхьаз зегь раԥхьаӡа илаԥш иҵашәоит абасҟатәи ауаа нагақәа, автор иаҳирбо, миниатуратә ҟазшьала зхаҿсахьа ҭихуа досу дара злаҟоу, рхаҭарақәа, рхаҭашьатә ҟазшьақәа иухамышҭуа ҟазарыла ралкаара ахьилшаз. Абраҟа, ҳәарас иаҭахузеи, Платон Бебиа ихы иаирхәоит, иманшәаланы ицааиуа, дԥызшәахьоу алаф аԥсабара иатәу аиумор, асатирахь ихьаԥшуа. Абри ахшыҩзцара аҩымҭаҿы арахәыц ҟаԥшь еиԥш иагәылсны ицоит исахьаркшәа иуҳәозар, нбан дула ахы унарбартә еиԥш ареалтәра агәылԥхауа. Зынӡа диашоуп Платон Бебиа иҩымҭаҿы
абри аҩыза ахшыҩзцара ахьаликаауа: «Переделкиноҟа сара асҟаамҭа санныҟәа, иаҭахы-иаҭахым, еиуеиԥшым аҭагылазаашьақәа раан, издырыз ашәҟәыҩҩцәа рацәоуп. Сара дара сырдырыртә аҟынӡа сабаҟаз, аха ҳашнеиуаз ҳанааиқәшәалак: «О-о, Аԥсны!..» – ҳәа аӡбахә аацәырыргон, саргьы снархамышҭуа. Николаи Тихонов, Георги Марков, Валентин Катаев, Степан Шьчипачов… Шаҟа ихааны аӡбахә рҳәауааз урҭ Аԥсны!..»
Платон Бебиа Переделкино иқәшәоз, иибоз, дзыҿцәажәоз, аԥсшәа ззеилаз аурыс шәҟәыҩҩцәа дуқәа (иаурысқәамызгьы убрахь инарылаҵаны), «Шаҟа ихааны аӡбахә рҳәауаз урҭ Аԥсны!..» ҳәа иҟаиҵаз азгәаҭа, урҭ ауаа нагақәа Аԥсны ишазыҟаз иккаӡа иаанарԥшуеит, насгьы аповест ахы инаркны аҵыхәанӡа ихадароу идеианы иагәылсны ицоит. Уи аабоит аҩада еиқәысыԥхьаӡаз слитературатә фырхаҵа дзацәажәоз, иқәшәоз, астол ицахатәаз, зчеиџьыка еилаз, хаҭала дызҭаахьаз, иҭаахьаз, наҟ-ааҟ аимадарақәа змаз зегьы рҿы, џьара еиҳа имаҷны, даҽаџьара амҽхак аманы. Аԥхьаҩ аҩымҭаҿы ибоит аиумортә цәаҩа ахархәара шамоу, еиҳарак изааигәо ашәҟәыҩҩцәа рхаҿсахьақәа анҭихуа аамҭазы, рыжәтәла маҷк рқьаф аныҟарҵо иааԥшуа рыԥсыҽрақәагьы налаҵаны. Ари, ҳәарас иаҭахузеи, аповест сахьаркыратә ҩымҭак аҳасабала акы, иарлахҿыхуеит, авторгьы аԥхьаҩгьы рзгьы лирикатә хьаҵрак иаҩызоуп. Ҩбагьы, дарбанызаалакгьы ԥсыҽрак зламсуа, идеалтәу уаҩ дшыҟам аҳәоит.
Иаагап ҿырԥштәыс абалкар жәлар рышәҟәыҩҩы дуӡӡа Ҟаисын Кәлиев абашкир поет Назар Наджми иԥҳа лнапы данаҳәоз аҭыԥ: «– Сара, абалкар жәлар рышәҟәыҩҩы дуӡӡа, уԥҳа ԥшӡа лнапы саҳәоит, назар Наджми!
Аӡӷаб хәыҷы лхахьылгара лзымдыруа, апырпыл еиԥш деибакны дгылан. Аб, Назар Наджми, ипоет бзиара анаҩсангьы, дмыччакәа дцәажәаӡомызт, икьатеиԥҵәагаз алафгьы иҿан.
– Ҟаисын Кәлиев! Уара уахьдуӡӡоу абарҭ иуцу аҭаҭар шәҟәыҩҩцәа рыҩнуҵҟа ауп! – иҳәан, ашырҳәа дҩеиханы, дԥышәырччо иҿааихан абылра иаҿыз иԥҳа хәыҷы лнапы ааимхны, ҳаҭыр иқәҵо дҩаиргылеит!»
Платон Бебиагьы иибоз џьшьо абар ииҩуа: «Аухантәарак сара абри ахҭыс сарцәомызт: дзакәытә поетузеи, изакәызеи иныҟаиҵогьы – инцәастәуаз ауаҩы. Ахьӡ-аԥша ауаҩы дархагоит, арыжәтә – ауаҩы дархагоит, аҩбагь анеицыла риааира уадаҩзар акәхап, афаст!»
Иара убас атуркмен шәҟәыҩҩ ду Бердиназар Худаиназаров изку ахҭысқәагьы узхара умыччакәа узрыԥхьом, избанзар алафи асамырҟәыли рыҵоуп. Ҵабыргуп, арыжәтә данахнаԥаауаз ыҟан, аха, ишԥаури, уи иара
иԥсыҽра ауп, иҟәынҷаблахьеит цәаҩаны, Платон Бебиагьы реалистк иаҳасабала давсны дзымцеит ихаҿсахьа ааирԥшырц азыҳәан.
Иҟоуп иҵегьы иааугаша дзыхцәажәо ахатәрақәа рҟнытә аиумортә цәаҩа зҵоу аҿырԥштәқәа, аха иазҳархап.
Аповест абызшәа бзиоуп, еилахәа-еилапашьны иҟоу ҳәоук машәыршақәагьы иубом џьарак-ҩыџьара ицаз акорректуратә гхақәак рыда, иаҳҳәап асеминар аҭыԥан асеминариақәа иреиԥшқәо. Аԥхьаҩ имбарц залшом абри аповест автор егьырҭ ипрозатә ҩымҭақәа излареиԥшым ҷыдарақәакгьы шамоу, уи убриоуп: атекст аҿы ицәырҵуа аперсонажқәа зларацәоу ала акы, адиалог аԥыжәара аҭоуп, ҩбагьы, рҳәоуқәа еилацалоуп, автор ианаамҭоу «аӷәра» рҿеикуеит. Абарҭ зегьы абызшәа астиль еилыхха иҟанаҵоит.
«Аӡын ҿымҭи ааԥын ҿыхеи» уеизгьы-уеизгьы уаҩы игәы еихьызшьуа ибла иаахгылаша гха ҳәа акгьы амамзар ҟалап. Амала, исымҳәар ауам акызаҵәык. Уи иҵанакуеит Платон Бебиа бзиа иибо апоет Евгени Евтушенко. Саргьы урыс поетк иаҳасабала дысцәымӷӡамызт, аха Аԥсны жәлар рџьынџьтәылатә еибашьра аан хәарҭарак ахьизыҟамҵаз жәаҟәандак, ихәы назгоз ақырҭцәа ргәы иалсуеит ҳәа иахьизымҳәаз агәыҩбара снаҭеит, уимоу, аповест аҿы инамыцхәны аҭыԥ ааникылоушәа збоит. Даҽаӡәызар ианаужьыр ауан, аха Евгени Евтушенко Аԥсны дызладҳәалаз ала еиликаар акәын аԥсуаа рҭагылазаашьа, ани идача ахьырзымыхьчаз иахҭынҟьо акәымкәа.
Ҳәарас иаҭахузеи, авторгьы (аԥхьаҩгьы убри диеиҵамкәа) агәахәара ду инаҭоит иԥсадгьыли ижәлари бзиа избоз, рҭоурых здыруаз, рыбзрӡы ҿырҳәалагьы кьыԥхьлагьы еиҭазҳәоз ашәҟәыҩҩцәа дуқәеи иареи аибадырра ахьрымаз, иахьеиҿцаауаз, избан акәзар, абригь ихәыҷы-иду алитература-культуратә еимадарақәа рҭоурых иадаҟьақәоуп. Зегьы ҳарҟәаҵып, ус шакәу зҳәо иаагап ҿырԥштәыс еицырдыруа аурыс совет поет апародист Александр Иванови Платон Бебиеи ԥасатәи ҳтәыла ду СССР ақалақьқәа жәпакы рҿы алитературатә хәылԥазқәа раантәи реицықәгыларақәа. Ари афакт иаҳәоит аԥсуа поет ибаҩхатәра ахьаанарԥшуа анаҩсангьы, аурыстә аԥсуатә алитературатә еимадарақәа илабҿабоу акы акәны ишыҟоу ҳауаажәларратә ԥсҭазаараҿы, насгьы иахьагьы – Асовет Еидгыла анеихәлацәа ашьҭахьгьы – уи аханатә иаанаго атрадициа иахылҵуа анырра шымеиԥхьбац, аԥсы шҭоу, ҩыжәларык аҭоурых змоу реиҩызареи алитература-культуратә еимадарақәа ҳзырбо, насгьы изырӷәӷәо афакторқәа ишыруаку.
Сара сахьахәаԥшуала, Платон Бебиа идокументтә повест «Аӡын ҿымҭи ааԥын ҿыхеи» абыржәы аҩада иазгәасҭаз ахшыҩзцара ауп идеиас
иамо, изықәныҟәо. Егьырҭ автор ихҭынхьаауа, ицәырҵуа ахҭысқәа зегьы, ҳәарада, аҩымҭа ҟазҵо, игәылзырҭәаауа роуп. Еилкаауп, урҭ рыда аповест шзыҟамлоз, аха, еиҭасҳәоит, уи аԥсы злаҭоу, философиатә хшыҩзцарас иаҵо аурыс жәлари аԥсуа жәлари нахьхьинтә иаауа рлитература -культуратә еимадарақәа роуп.
, – иҩуан аурыс шәҟәыҩҩы ду К. Г. Паустовски. Иҵабыргыҵәҟьаны, ашәҟәыҩҩы идунеиқәыԥшылара аҭбаареи аҵауылареи амазароуп, аԥсҭазаара иатәу асферақәа зегьы рҿынтә досу дара рыԥсабара злаҟоу ала ииашоу аилкаа имазароуп. Усҟан ауп ашәҟәыҩҩы иреалтәу, насгьы анарха змоу ахаҿсахьа аԥҵара анилшо. Ииашоуп, арҿиара аус хкы аҿы афантазиа, иҵегьы ираԥсшәаны иуҳәозар, ахыҭҳәаа ароль шдуугьы, ашәҟәыҩҩы дзыхцәажәо иааирԥшуа азҵаара (дуаҩума, иобиектума, иҭоурыхума, иполитикоума, аекономикоума уҳәа изҵанакуазаалакгьы) дагәылаԥшны ишыҟоу ибозароуп, идыруазароуп ишырҳәо еиԥш, аԥсы ахьҭоу, агәы ахьеисуа. Урҭ рыда асахьаркыратә ҩымҭа зыҟалом, иага уҽушәаргьы, ухыҭҳәаа ганрацәала амҩа ауҭаргьы.
Зегьы зхысҳәаауа, Платон Бебиа аибашьра иазикыз иҩымҭақәа роуп. Урҭ уанрыԥхьо иумбарц залшом абраҟагьы уи иааирԥшуа, аҷыдарақәа, даҽакала иуҳәозар, абри атема заҟа ишәаны, изаны дазнеиуа. Избан акәзар, ашәҟәыҩҩы ихҭынхьааз, ихигаз ауп еиҳа зыҩра илшо, иааирԥшуа ҳәа зҳәо ахшыҩзцара ыҟоуижьҭеи крааҵуеит.
Платон Бебиа итәы ҳҳәозар, атәагашоура еиԥш иаҳхаагаз аибашьра хлымӡаах анцоз хаҭала абџьар кны (иқәра иахьаҵанамкуаз аҟнытә) деибашьуамызт, аха ҳҵеицәа фырхацәа дрывагылан иҩызцәа аԥсуа шәҟәыҩҩцәа аӡәырҩы реиԥш деибашьуан, ажәа сахьарк амагиатә амч
ала. Уигьы иаҳәо рацәоуп. Егьирахь, ҳашәҟәыҩҩы ду, ибла иабаз, иаҳаз, дызлаԥшыз ҳажәлар ирхыргаз агәаҟра закәу ицәа-ижьы ианырыз, уҳәа азин ирҭон аԥсадгьыл ахьчаҩцәа ирызкны асахьаркыратә ҩымҭақәа рыҩра. Насгьы, абраҟа иҟоуп зыӡбахә умҳәар амуа даҽа критериак, арҿиараҿы амч змоу, зегьы зымҵахырхәо. Уи, жәаҳәарада, ашәҟәыҩҩы аԥсабара инаҭаз абаҩхатәра ауп. Арҿиараҿы антикатә епоха аантәи иапон философк ишиҳәаз еиԥш, абаҩхатәра аиаша аԥсҭазаара аганқәа зегьы анапаҿы иаанагоит, иарҭаслымуеит ҳәа.
Аибашьреи егьырҭ аҭоурыхтә хҭысқәеи ирызкны алитературатә критикеи алитератураҭҵаареи рҿы иуԥылоит курыжәаа ирықәло еиқәышаҳаҭым ҩ-гәаанагарак, иаҳҳәап акы, аибашьра иазку аҩымҭа (иажәабжьыз, иповестыз, ироманыз, аҭахызар даҽа жанрк иатәыз) аԥҵаразы иҟаз ахҭысқәа аинтервал аныбжьалалак, ашықәсқәа анеиқәылалак, аибашьратә хәбылфҩы анеиқәнартәалак, аҳауа анзалак, мамзаргьы уи аҿы аныхҭлак ашәҟәыҩҩы еиҳа ибарҭахоит иҟаз, иныз, насгьы иҩтәу, ишыҩтәу зҳәаз еиԥш жәпакы. Ҳәарада. Араҟа ахархәара рымоуп, афактқәа, адокументқәа ҭоурыхтәла рыҭҵаара, реилкаара. Нас ауп аибашьра иазку асахьаркыратә ҩымҭа иашаҵәҟьа аԥҵара ашәҟәыҩҩы ианилшо. Урҭ аҵарауаа зегь раԥхьаӡагьы ҿырԥштәыс иааргоит Лев Толстои ироман «Аибашьреи аҭынчреи». Аԥхьаҩ иудыруеит, 1812 шықәсазы иҟалаз Аџьынџьтәылатә еибашьреи Лев Толстои уи иромани адунеи абаанӡа, мамзаргьы иҩаанӡа заҟа аамҭа бжьысыз. Евгени Тарле иҩымҭа ду «Наполеон» (ари иагьсахьаркыратә романуп азуҳәаргьы ауеит), акәзар, заҟа иацәыхароузеи, иҵегьы уазааигәаны иуҳәозар, шәышықәса инареиҳаны ирыбжьоуп. Абраҟа рыӡбахә ҳҳәар ауеит А. С. Пушкин иҭоурыхтә ҩымҭақәа «Акапитан иԥҳа», «Пугачиов иҭоурых». Қьаазым Агәмаа ироман «Селым», Баграт Шьынқәба ироман «Ацынҵәарах», Витали Амаршьан «Аԥсҳа» уҳәа, убас иҟоуп иҵегьы ҿырԥштәыс иааугаша. Абри аҭагылазаашьала уахәаԥшуазар, иишам ҳәа узрызҳәом аибашьреи аҭоурыхтә хҭысқәеи ирызку асахьаркыратә ҩымҭақәа раԥҵара ашықәсқәа реиқәылара еиҳагьы еиӷьуп ҳәа ишьақәзырӷәӷәо аҵарауаа.
Жәаҳәарада, ишаабо еиԥш, ари аргумент ҵаҵӷәыдаӡам, изырҵабыргуа алитературатә фактқәа ыҟоуп адунеитәи алитература зегьы аҟны.
Иҩбахаз, уажәы ҳарзыӡырҩып аҭоурыхтә хҭысқәеи аибашьрақәеи ртематика иазкны асахьаркыратә ҩымҭақәа раԥҵаразы егьырҭ аҵарауаа – акритикцәеи алитератураҭҵааҩцәеи – ирымоу агәаанагара зеиԥшроу. Урҭ ауаа ари азҵаара абас иахәаԥшуеит: аибашьроума, ма даҽа ҭоурыхтә
хҭысума, еиӷьуп, еиҳа иҟалаз «ишыԥхоу» архивтә саба ақәнауаанӡа, еиқәара-еиҵараха ашықәсқәа бжьалаанӡа ашәҟәыҩҩы инапы иҵыҵыроуп, иҩыроуп аповест, ароман реиԥш иҟоу ихатәроу аҩымҭақәа. Егьирахь, ажәеинраалақәа, апоемақәа, ажәабжьқәа, апублицистикатә статиақәа, аочеркқәа апериодикатә кьыԥхь аҟны есымша ицәырҵуазар ауп, избанзар, аԥхьаҩцәагьы, аԥсадгьыл асолдатцәагьы аҳауа еиԥш ирҭаху акоуп, гәырхаҵагоуп. Ари ахшыҩзцара злашьаҭадыркуа аҿырԥшқәагьы аумаҷху иарбан литературазаалак аҿгьы. Иаагап аурыс совет литература аҟнытә акык-ҩбак: А. Фадеев ироман «Агвардиа ҿа», И. Еренбург ироман «Афарҭын», П. Антокольски ипоема «Аԥа», Н. Тихонов ипоема «Киров ҳара дҳацуп» уҳәа убас иҵегьы.
Аԥсуа лиетература атәы ҳҳәозар, уаҟагьы иҟоуп заҟа уҭаху аҿырԥштәқәа. Аԥсны жәлар рџьынџьтәылатә еибашьра иахҳәаау, аибашьра анцози уи ашьҭахьи иаԥҵахаз иреиуоуп ашәҟәыҩҩы инапҟазара згымкәа иҟаҵоу апоет, академик М. Лашәриа иажәеинраалоу ироман «Аџьынџь», Џь. Аҳәба ироман «Ахамышҭыхә», Н. Кәыҵниа ироман «Аԥшатлакә», Шь. Аџьынџьал ироман «Ақәыџьмакәашара», Н. Ҳашыг иажәабжьқәа реизга «Аибашьра аибашьра» уҳәа убас иҵегьы.
Егьирахь, аибашьра аҭоурых ҭызҵаауа аусумҭақәа ракәзаргьы иаумаҷху, иҭыҵхьеит аԥсышәала, урысшәала, А. Аргәын ишәҟәы  амацарагьы заҟа ҳанаҳәоузеи!
Сара схаҭа критикк, литератураҭҵааҩык иаҳасабала арҭ аҩада иазгәасҭаз ахшыҩзцарақәа – ҩ-гәаанагарақәак рыла ишьақәгылоу – иԥсабаратәны иҟоуп иарбан литературазаалак аҿиара процесс аҿы, еиҳа ииашаны иуҳәозар, аҩбагьы аҭахуп, аҩбагьы еиҟараны асахьаҩыратә литература аҿиара апроцесс иацхраауеит, амаҵ руеит. Амала, араҟа аԥыжәара уаҩы изиҭаша акызаҵәык ауп: уи ашәҟәыҩҩы инапы иҵыҵыз, икалам иаҩыз аҩымҭа ахаҭабзиара ауп. Еиҭасҳәоит, абри ауп араҟа критериа хадас иҟоу, изықәныҟәатәу.
Аԥсуа шәҟәыҩҩцәа зегьы реиԥш, Платон Бебиа иажәа сахьарк аӷа хәымга (гыгшәыграла Гитлертә фашизм аҩаӡара иахыҳәҳәаз) дҿаԥнаҽуан, ҳҵеицәа гәымшәақәа иаадырԥшуаз афырхаҵареи ахамеигӡареи пафос ҳаракыла ашәа рзиҳәон ипоезиатә рҿиамҭақәа, ипублицистикатә статиақәеи рҿы. Урҭ аҩымҭақәа адунеи рбон аибашьра анцоз еиԥш уи анеилга, ҳажәлар аиааира анырга ашьҭахьгьы. Сгәы иаанагоит, ари апроцесс, ҳашәҟәыҩҩцәа аӡәырҩы рыҟны еиԥш, Платон Бебиа ирҿиаратә «лабораториаҿ» ашьҭамҭа ыҟоуп, «аҟата» ахылҵыртә еиԥш. Избан акәзар, аибашьра атема бзанҵык иажәӡом, избан акәзар, Аԥсадгьыли,
Ахақәиҭреи, Ажәлари рҭоурыхтә лахьынҵа иадҳәалоуп, иӡбаҩ дуӡӡаны иҟоуп наџьнатә аахыс.
Платон Бебиа иаҳхаагаз аибашьра хлымӡаах атема иазикыз апатриоттә, аграждантә, аполитикатә жәеинраалақәа рымацара ракәӡам. Урҭ шмаҷымгьы, аԥхьаҩ ишыҟәнимшьогьы, уи инапы ҟазарыла иҵыҵит Аԥсны афырхацәа Гиви Агрбеи, Едуард Ажьибеи ирыхҳәаау адокументтә повестқәа.
Уажәы, аԥхьаҩ ухаҵкы, ҳазааҭгылап Аԥсны жәлар рџьынџьтәылатә еибашьраан иԥацәа ҩыџьеи иашьцәа ҩыџьеи наҟ-ааҟ иваргыланы зыԥсадгьыл зыхьчоз, автор ишиҳәо еиԥш, зхы аџьыка ықәызхыз аԥсуа аинрал Гиви Камыгә-иԥҳа Агрба ихҳәаау адокументтә повест «Иаҳа иахьшәарҭаз – Камыгә-иԥа рҳәон».
Автор иҩымҭа машәыршақә акәӡам уи епиграфс изахаиргылаз ажәлар рҳәамҭа аҟнытә иаауа абарҭ ацәаҳәақәа:
Ԥшькьаҿ-иԥа Манча хаҵа,
Имшәаӡо агәы зызҭаз,
Имааԥсаӡо ашьамхы зҵаз,
Зтәылаҿы иуаҩы нагаз.
Ажәлар ашәа зхырҳәааз Манча хаҵеи Платон Бебиа иҩымҭа афырхаҵа Гиви Камыгә-иԥа Агрбеи рыԥсадгьыли, рыжәлари, рхақәиҭреи хаҭала ишырзыҟаз, гәыла-ԥсыла лоунытә ишырныруаз ухаҿы иааугозар, имбарц залшом урҭ рыԥсҭазаараҿы еиқәҿызҭуаз, хҭак иҭазыршәуаз ирзеиԥшу ацәаҩа ҟазшьақәа шлабҿабоу, ажәакала, дара рзы аԥсадгьыл зегьы ишрыцку, уи азы хеигӡарак шырзымдыруа. Ииашоуп, Ԥшькьаҿ-иԥа Манча ахаҵа дызныз аамҭа аҽакын, даҽа қәыԥшыларак аман ижәлар гәакьа зҭагылаз ауадаҩрақәа. Аха аԥсадгьыл уи зегьы ирыцкын, ашәарҭара ианҭагылалак хеигӡарак ҟамҵакәа ихьчатәын. Ус еиԥш иҟаз ашәарҭара уарла-шәарламызт Аԥсны аҭоурых аҿы. Уи лассы-лассы ашьхалагьы агалагьы ицәырҵуан ҳажәлар шьаҭанкыла иахәлабгарц аҭахны. Аха ируамызт рхы ақәырҵон гәышԥыла игылоз Манча ахаҵа иҩызцәа.
ХХ ашықәсқәа аԥхьатәи ашықәсқәараан ишыҟарҵаз еиԥш, анҵәамҭазы игыгшәыгха, ҳшеибгоу ҳалбаардарц ргәы иҭакны атомтә, аӡритә бомбақәа рыда зегьы рыманы еибарҳәагоу иҳажәлеит Мрагыларахьтә иҳаванхо, акыр шықәса ҳаԥсадгьыл ртәыртәырц маӡа-аргама иаҩаӡоз ҳгәылацәа «хазынақәа». Аха Аԥсны иара зыхьчаша аҵеицәа доумыжьхақәа Ԥшькьаҿ-иԥа Манча хаҵа иҩызцәа жәынгьы ҿангьы иалиаауан, иалиаауеит иахьагьы. Ус шакәу амҳәаӡои Аԥсны жәлар рџьынџьтәылатә еибашьра афакт ахаҭагьы.
Убас Ҳаԥсадгьыл иахшаз аҵеицәа гәымшәақәа дырхаҭарнак иашоуп Гиви Камыгә-иԥа Агрба. Платон Бебиа имаурҽхәаша акоуп абри иаԥсоу аԥсуа хаҵа изкны асахьаркыратә ҩымҭа ахьаԥиҵаз, избан акәзар, аԥсуаа ашәҟәыҩҩра анрымамызгьы, зыԥсадгьыл ахақәиҭреи ахьыԥшымреи рзы зхы-зыԥсы иамеигӡоз, ианаҭаххагьы уи зхы ақәызҵоз афырхацәа ирзыркуан, абиԥарацыԥхьаӡа инеимда-ааимдо иааргоз доуҳатә баҟақәас иуԥхьаӡаша ашәақәа, аҳәамҭақәа. Урҭ ажәлар рҭоурыхтә ԥсҭазаараҿы хашҭшьа рымамкәа, иҿырԥшыганы иаанхон игылоз абиԥарақәа рзы.
Абри ақәра ду змоу атрадициа еихазҳауа фактқәоуп аԥсуа шәҟәыҩҩцәа аибашьра атема Аԥсадгьыли Ахақәиҭреи ирызку апатриоттә ҩымҭақәа нацәақәкыла иаазырԥшуа ажәытә фырхацәа ирышьашәалоу рхаҿсахьақәа.
Имариамызт Платон Бебиа напы злаикыз адокументтә повест аԥҵара. Урҭ рыстудент шықәсқәа раахысгьы ибзианы ишеибадыруагьы, насгьы Платон Бебиа иԥҳа Гиви Агрба дшиҭацоугьы, иԥа иара дшимаҳәугьы рымацара, ҳәарас иаҭахузеи, аҩымҭа аԥҵараҿы иазхомызт «цыфасгьы». Араҟа зегьы раԥхьаӡа иаҭахын аибашьра атәы зҳәози егьырҭ аԥсҭазааратә фактқәеи сахьаҩыратәла раарԥшра, илитературатә хаҿсахьаны, насгьы атипра аланы аҟаҵара. Абарҭ азҵаарақәа арҿиаратәла рыӡбара, иҵабыргыҵәҟьаны автор ҟаимаҭла ишилшаз мҩашьо аԥхьаҩ ибоит, абара адагьы уаанӡагьы иидыруаз, зыԥсадгьыл аҿаԥхьа зџьабаа рацәаз, ҳаҭыр зқәиҵоз, уажәы еиҳагьы бзиа динарбеит, дизааигәаны дҟанаҵеит аҩымҭа. Ус иҟоуп жәытәӡа аахыс иара ахаҵкы ажәа сахьарк.
Гиви Камыгә-иԥа Агрба схаҭагьы ҳанстудентцәаз инаркны (1955 шықәса раахыс) ҳаибадыруеит, ҳаизааигәоуп, аха Платон Бебиа иҩымҭа «Иаҳа иахьшәарҭаз – Камыгә-иԥа рҳәон» санаԥхьа, зынӡа даҽаӡәны, уаанӡатәи ихаҭашьа ҟазшьақәа, иаҳҳәап, ипатриотизмра, иуаҩыцқьара, ииашоу апринцип амазаара, ачҳара, агәыӷьра, харанаԥшра, иарбан ҭагылазаашьазаалак ахагәрагара, ахаҵара, ауаҩы ҳаҭырла изныҟәара, ахӡырымгара, уҳәа иреиԥшқәоу жәпакы гәылҭәааны, ихаҭара аҩаӡара ҳаракны дысдырбеит. Сгәы иаанагоит ашәҟәы иаԥхьаз егьырҭгьы сара сеиԥш иднарбаз, иранаҳәаз маҷым ҳәа.
Ишдыру еиԥш, дарбан шәҟәыҩҩзаалакгьы анкьагьы уажәгьы иҩымҭа афырхаҵа хада егьырҭ аперсонажқәа дызларылукааша, узлаизҿлымҳахаша акала дцәыригоит, даҳирдыруеит. Нас убри инамаданы даҽаӡәы диламҩашьо иԥсҭазаара иаҩуа, ихҭынхьаауа адаҟьақәа еихиршәшәо иҿынаихоит.
Сыззааиуа, абри арҿиаратә цәаҩа Платон Бебиа иҩымҭақәа рҿы иубоит шьахәла ахархәара шрымоу, насгьы ишицааиуа. Ари аметод ала, ус узазҳәар ауазар, иаԥҵоуп Гиви Камыгә-иԥа Агрба ихҳәаау уажәы ҳзыхцәажәо адокументтә повест. Уи аабоит аҩымҭа аԥхьатәи абӷьыцқәа рҿы. Ҳаԥхьап ахаҭа: «Ашәҟәыԥхьара даҿын аԥшәмагьы, иаҳа-иаҳа иара даланахало, дҳәыҵәыҳәыҵәуа, ҭынч дзымтәо. Ус ҵыри-ҵыри қәаҵа еимҟьаҳәа, аҵыр-ҵыр ҳәа иаамацәысын, аха афыблаҟьа аҭҟьаха амҭакәа, еиқәырццакны аҵыкь-аҵықь ҳәа ахысыбжьқәа еишьҭаххы иаагеит. Оҭар дытҟәаны дызгоз араб фырхаҵа наҟ дааинасҭхан, ашырҳәа дҩаҵҟьаны абыркьыл днадыххылеит:
– Иҟоузеи, уара, иҟоузеи?
– Аԥа диит, уара, аԥа!
– Аԥа дизар – Гиви ихьӡзааит!..
Абас, иабеиҭахыз уара, аԥсуа нхаҩы Камыгә Агрба иԥа, ақырҭуа хьӡы наганы ихьыӡҵара ҳәа, иара иахьа макьанагьы аӡәырҩы ҳҿы ианаало: ахақәиҭразы ақәԥаҩ – араб жәабыжьқәа рфырхаҵа Гиви, убри аҽны итҟәаны иигоз аб иашьа Оҭар игәаԥханы, ҿыц адунеи иаақәлаз аҵеи ишихьӡиҵаз зегьы иаурдырхуа?!»
Абар даҽакгьы: «Аԥҟара-ԥҟараҳәа агәарбжьара ибжьаланы иааиуаз аҽыуаҩ, агәашә аԥхьа еилахара дук зманы, зус иаҿыз ахәыҷы данааивала, иҽы аӷәра ааҿарххы-ааҿарххо дааҭгылеит, аҽааиқәнаит иара аҽгьы, аҭхыр инасны.
– Мшыбзиа, дад!
– Бзиа жәбааит.
– Узҿу закәызеи, уара?
– Аидара згон…
Акәырҷыжь азна ахаҳә иманы дышнеиуаз, агәашә аԥхьа аҭлаҩа дахьынҭалаз иара уа дакны дгылан уи. Амза аҽыкәаҳа анакәшо еиԥш, иааикәыршан аҳәынҵәа дашьаҳаны.
– Ари иуго закәызеи, уара? – Аанда ҟасҵарц изгоит.
– Ахаҳәгәароу, уара?
– Ааи, абаагәара.
– Иҭаургылоузеи, дад, уи?
– Ахан ҭасыргылоит.
– Нас, аҳәынҵәа уламлакәа, амҩа бзиала узымцози? – Ус имариоуп, сара исҭахӡам…»
«Ахәыҷы иус даҿын, хаҳәы лыԥшаахла иқьуа иҭәыз икәырҷыжьгьы аҳәынҵәа иакны игылан. Илшон шьҭахьҟа дхьаҵырц, амардара излаҿагылаз ала, илшон аганахь амҩа азылихырц… аха уи иара иҳәашьа акгьы инаҭомызт… Икәырҷыжь еидара неигон аҩадара даҿаланы. Аҽыуаҩ такәаамҭа дгыланы дизыԥшуан, ихәыҷра игәалашәо. «Ахәыҷыҵәҟьа мҩамариа иҭахӡам!..» – иҽы аҟамчы нахҟьаны, аӷәра ноуижьит уи, ԥышәырччарак ихы-иҿы иаақәланы, иаахәыҵаԥхаз амрахь днаԥшуа.
Абаагәара ҟаҵаны, ахан хьыҵәцара ҭазыргыларц зҭахыз Гиви хәҷы иакәын».
Платон Бебиа иповест афырхаҵа хада абас дани инаркны азҿлымҳара аԥхьаҩ иоуратә, ԥхьаҟа иҟалараны иҟоу ахҭысқәа ринтерес икыртә еиԥш рцәыргара ҟазарыла илшеит. Ҟазарыла ҳәа зысҳәо убри ауп, иҟаҵәҟьоу ауаҩы, ахаҭара литературатә хаҿсахьаны иҟаҵара, уи агалереиахь ииагара еснагь ауадаҩрақәеи акәамаҵамарақәеи рыцуп, ихыҭҳәаау автор ирҿиаратә фантазиа иахылҵыз алитературатә фырхаҵа иаԥҵара аасҭа. Избан акәзар, акы, ари ауаҩ аԥсҭазаараҿы иҟоу (иҟаз) иауп. Ус анакәха, ауаа дызлоу икәшамыкәша иҟоу, дызлахәу (дызлахәыз) зегьы дырдыруеит (аԥхьаҩгьы убрахь днарылаҵаны) изаҟаразаалак иара иитәым, дызлаҟам акы узидырҷаблом, иаҳҳәап, идурҷабларгьы инаалом, изидкылом. Ҩбагьы, ауаҩы дызлаҟоу амацарагьы, автортә хыҭҳәаа афантазиа ацмырхыраакәа ахаҿсахьа гәылҭәаа зыҟалом, афырхаҵа иԥсҭазаара афактқәеи ахҭысқәеи рыла иага ибеиазаргьы.
Платон Бебиа абарҭ реиԥш иҟоу ахшыҩзцарақәа ихаҿы имааирц залшомызт аԥсуа аинрал изкны ашәҟәы – адокументтә повест – аҩра даналага нахысгьы. Уи арҿиара иатәу, хыхь зыӡбахә ҳҳәаз аҩ-манеирак, аҩ-цәаҩак еиқәырԥшны, еинышәартә, афырхаҵа ихаҿсахьа инаӡа-ааӡаны аҟалараҿы ицхраартә амҩа ылихит асахьаркыра амч ала, аха аԥсҭазаара аҵабыргхаҭа шьаҭас, ҵаҵӷәыс иаҭаны.
Платон Бебиа ҳзыхцәажәо иҩымҭаҿ хықәкыла Аԥсны афырхаҵа Гиви Агрба ишизкугьы, уи акыр аҽарҭбаауеит, аҭоурых ахьгьы ихьаԥшуеит, уи иаҵанакуа ахаҭарақәагьы аӡәырҩы цәырнагоит, ражәеи руси еимаданы афырхаҵа хада дызхаану аамҭа иахьысуа аҟынӡа. Араҟа иаабоит иаҳхысыз ХХ ашәышықәса 40-тәи ашықәсқәа инадыркны Аԥсны иҟаз асоциалтә аполитикатә ҭагылазаашьа, иаҳҳәап, асовет жәлар ирхыргаз аибашьра, гитлертә фашизм аҵархара, Аиааира ду заҟа игәырӷьараз, уи ашьҭахь Аԥсны иҵысыз ауеиа бааԥсы, конкретла иугозар, ақырҭуа нацистцәа (реиҳабыра аԥхьа инаргыланы) Сталини Бериеи рыбӷа рыманы аԥсуа жәлар зҭадыргылаз акымкәа-ҩбамкәа азалымдарақәа, иаагап, аԥсуа школқәа рышә-гәашә иҵарҟацаны раркра, ҳкадрқәа ӷәарапара реимырпра, Ҳаԥсадгьыл абызшәа – ҳтопонимика архәанчара, ақырҭуатәра, зда ҳамамыз ҳгазеҭ (араионтәқәагьы убрахь инарылаҵаны) «Аԥсны ҟаԥшь», ақырҭуа ажәақәа алаҵаны аҭыжьра «Қәуча» (амҩаду), «Сабҷо» (асовет), «Мдивани» (амаӡаныҟәгаҩ) «Брӡанебулеба») аусԥҟа) уҳәа иҵегьы.
Изхысҳәаауа, абарҭқәа зегьы дырхаануп, иблала ибон, иныруан Ҟәланырхәатәи арԥыс гәеилыҷҷа зыӡбахә сҳәаз абасҟатәи рыцҳарақәеи амыҟәмабарақәеи, азалымдарақәеи аҵаҩы Гиви Агрба заҵа игәы кармыжьрыз еиҳа игәы еибадырфон, имилаҭ ашҟа имаз абзиабара идырҿыхон, инарҵауыланы ддырхәыцуан иԥсадгьыли ижәлари ԥхьаҟатәи рлахьынҵазы. Иашоуп, ас иҟаз, ихәыцуаз иабиԥара иаҵанакуаз рахьтә имаҷҩымызт усҟантәи аамҭазы.
Сыззааиуа, Платон Бебиа ишәҟәы аҿы арҭ, аҩада зыӡбахә сҳәаз афактқәа, инаҵшьны, аԥхьаҩ нбан дула ибартә еиԥш асахьа ҭыхуп, иаарԥшуп, араҟа ишьҭрақәлан аԥхьаҩ иаҳәара аҭахӡам аҩымҭа иаԥхьаз ибоит еилыхха Гиви Агрба, иҵартә (иҵаҩратә, истудентратә) шықәсқәа раантәи ихҭынхьааз аԥсҭазаара, насгьы икәшамыкәша иҟаз иқәлацәа, зпатриоттә цәанырра акы, иҵауылаз, ҩбагьы, иҵоураз инарымаданы, ауадаҩрақәа кыр шыҟазгьы аиаша мҩа иныршәланы ишцоз. Усҟангьы Гиви Агрба иԥсҭазаара иаҩуаз адаҟьақәа урныпԥшылар, ибзиаз, Аԥсадгьыл иаҭахыз дук ахь дышкылсуаз убартә аҟынӡа иҟан. Ҵабыргуп, уаҵәы мамзаргьы аԥхьаҟа иҟалоу абри абриоуп ҳәа нацәақәкыла аҳәара уадаҩуп, сгәанала, иара дԥааимбарзаргьы уи аӡәгьы имч ақәхом. Амала, акызаҵәык еилкаауп абзиа абзиа шахылҵуа, ишарҿиоу.
Еиҭасҳәоит, абас иҟоу ахшыҩзцарақәа сара сыхәҭаахьала избоит, иаҵызбаауеит Платон Бебиа бзиа ибаны ламыслеи џьабаалеи иаԥиҵаз Аԥсны Афырхаҵа Гиви Агрба ихаҿсахьа.
Нахьхьи шьхак, мамзаргьы хәыҳаракык ашьапаҟны иҵхәраа ахьхьаҳәа зҿаазхаз аӡыхь алада инаскьацыԥхьаӡа амҽхаки амчи шарыӷәӷәо еиԥш, Ҟәланырхәатәи арԥыс иҵаратә шықәсқәа (ашколи аинститути рҿы) анхиркәша нахыстәи иԥсҭазаара ижәлар гәакьа ламысла, дыррала рымаҵ аура иазикит. Абригь уи ибиографиаҿы кырӡа шаҵанакуаз, адацԥашә иамоу традициала ишаауаз азгәаҭаны аҩымҭа автор литературатә хаҿсахьаны, аха аԥсҭазаара аҵабыргхаҭа аскульптор еиԥш иагәылцәаны иҟаиҵеит аԥхьаҩ дыхнахыртә. Абраҟа исҳәаз ахшыҩзцара зырҵабыргуа аҿырԥштәқәа ҳзыхцәажәо ашәҟәы «Иаҳа иахьшәарҭаз – Камыгә-иԥа рҳәон» аҟны имаҷӡам, аха урҭ зегьы иабаҭаху рылалара, мацара иаагап акык-ҩбак. Абар даргьы:
«Ҟәланырхәа ақыҭан, жәларык реизара ҟаҵаны, Аԥсны «чарҳәара» азызуаз «ацәгьоуцәа» ирықәыӡбон. Аизара аилашыҩкра ишаҿыз, хаҵак
дҩагылан, абасгьы ҿааиҭит: «Арҭ уахьынӡа иго шәхы аџьабаа зашәырбозеи, азин сышәҭ, иара абраҟа аҟәҟәаҳәа инаргәыдҵаны сара схаҭа снарылгоит!» Иџьашьатәуп, иара убраҵәҟьа уи алакҭа бааԥсы дынҭарԥшны, Камыгә Агрба дҩагылан, ииҳәаз ажәагьы: «Сара, арҭ аҷкәынцәа, анхацәа нагақәа ирыхшараны, Аԥсназы аҵеицәа иашақәаны иҩагылаз ракәны срыхәаԥшуеит…» Урҭ рышьразын, зегьы ззыԥшыз ани ашәҟәы еиқәаҵәагьы џьеи инапы аҵаиҩрын. Уи аамҭазы ас аҳәареи ари аҩыза аҟаҵареи акыр игәаӷьыуацәан. Оумашәа иубаратәы иҟоуп уи дызлеиқәхаз, иара иахьагьы исаҟала џьара ажәа наак аӡәы ианизымҳәо аамҭазы».
Абас иҟаз – аԥсуа хаҵа зыламыси, зуаҩреи, зхаҵареи цназгоз – Камыгә Агрба иҩнаҭаҿы иааӡаз Гиви Агрба иахьа дызлаҟо, нахьхьиӡа аахыс иаауа ауаҩытәыҩсатә ҟазшьа бзиақәа ицәа-ижьы иаланы, иԥсҭазаараны дшьақәымгылар ҟалашьа амазма. Аурысқәа ражәаԥҟа ишаҳәо еиԥш, аҵәа ҿшәаргьы изҿаз аҵәаҵла изацәыхарахом. Асовет аамҭазы аҳра руан ажәлагьы ыҟам, ашьҭрагьы ыҟам, иҟоу ауаҩра ауп ҳәа. Ииашоуп аԥсҭазаараҿы ауаҩра шьарда аҵанакуеит, аха уигьы хыҵхырҭак амами, изқәиааз «дгьылк» ыҟами. Аԥсуаа баша иаурҳәах, аҽгьы жәлала иҩуеит ҳәа.
Сыззааиуа, Гиви Камыгә-иԥа иаб иҩнаҭаҿы иибаз, ииҵаз ацқьара, илааӡахаз ақьиара, ауаҩы ибзиабара, агәымшәара аҩыза ацхыраара аниҭаху аӷьараҳәа ивагылара, аԥсадгьыл азы ахамеигӡара уҳәа ауаҩытәыҩсатә ҟазшьа бзиақәа ижәлар рзын дҵоураны аҟалараҿы ииашаз аҵыруа аадырхеит, дшьақәдыргылеит дхәарҭаны иҩызцәа рыгәҭа дыбзарыбзаруа дрылубаартә еиԥш.
Платон Бебиа иҩымҭа ахаҭабзиара ҳаразкуа, сахьаркыла иҭаҳҭыӷьаны иҟазҵо афакторқәа ируакуп уи ифырхаҵа ихәыҷратә, иҵаратә, нас имаҵуратә шықәсқәа инадыркы (даныԥхьатәа ашьҭахьгьы зынӡа дгәыгәҭамыжькәа) ашьха ӡыхь еиԥш ицқьоу иԥсҭазаара иаҩыз адаҟьақәа рыҟнытә иҟазшьарбагақәаны ихаҿсахьа аазырԥшуа, иаҳа иахьшәарҭаз Камыгә-иԥа рҳәартә еиԥш дҟазҵаз адетальқәа, ахәҭаҷқәа акы иаҩимыршәеит, ахархәара рзиуит, даҽакала иуҳәозар, аус дируит ҳаԥхьа аԥсуа аинрал дӷьазӷьазуа даақәгылартә еиԥш. Ас напы зыдкыланы иаԥҵоу иагьлитературатәу, иагьыԥсҭазааратәу ахаҿсахьа аԥхьаҩ иаҳҳәап уаанӡа хаҭала дыззымдыруа иакәзаргьы, хымԥада бзиа димбарц, дизааигәамхарц залшом. Еиҭасҳәоит, ус аҟаҵара зылшаз х-факторк ыҟоуп: Акы, автор ибаҩхатәра, ҩбагьы, арҿиаратә ԥышәа, ихԥахаз, ашәҟәыҩҩы ифырхаҵеи иареи ианстудентцәаз аахыс иахьеибадыруа, иахьеизааигәо, аԥсуараҿы дунеихәаԥшышьала иахьеиқәшәо, урҭ зегьы иҵегьы ихазырҭәаауа реиуареи реигәыцхәреи убрахь инарыцҵаны.
Платон Бебиа идокументтә повест аҿы зегьы ирылыҳәҳәо (аҩымҭа иагәылоу егьырҭ аԥсҭазааратә факторқәеи ахҭысқәеи зынӡа иҟәнушьо иҟаӡам, уимоу, дара убартә рхаҭақәагьы рхала иугозаргьы ижыцәу жәабжьк рылҵыр алшоит), аидеиагьы аҵаны иаабоит ифырхаҵа хада Аԥсны Аџьынџьтәылатә еибашьраан ихигаз, еиҳа ииашахоит иаҳҳәар, иааирԥшыз афырхаҵара. Уи зегьы раԥхьаӡагьы бџьарс имаз иаб Камыгә Агрба иҩнаҭаҿы илааӡахаз иԥсадгьыл абзиабара акәын. Абри иаҳхаагаз аибашьраҿ ауп Гиви Агрба Аԥсадгьыл солдаҭк иаҳасабала ихаҿсахьа акульминациатә ҩаӡараҿы инеины иахьгәылҭәаауа. Ҵабыргуп, аибашьра ҟалаанӡагьы, уи ашьҭахьгьы автор ифырхаҵа иарбан маҵуразаалак аҿгьы ламысла иҭәыз иԥсҭазаара иаҩызаз адаҟьақәа (еиуеиԥшым аҭакԥхықәра зцыз аҭыԥқәа рҿы даныҟаз) автор имыррацәакәа ажәа мыцхәы иамыршьыкәа, аха убри аамҭазгьы ихадароуп ҳәа ииԥхьаӡо аԥхьаҩ игәникылартә еиԥш аганахь иаанмыжькәа иааирԥшит Гиви Агрба ҳәа дзырҳәаз ихаҭара. Уи аабоит К. Ф. Ӡиӡариа ихьӡ зху Аҟәатәи ашкол-интернат аҿы рҵаҩыс аус аниуаз, Д. Гәлиа иҩны-амузеи директорс даныҟаз, Аԥсны аҩнуҵҟатәи аминистрра Аҟәа ақалақь милициа аҟәша данеиҳабыз, уҳәа убас егьырҭ зҭакԥхықәра ҳаракыз амаҵурақәа данырхагылаз, инапы иананыз аамҭазы.
Аҩымҭаҿы Платон Бебиа шәҟәыҩҩык иаҳасабала, иблаҵыры иҵганы иаҳирбоит ақырҭуа милаҭеилыхцәа ҳазларыжьыз аибашьра хлымӡаах аламҭалазы Аԥсны ицоз аполитикатә ҵаҵӷәы змаз амилаҭҭә еиҿагыларақәа. Уи хыҵхырҭас иаман ақырҭуа еиҳабыра иҟарҵоз аполитика хәымга. Урҭ рыбӷа акәын ақырҭуа рҵарауааи ашәҟәыҩҩцәеи аӡәырҩы акьыԥхь аҿы изырцәажәоз, Аԥсны ҳара иаҳтәуп, ҳадгьыл ауп ҳәа дзырҳәоз, рбираҟжәқәа бӷьаауа «чвени мица!» ҳәа ихагаханы еибарҳәҳәо изҳалаз.
Платон Бебиа ифырхаҵа деибашьҩны, аԥсадгьыл дасолдаҭны иаарԥшраҿы ихы иаирхәоит «адәы иқәигаз аматериалқәа (иара, ишысҳәахьоу еиԥш, аибашьра хаҭала дызлахәымыз ала), даҽакала иуҳәозар, Гиви Агрба, нас аӡәык-ҩыџьак изеиҭарҳәаз аибашьратә хҭысқәа, ҳәарада, изыхҭынхьааз, уи амца шыра иалагылаз ирҳәамҭаны. Убри анаҩсангьы автор хшыҩзцара азиуит ифырхаҵа ифырхаҵара иазкны ажурналистцәеи аҵарауааи акьыԥхь ианырҵаз аматериалқәагьы.
Абригь аҩымҭа документтә повестны иҟазҵо афакторқәа ируакуп. Аха уи амацараҿы иаагылаӡом, иҵегьы ихазырҭәаауа иреиуоуп аповест аҿы иаабо, аԥсҭазаараҿы иҟаз, епизод ҳасабла акәзаргьы, еиуеиԥшым ауаажәларра-ҳәынҭқарратә маҵурақәа ирхагылаз, зыԥсадгьыл гәыкала иазыҟаз, уи уаҵәтәи аҭоурыхтә лахьынҵа иаргәаҭеиуаз, гәыҵхас измаз ауаа нагақәа рхаҿсахьақәа. Аԥхьаҩ, имыцхәым ҳәа сгәы иаанагауа, иугәаласыршәоит рхаҭақәагьы: Арҵаҩ ду, ашәҟәыҩҩы, аиҭагаҩ,
апатриот Платон Семион-иԥа Шьаҟрыл, Ҟәланырхәа ақыҭаҿ кыр шықәса сҭаршынс иҟаз, заҳаҭыр дууз, Гиви Агрба иаб Камыгә Ҳаџьым-иԥа, аҵарауаҩ, ауаажәларратә усзуҩ, апатриот цаҳәцаҳә Ҭамара Шьаҟрыл, агәырҵҟәыл змаз аҳақьым, аԥсуа хьыбҿар рааӡаҩ Леила Ачба, ҳашәҟәыҩҩцәа дуқәа: Д. Гәлиа, Самсон Ҷанба, Мушьни Лашәриа, Шалуа Ҵәыџьба, аҳәынҭқарратә-уаажәларратә усзуҩцәа Архип Лабахәуа, Аԥсны раԥхьатәи Ахада Владислав Арӡынба, Костантин Озган, Иури Воронов, Зураб Ачба, Валери Хынҭәба, аҵарауаҩ Игор Марыхәба, апоетесса Нелли Ҭарԥҳа, аруаа Виктор Какалиа, Владимир Аршба, Вахтанг Цыгәба, аибашьра ҟалаанӡа Очамчыра араион хадас иамаз Михаил Гәыргәлиа, Аԥсны аҩнуҵҟатәи аусқәа рминистр ихаҭыԥуаҩ Ингишьҭер Нарманиа, Вова, Славик, Гиви, Гиви иԥацәа Даур, Алим Аграа, Аԥсны ахақәиҭраз еибашьыз ачечен гәымшәа Шамиль Басаев, Аԥсны Афырхаҵа, аҵарауаҩ Мушьни Хәарҵкиа, Аԥсадгьыл ахьчаразы зхы иамеигӡаз Лаша Коӷониа, Аслан Миқаиа, Амиран Берзениа, Ҷыҷа Аҩӡба, Булат Акуџьава, зԥазаҵә дҭахаз Сергеи Цәышба, ашәҟәыҩҩцәа Борис Ҭыжәба, Рушьни Џьопуа, Никәала Кәыҵниа, Никәала Ҳашыг, мшыннырцәытә иааз Аҭаи Цәышба, анхаҩы Баграт Кәарацхьиа, ар рԥызацәа Леонид Осиа, Қамс Ҭарба, Рауль Смыр, Шамил Басаев, Витали Дармаа…
Иара убас зыӡбахә ҳамоу аҩымҭаҿы (авторгьы аԥхьаҩгьы рцәымӷра лоунытә ишрылыжжуагьы), инцәырҟьа-цәырасуа иуԥылоит (еиҳарак афырхаҵа хада ихаҿсахьа ахарҭәааразы, ихаҭашьатә ҟазшьарбагақәа иҵегьы инарҵауыланы аарԥшразы) ҳаӷацәа хәымгақәа рхаҭарнакцәагьы. Урҭ аԥсуа жәлар ишаҳзыҟоу «гәыкала» ҳшырҭаху рхы-рҿы лашьцақәа ирныԥшыртә, иаразнак иараргамартә лапидартә формала автор рхаҿсахьақәа ҟаиҵеит. Абригь, ҳәарас иаҭахузеи, Платон Бебиа аԥсабара инаҭаз абаҩхатәреи акыр шықәсатәи ирҿиаратә ԥышәеи ирыбзоуроуп.
Аповест «Иаҳа иахьшәарҭаз – Камыгә-иԥа рҳәон» аҟны автор ицәыригоит, ҳақәхраз ргәы иҭаз ахәымгарақәа зхаҿы ианыԥшуаз, аханатә харак ҳамаӡамкәа иҳаӷрымӡаауаз ҳпара иаҩаӡоз, «Аԥсны ҳара иаҳтәхароуп» ҳәа зҽаҿшьаауа иҳашьҭаз рхаҭарнакцәа. Убарҭ иреиуоуп: Гәдоуҭа араион аҵара аҟәша аиҳабы, аҩысҭаа, абгахәыҷы ҳәа автор иззиҳәаз Чиқовани, Қарҭтәи аҟаԥшьқәа (КГБ) реиҳабы Гветаӡе, Аԥснытәи обком аҩбатәи амаӡаныҟәгаҩ Автандил Алавиӡе, аԥсуаа баны инымхоз актиор Даҭо Џьаиани, Қырҭтәыла раԥхьатәи ахада Звиади Гамсахурдиа, анацистцәа «Мхедрионаа», уи иалаз Шониа, Цатава, абандит Џьаба Иоселиани, аинрал Адамиа, Аԥсны Қырҭтәыла алаӡҩара зҭахыз, аԥҳәыс каҳԥы иазгәышьуаз Астимирова, Гамахариа, Надареишвили, Колбаиа, Аԥсны ауеибаҳәа инхоз ақырҭуа шәҟәыҩҩцәа аԥсуаа рзы згәы шьаҟәаҟәала иҭәыз Александр Џьиқьиа, Гено Каландиа, Џьано Џьанелиӡе…
Абарҭ аҩада еиқәаҳаԥхьаӡаз аповест аҿы зыӡбахә ҳәоу аԥсуаа бӷеиҵыхрак рымҭакәа изхәыҽырц иаҿыз – Сталини Бериеи рмаҵурақәа рдаракәац еиуеиаз – ауаа иарӷьажәҩаны ирывагыланы маӡа-аргама аус руан ақырҭуа имагәшьхәа ҳҭарцаларц. Аха аԥсҭазаараҿы адгьыл аҳақҳәагьы ауаҩы дзыцәшәаша акы ыҟоуп. Иаҳхаагаз аибашьраҿ ҳҵеицәа иаадырԥшыз афырхаҵа анаҩсангьы, изааӡоз, изырчоз аԥсуа дгьыл аҳақ рзыӷьашкит. Ус шакәу аҳәоит хьынбанла ҳҭоурых наунагӡа ианылаз сентиабр 30, 1993 шықәсазтәи Аиааира амш!
Аҩымҭаҿы Гиви Камыгә-иԥа аибашьра мцабз адәаҿы ихигаз иааирԥшыз афырхаҵареи ахамеигӡареи ртәы зҳәо асахьақәа кыр ыҟоуп, насгьы ацәанырра ду рыҵаҵаны иҟаҵоуп. Амала, Аԥсадгьыл асолдааҭ аибашьра аламҭалазы ианцози ихигаз, ихҭынхьааз ухәы-ужьы қақаӡа изыргылоу ахҭысқәа акырынтә аԥсреи абзареи рҳәааҿы дзыргылахьаз – зегьыҵәҟьагьы ҳзыхцәажәо аҩымҭаҿы ҟалашьа амамызт аганахь инхазгьы ыҟами. Уи абиԥара ҿыц иреиуоу ҳҵеицәа ҳаԥхьаҟа иангылалак иазхьаԥшуазар акәхап Гиви Агрбеи уи иҩызцәа аҵеицәа гәымшәақәеи рыԥсҭазаареи рыԥсадгьыл гәакьа ахақәиҭра аманы ихьыԥшымкәа аҟазааразы рықәԥареи иҿыцҳҳараӡа иаазырԥшуа аусумҭақәа раԥҵара. Усҟан жәаҳәарада, хыҵхырҭак иаҩызахоит, хәызмаӡам документхоит уажәы гәахәарыла ҳзыхцәажәо ашәҟәы «Иаҳа иахьшәарҭаз – Камыгә-иԥа рҳәон».
Аԥхьаҩ ухаҵкы, маҷк ԥхьаҟа ҳцацәазаргьы, ҳгьежьып Платон Бебиа ифырхаҵа хада ишҟа. Уи иоуп араҟа зегьы реиҳа ихадароу. Гиви Камыгә-иԥа аибашьраҿы илиршаз, ихигаз, еиҳа ииашаны иуҳәозар, ихы-иԥсы дацәымшәакәа, дамеигӡакәа аӷа хәымга гәшԥыла дшиҿагылаз аазырԥшуа асахьақәеи ахҭысқәеи ҿырԥштәыс иҟаҵаны рыхцәажәара салагом, аранӡа уи аҵыхәала исҳәахьоу азырханы иаазгоит ауаҩ игәаҵанӡа инеины дзырхәыцуа «ԥсихологиатә факторк иаҩызоу амца шыра иалиааз хҭыск. Уи азы ажәа иаҳҭап Платон Бебиа ихаҭа: «…Инеиуан ахшьыра бааԥсы иҭалааны. Аби аԥеи. Аӡәы – иԥа, егьи – иашьа, – аӷа амацәаз ахы иҭеицалаз деиқәдырхарацы. Инеиуан ргәырҽанны. Аха убасҟан… убасҟан Даур ишьапы нықәҵәрын, дыԥан ахаҳә днықәԥалеит… Уиакәхеит. Иԥжәеит дназықәԥалаз. Ҵаҟа иҟаз зегьы хыхь ицеит. «Аа-аа-а… – иҳәагәышьеит иаргьы, убжьы ургар шыҟамлозгьы.
– Шәымҵысын аӡәгьы! – дынхәыҵаҳәҳәеит Гиви Камыгә-иԥа, ихаҭа дыццакны амина иҵнаҟааз иԥа ишҟа иҿынеихеит. Иҩызцәагьы ус џьеи иаагыларын. Иагьа ршьапқәа раҳаҭыр рбазаргьы, уахь еивасит зегьы. Аб иԥа аӡәгьы диимыркит. Иԥжәаз амина авараҿыҵәҟьа даҽакы ыҟазаргьы ҟалоит. Ихы ааларҟәны дҩаихеит иԥа. Иара иаҵкыс еиҳау аибашьҩы. Аха абарҭкқәа раан ауаҩытәыҩса абаҩ ҷыда илалозаап. Даашьҭихит уи, аҩны
ашҭаҿы ахәыҷқәа аныхәмарлоз, саб иҟаиҵо збоит ҳәа иҽанкаижьуаз дшышьҭихлоз еиԥш, дласӡа.
– Аат, умшәан, Даур, ара сыҟоуп! Дааигәыдирӷәӷәалеит аб.
– Саб… сшьапы… – аарла иҿы иаирҳәеит аԥа.
– Умшәан, сара ара сыҟоуп… ари еибашьроуп, схәыҷы… – акакала ишьапқәа ырԥшаауа иҿынеихеит аб.
– Умшәан, с-Дука хәҷы, с-Адуда хәыҷы… Уажәыҵәҟьа, уажәыҵәҟьа ҳахәноит… Зхьышьаргәыҵа сакәыхшоу Анцәа ду, иахьак ма усхылаԥш!.. Еибганы исыҭ схәыҷқәа аҩыџьа! – дцон аб, иԥеиҵбы иеиқәирхаразы, аби-аԥеи рымҩа ҿахызҵәаз аӷа имца иҟәыбаса иагаз иԥеиҳабы ишьапы абаҩқәа хәаш-хәаша ацәа иҭаԥсаны, икалкало…»
Ари хашҭшьа зқәым ахҭыс иҳанаҳәоит Гиви Агрба аԥсуа хаҵак иаҳасабала адагьы, абык иаҳасабала дугозаргьы заҟа дыӷәӷәоу, илаӡара ыҟоу, насгьы иԥсадгьыли ижәлари рыбзиабара аԥхьа иширгылоу, иаҭаххаргьы ихы-иԥсы дшамеигӡоу. Ус шакәу амҳәаӡои адунеи изықәу иреиӷьу иԥацәеи иашьцәеи иваргыланы аӷа имина қьоуқьад далагылан дахьеибашьуаз.
Гиви Камыгә-иԥа Агрба ихаҿсахьа еиҳагьы ихадырҭәаауеит алада иааго автортә хьаҵрақәа: «Абри ахҭыс анызыҩуа Пицунда, ашәҟәыҩҩцәа рырҿиаратә Ҩны аҟны, иахьа сентиабр ҩежәижәабоуп. Аиааира иамшуп. Аибашьра еилгеижьҭеи жәшықәса ҵуеит. Жәшықәса… Зегьы акоуп сылабжышқәа еиқәҳәаланы илеиуеит. Урҭ рҭыԥқәа сыбӷьыц иануп иара уажәгьы… Иџьашьатәуп: лаӷырӡыкгьы џьара иааиҿымшәеит аб. Иԥа аӡәгьы инапы дамыркыкәа, иара ихаҭа аминақәеи уажәшьҭа арҭгьы гәаҭаны аӷа зҿааирхаз ахы ҵәаа-ҵәаақәеи дрылганы дигоит Амиран Берзениа ицхыраарала. Дааугәаламшәарц залшом Николаи Гоголь ифырхаҵа Тарас Бульбагьы. Зԥацәа ҩыџьагьы зываргыланы еибашьуаз Тарас Бульба, иԥа аӷацәа дрымпыҵашәаны дандыргәаҟуаз: «…Иуаҳауама, саб-аб?» «Зегьы зегьы саҳауеит, сыҷкәын!..» Ҳанқәыԥшқәаз ҳарҭ асахьаркыратә литература иахараҳҵон. Мап, аԥсҭазаараҿы иҟалаҵәҟьозаап, убама!..»
Платон Бебиа араҟа Николаи Гоголь ифырхаҵа Тарас Бульбеи Гиви Агрбеи ус машәыршәа еиҿимырԥшӡеит, урҭ аҩ-хацәак рыԥсадгьыл аҿаԥхьа иаадырԥшыз ахаҵареи ачҳареи анык илыхшазшәа еиԥшуп, еиқәҿырҭуеит Аџьынџьтәыла зегьы ирыцкуп ҳәа, насгьы асахьаркыратә литературахь инеит аԥсҭазаара аҟнытә. Убри азоуп рымчгьы зыӷәӷәоу, аныррагьы зроымоу.
Ирыцаҳҵап еиҭах автор ихәыцрақәа: «Сара иахьагьы исаҳауеит, Гәдоуҭа арратә госпиталь аҟны Даур Гиви-иԥа Агрба ишьапы анхырҵәоз,
иӷызықьыбжьы игоз. Анаџьалбеит, ауаҩытәыҩса мыжда ицәа иааҭаӡозеи уҳәарауазеи! Мап, дҵәыуамызт уи, хаҵаҵас ичҳарцгьы даҿын, аха… Шаҟа рыла иеиликаауази уи ибжьы заҳауаз ауаҩы!… Сара исҭахуп иара иахьагьы ирхамышҭуа зегьы ираҳаларц уи ибжьы. Ираҳаларц арҭ сара сҭынхацәа роуп ҳәа ақырҭқәа Аԥсныҟа иаазго, иахьа сара стәы иакит ҳәа Аԥсны хшьааны аҭира иаҿу, ус шәахьынӡазцо аабап ҳәа имақаруа ҩаԥхьа абџьар ашҟа ҳхьазырԥшуа ауаа…»
Гиви Агрба уаҩытәыҩсак, аԥсуа хаҵак аинралк, абык иаҳасабала ихаҿсахьа хазырҭәаауа ахҭысқәа аповест аҿы ҟәыҵәа-ҟәыҵәала акәзаргьы, иаҳԥылоит иҵегьы инарҭбааны, ишахәҭоу еиԥш, иҭҵааны ахцәажәара зыхәҭоу ракәны. Убас иҟоу иреиуоуп, иаҳҳәап, ишколтә шықәсқәа, Асовет Еидгыла анеибгазтәи арратә маҵура Тамбов ақалақь аҿы ианихигоз, аԥсуа ҵасла иаԥымыз иашьцәа еиҳабацәа раԥхьа иԥҳәыс аагара, иани иаҳәшьеи уи азы ргәаара, аԥсшьаҩцәа зырҳәыз рҵыхәала Ҷыжә Агрбеи иареи реибадырра, (убраҟагьы иааԥшуеит Гиви данқәыԥшыз инаркны илаз агәыӷьра, агәымшәара, ишицәаҩаз аиаша адгылара, дԥыррҩхарц агәыҵха шимаз, аха ишитәымыз адырра, аԥсуа школ-интернат аҿы рҵаҩыс-ааӡаҩыс иҟазаара, абрантәи ҿыц Дырмит Гәлиа иҩны-музеи ахь иеигара, уи иадиҵаз аџьабаа, Аԥсны аҩнуҵҟатәи аусқәа рминистрра асистемаҿы иусура, Ԥсоу аӡиас зыԥшьарц иаауаз ақырҭуа папы ижакьа қамса ахьдырҟәыдуаз, згәы шыз, згәы ԥжәоз ҳаҷкәынцәа раанкылараҿ илиршаз агәымшәара, Ленин иашҭаҿтәи ахҭысқәа (1989 ш.) рҿы Гиви Агрба иааирԥшыз аҟәыӷара, ахаҵара, аибашьра ианалага аҽны инаркны уи иаҳа иахьшәарҭаз аҭыԥаҿы иҟазаара, иҩызцәа еибашьцәа гәымшәақәа рыхӡыӡаара, илаԥш рхызаара, уҳәа убас заҟа ыҟоузеи. Урҭ, еиҭасҳәоит, ҷыдала аҭҵаара зҭаху роуп, избан акәзар, автор иҩымҭа афырхаҵа ихаҿсахьа аԥҵараҿы ҟазарыла ихы иаирхәеит, ишырҳәо еиԥш, еилымшәо еилеисеит. Уи иԥсҭазаара иаҩыз, иарҿиаз адаҟьақәа еизыркәкәаны, сахьатәҩырала еиҿбааны.
Гиви Агрба ихаҿсахьа агәылырҭәааразы автор иаҩимыршәеит даҽа деталькгьы алитературатә фырхаҵа изы аханатә ихымԥадатәуп ҳәа иԥхьаӡоу. Уи абри ауп – Платон Бебиа дызлареалист шәҟыҩҩу ала ифырхаҵа адәахьтәи иҭеиҭыԥшгьы игәцаракны дазхьаԥшит ус ҟамҵашьагьы имамызт, избан акәзар, уи ифырхаҵа иԥшра, исахьа, иоура, иҭбаара дкалаӡа ажәытәи афырхацәа угәалазыршәо, иаԥсуа типу дырхаҭарнак иашоуп. Абраҟа, иаҳҳәар ами аиаша, аԥсабара каҷбеира анымыԥшит, дашеит агәы аартӡаны. Платон Бебиа абас иҟоу ауаҩы нарҳа, ауаҩы ԥшӡа, иҭеиҭыԥш аҭыхраҿы, ихаҿсахьаны аҟаҵараҿы ихы иаирхәоит аԥсуа жәлар репостә ҩымҭа афырхацәа рзы иқьабзу аметод, ацәаҩа, ажәеилацалала иааркьаҿны
аҟаҵара. Сгәанала, автор уи машәыршақә иҟаимҵеит, ажәытәтәи аԥсуа фырхацәа дырзааигәоуп, рдаракәац аҟнытә даауеит ҳәа ауп иаанаго.
Уажәы ҳахәаԥшып ашәҟәыҩҩы ифырхаҵа хада исахьа шҭихуа: «…Иаԥхьа дгылан деиҩаҳаҳа, иӡара амацәаз ахы иҭуршәаратәы, ижәҩахырқәа ԥҽаҽаӡа, иблақәа амца рхыҳәҳәыла, дахьноугалак узмырԥхашьоз, Аԥсны амаҵ ауразы Анцәа иишаз ауаҩы».
Ас ауаҩы дызлаҟоуҵәҟьа ала исахьа ҭыхра ус мариам, иага дааигәаны дидыруазаргьы. Амала, еиҳарак Гиви Агрба хаҭала дыздыруа аԥхьаҩ иҳәар илшоит иҵегь уи иҭеиҭыԥш агәылыршәаразы детальқәак автор иациҵар ауан ҳәа, аха уи, шысҳәахьоу еиԥш, аепостә фырхаҵа иҭеиҭыпш ажәала аҭыхраҿы дықәныҟәеит традициала, мамзаргьы қьабзҵас иаауа ацәаҩа сгәанала, ииашангьы иҟаиҵеит.
Адокументтә повест «Иаҳа иахьшәарҭаз – Камыгә-иԥа рҳәон» аҟны, асахьаркыратә ҩымҭақәа жәпакы рҿы ишаԥу еиԥш, автортә хьаҵрақәеи, гәҭахәыцрақәеи, алкаақәеи ицхыраагӡа дуны иҟоуп афырхаҵа хада ихаҿсахьа инагӡа-аагӡаны аҟаҵараҿы. Насгьы, имҩашьо иубоит Гиви Камыгә-иԥа Агрба иԥсадгьыли иуаажәлари рзы ихҭынхьаауа, дзыргәамҵуа, дыззықәԥо аус ԥшьақәа иара автор ихаҭагьы хаха ишихьысуа, ишиныруа, иааикәыршаны иҟоу, еилашуа, ԥышәарак иаҩызоу аԥсҭазаара хьамҭа иамаданы. Уи адагьы литературатә фырхаҵак персонак иаҳасабала аԥхьаҩ дагәылибаауеит аҩымҭаҿы. Ус шакәу зырҵабыргуа аҿырԥштәқәагьы маҷӡам, мацара иаагап акызаҵәык. Уи иаҳәоит Платон Бебиа Аԥсни уи аҭоурыхтә лахьынҵа знапы иану ауааи заҟа дрыхӡыӡаауа, насгьы дрықәгәыӷуа. Абар ахаҭагьы:
Ҳаҭыр зқәу Владислав Григори-иԥа!
Аԥсҭазаара ачымазара хкқәа рацәаны иарҿиоит, аха ицәырҵуеит урҭ зыхәшәтәуа ахәшәқәагьы. Акрааҵуеит Аԥсны ачымазара бааԥсы ахьны иҟоуижьҭеи. Уи азырхьызгьы раԥхьаӡа иргыланы, изықәгәыӷны аԥсы знапы ианнаҵаз иара аҵеицәа роуп.
Нарҭ Сасрыҟәа атымитыша дыҭго, аԥсҭазаарахь ашьауардын даманы ианаауаз, ахеиқәырхаразы «ҟыр» аҳәацыԥхьаӡа кәац-ҽыҭк кәац-ҽыҭк аиҭон. Убас, Аԥсны алахьынҵа знапы ианыз ауаагьы, «ҳашьцәа» ҟыр-р рҳәацыԥхьаӡа ҽыҭк-ҽыҭк аԥсуа дгьыл рырҭон, уи алагьы рхы еиқәырхо ҩажәа-ҩажәи хәба шықәса рҭыԥқәа рыхьчеит. Рҭыԥқәа рыхьчеит Аԥсны зда царҭа амам атыша инхықәыргыланы. Шьҭа знапы иану аҿар шәоуп ҳәа дара рҽынаԥхьакны насҭха иаагылеит.
Ҭырқәтәылатәи ҳҵарауаҩ ду Омар Беигәаа ишиҳәаз еиԥш, Аԥсни аԥсуааи ҳԥишәаларц Анцәа ҳаишазшәоуп ҳшыҟоу.
Анаџьалбеит, зынӡа ҳаӡӡоумашь анаҳҳәоз аамҭазы уааҳазцәырҵит уара Владислав Григори-иԥа! Уааҳазцәырҵит лгашьа змамыз ҳчымазара бааԥсы уахәшәны! Ҳара иаадыруеит уара узҵоу аидара шаҟа ихьанҭоу, иуду аҭакԥхықәрагьы шаҟа идуу. Абри иахьа хымԥада иҟасҵароуп ҳәа акы ааӡбаны умаҵурахьы уаннеиуа, иҟалап уи угәҭакы ашҟа хырԥашьа змам аусқәа зынӡагьы унармышьҭуазар. Аԥсны анапхгараҿ агылара – адырреи, аҩысҭаареи, ачҳареи рымацарагьы азымхозар акәхап. Зыгәшәамшәа укыша амилаҭқәа рацәахеит. Иара аԥсуааҵәҟьагьы рраионқәа инадыркны зегьы гәаҭатәхеит. Ус шаҟа, Владислав Григори-иԥа, ус шаҟа?!
Еҳ, ишԥаҟаларызшь, анаџьалбеит, уаҳа зыбжьы уаҩы имырҳаӡакәа, зыԥсҭазаара аӷьырак зегьы ҭыԥ ԥхала изхызгаз анҭ ачынуаа, есышықәса аӡәаӡәа ирыдамхаргьы, зыда ҳхәарҭам азанааҭқәа рыла ма аҿар азыҟарҵозҭгьы!
Абарҭқәа зегьы рҟны ӡәыр кыр илшозар абри иоуп ҳәа ҳзықәгәыӷуагьы уара уоуп. Уара, Нестор Лакобеи Ефрем Ешбеи рыхьӡ-рԥша инаваргыланы, згәыбылра кны, аԥсуа жәлар бзиа еицырбаз. Излауқәгәыӷуагьы оумаӡа ирацәоуп азыҳәаноуп ҩнаҭацыԥхьаӡа аҵәца ду ала уара уныҳәаҿа раԥхьа изааныркылоугьы. Сара сызҳәоугьы акызаҵәык ауп. Еицырдыруа аерман поет Сильва Капутикиан, Фидель Кастро лхы наиқәкны абасгьы лҳәеит: «Фидель, ухы хьчала, абааԥсы!..» Абри ауп саргьы иуасҳәо… Ухы хьчала Аԥсназы!
Сара исҭахуп уахгьы-ҽынгьы уара гәыӷырҭас узмоу ауаа ирацәаӡаны ишыҟоу удыруазарцы!
Сара исҭахуп доусы дахьгылоу гәык-ԥсык ала илшо ҟаиҵо аус иуазарцы.
Гәыӷра дула иузыԥшу апоет Платон Бебиа март 30, 1992 ш. Аҟәа».
Платон Бебиа хыхь иаагаз ашәҟәы Владислав Григори-иԥа Арӡынба ианизиҩуаз аамҭазы Аԥсны аҭагылазаашьа даараӡа иуадаҩын, СССР абаҟаз, еилабгахьан, ҳашьцәа хазынақәа ракәзар, рҽеибыҭан иҳақәларц азын мызқәак ракәын иагыз, уаанӡа «еицәнымхо» адәы иқәыз асовет жәларгьы иҷынҷаны маӡа-аргама аибафара иаҿын, зыхьӡ-зыԥша адунеи архыџхыџуаз ԥасатәи ҳтәыла аекономика аџьырмыкьа амчра ахәдацәа ҵкааны иакын. Аԥсны Иреиҳаӡоу Асовет Ахантәаҩы Владислав Григорииԥа Арӡынба абас аҭоурыхтә ӡыблара анеилаҽҽоз дыжәҩангәашәԥхьаран дрызцәырҵит ижәлар. Урҭ уи рхы-рыԥсы еиԥш игәра ргон, иқәгәыӷуан акаҿы ҳкылигап ҳәа. Абри ибылгьу аҭоурыхтә ҭагылазаашьа ауп Платон Бебиа Владислав Григори-иԥа Арӡынба ишҟа ашәҟәы изырҩыз. Уаҟа еилыхха иаарԥшуп уи ижәлар гәакьа заҟа дырҭаху, игәра рго, иқәгәыӷуа,
уи амацарагьы акәымкәа акырӡа зхызгахьоу Аԥсны ахаҭа асеиԥш иҟоу аҵеи лаша ицәырҵра иазыԥшын. Абри ахшыҩзцара инамаданы ашәҟәы аҟны иаабоит уи автор ихаҭа абри еилашәа-еилыҵуа аамҭа дшахәаԥшуа, иԥсадгьыли ижәлари рҭоурыхтә лахьынҵа шхьааиго, ԥхьаҟатәи аԥеиԥш дшазхәыцуа, шәҟәыҩҩык иаҳасабала уи апроблемақәа ӷәӷәала ишиныруа, ишихҭынхьаауа. Платон Бебиа аамҭа уадаҩ иаанагаз агәҽанызаара, харанаԥшра шаҭаху идыруеит азоуп аерман поет ԥҳәыс Сильва Капутикиан Фидель Кастро лхы наиқәкны илҳәаз ажәақәа: «Фидель, ухы хьчала, абааԥсы!..» зааигаз.
Аҩымҭаҿ автор иаҵшьны иаҳирбоит Гиви Камыгә-иԥа Агрба ԥсабара инаҭаз ацәаҩа бзиақәа, иага аситуациа уадаҩ аԥсҭазаара ахаҭа дҭанаргыларгьы дшырцәхьамҵуа, еснагь иҳаракны ишику ауаҩы дуаҩызтәуа ауаҩра. Ус шакәу аҳәоит абри афактгьы: Иахьа, ицәгьоуп, ибзиоуп ҳәа еилыхны акәымкәа, информациа хкыс иҟоу зегьы «ишаӡоу» изыхәлазгалоу аинтернет аҟны дубоит Гиви Камыгә-иԥа Агрба  – ҳәа ахәшьара иманы.
Сгәанала, абри адетальгьы заҟа ҳанаҳәоузеи Гиви Агрба ихаҭаразы.
Аԥсуа литература аԥхьаҩ бзиа, зхаҭагьы акымкәа, иҩбамкәа апрозатә ҩымҭақәа хазы шәҟәны иҭзыжьхьоу Самсон Ҷанба идаракәац еиуаз Пата Ҷанба Москва авокзал аҵәахырҭатә камераҿтәи ихҭыс амацарагьы заҟа ҳанаҳәоузеи. Уи убриоуп, аҵәахырҭа акамера Пата ичамадан изҭымгеит, излааиртыша аинформациа ихашҭит, дгәаҭеиуа дшадгылаз дцырцыруа урыс фицарк дааидгылеит иухьзеи ҳәа. Еиҳәеит дзыргәамҵуа. Дицхрааит. Гиви Агрба ибзианы иидыруаз аӡәы иакәын.
Абас ақәла, азла рҳаны (иуаҩрала) имоуп Гиви Камыгә-иԥа Агрба. Ус аҟазаара аамысҭашәароуп!..
Платон Бебиа ишәҟәы «Иаҳа иахьшәарҭаз – Камыгә-иԥа рҳәон» алагашьа шыбзиоу еиԥш ауп ахыркәшашьагьы шыбзиоу. Насгьы аидеиагьы арӷәӷәоит, исахьанаркуеит, иахьагьы дзырхәыцуа авторгьы ифырхаҵа хадагьы еицырзеиԥшу, дунеиқәыԥшыларак иқәубаауа, уаҩ дзырхәыцуа ахшыҩзцарақәа кыр ирҭоит, аԥсҭазаара философиатәла дахәанарԥшуеит. Иаагап исҳәаз зырҵабыргуа аҿырԥштәы:
«Амш ахәларахь инеихон. Гивигьы саргьы амшын аԥшаҳәаҿы арымӡ ҳақәтәаны, ҿымҭӡо акыраамҭа Ҭырқәтәылаҟа ҳаԥшуан. Ҳаԥхьаҵәҟьа, иаргьы саргьы ҳмаҭа хәҷы Саид Агрба ахәашақәа ыршәуа ачнышқәа акрырҽеиҵон. Ихеибаҳәа, изырура рыздыруамызт даргьы. Ус ича анынҵәа, хәҷы-хәыҷла инеиԥырҵны ицеит. Ахәыҷгьы, уи игәы иаланы, иблақәа ҭырхаха ҳара ҳашҟа дааԥшит.
– Абасоуп ишыҟоу, Саика, – иҳәеит иабду уи ихынаиқәкны, – иулшонаҵы зегьы урҭахуп…
Аԥсшәақәа ааибыҳәаны ҳнеиԥырҵит. Ҳмаҭа иҭахын иҵегь снарыцныҟәар, аха сара сымҩа хазын. Сааҭгыланы снарзыԥшит: Ицон абдуи амаҭеи рнапқәа еибаркны. Абду ицәыхьанҭан ацара, аха амаҭа уи дихан дигон…
 Наԥҳа Кьагәа – иқыҭа еимызҵәаз ус имышьҭит, рҳәеит. Озбақь ахаҵа – Маан Кац димыхәеит рҳәеит.
Бӷажә Салуман – шьыбжьаанӡа ишьа иуит рҳәеит.
Гиви Агрба…
Ных, ных! Сара саҵкыс ибзианы илҳәеит ашәҟәыҩҩы ԥҳәыс Нели Ҭарԥҳа. Шәааи ҳалзыӡырҩып:
Хаҵарак ҟаиҵазар Наԥҳа Кьагәа,
Лоунытә иааҩзар иашәа каҩуа.
Уи еиԥш шә-хаҵарак уа изылшахыз,
Аха ашәакгьы зхырымҳәаахыз,
Аԥсны афырхаҵа ихьӡ ҳаразкыз,
Убри дырны жәларгьы иаԥсартәыз,
Ахаҵа, ихаҵа
Жәлар рфырхаҵа,
Уа Гиви Агрба ахаҵа!
Аибашьра иааира дула ҳалҵны,
Ҳҿанааҳхагь ҳамчқәа рҿыцны,
Еилгаанӡеиԥш, тәамҩахә змауз,
Ҳаилагәаҟра агәҭаҵәҟьа игылаз,
Ҳтынчра ахьчара зҟәаҟәа иқәҳаз,
Иахьа-уахагь егьзаҵымҵыхуа,
Зыҽны абџьар инаҵагылаз,
Иахьа-уаҵәгьы иззышьҭамҵауа,
Шьоукы рзы аибашьра уа инҵәазар,
Аԥсны дгьыл чашә дгьыл лачаразар,
Уа џьабаамзар, қьафгьы зԥымлаз,
Уа ҳақәԥарагь ззын еихымкәаз,
Ахаҵа, ихаҵа
Аԥсны афырхаҵа,
Уа Гиви Агрба ахаҵа!
Ихигаз маҷызшәа уа ҩнаҭалагь,
Згәаҵәа кылыблааз ԥҳа гәырҩала,
Уа дзыԥхаз машәыр мыждала!
Аха хаҵарала убригьы даҵгәо,
Заԥсуара уалԥшьа ԥхьаҟа иназго,
Зхы иамеигӡо, ҳаргьы ҳамеигӡо,
Ҳаи! – анырҳәогьы, ес ԥхьа иҳаргыло,
Жәлар рҵеи ду, бзиа ирбо,
– Уа ес ииуа – ирыциуа! – анырҳәо,
Хымԥадакәны зыхьӡ ианырҳәо, Ахаҵа, ихаҵа
Аԥсны афырхаҵа,
Уа Гиви Агрба ахаҵа!»
Платон Бебиа баҩхатәрала иаԥиҵаз идокументтә повест Аԥсны жәлар рпоет Нели Ҭарԥҳа лажәеинраала ала иахьыхиркәшазгьы иаҳәо маҷӡам Аԥсны Афырхаҵа Гиви Агрба ихаҿсахьа игәылҭәааны аарԥшраҿы.
Аҵыхәтәан исҳәоит: Платон Бебиа уи злахиркәшо иповестгьы Нели Ҭарԥҳа лажәеинраалагьы змилаҭ гәадура згым аԥхьаҩ ирыҵимбаарц залшом абри еиԥш иҟоу ахшыҩзцара: Гиви Камыгә-иԥа Агрба еиԥш иҟоу Аԥсны аҵеицәа зыхьӡ кашәара ақәым Инаԥҳа Кьагәа ажәлар ашәа ззырҳәаз иҩызцәа афырхацәа рдунеи дшатәу, здац-ԥашә ӷәӷәоу зтрадициа змырӡуа дышреиуоу. Амала, уи аилкаареи ҳаҭыр ақәҵареи шмилаҭ зҵаароугьы аадыруазароуп. Усҟан ауп Аԥсадгьыл афырхаҵа Гиви Камыгә-иԥа Агрба иоума, ма даҽаӡәума абиԥара ҿа рызгьы иҿырԥшыганы игәадураны ианыҟало.
ХХ ашәышықәсазтәи англыз шәҟәыҩҩы, афилософ Т. Карлеиль иҩуан:  Аԥсуаа ирҳәоит: ауаҩы изы агәабзиара еиҳау мал ыҟаӡам ҳәа. Ааи, арҭ аҩхшыҩзцарак акыр еизааигәоуп, еиқәҿырҭуеит, иҵабыргхаҭоу уасхыр ӷәӷәак иқәгылоуп. Убри азын ауп, ҳәарада, ауаҩы игәабзиара зыхьчо, иҭызҵаауа аҳақьым жәытәӡа аахыс ауаатәыҩса рыԥсҭазаараҿы ҳаҭыр ду зиқәу. Уи амагиатә мчы имоуп, избан акәзар, еиҭарсшәа иуҳәозар, аԥсцәаҳа диҿагыланы ауаҩы иԥсҭазаара ароуреи аиқәырхареи рзы дықәԥоит имчи идырреи дырмеигӡакәа. Ас иҟан аҭоурых аамҭа ҟалаанӡагьы, ас иҟоуп иахьагьы, аринахысгьы ус акәхоит ауаатәыҩса рышықәснҵара цонаҵы…
Абарҭқәа зегьы зхысҳәаауа, Платон Бебиа идокументтә повест «Ахьынапқәа» – Аԥҳәынҭшәҟәҭыжьырҭа, Аҟәа 2008 шықәсазы иҭыҵыз ауп.
Иҵабыргыҵәҟьаны, аԥсуа ҳақьым изку ас инеиҵыху асахьаркыратә ҩымҭа, сара иахьынӡаздыруа ала, Гьаргь Емхәари Вахтанг Ҭыжәбеи ирызку Мушьни Лашәриеи Хәыта Џьопуеи (агазеҭ «Аԥсны ҟаԥшь» ианыз) рочеркқәа рыӡбахә ҳамҳәозар, иахьа уажәраанӡагьы ҳлитература иаланамгалацызт, иамбацызт. Абри аганахьала уахәаԥшуазаргьы Платон Бебиа аус бзиа ҟаиҵеит, Аԥсны Аџьынџьтәылатә еибашьраан зхы аџьыка ықәызхыз, Аԥсадгьыл асолдаҭцәа аӡәырҩы рыԥсы иаԥшәмахаз, еиқәзырхаз, иахьагьы ажәлар ргәы иҭымҵәо, антикатәи аепоха аантәи абырзен ҳақьым, аинформатор Гиппократ иуасиаҭ ҭакԥхықәрала иназыгӡоз, изныруаз аԥсуа ҳақьым ихаҿсахьа лаша аԥиҵеит. Абри ашәҟәы иаԥхьалак дарбанзаалакгьы имбарц залшом иаҳхаагаз аибашьраан, нас уи ашьҭахь Џьамбул Папаа, ҳақьымк иаҳасабала, ахәцәеи ачымазцәеи рыхәшәтәраҿы илиршаз, иибаз аџьабаа даараӡа ишырацәоу. Ибжьаршәны исҳәар сылшоит, аибашьра ҟалаанӡагьы ари ахаҵа дышҳақьым бзиаз, дышуаҩ нагаз ааԥшхьан иааикәыршаны иҟаз, дзыҿцаауаз ауаа рыҩнуҵҟа. Ус еиԥш иҟаз ахаҭара длитературатә обиектны иҟалараҿы автор изы, акы, имариан, избан акәзар, ииҭахыз аԥсҭазааратә материал ахаҿсахьа наӡааӡаны излихшаз, иман заҟа иҭахыз. Ҩбагьы, иуадаҩын, избанзар, аԥсҭазааратә материал азанааҭ ахь иадызцәылоу анырацәоу, автор маҷк аҟара ддырлак-ҩакуеит реилыҟәшәаараҿы, даҽакала иуҳәозар, аматериал рацәа аныҟоу ихадароу «адәахьы» ицәавахар ҳәа дшәоит. Ари џьашьатәӡам, арҿиаратә (аҭҵааратәгьы убрахь иналаҵаны) процесс иацәаҩоуп, иаҟазшьаҷыдоуп. Платон Бебиа имаурҽхәартә иҟоуп урҭ, аҩада зыӡбахә сҳәаз, аҩ-ганкгьы еицырзеиԥшны, еизызганы, ихьыр-еивырны акәымкәа, иҭибагартә ихы иаирхәоит ажәа сахьарк азҟазацәа ишыртәышьҭроу еиԥш. Ари ацәаҩа аԥхьаҩ илаԥш иахьыҵашәо ҳзыхцәажәо аҩымҭа аҿы мацара акәӡам Платон Бебиа ихатәроу егьырҭ ипрозатә рҿиамҭақәа ирыҟәнубаалоит, ирҟазшьаҷыдоуп.
Ишдыру еиԥш, жәынгьы ҿангьы дарбан шәҟәыҩҩзаалакгьы лымкаала иара изааигәо аԥхьаҩцәа имоуп, ихатә ҩымҭақәа, еиҳарак апоезиатә ԥҵамҭақәа ибзианы, ишырҳәо еиԥш аԥсы ахаҵаны, исахьаркны дрыԥхьозар, азыӡырҩцәагьы убасҵәҟьа иоуеит. Абри аганахь Платон Бебиа насыԥ змоу, аԥсуа шәҟәыҩҩцәа дреиуоуп, иҵегьы уааигәаны иуҳәозар, уи аԥхьаҩцәагьы азыӡырҩцәагьы рыла деиқәшәоуп, Анцәа имҭаны ихы дахашшаартә дыҟам ирҿиаратә аалыҵи исахьаркны артистк иаҳасабала иажәеинраалақәа дахьрыԥхьоуи ирыбзоураны. Ус шакәу зырҵабыргуа аҿырԥштәқәа раагара салагом, аԥхьаҩ ухаҵкы, уи сара исеиҵамкәа иудыруеит, амала уажәы сзыхцәажәо аповест иадҳәаланы иазгәасҭоит фактк имыцхәым ҳәа иԥхьаӡаны.
Сара литературатә критикк иаҳасабала аханатә – абри азанааҭ снапы аналаск инаркны исцәаҩоуп иҭысҵаауа собиект – ашәҟәыҩҩы иԥсҭазаареи ирҿиамҭақәеи ирызкны акьыԥхь ианылахьоу аматериалқәа рнаҩсангьы, иазыҟаҵоу, злитературатә гьама ҳараку аԥхьаҩы ҿырҳәалатәи игәаанагара, дзыԥхьаз аҩымҭеи автори дшырзыҟоу, бзиа дзибо, дзимбо зҳәаз еиԥш. Урҭ акьыԥхь иамбац ҿырҳәалатәи агәаанагарақәа аҭҵааҩы иобиект азы ирҭо рацәоуп, хаҳара рылоуп арҿиамҭеи автори рыҭҵааҩы изы. Сыззааиуа Платон Бебиа иоуп. Уи иҵыхәала сзыднагалаз ауаа исарҳәаз ргәаанагарақәа рахьтә изыҩуа ашәҟәаҿы ахархәара зоузгьы маҷӡам. Убас, уажәы ааигәа сиднагалеит ашәҟәыҩҩы, ажурналист, агазеҭ «Аԥсны» аредактор хада Владимир Николаи-иԥа Қапба Платон Бебиа ирҿиамҭақәа дшырзыҟоу, дышрыхәаԥшуа атәы зҳәо игәаанагара саҳарц. Уажәы ҳаизыӡырҩып зышә схыҵыз ашәҟәыҩҩы Платон Бебиа изы ииҳәауа:
«Сара сқыҭа гәакьа Арасаӡыхь ашкол санҭаз инаркны, ҷыдала ԥшькласск санрылга нахыс бзиа избеит аԥсуа шәҟәқәа рыԥхьара, акласс аҿы программала иаҳҵоз рнаҩсангьы, егьырҭ аԥсуа шәҟәқәа ҳашколтә библиотекаҿы иҟаз, зеилкаара сылшоз срыԥхьон, еиҳарак бзиа избон апоезиатә ҩымҭақәа, ажәеинраалақәа, апоемақәа. Абри аус бзиаҿы, ҳәарада, аԥсуа шәҟәқәа бзиа избартә срыԥхьартә сгәаҳәара лырҿыхеит аԥсуа бызшәеи алитературеи ҳзырҵоз ҳарҵаҩы Лиалиа Иалҭа-иԥҳа Шьакаиа. Уи лҵаҩцәа зегьы аԥсуа шәҟәыҩҩцәа рҩымҭақәа ҳақәра иаҵанакуаз рыԥхьара ргәыбылра ҳлыркуан. Сара мыцхәы бзиа избон Иуа Коӷониа ипоемақәа. Исгәалашәом заҟантә срыԥхьахьаз «Абаҭаа Беслан», «Хмыҷ шәарыцаҩ ныҟәаҩы», «Наҩеи Мзауҷи», Дырмит Гәлиа иажәабжь кьаҿқәеи, Миха Лакрба иновеллақәеи.
Ус маӡа, ицәырызгар ҟамлозшәа, ажәеинраалақәа рыҩра салагеит. Сыԥхашьаны ҳарҵаҩгьы, уарҭ даҽаӡәгьы идсырбомызт. Бжькласск рҿы сантәаз жәеинраалак «Ажәҵыс» ажурнал «Амцабз» ахь идәықәысҵеит иалҵуа збап ҳәа. Сшақәымгәыӷӡоз, сажәеинраала хәыҷ ааршшаны ажурнал ианылеит. Уи убриаҟара сеигәырӷьеит, аҩреи аԥхьареи ргәаҳәара снаҭеит, уимоу, споетхозаап ҳәа агәаанагара снаҭеит. Уи аҵкысгьы саргәырӷьеит, сажәеинраала акьыԥхь анаба ашьҭахь рацәак мырҵыкәа ажурнал «Амцабз» аредакциа аԥсуа шәҟәқәа ԥошьҭала исзаарышьҭит. Ари сара аҵаҩы сзын ҳамҭа дуун. Убарҭ Аҟәантәи исзаарышьҭыз аԥсуа шәҟәқәа ирылан Платон Бебиа иажәеинраалақәа реизга. Абрантәи иалагоит апоет Платон Бебиа иҩымҭақәа рахь иҭәы-иԥха уажәы исымоу абзиабара. Аредакциа исзаарҭиз егьырҭ ашәҟәқәагьы срыԥхьеит, жәаҳәарада, аха Платон Бебиа ишәҟәы еиҳа
исгәаԥхеит, ажәеинраалақәа ирҳәоз аилкаара мариан, еихышәшәа ицон – апоезиатә цәаҳәақәа.
Аԥсуа литература абзиабара, Арасаӡыхь зшьап скыз, еиҳагьы аԥсыԥха алалеит, саргәытәуа сҟалеит ҳқыҭаҿы аакласск срылганы (усҟан Арасаӡыхьгьы Гәыԥгьы жәеиза класс ҟамлацызт) Ҷлоутәи абжьаратә школ аҟны санаа. Араҟа аԥсуа литература ҳирҵон Сергеи Михаил-иԥа Логәуа. Уи, иҵабыргыҵәҟьаны, имаҭәар дапатриот дуун, иҵаҩцәагьы гәык-ԥсыкала иҳалаиааӡон аԥсуа литература абзиабара, ҳрыдицалон ашәҟәқәа рыԥхьара, ҳдырра арҭбаара дазҿлымҳаны. Сара хаҭала Сергеи Михаил-иԥа Логәуа ашәҟәыԥхьараҿы иҿысҵааз рацәоуп. Уи ҿыц иҭыҵуаз аԥсуа шәҟәқәа информациак аҳасабала агазеҭ ианылоз, еснагь рыӡбахә ҳаиҳәон ишаахәатәу, ишаԥхьатәу нацҵаны.
1968 шықәсазы А. М. Горки ихьӡ зхыз Аҟәатәи аҳәынҭқарратә педагогтә институт афилологиатә факультет (аԥсуа сектор) сҭалеит. Уи нахыс еиҳагьы игәцаракны срыԥхьон аԥсуа литература иаланагалоз аҩымҭа ҿыцқәа, насгьы ашәҟәыҩҩцәа рхаҭақәагьы збо салагеит, еиҳарак ажурнал «Алашара» аномерқәа ирнылоз аҩымҭақәа анеилдыргоз астудентцәагьы ҳнарыԥхьон, ҳрыладыртәон. Уи, ҳәарас иаҭахузеи, иаҳнаҭоз рацәан, ҳлитература бзиа иаҳнарбон, ҳаднаԥхьалон. Дара ашәҟәыҩҩцәагьы ҳнардыруан.
Платон Бебиа, аҩада ишысҳәахьоу еиԥш, сышколтә шықәсқәа раахыс аԥсуа шәҟәыҩҩцәа бзиа избо, зҩымҭақәа сгәы иахәо дреиуоуп. Уи исахьаркыратә ԥҵамҭақәа рнаҩсангьы, аԥхьаҩ бзиа дизырбо, дизааигәазтәуа афакторқәа ируакуп илитературатә қәгыларақәа, изҩыдоу ииумор, илаф, узхара удырччоит, умыргәааӡакәа угра уарҳәоит, уԥсгьы удыршьоит. Ажәеинраалақәа дышрыԥхьо атәы ҳҳәозар, Платон Бебиа дҟазаҵәҟьоуп, ҳацәымҩашьо иаҳҳәар ҳалшоит араҟа уи ихатә жанр имоуп ҳәа. Ажәеинраала аԥсы ахаҵаны аԥхьараҟны уи ицназго даҽа аԥсуа поетк сара дсыздыруам. Аурыс поетцәа дрывагыланы алитературатә хәылԥазқәа ахьымҩаԥиго (ажәеинраалақәа дахьрыԥхьо) амацарагьы иаҳҳәо рацәоуп, абраҟагьы имоу абаҩхатәра аадырԥшуеит. Сара Платон Бебиа илитературатә қәгыларақәа рзыӡырҩра бзиа иахьызбо адагьы, ирыҵызбаауеит даҽа ҟазшьа ҷыдакгьы. Уи гәасҭеижьҭеи крааҵуеит. Абар иаргьы иқәгыларақәа раан (ажәеинраалақәа данрыԥхьо, иара ихатәыз ма даҽаӡәы итәыз) ихы угәаирԥхоит, уитәитәуеит, уарлахҿыхуеит, макьана асцена дықәымҵындаз уҳәо уҟаиҵоит. Ари иаҳнарбоит ажәа уи сахьаркны аҳәара заҟа дазҟазоу.
Аԥсуа литератураҿы иаарылукааша ҳашәҟәыҩҩцәа дреиуоуп. Уи ирҿиаратә баҩхатәра ианаскьаҳәымҭоу, аԥсымчхара шыӷәӷәоу ҳзырбо
фактуп аҵыхәтәантәи ашықәсқәа (2007–2012 шш.) рзы иаԥиҵаз аепосттә ҩымҭа ду – иажәеинраалоу ароман «Ахаҳәраҳа». Иҵабыргыҵәҟьаны, ари аҩымҭа (макьаназ ҳакритикцәа, ҳлитератураҭҵааҩцәа ахымцәажәац, аха ус ишнырмыжьуа агәра згоит) лагала дуны иҟалеит ҳмилаҭ сахьаркыратә литературазы. Уи арахәыц ҟаԥшь еиԥш иагәылсуа аидеиа хада Аԥсны аҭоурыхтә лахьынҵа ауп. Ахаҳәраҳа араҟа асимволтә ҵакы амоуп. Аҳәраҳа ишьҭыхны краамҭа акра мамзаргьы агара ишымариам ус еиԥш имариам Аԥсны аҭоурыхтә лахьынҵагьы. Автор Аԥсны ажәытәи аҿатәи рахь ухьазырԥшуа ирыҵанакуа кыр проблемақәа шьҭихит, насгьы ашьҭыхра мацара акәымкәа сахьатәҩыралагьы иҳасабит. Сара араҟа уи аилыргара салагом, уи зусу еилзыргаша, иҭызҵааша Анцәа иҟнытә иҳамоуп иазыҟаҵоу акритикцәа, аҵарауаа. Сара, мацара, Платон Бебиа ирҿиаратә усура, иқәра шмаҷымгьы, ишасакьаҳәымҭоу аазырԥшуа факт аҳасабала «Ахаҳәраҳа» аӡбахә сҳәеит аҟароуп».
Ишаабо еиԥш, Платон Бебиа ирҿиамҭақәа нахьхьи аахыс издыруа, бзиа ибаны ирыԥхьо дреиуоуп ашәҟәыҩҩы, ажурналист Владимир Қапба. Ус шакәу араҟа иҳаиҭаз аинтервиу иаҳәоит. Саргьы уи иацысҵарц сҭахуп Платон Бебиа идокументтә повест «Ахьынапқәа» иазку Владимир Қапба ииҩыз агазеҭ «Аԥсны» аҟны акьыԥхь збаз истатиа, избан акәзар, акы, аҩада ииҳәаз – ҿырҳәалатәи игәаанагара ханарҭәаауеит, ишьақәнарӷәӷәоит. Ҩбагьы, аповест аилыргаразы сажәа исҭаху иақәшәаны ихнаркәшартә избоит. Абар ахаҭагьы:
«Ианакәзаалакгьы, иарбанзаалакгьы аҩымҭа ахә зларшьо аҿыгҳарала мамзаргьы акапан ала акәӡам. Уи абзырӡы рҳәоит иаҵоу ахшыҩҵак аҵауылара ахьынӡаҟоуи, аԥсҭазаара аҵабырг иахьынӡазааигәоуи, изызку афырхаҵа (афырхацәа) ажәлар ргәеисра иахьынӡамадоуи рыла.
Абарҭ хыхь иааҳгаз ахырхарҭақәа рыхԥагьы џьарак еидкылоуп апоет, ашәҟәыҩҩы Платон Бебиа «ашәҟәы хәыҷы» ҳәа ззиҳәаз, ааигәа Аԥснытәи аҳәынҭқарратә шәҟәҭыжьырҭа иҭнажьыз идокументтә повест «Ахьынапқәа».
Ааи, «ахьы хәыҷуп, аха хәба ицоит» ҳәа шырҳәо еиԥш, ари ашәҟәы ҿыгҳарала ихәыҷуп, аха здаҟаӡам ԥсҭазаара дук аҵа – аҵауылара инаркны хыхьӡатәи ақәцә ҳаракыра аҟынӡа ҳҩаганы иаҳирбоит автор.
Исгәалашәоит, ианыӡынызгьы ианыԥхынызгьы, шьыжьла, агаҿа амшын аԥшаҳәаҿы ҳаиқәшәалон Платон Бебиеи абарҭ ацәаҳәақәа зыҩуеи. Уи ашьыжьшара дацгыланы дынкахәыцуа џьара дцон, ҳанеиԥылалак рацәак, сылацәажәара иҽадирхаломызт, аха инымҩатәны: «Ҩымҭак саҿуп, исықәымҿиар ихьымӡӷуп, изызку иҿаԥхьа иҳақым, цқьа исызҭымҵаац, детальқәак реилкаара сашьҭоуп иҳәон.
Абас ала, Платон Бебиа игәы-иԥсы адҵаны, ибаҩхатәра иалыршаны иаԥиҵаз ҩымҭоуп «Ахьынапқәа». Убас еиԥш аџьабаа адбаланы, еиҭасҳәахуеит, игәы-иԥсы адҵаны иҟаиҵеит азоуп иҩымҭаҿы автортә хьаҵрақәа, ахыҭҳәаақәа ракәымкәа, аԥсҭазааратә ҵабырг уасхырс, шьаҭас изрымоу.
Ажәлар рҿы ажәа «ахӡырымгара» ианакәызаалакгьы пату ақәын. Уи апату шамаз еиԥш анархагьы шамаз иаанхон, изыхәҭаз изы ианақәнагаз ахархәара анаиоуаз.
«Сара исҭахуп ахӡырымга изын ажәа аҳәара, – абас дналагеит Платон идокументтә повест. – Исҭахуп зегьы идсырҳар, ари ауаҩ иаша иӡбахә. Иахьа уи ихьӡ зқьышә иаақәыххуа зегьы рылабжышқәа рыбла иаахгылоит, уи ибзианы дыздыруаз: ихәыҷра згәалашәо, аҵара ицызҵоз, аус ицызуаз, ҩыза гәакьаны дызмаз… ихы-иԥсы зегьы, идырра зегьы, игәабзиара зегьы акы дамеигӡакәа ижәлар рԥеиԥш лаша иазикит. Иахьа уи игәы иқәу ахаҳә абасгьы аҩыра ианухуеит: «Зегьы сырзылашо – схаҭа сбылуан». Ари амедицинатә девиз шаҟа иқәнагоузеи иара ихаҭа, иара Џьамбул Папаа. Уи убасҵәҟьа дагьыҟан. Даҽакала ҟалашьагьы имамызт. Ауаҩаамсҭашәа, ауаҩылаша, ахӡырымга, ихы инаркны ишьапаҟынӡа аинтеллигент ду, ацқьақәа бзиа избоз, зусԥшьа зхы ахҭнызҵоз. Иан лгәыҳәԥыхш инадкылан уи иларааӡеит дара рабшьҭра зегьы рҟазшьа ҿырԥшыгақәа. Убри аҟны ашьха ӡыхь еиԥш ихыҵхырҭаны изыҟалеит: Папаа бзиақәа, Ҳашаа дуқәа, Бебиаа нагақәа, Чачхалиаа ҟәыӷақәа ртрадициа ссирқәа. Убас дагьаанхеит уи иԥсҭазаара аҵыхәтәантәи амшқәа рзынӡа».
Ашәҟәы «Ахьынапқәа» изкуп здаҟамыз ахәышәтәҩы, изаамҭанымкәа зыԥсҭазаара иалҵыз аҳақьым-ахирург Џьамбул Папаа.
Џьамбул Папаа К. Ф. Ӡиӡариа ихьӡ зху Аҟәатәи аԥсуа школ-интернат даналга дҭалеит Львовтәи аҳәынҭқарратә медицинатә институт. Қәҿиара бзиала далгеит 1972 шықәсазы. Иара убраҟа, аурологиа акафедраҿы аурологиа азанааҭ азы аорденатура дахысит. Аамҭакалагьы анестезиологиеи, ареаниматологиеи рзанааҭ инапаҿы иааигеит.
Иҵара далганы Аԥсныҟа данаа, агәабзиарахьчара Аминистрра анапынҵала усураҳәа дрышьҭуеит реиҳа азанааҭдырыҩцәа ахьаҭахыз Тҟәарчалтәи ақалақьтә хәышәтәырҭахь.
Араҟа, аҳақьым қәыԥш, акадрқәа разымхара иахҟьаны изанааҭ хада инаваргыланы еидибалар акәхеит анестезиологи ареаниматологи рзаанаҭқәагьы.
Џьамбул уахгьы-ҽынгьы шамахаӡак акәымзар, иусурҭа ҭыԥаҿы дыҟамкәа ҟалашьа амаӡамызт. Имамызт хҭацәыха, имамызт аԥсшьаха. Иҟалон уахынла, «ацхыраара ласы» аҳақьым инапынҵақәа анынаигӡозгьы. «Џьамбул инапы хәшәуп, аԥсы дыбзеитәуеит» – рҳәон изгәдууны, дыздыруаз, иихәышәтәуаз ауаа.
1976 шықәсазы Џьамбул Папаа дцоит Москваҟа изанааҭдырра азырҳаразы. Араҟа 1976–1978 шықәсқәа рзы аонкохирургиа азанааҭ ала аординатура дахысуеит.
Уи ашьҭахь Очамчыратәи араионтә хәышәтәырҭахь ахирургиа аҟәша аиҳабыс дҟаҵан. Аха рацәак даанымхакәа дырҩагьых, 1981 шықәсазы диасуеит Тҟәарчалҟа, дҟарҵоит ахирургиатә ҟәша арденатор еиҳабыс. Ашьҭахь, 1989 шықәсазы – ахирургиа аҟәша еиҳабыс.
Џьамбул дызлаз тҟәарчалтәи аҳақьымцәа рҭаацәара ду аҿы, асанитарка иналыркны аҳақьым хада иҟынӡа зегь ҳаҭыр иқәырҵон, ицқьареи, изанааҭдырреи, иуаҩытәыҩсатә ҟазшьа бзиеи рзы. Аҽыхәышәтәразы иара ишҟа инанагахьаз Анцәа илбааишьҭыз ԥааимбар-хәышәтәҩык иаҳасаб ала акәын иӡбахә шырҳәоз.
Аԥсны иааӡаз аҵеи хазына Аԥсны аибашьра (шьоукы-шьоукы реиԥш, уи азы ихы иаирхәашаз шыҟазгьы) аныҟала, аганахь дымгылеит Џьамбул Папаа. Абри зегь реиҳа иуадаҩӡаз аамҭазоуп, уи иуаҩытәыҩсатә хаҭареи, идырра ҵауылеи иаҳагьы ианааԥшыз. Ахирург Џьамбул Папаа дҟарҵоит Мрагыларатәи афронт ахирург хадас. Уи 10–12 сааҭ инеиԥынкыланы аԥҟаратә стол дахагылан, жәаҩыла ҳаибашьцәа рыԥсы еиқәирхон.
Џьамбул иааԥсарақәа рыхә ҳаракны ишьан Аԥсны анапхгара рганахь алагьы, ианашьан Леон иорден.
Аибашьра анеилга ашьҭахь Аҟәатәи ареспубликатә хәышәтәырҭаҿы хирургс дыҟан, аха ихигаз иааԥсарақәа, игәабзиара шьақәырҟьеит, инарха дыркьаҿит.
Аха Џьамбул Папаа иҩыза ауаҩы лаша, аҩыза-ақәла бзиа, аинтеллигент ихьӡ хашҭра ақәӡам. Уи изынамыгӡаз иус ԥшьа анагӡара амҩа иануп заԥхьаҟа иҳақьымхараны иҟоу ихшара Елисои Лашеи.
Ааи, абас иҟаз ауаҩы-ахәышәтәҩы, ауаҩра ду злаз ихаҭареи иԥсҭазаареи ирызкуп Платон Бебиа ишәҟәы ҿыц «Ахьынапқәа».
Ҳгәы иаанагоит аԥхьаҩцәа рзы иаԥсоу ҳамҭоуп ҳәа».
Ишаабо еиԥш ашәҟәыҩҩы, ажурналист Владимир Қапба адокументтә повест «Ахьынапқәа» рҿы иазгәеиҭоит автор сахьаркыратә ҩымҭак аҳасабала ишиқәҿиаз, насгьы изызку ауаҩы лаша зегьы рыла ахаҿсахьа изаԥҵар, дшаԥсоу, атематика акәзаргьы иактуалтәу, иаҳхаагаз аибашьра хлымӡаах аҭәагашоура иалиааз адаҟьақәа шракәу иааирԥшуа.
Платон Бебиа иҩымҭа «Ахьынапқәа» рҿы фигура хаданы зсахьа ҭыху Џьамбул Папаа шиакәугьы, уаҟа ицәыргоуп еиуеиԥшым азанааҭуаа аӡәырҩы рхаҿсахьақәеи аԥсҭазааратә хҭысқәеи. Урҭ зегьы хазы-хазы
еиламыӡҩуа роль-рольк рымоуп аԥҵамҭазы, аха иаку асиужет арӷәӷәаразы еилалоит, еиҳа ииашаны иуҳәозар, афырхаҵа хада – аповест зыхҳәаау Џьамбул Папаа ихаҿсахьа иадҳәалоу ахҭысқәа агәылырҭәаара иацхраауеит, аԥхьаҩ изааигәаны иҟарҵоит.
Ҳахшыҩзцара арҵабыргразы иаагап ҿырԥштәқәак: «Аибашьра иаҳаиаҳа аилашра иаҿын. Екатерина Бебиаԥҳа хаҵамԥҳәысҵас, ацхыраара ҟазҵоз амашьынақәа дрыцны, аибашьра ацәаҳәақәа зегьы дрылсны Гәдоуҭантәи Тҟәарчал дҩеины, адырраҭара еиҿылкаауан. Аарла зыԥсы нҭкаауа илырцәажәоз агәаҟцәа раамышьҭахь, акадр аҟны даацәырҵуеит аҳақьым Џьамбул Папаа. Ахәцәа даархыҵны ашьа ихьшы, ихы нықәҵаны дышмыцәац мҩашьо, истол дахатәаны дцәажәон уи.
… – Уԥсы ҭоума, Џьамбул рыцҳа, уԥсы?! – арҵәаа ааҭлыргеит убасҟан уи иҩыза Нора Барцыцԥҳа, ашә ааимԥааны Гәдоуҭа рыҩны дахьааҩнаххыз, ателевизор данынагәыдыԥшыла.
…Аат, уқәақәра згааит, сара с-Џьамбул! – ҿааиҭит Ԥақәашь ахы иаҿагылаз Заур Быҭәба.
– …Зегь учҳароуп, уара ҳ-Рокфеллер хәыҷы, уҽырӷәӷәа, абааԥсы, маҷӡак нхеит, уҽырӷәӷәа! – ибжьы нҭицеит завтомат арыцқьара иаҿыз Валери Шамаҭаагьы.
Џьамбул Папаа иажәа ахыркәшара даҿын: «…Ахәшәгьы ҳамоуп, афатәгьы ҳамоуп, аказын ҳашшуам!.. Акызаҵәык ирыцҳарахаз, ҳахәцәа ршьапы иқәҳаргылаанӡа ибналаны еибашьра иҳацәцоит…»
Абар даҽакгьы: «Аеропорт аҟны уи иԥсыбаҩ анааскьаргоз, шьапыргыларҭа умоуа ауаа еизеит. Еизеит: ауацәа, аҭахцәа, аҩызцәа, ақәлацәа – иԥсра згәы иалсыз зегьы.
Ашьац зҵыблаауа игылаз уи иаҳәшьцәа днарыдгылеит ус, Москватәи анколог центр аҟны аус зуа Џьамбул қәрахьымӡа иҩыза бзиа, ахирург Владимир Мџьыҭ-иԥа Аргәын. Уи аеҳәшьцәа ргәы ҟажо абасгьы ҿааиҭит, рҳәеит: «Ирыцҳарахаз, Џьамбул Папаа иеиԥш иҟоу ауаа, Аԥсны имаҷхо иалагеит, иаҳагьы ирыцҳарахаз абас иҟоу маҷӡаны игыло иахьалагаз ауп…»
Еиҭа иҟазшьарбагоу ҿырԥштәык: «Аҟәа. Џьамбул Папаа инаскьагара иалахәын Аԥсны зегьы – Егры инаркны Ԥсоунӡа. Егры инаркны Ԥсоунӡа иҟан аԥсра хьшәашәа абла инҭаԥшхьаны, аԥсҭазаара лашахь ирхынҳәхьаз ауаа, раԥхьа аибашьцәа наргыланы. Аҵара ицызҵоз уи иҩызцәа, ма џьара икырҭа урҭараны шԥазалшоз… Зҵеицәа ҭахацыԥхьаӡа дак-дак злыԥсаауаз Аԥсны Ан Леила Николаи-иԥҳа Ачба убри азын акәхап лышәҟәы «Как это было» аҟны абас зылҳәазгьы:
Аҩада иаазгаз аҿырԥштәқәа – Џьамбул Папаа изын иҟазшьарбагоу – ирҳәоит уи иарбан ҭагылазаашьазаалак аҿы иааикәыршаны иҟаз ауаа дшырзыҟаз, ишизыҟаз, дара рзын ҳақьымк иаҳасабала ихы-иԥсы дшамеигӡоз, ааԥсара шизымдырӡоз. Уимоу, Џьамбул Папаа аҵыхәтәантәи имҩа данықәлозгьы иччаԥш лаша рзыннажьуеит ихагылаз ауаа. Избанзар, уи убранӡа иӷәӷәан, иаамысҭашәан ихаҭара. Абарҭқәа зегьы Платон Бебиа бызшәа цқьала, иааирԥшит аԥсихологиатә факторла ирҵауыланы, насгьы аԥсҭазара аҵабыргхаҭа иалитературатә хаҿсахьаны.
Платон Бебиа аибашьра иазку идокументтә повестқәа, аҩада сзыхцәажәаз («Иаҳа иахьшәарҭаз – Камыгә-иԥа рҳәон», «Ахьынапқәа») тематикала еизааигәоуп, еиқәҿырҭуеит избанзар урҭ аԥсуа жәлар рзы ԥышәарак иаҩызаз аамҭа уадаҩӡа (1992–1993 шш.) иалиааит уи ауп хыҵхырҭас ирымоу. Убарҭ ирхуԥхьаӡалар ауеит дара раасҭа мҽхакыла еиҳа зҿыгҳара маҷу адокументтә повест «Едуард Ажьиба». Уигьы аӷьырак иаҳхаагаз аибашьра аҭәагашоура ауп изызку, иаанарԥшуа. Абри абас шакәугьы, иазыҟаҵоу аҵарауаҩ иакәым, иара ус ахархь ԥхьаҩгьы имырхьааӡакәа, уадаҩрак алаӡамкәа игәеиҭоит урҭ аҩымҭақәа ахԥагьы амца қьауқьад иалсыз дунеик аҟнытә ишаазгьы, уи ишатәугьы, ҩышьа формала, стильла, ахҭысқәа раарԥшышьала ихаз-хазуп. Абри иҟоу аиԥшымра «иҿымҭӡакәа» иацхраауеит урҭ афырхацәа хадақәа рҭеиҭыԥш, рзанааҭ, рхаҭашьатә ҟазшьарбагақәа наҟ-ааҟ еиламҩашьауа, досу дара алызкаауа рхатәқәа сахьаркырала ирҵабыргны рсахьа ахьҭыху.
Аԥсны жәлар рџьынџьтәылатә еибашьра иазку Платон Бебиа ипоезиатәи ипублицистикатәи рҿиамҭақәа рнаҩсангьы, аԥхьаҩ ишудыруа еиԥш, уи иаԥиҵеит сахьатәҩырала игәылҭәаау аповестқәа хԥа, акы аҵкыс акы еиӷьны. Аха сара, литературатә критикк иаҳасабала, сахьахәаԥшуа, исҳәар агха сыхьуам ҳәа сгәы иаанагоит, адокументтә повест «Едуард Ажьиба» егьырҭ хыхь зыӡбахә сҳәахьоу изларылукааша ҷыдарақәак, мамзаргьы «ҵаарак» амоуп ҳәа. Ус ҳанаҳәоит автор ауаҩытәыҩсатә бзиабара ду аҵаны, аамҭа џьбара ишаҵанакуа цәанырра ҟәымшәышәла иаԥиҵаз, зда царҭа ахьамам аҟынӡа зыԥсадгьыли зуаажәлари рзы ипатриотыз аԥсуа интеллигент
ихаҿсахьа. Абраҟа иацуҵар алшоит даҽакгьы. Ашәҟәыҩҩы ифырхаҵа аԥхьаҩ дизааигәазтәыз, бзиа дизырбаз афеноменқәа ируакуп, автор ибаҩхатәра иабзоуроу анаҩсангьы, иара иқәрахьымӡахаз Едуард Ажьиба уаҩытәыҩсак иаҳасабала аԥсабара инаҭаз ауаҩра заҟа аҩаӡара ҳаракыз, ламысла еибаркыз. Ус анакәха, Платон Бебиа иман зегь рыла иҵоураз ахаҿсахьа злыҵуаз иԥсҭазааратәу обиект. Убарҭқәа зегьы рхыхь ашәҟәыҩҩы ифырхаҵа хадеи иареи хаҭалатәи реибадырреи, реиҿцаареи, гәыкалатәи реиҩызареи жәаҳәарада, аповест аҩраҿы, лымкаала Едуард Ажьиба длитературатә хаҿсахьаны иаарԥшраҿы иҟарҵаз ацхыраара маҷӡам, аԥхьаҩ лабҿаба ибартә иҟоуп.
Платон Бебиа ақырҭуа фашистцәа (ифашистцәамкәа нас изусҭцәада ҳархив збылыз, ҳдоуҳатә баҟақәа ықәызхуаз, зыԥсы шҭоу ахәса амца иалажьны избылуаз!..) иаҳзааргаз аибашьра хлымӡаах иазикыз аҩымҭа хатәрақәа рфырхацәеи рперсонажқәеи ихыҭҳәаау, автор ифантазиа иарҿиаз ҳәа (ус еиԥш аҟаҵара алитературатә канон азин шинаҭоугьы) уаҩ дыҟаӡам, зегьы аԥсҭазаараҿы иҟази иҟоуи роуп. Сгәанала, ҳашәҟәыҩҩы ус дахьныҟәаз зегьы рыла диашоуп, избан акәзар, аибашьра иахылҵыз, иарҿиаз аԥсҭазаара аҵабыргхаҭа инаҭон иреалтәыз, зхы-зыԥсы иамеигӡоз Аԥсны аҵеицәа гәымшәақәа. Амала, урҭ алитературатә хаҿсахьақәаны раԥҵараҿы ашәҟәыҩҩы ихымԥадатәиз инапҟазара аҭахын, мамзар изхаҭәаауамызт иреалтәу ифырхацәа хаҿсахьақәаны рыҟалараҿы.
Аԥсны жәлар рџьынџьтәылатә еибашьраҿы (1992–1993 шш.) ҳажәлар рҵеицәа иаадырԥшыз афырхаҵара ҿык-бзык иазҳәом. Урҭ рзы ажәа сахьарк азҟазацәа абиԥарацыԥхьаӡа ирҩыша ыҟоуп – аҭоурых адаҟьақәа ирныло рнаҩсангьы Аԥсадгьыл аиқәырхаразы хаҳәырҵәиа ицоз аибашьраҿы рхы-рыԥсы иамеигӡакәа ҳҵарауаауп, Аԥсны ҳзанааҭала еиҳа ҳахәоит ҳәа аганахь имгылакәа, абџьар шьҭыхны еибашьуан аԥсуаа ҵарауаа аӡәырҩы. Урҭ рахьтә рыԥсадгьыл рхы ақәырҵеит заԥхьаҟа иҵегьы ҳнаукаҿ ихьӡырҳәаганы игыларц азын зегьы рыла иалаҟаз, абаҩхатәра еицамк змаз: Мушьни Хәарҵкиа, Лаша Коӷониа, Адгәыр Инал-иԥа, Витали Быҭәба, Маврик Наҷҟьебиа, Закан Амаршьан, Даур Амқәаб. Аԥсны аԥсуа жәлари рхақәиҭреи рхьыԥшымреи рзы зхы ақәызҵаз ҳҵеицәа ҵарауаа иаадырԥшыз афырхаҵара ухаҿы ианаауго иугәаламшәарц залшом аурыс поет, адекабрист К. Ф. Рылеев ԥсра зқәым ипоезиатә цәаҳәақәа:
Абас ҭоурыхтәла ихәыцуаз, зыԥсадгьыл зхы ақәызҵаз Аԥсны аҵеицәа лашақәа дреиуоуп Платон Бебиа идокументтә повест афырхаҵа Едуард Ажьиба. Уи иԥсҭазааратә нысмҩа, қәра дук шамамызгьы, иҩит иахьагьы, наҟ-наҟгьы аҿар зҿыԥшыша, ҳҭоурых азгьы аҵакы змоу хаҳара злоу
адаҟьақәа. Иҟаларын арҭқәа зегьы уаҩы илаԥш иҵамшәаргьы, давсны, мамзаргьы ашьшьыҳәа ивсны ицаргьы ауан уажәы ҳзыхцәажәо аҩымҭа акәмызҭгьы. Автор имоурҽхәаша акоуп Аԥсадгьыл афырхаҵа днаӡааӡаны исахьа ахьҭихыз, иҵегьы уазааигәаны иуҳәозар аԥсҭазаараҿы дшыҟаз еиԥш иацымҵакәа, иагмырхакәа. Ус аҟаҵаразы Платон Бебиа алитература аканонқәа хԥа дрықәныҟәеит. Акы, ифырхаҵа хада иԥсҭазааратә дунеи еибаркны измаз аԥсы ахьҭаз еилкааны иҭиҵааит, рҿиаратә обиектны иҟаиҵеит. Ҩбагьы, аҩымҭазы акырӡа зҵазкуа асиужеттә цәаҳәа еиҿибааит ифырхаҵа хада инысмҩа ишьҭнахыз, иаҵанакыз аԥсҭазааратә хҭысқәа рыла. Ихԥахаз, автори афырхаҵа хадеи хаҭалатәи реизааигәареи уаҩышьала реимабзиареи арҿиамҭазы иԥсихологиатәу факторны иахьыҟоу.
Аҩада ишазгәасҭахьоу еиԥш, Платон Бебиа ицәаҩоуп ипрозатә ҩымҭақәа рҿы ишаблоным иоригиналу, аԥхьаҩ интересс иикша детальк, мамзаргьы ԥсҭазааратә хҭыск иамаданы ифырхаҵа хада ицәыргара. Уи афырхаҵа аԥхьаҩ иҿаԥхьа раԥхьатәи ицәырҵра иаҵанакуа рацәоуп агәаԥхара зҵоу хаҿсахьаны ишьақәгылараҿы. Ари ишымариамгьы, аԥсҭазаара аҵабыргхаҭеи асахьаркыратә ҵабыргхаҭеи еивагыланы еицнаргозароуп, ишырҳәо еиԥш ҿык еицҭацәажәозароуп.
Сыззааиуа, ҳзыхцәажәо аҩымҭа афырхаҵа хада Едуард Ажьиба аԥхьаҩ раԥхьаӡа акәны дибоит Аҟәа ашәҟәыҭирҭа амагазинқәа руак аҿы. Уажәы автор ҳаизыӡырҩып: «Ҽнак, мыцхәы схы-сгәы алаҟаны амагазин сныҩналеит. Исымбацыз ҷкәынак дгьежьуа аԥсуа шәҟәқәа дрылан, иалиххьазгьы иҩыҵрамӡо, инапгьы ҿырҳәо ирыкәыршаны. Иблаԥшаақәа зышьҭагьежьуаз ашәҟәыԥшаахқәа, ашәымҭак иадамхаргьы иаархыршәаны, иааҩналоз илаԥш нархигон уи. Убас сзиуит иара саргьы. Ихы-иҿы ааихалашан, сышҟагьы иҿааихеит.
– Саҭамзааит! Уара Платон Бебиа уакәӡами?
– Ааи.
– Сара, Москва аԥсуа поезиа ахәылԥаз анымҩаԥысуаз узбеит, уқәгыларақәагьы сгәы иахәеит, аха сыԥхашьаны уааигәара сзымнеит…
– Уара Москва унхоума?
– Москва сынхоит. Едуард Ажьиба».
Аҩымҭаҿы абри нахыс еишьҭаргыло-еишьҭаргыло ицо ахҭысқәа, мамзаргьы автор иԥкааны иара изы иидыруа акы ицәыбжьахарҳәа дшәаны, иаҳзеиҭеиҳәо, Едуард Ажьибеи уи имаданы ицәырҵуа (иара автор ихаҭагьы убрахь днарылаҵаны) егьырҭ аперсонажқәеи еилыхха иаҳдырбоит афырхаҵа хада ихаҿсахьа лаша, иҵоуроу аԥсҭазаара ҭбаа-ҭыцә амҽхакны. Платон Бебиа ажәа сахьарк азҟаза ишитәышьҭроу
еиԥш бзиа дбаны, аханатә дидыруашәа (ашәҟәыҭирҭа амагазин аҿы ианеиқәшәа инаркны) дызлаҵәаз, изааигәахаз ауаҩы иҭеиҭԥшгьы иҟазшьагьы еилаҵаны иухамышҭыратә асахьа ҭихуеит.
Нас, аԥхьаҩ, уааи ҳахәаԥшып автор ифырхаҵа дзеиԥшроу: «Едуард Ажьиба – шәаагала ишаанагара иҟаз, ҷкәына еилыхха-ҵаӷакы, ихьшьблақәа ҭыԥхо, уажәы-уажәы ихы-иҿы ааихалашо, дмыччакәангьы дцәажәаӡомызт, иҿаԥсшәагьы мыцхәы ихаан, зегьы еиликаарц иҭахны, зегьы ихьааны…».
Ааи, уи иԥсадгьыл иахьысуаз азҵаарақәа рҿы, аповест аҿы дшаарԥшу еиԥшҵәҟьа, ихьааны, зегьы игәҭыханы дыҟан.
Ааи, ус дыҟан азоуп акәымзар «Едуард Ажьиба – Москва аҵара ду иалгаз (Москва амилициатә Академиа Ӡержински ихьӡ зху – Р. Қ.), аквартира ҿыц зауз, жәашықәса инареиҳаны уа инхоз ақәлацәеи аҩызцәеи рацәаҩны ирҳаны измаз, уажәы Академиаҟны алекциақәа ирыԥхьо аҿар зааӡоз (аиуристтә ҭҵаарадыррақәа ркандидат – Р. Қ.), аподполковник ичын змаз – иабеиҭахыз абарҭқәа зегьы лкажьны Аԥсныҟа еибашьра иаара? Аха иҟоуп зегьы-зегьы ирыцку акы – Аԥсадгьыл!» 1
Убри аԥсадгьыл абзиабара амч ауп Едуард Ажьиба аԥшыхәцәа реиҳабы иҭыԥ ныжьны еибашьра дызгаз, ашәақь мца хаха даҿазгалаз. Сеиҳабуп, хылаԥшҩуп, аԥшыхәра снапы иануп ҳәа, Москватәи имаҵура ааныжьны арахь данаахгьы, еибашьра дымцакәа даангылар, инапынҵақәа наигӡалар амуаз, гәыбӷан изҭодаз? Аха, мап, уи Аԥсны жәлар рпоет, академик Баграт Шьынқәба Асовет Еидгыла афырхаҵа Владимир Ҳаразиа изикыз ацәаҳәақәа маҷк еиҭакны иуҳәозар, «дызлыҵыз аԥсуаа рхаҵара мцабзны илан уи аҟәых».
Ари ас шакәу аабоит Аԥсны аибашьра ҟалаанӡагьы аҩымҭаҿы акырџьара. Иҵабыргыҵәҟьаны, урҭ аҭыԥқәа автор ҷыдала иаҵшьны иазгәеиҭоит ифырхаҵа ихаҭара, хыҭҳәаак ацымҵакәа, аԥсҭазаараҿы дшыҟаз даанарԥшыртә, ихаҿсахьа ҭнахыртә еиԥш. Насгьы, иҳәатәуп урҭ Едуард Ажьиба иԥсадгьыли ижәлари рышҟа имоу абзиабара атәы зҳәоу иԥсҭазааратәу афактқәа рыда иҟамыз, инымыз, мамзаргьы ихыҭҳәаау ҳәа акгьы шрыдгалам, рымԥын ишыҟам. Уи шаҳаҭра ауеит автор ихаҭагьы урҭ ахҭысқәа жәпакы рҿы дахьрылахәу, иблала иахьибо, иреалтәу акы акәны иахьыҟоу. Сгәанала, ас еиԥш афырхаҵа хадеи автори иреалтәу, иԥсҭазааратәу реилахәра, адокументтә повест сахьаркыратә ҩымҭак аҳасабала еиҳагьы иарыӷәӷәеит аԥхьаҩгьы изааигәанатәит. Абраҟа даҽакгьы аӡбахә ҳәатәуп. Уи убри ауп – Платон Бебиеи Едуард Ажьибеи аҩымҭаҿы аԥхара аҵаны иаарԥшу реизыҟазаашьақәеи реиҿцаарақәеи рҿы имҩашьо иубоит автортә хьаҵрахь иурхаша, иурԥшыша аелементқәагьы шалоу. Аха изаҟаразаалак уи урҭ аҩыџьагьы реилахәра азыланарҟәуам, уимоу, аԥҵамҭа ахаҭабзиара еиҳагьы иацхраауеит, иарлахҿыхуеит акәымзар.
Уажәы аҩада иаҳҳәаз ахшыҩзцара арҵабыргразы иаҳгәалаҳаршәап епизод ҭыԥқәак. Абар даргьы: Аҟәа ашәҟәҭыжьырҭа амагазин аҿы реибадырра; аԥсуа шәҟәқәа раахәара; ашәҟәҭыжьырҭа адиректор апоет, апрозаик, аҵарауаҩ Гьаргь Гублиа иҿы рнеира; Дырмит Гәлиа иҩымҭақәа ф-томкны иҭыҵыз иҭара; Хәыхәыт Бӷажәба иеиқәиршәаз, иеиҭеигаз «Аԥсуа лакәқәеи», Иван Папасқьыр ироман-епопеиа «Аԥҳәыс лыпатуи», Гьаргь Гәлиа «Аповестқәеи», Ф. Искандер иҩымҭақәа тиражрацәала рҭыжьраҿы (ашәҟәҭыжьырҭа «Алашара» ауалқәа аларшәарц, авторцәа агонорар рырҭарц) иҟаиҵаз агәцаракрақәа; уи аҵыхәала Иарославльҟа реиццара; ашәҟәыҩҩцәа рырҿиаратә Ҩны Переделкино реиқәшәарақәа; уаҟа ашәҟәыҩҩцәа нагақәа аурыс Владимир Солоухин, абалкар Ҟаисын Кулиев, атуркмен Бердиназар Худаиназаров, азеирбаџьан Фикреҭ Садых, ақырҭуа Михаил Квливиӡе, Иван Ҭарба реиԥылара; Москватәи иуада хәыҷ аҿы Платон Бебиеи иареи реиԥыларақәа; Аԥсны данаауаз реиқәшәара уҳәа убас ирацәоуп иҵегь зыӡбахә уҳәаша автор ифырхаҵеи иареи еизааигәазтәыз аԥсҭазааратә фактқәа.
Абарҭқәа зегьы рҿы Платон Бебиа илшеит, епизод ҳасабла акәзаргьы, ҟазарыла, насгьы ирыԥсҭазааратәны ираамысҭашәаны аԥсы ԥха ахаҵаны Едуард Ажьиба ихаҿсахьа лаша аарԥшра, ус аушәақә акәымкәа, иԥсадгьыли иуаажәлари заҟа дырзааигәаз акритик Хә. Бӷажәба иажәақәа рыла иуҳәозар патриот цаҳәцаҳәны дшыҟаз. Автор ифырхаҵа хада гәык-ԥсык ала иуаажәлари иԥсадгьыли дшырзыҟаз, ишеимадаз ажәеизадала акәым аповест аҿы ишаарԥшу. Уи аабоит иҿырԥшыгоу, насгьы иԥсҭазааратәу ахҭысқәеи афактқәеи рыла ирҵабыргны. Арҭқәа зегьы еиқәаҳаԥхьаӡаз аҩымҭа афырхаҵа хада Аԥсны аибашьра ҟалаанӡатәи иԥсҭазаара ауп иаҳдырбо, еиҳа ииашаны иуҳәозар, акыр шықәса иԥсадгьыл анҭыҵгьы дшыҟазгьы, заҟа дазааигәаз, ижәлар рхьаа ихьааны, ргәырӷьара игәырӷьараны дыҟаз. Аха ақырҭуа нацистцәа аибашьра хлымӡаах анаҳзаарга нахыстәи ари ауаҩ еиҳагьы ижәлар дырзааигәахеит, еиҳагьы дыӷәӷәахеит рышҟа амагиатә ҟазшьа змаз мыч дук иаразнак ихеит Москва имаҵура, иҭаацәа зегьы аанижьыртә еиԥш. Аԥсадгьыл амца қьауқьад анаку, ианбылуа аамҭазы, уи аҵеи иаша даҽакала ихы изымҩаԥгом, уахь деихоит. Абас дныҟәеит Москва инхоз, аҭаацәара змаз, амаҵ зуаз, Мгәыӡырхәатәи арԥыс Едуард Ажьиба. Ажәытәӡатәи аримтә философ
Марк Цицерон абраҟа иаазго иажәақәагьы иара изы иҳәазшәаҵәҟьа ауп ишыҟоу:
Едуард Ажьиба Москвантәи данаа инаркны дызлахәыз аибашьратә хҭысқәа автор рацәак дрыламлацәакәа, аха аиаша аҵабырг акәал ихымҟьакәа иааирԥшуеит. Араҟа уи ҷыдала иаликаауеит ифырхаҵа хада игәымшәара ихамеигӡара, насгьы ихадароу ақырҭ мпыҵахалаҩцәа ишықәцахо, Аиааира аԥсуаа ишыргоз, ишыртәхоз агәрагара ду иманы.
Платон Бебиа, ҳаибашьцәа ахьтәаз ахырӷәӷәарҭақәа рҿы акырынтә, егьырҭ иҩызцәа Гәдоуҭа иҟаз аԥсуа шәҟәыҩҩцәа аӡәырҩы реиԥш, даахьан, дықәгылахьан ҳаԥсадгьыл ахьчаҩцәа рҿаԥхьа дара ирызкыз ипатриоттә жәеинраалақәа рыла. Ажәа сахьарк, апоезиа ацәа хаа зыҟәнышьшьы иҟаз ҳҵеицәа гәымшәақәа ргәашьамх арҵыруан, аӷа ицәымӷра днаркуан, ақәԥарахь ирыԥхьон амч ҿыцқәа рылаҵауа. Аха, хаҭала, иқәра излаҵанамкуаз ала, абџьар икымызт, деибашьуамызт азоуп, аԥхьаҩ ухаҵкы, даламлацәакәа ҳәа зысҳәазгьы. Аха убас шакәызгьы, аԥсабара инаҭаз ибаҩхатәреи шәҟәылеи быӷьшәылеи, дзыҿцәажәоз амца шыра иалагылаз асолдаҭцәеи ирыбзоураны аибашьратә хҭысқәа ҳҵеицәа хазынақәа ргәымшәареи ҳзырбо, асахьақәа шьахәла иҭихит рыгәра угартә мацара акәымкәа уцәа-ужьы ианырыртә, рықәҿиарақәа удыргәырӷьартә, ирхҭынхьаауа аԥсҭбарақәа лоунытә ихьааугартә еиԥш.
Иаагап аибашьра атәы ҳзырбо сахьақәак – автор ҟазарыла иҭихуа: «… Аибашьра иаҳа-иаҳа иҳалашуан. Ага инаркны ашьхақәа рҟны ҳаҷкәынцәа ирымҽхакны ажәылара иаҿын, Аҟәаҟа рхы рханы. Иацы Гәма хәыҷы ргеит, иаха СухумГес ахы иақәиҭыртәит… Есҽны ҳзеигәырӷьаша ажәабжьқәа ҳаҳауан. Аха урҭ ирыцын алахьеиқәҵарагьы. Иҭахон ахақәиҭразы Аԥсны аҵеицәа иашақәа. Ана-ара аҳәҳәабжьқәа алыҩуан Гәдоуҭа ақалақь, ақыҭақәа ртәы ҳҳәарым… Уажәшьҭа лассы аибашьра еилгоит, ҳаҷқәынцәагьы еибга-еизҩыда, ахьӡ-аԥшагьы рыманы ихынҳәуеит ҳәа зыгәқәа ҭамгыло агәашә иаԥшыз Нхыҵ-Кавказтәи анацәагьы шымгәыӷӡоз аԥсцәа ҳаманы ҳанкылсуан Черкесск, Маикоп, Нальчик… Анаџьалбеит, иныҟарҵози ишыцәаз зыхқәа ԥҽны избаз урҭ анацәа рыцҳақәа. Зхаԥыцқәа еихарӷәӷәаны, зымҩа инаскьаны аҽыҩ, аҽыҩ, аҽыҩ ҳәа злабашьақәа хыла анышә иарсуа, згәашырақәа ырхьшәашәо зҽызҟажоз абацәа хараԥшцәа ракәын. Урҭ рыгәқәа неиқәҳәаланы ҳара иҳазҵаауан: Аԥсны аибашьра лассы шәзалгарыма ҳәа. Анаџьалбеит, ҳҳәыҷқәа ршьала иркәабаз уи шәыдгьыл Аллаҳ дазхьаԥшындаз рҳәон дара, ажәҩан иҩаҵаԥшны,
ржакьа еинчыл кахәхәақәа рнапашҵақәа нарыхьшьы-нарыхьшьуа. Иззыԥшӡамыз ианиаз аҩнаҭақәа, ируа иақәымшәо ишеилагәжәажәозгьы, зегьы акоуп, ҳасасцәа дахьқәа ҳәа агәыларақәа ҳнаганы, ҳаҭыр ду ҳақәҵаны иҟаҳҵарызеи, аибашьра еибашьроуп ҳәа ҳгәқәа аахьарԥссаны ҳашьҭахьҟа ҳаадыргьежьуан, ҳашьҭахьҟа – Аԥсны аҟазаареи аҟамзаареи алахьынҵа ахьырыӡбоз, ҳара ҳҵеицәа хьӡырҳәагақәа рышҟа».
Платон Бебиа иповест афырхаҵа хада Едуард Ажьиба иҭахара иазку аҭыԥгьы игәыҭшьаагаха иҟаҵоуп. Уи иҭахара аԥхьаҩ иҩынтәны ихьааигоит. Акы, ас еиԥш зегьы рыла иҵаураз аԥсуа ҵарауаҩ аӷа хәымга ихымҭа дахьамԥыхьашәаз, дахьаҿыҵахәхаз, Аԥсны дахьаԥхаз шьарда ихьааигоит, илахьынҵа злахьынҵахазгьы игәаланаршәоит, урҭ ран рыԥсадгьыл рхы шақәырҵазгьы, ишцәыӡ дуу ихьухьууа рцәа-ржьы ианыруа. Ҩбагьы, аԥсҭазаараҿы иҟаз, иреалтәыз ахаҭара автор иҟаиҵеит угәаҿы, уԥсаҿы инхо ауаҩытәыҩсатә гәыбылра аԥхара ду аҵаны лоунытә излыжжуа анапҟазара згым алитературатә хаҿсахьа.
Аа уи аҭыԥ асахьа шҭыху: «Акаӡӷы бааԥсы иаҿаланы иҩеиуан ҳаибашьцәа. Ашәҵла ҟьантазқәа рҽынарывак-аарывакуа, аӷа зҿааирхоз ахымцагьы дара аҵлақәа ргәышԥқәа нарымҵаркуан. Аӷа хыхь дықәтәан, инапсыргәыҵа ианушәа зегьы-зегь ибарҭаны. Изааигәаӡахо ианалага, имаз зегьы арахь рхы ирхеит: адгьыл ахыџ-хыџра иалагеит, аҳауа амца акит, ажәҩан алабжышқәа азнымкылеит… Ашәымҭак иадамхаргьы иаашьақәхеит ҳара ҳаибашьцәа, уимоу, ихьаҵызгьы дҟалеит.
Убасҟан арҵәааҳәа ибжьы аагеит Едуард Ажьиба:
– Аат, абаақәа! Ахаҵа дзиуа – афырхаҵаразоуп! – раԥхьа днагыланы иҿынеихеит уи.
Ари збаз ҳаибашьцәагьы иара инаишьҭалеит. Иҭыԥ дахырцеит аӷа, дҟәыбаса, ибжеиҳаракгьы ара иааныжьны. Оҳ, гәышьа! Ҳара ҳаибашьцәагьы, ааха ӷәӷәа шроузгьы риааира ргәы архаҵаны инеиҿаԥшы-ааиҿаԥшит.
Едуард Ажьиба аҵла днавыҳәҳәеит нахьхьи хара, иара макьанагьы аӷа хәымга импыҵакыз, инапхыц шҳамқәа зларԥсны иикыз Аҟәа дналаԥшырцы. Аха убасҟан зҿаазхаз аӷа ихы… Амаҭ аԥсымҭаз ицҳауеит. Инапқәа акәыршаны аҵла днахьынҳалеит аибашьҩы. Аҵлагьы ажәҩангьы агьежьра иаҿын. Убасҟан Москва аԥхын театр аҟны амца аркны асцена иаақәыххыз уи иԥа хәыҷы, ани аԥсҭазаара амыҟәмабарақәа ирылууаны ицо Алықьса Гогәуа иҽыхәа афырхаҵа ихьӡ зыхьӡу Арсана, шьамхыла ицәыҳәҳәаны дшааиуаз – мҩабжара дџыџӡа акы дааннакылеит. Мгәыӡырхәа, Едик хәыҷы игара ахьҵысуаз ахахара иаҿыз иан Саша
лдырды шыгьежьуаз ахыц ныԥҵәан, илымпыҵшәаны ишьҭакәыркәаруа аҿынанахеит. Москва Едик изхара дзыҩнамԥхьацыз иквартираҟны, иара Аԥсны дшеибашьуаз ииз иԥа хәыҷы, ишыц гара адыргә-дыргә, адыргә-дыргә ҳәа арҵысра иаҿыз ан Изольда илыхь лзымдырӡо дааҭрысит, лгарашәагьы ааҿахҵәеит… уи ашәымҭак акәын, нас ҩаԥхьа инацылҵеит… Адыргә-дыргә, адыргә-дыргә…
…Аибашьҩы аҵла заҵааира игәыдирӷәӷәалон, аха заҵааира аҵлагьы ажәҩангьы аилахынҳәра иаҿын…
…Абыӡ иахыҩуа игон ахаҵарашәа…
…Ахаҵа дзиуа – афырхаҵаразоуп!..»
Ааи, валарҭак амамкәа диашоуп Платон Бебиа. Ари адунеиаҿ ахаҵа дзиуа афырхаҵаразоуп. Ус дыҟан, ус дагьаанхоит Аԥсны аҵеи лаша, аҵарауаҩ, адокументтә повест ҟаимаҭ зыхҳәаау, илитературатә хаҿсахьахаз Едуард Самардиа-иԥа Ажьиба.
Асахьаркыратә литература ршаз аахыс еилкаауп заԥҵара мариоу, џьабаа зҭахым ҩымҭа шыҟам – иреиҵоу ажәеинраала инаркны, алитературатә жанрқәа зегьы иреиҳау ароман аҟынӡа, ишырҭаху анапҟазареи, абаҩхатәреи, аԥсҭазаара аԥышәеи, нас аҭакԥхықәра ҳараки. Ари – анахьгьы арахьгьы наваларҭа змам еицырдыруа ҵабыргыхаҭоуп. Ус анакәха, алитератураҿы жанр хәыҷы, жанр ду ҳәа еилых ыҟаӡам, ажанрқәа зегьы досу рҭыԥ аҟны иаҭахуп ихымԥадатәиқәаны, урҭ рыдагь алитература аҿиара апроцесс зхаҭәаауам инагӡаны. Аха иага убас акәзаргьы, еиҿырԥшшәа иуҳәозар, Кавказтәи ашьхақәа зегьы Ельбрус шрылыҳәҳәо еиԥш, асахьаркыратә дунеи аҿы, аԥыжәара аанамхәарц, аԥхьагылара амамзарц залшом ароман ажанр. Уи алитературатә жанр ахкқәа зегьы иреиҳауп, иуҳәар ауазар, ирԥаҳаимбаруп. Избан акәзар, жәытәнатә аахыс, ароман ишьҭнахуеит ауаажәларратә ԥсҭазаараҿы шьардаӡа зҵазкуа апроблемақәа, иаагап асоциалтә, аполитикатә, аекономикатә, агәаԥхашәатә, ауаҩышәаратә, аетикатә, аҭҵаарадырратә уҳәа убас иҵегьы. Ароман аҿы ашәҟәыҩҩы ицәыриго афырхацәа, аперсонажқәа, автортә хьаҵрақәа, аманологқәа шәыхкык рыла иаларсуп ауаажәларратә, аполитикатә ԥсҭазаара, урҭ бзанҵык рыкәшамыкәша
иҟоу еилашуа аԥсҭазаара ду иаҟәыҭханы изыҟалом, еиуеиԥшым аганқәеи аҵкарқәеи рыла рдац-ԥашәқәа ирҵауыланы еидҳәалоуп.
Асовет роман атәы ҳҳәозар, уи ажәлар рдоуҳатә хдырра аизҳара аарԥшра иазкын. Уи аҟазара адемократиатә традициақәа ирызиашан, ирыцнарӷазуан. Асовет роман агуманитартә аоптимизмра иалаз ихәаақәырҵахьан асоциалисттә реализми усҟантәи ауаажәларратә шьақәгылашьеи. Асовет романистцәа (ароманқәа зыҩуаз ашәҟәыҩҩцәа) рырҿиараҿы абри аҩада иаҳҳәаз, апринцип иашақәа ракәын изықәныҟәоз, исахьаркшәа иалукаауазар, компасс ирымаз. Машәыршақә акәӡам еицырдыруа англыз шәҟәыҩҩы Енгус Уилсон «изҩыдоу ароманқәа иир рылшоит изҩыдоу адунеи аҿы» ҳәа зиҳәазгьы. Араҟа англыз шәҟәыҩҩы зегьы раԥхьаӡагьы ихаҿы иааган имаз, адемократцәа иҵадырбгаз Асовет Еидгылеи асовет романи роуп.
Аԥсҭазаара ахаҭа иаанарԥшхьан, зегьы рзы иарҵабыргхьан асовет роман аҿиараҿы иамаз аԥыжәара, ахықәкы лаша. Уи алаԥшҳәаа, шьоукы-шьоукы усҟангьы иара иахьагьы ргәы ишаанаго еиԥшҵәҟьа, иҭшәамызт, иааигәаӡаны рыхқәа еиқәырҳәаломызт, ҳажәлар ирымоу аихьӡара дуқәа ирықәыршәаны ԥхьаҟа иҿиауа ицон, ашәҟәыҩҩцәа ирзаанартуан харантә ирбарҭахоз аҟазара агәашә ҿыцқәа.
Асовет романи абуржуазиатә амодернисттә романи, иахьатәи иҿаасҭоу асекс романи еидкылашьа рымам, рстиль, рформа, иаадырԥшуа аԥсҭазаара анаҩсангьы иззырхо ахықәкқәа рылагьы. Ишдыру еиԥш, абуржуазиатә амодернисттә роман аҿы аҳра руеит агәкаҳареи, ауаҩы игәрамгареи, иразҟыдареи.
Асовет роман азы ихадароу атенденциақәа ируакуп уи афырхаҵа – асовет уаҩы – ҵкар рацәала иԥсҭазаара абеиарақәа зегьы раарԥшра, иуаажәлари иԥсадгьыли дрыдҳәаланы, дрымаданы.
Еилкаауп, ус иҟан асовет уаҩы ихатә ԥсҭазаара ажәлар рыԥсҭазаара ду иаҟәырҷаханы, иатәны ишахәаԥшуаз. Убри аҟнытә урҭ аҩбагьы (аҩкатегориакгьы) аки-аки шхеибарҭәаауаз, акы ада ҽакы хәарҭамкәа ишыҟаз. Ари, иаҳҳәар ами аиаша, канонк еиԥш ишьақәгыланы, ахатә ԥсҭазаара аманы нахьхьинтә иаауан.
Ҵабыргуп, егьырҭ алитературатә жанрқәа зегьы рҟны еиԥш, асовет романгьы иахҭынхьаауан аиҭакрақәа, арҿыцрақәа. Уи аҽаԥсахуан, аҽарҭбаауан аформа, астиль, (ахыцқәа ирҭакны иазгәаҳҭап: ас аформеи астили рганахьала ицо иахьагьы еиԥхьбаӡам алитература аҿиара апроцесс аҿы), аха атрадициа аханатә иҵнагаз қьабзк еиԥш изаԥырҵуамызт иазкажьуамызт, уи ааигәа-сигәа еснагь иҟазаауан, иага аформа ҿыцқәа азыԥшаахаргьы.
Ароман егьырҭ ажанрқәа ирыдкыланы уахәаԥшуазар, умашәа иубаша, ахҭысқәа жәпакы ирыниахьеит, ирықәшәахьеит. Уи акыр шәышықәса аҭагәҭасрақәеи атәамбарақәеи ахнагахьеит, иара ԥсабарала иагәыцхәыз, иазааигәаз аепикатә поемеи, атрагедиеи, акомедиеи алирикеи рҭаацәараҿы аԥыжәара агонаҵы. Уимоу, ХVIII ашәышықәсазгьы аестетикатә система аҟазара адунеи аҿы ароман макьанагьы аҳаҭыр халаны иҟамызт, усҟан амҽхак шышьҭыҵхьазгьы.
Аурыс критик М. М. Кузнецов исахьаркны ароман азы ишиҳәаз еиԥш ХХ ашәышықәсазы аӡәгьы агәра имго дыҟамызт акәата ԥшқа мӡышәа апҟа иаҟараны ишыҟалоз атәы. В. Г. Белински 185 шықәса уажәы аԥхьа ароман алшарақәа рзы иҳәеит:
Ароман алитератураҿы иахьагьы, сгәы иаанагоит наҟ-ааҟгьы аԥыжәара шамоу, егьырҭ ажанрқәа раҵкыс ишхадароу, иара ахаҭа знысыз аҭоурыхтә мҩагьы иарҵабыргуеит, ишьақәнарӷәӷәоит. Аурыс романист ду И. А. Гончаров ароман иазкны иҳәоит зынӡа ииашоу хшыҩҵакык: «Европатәи алитературатә хәыҷратә шықәса ирҭысит. Уажәшьҭа уи жәеинраалала иҩу алирикатә литературатә ҩымҭа, сонетак, гимнк, сахьак, ажәамаанак рышьҭахь игыло, ирыҵахауа, иатәнатәуа бзанҵык изыҟалом, избан акәзар, урҭ зегьы ҟәыҵәа-ҟәыҵәа рыҽшаны, еиҳа аԥсҭазаара амҽхак зҵазкуа ароман ахь ицоит, уахь иалалоит, аԥхьаҩгьы сахьаҭыхымҭа дуӡӡак еиԥш уаҟа ибоит иара иидыруа, изааигәо акы».
ХХ ашәышықәсазы аӡәырҩы ашәҟәыҩҩцәеи аҵарауааи ароман ҳаамҭазтәи аԥсҭазаараҿы епопеиас иамоуп ҳәа азырҳәоит. Ус иагьыҟалеит. ХХ ашәышықәсқәа аҩбатәи азыбжазы англыз шәҟәыҩҩы Томас Манн иҳәеит: «Ароман ҟалеит ҳаамҭазтәи аԥсҭазаараҿы иахьатәи ауаҩы иԥсы зыӷроу ҭыԥны, насгьы аҳра зуа сахьаркыратә форманы».
Абри абас шакәугьы, иахьагьы иҟоуп, иуԥылоит абуржуазиатә ҵарауаа рыҩнуҵҟа ароман жанрк аҳасабала иԥсызшәа, ма аԥсра иаҿушәа ахшыҩҵакқәа зҳәоз, иадгылоз. Аха аамҭа, ишдыру еиԥш, зегьы реиҳа ииашоу, зегьы реиҳа здыруа ӡбаҩуп.
Иахьатәи ароман апроблемақәа ирызкны 1963 шықәсазы имҩаԥысуаз адунеижәларбжьаратәи асимпозиум аҿы асовет романистцәеи алитератураҭҵааҩцәеи еицҿакны иаҿагылан ароман аҟазаара аԥсынҵры зырмаҷуаз абуржуазиатә ҵарауаа, ашәҟәыҩҩцәа рпозициақәа, ртезисқәа. Ари аҩыза адоуҳатә кризис зхылҵша аҭагылазаашьа асовет аамҭазтәи ҳара ҳаԥсҭазаара аҵабыргхаҭаҿы иубомызт, аҭыԥгьы амамызт, ажәакала, асовет шәҟәыҩҩцәа ароман ԥхьаҟатәи аԥеиԥшхә азы апессимисттә хшыҩҵакқәа ирцәыхароуп.
Ус шакәу дырҵабыргуеит ХХ ашәышықәсазтәи аурыс совет шәҟәыҩҩ ду Михаил Шолохов иажәақәагьы: «Сара сыхәҭаахьала, ароман «аҟазаареи аҟамзаареи» азҵаара ықәгылаӡам анхаҩы иҿаԥхьа «ача ласҵару иласымҵару» ҳәа азҵаара ақәгылараҳа».
Ароман жанрк аҳасабала аԥсыҽхара, акаҳара иазку аконцепциа иир алшоит адоуҳатә кризис ахьыҟоу ауаажәларратә ҭагылазаашьаҿы, даҽакала иуҳәозар, аилабаара иаҿу акапиталисттә дунеиаҿы. Уаҟа иԥхасҭахоит ахаҭарақәа, аҟазшьа бзиақәа аҳра руеит апессимизмра, агәкаҳара, ауаҩы игәрамгара, амал азы аԥсыҭҳашра, нас урҭ хаха ирхылҵуа ауаҩы ицәымӷра. Ари џьшьатәӡам, избанзар, иҭҳашуа акапиталисттә дунеи аԥсҭазаара аҵабыргхаҭа ауп.
Асовет аамҭазы ароман аҿиараҿы асовет ԥсҭазаара аҵабыргхаҭа меигӡарахда аматериал анаҭоит. Уи асоциалтә цәырҵрақәеи, урҭ инарҵауыланы рызхәыцреи, ҳауаажәларраҿы иаҭаху апроблемақәа рықәыргылареи рҿы хырхарҭа хадоуп. Асовет аамҭазтәи ароман даҽа зны еиԥшымкәа диалектикала иҿиауа, асовет ԥсҭазаара ганрацәала иаарԥшуа, ԥхьаҟа ицон, изну аепоха ашьаҿақәа аҽрықәыршәаны.
Ароман иазкны еиуеиԥшым аамҭақәа раан ицоз, иара иахьагьы ицо ацәажәарақәа, аимак-аиҿакқәа, ароман ажанр заҟа иамырԥсыҽрыз, агәы канамыжьрыз, уимоу, еиҳагьы уаҩы ибартә аҿарӷәӷәеит, арҿиаратә лшарақәа аанарԥшит. Заҟа ииашаны иҳәазеи ароман азҵааразы еицырдыруа аурыс шәҟәыҩҩы Д. Гранин: «Ароман иааџьоушьартә ахы аанарԥшит даара ачҳара змоу форманы. Уи ателехәаԥшра, акино, амассатә культура аҟнытә аинформациақәа ирыҵамӡыртә ахы рцәыхьчауа иаиоуит алшара ҿыцқәа. Ари ихадароу жанруп – асахьаркыратә проза зегьы азы фундаментуп, уасхыруп, егьирахь прозада изыҿиом адраматургиагьы, уарҭ акинематографиагьы, аочеркгьы. Ароман алаӡара, ачҳара ӷәӷәоуп, анарха амоуп, избанзар, иаанарԥшуеит адунеи инарҭбааны адырреи ауаҩы иханытә ишьапанынӡа ибзиареи, ицәгьареи, имариамкәа еилоу ихаҭареи налаҵаны. Ароман – убри еиԥш иҟоу дәышкәаӷьазуп иахьалшауа ҳаамҭазы зегьы реиҳа зҵазкуа, иактуалтәу апроблемақәа рыхәшьадра, рыӡбара. Ароман ҭоурыхтәуп, исоциалтәуп, уи иаҳнарбоит ауаажәларраҿы иҟало акласстә процессқәа, аҭоурых аиаша, уи атенденциақәа, идеологиатә қәԥара».
Ҷыдала аԥсуа роман аҿиареи ашьақәгылареи рҭоурых аӡбахә ҳҳәозар асовет аамҭазтәи ароман аӡиас ду аҟәыҵәақәа ируакуп, иаргьы асовет аамҭазы ауп иины жанрк аҳасабала адәы ианықәлагьы. Аԥсуа роман аҿиареи ашьақәгылареи аҭоурых ҭҵааны, хазы ҭҵаарадырратә (наукатә) усумҭак ҭыжьмызт иаҳхысыз ХХ ашәышықәса анҵәамҭанӡа. Анҵәамҭанӡа зысҳәо убри ауп 1997 шықәсазы Аҟәа урысшәала иҭыҵит абаҩхатәра змоу аҵарауаҩ, Д. И. Гәлиа ихьӡ зху аԥсуаҭҵааратә институт адиректор У. Ш. Аҩӡба имонографиа . Уаҟа иаҳәоит:
Абри ашьҭахь хәышықәса ааҵуаны (2003 ш.) Москва (ИМЛИ РАН) иҭыҵит  ҳәа хыс измоу аусумҭа ду. Уи авторс дамоуп А. М. Горки ихьӡ зху адунеизегьтәи алитература институт наука усзуҩы еиҳабы, афилологиатә ҭҵаарадыррақәа рдоктор Виачеслав Бигәаа.  – ҳаԥхьоит ашәҟәы иану аԥхьажәа хәыҷы аҿы.
Арҭ аусумҭа дуқәа аҩбагьы рҿы, ҳҵарауаа нагақәа аԥсуа роман аҭоурыхи уи аҿиараҿы ԥхьаҟатәи аԥеиԥш бзиеи ртәы, ҳәарас иаҭахузеи, иҭҵаауп инагәылаланы, насгьы аԥсуа роман аринахыстәи аԥсҭазааразы хаҳара аланы.
Аха урҭ рҟынӡатәи абас иҟан аҭагылазаашьа. Ииашоуп акритикцәеи алитератураҭҵааҩцәеи абри азҵаара иазыркхьан аинтерес зҵоу
еиуеиԥшым алитература-критикатә статиақәа, насгьы уаҟа иаабоит, ихаҭәааны акәымзаргьы, аԥсуа роман аҭагылазаашьа, аԥсҭазаареи хыҵхырҭақәаси иамоу. Ҳмилаҭ литература аҭоурыхтә мҩа игәцаракны ианыԥшылоу имҩашьо ибоит раԥхьатәи аԥсуа роман «Ҭемыр» инаркны ааскьанӡа иҭыҵыз ароманқәа рҟынӡа ишымҩа мариамыз, насгьы ишхәыҷым. 1937 шықәса аахыс, убасҟан ауп ароман «Ҭемыр» анҭыҵ, иахьанӡа ибжьанакыз аамҭа (апериодқәа еиуеиԥшым амзызқәа ирыхҟьаны аинтервал рацәаны ирыбжьалазаргьы) аҩнуҵҟала иҳауит ҳлитература абӷа еиҵызхша, ҿыӷәӷәала ицәажәо иҟазҵаз ароманқәа (ҵабыргуп, урҭ рахьтә зегьыҵәҟьа макьана урысшәала, убас егьырҭ аешьаратә жәларқәа рбызшәақәа рахь еиҭагам) иаагап, «Камаҷыҷ», – Д. Гәлиа; «Ҭемыр», «Аԥҳәыс лыпату» – И. Г. Папасқьыр; «Аҿатә-уаа», «Ахра ашәа», «Ацынҵәарах» Б. У. Шьынқәба; «Идыру ахьӡ», «Амра ҳара ҳҿы игылоит», «Сан лыблақәа» – И. К. Ҭарба; «Аҽыкәаҳа», «Ас ду», «Аси амацәыси» – А. Н. Гогәуа; «Абна амаӡа», «Ацәаҟәа аабатәи аԥштәы» – А. К. Џьениа; «Аиқәырхара», М. Г. Папасқьыр, «Абрыскьыл», «Ааԥыни анаҟәеи» – В. П. Анқәаб; «Асқьала», «Ахамышҭыхә», – Џь. В. Аҳәба, «Лахьынҵала иузшоу», «Адгьыл аҳақ», «Аҵыхәтәантәи ахысыбжь» – Гь. К. Гублиа; «Ашәахсҭа», «Ақәыџьмакәашара», «Аҳәа зыҟәну аџьныш» – Ш. М. Аџьынџьал; «Ҳаџьараҭ Кьахьба» – А. Б. Возба; «Амш ахәлара иҳамнахаанӡа», «Аԥсҳа» – В. Џь. Амаршьан; «Аԥшатлакә», «Ашьа ицаша», «Алашә иблақәа анхты», «Аҭакари ахьҭеи» – Н. Т. Кәыҵниа; «Ахҟа» – М. И. Миқаиа; «Аџьынџь», – М. Т. Лашәриа; «Ашьха рҩашқәа ахьеилало» – Н. №. Ҳашыг; «Аҷнышқәа амшын ихыҵуеит», «Шәышьханхыҵ» – Т. М. Ҷаниа; «Аԥсуа шәҟәы» – Гыц Асԥа, «Ашьҭақәа», «Адунеи заҟа иссирузеи!» – В. К. Басариа.
Араҟа рыӡбахә мҳәакәа узрывсуам аԥсуа ԥсҭазаара иалху, уи ҵаҵӷәыс измоу урысшәала иаԥҵоу, ҳтәыла анҭыҵгьы еицырдыруа аԥсуа шәҟәыҩҩцәа Гьаргь Гәлиеи, Фазиль Искандери, Даур Занҭариеи, Еҭери Басариеи рроманқәа. Сара, аԥхьаҩ ишубо, араҟа хықәкыс исымам аԥсуа роман аҭоурых ахцәажәареи аҭҵаареи. Уи аҩада зыӡбахә сҳәаз ҳҵарауаа Уасил Аҩӡбеи Виачеслав Бигәааи рмонографиақәа рҿы инарҭбааны, насгьы ԥхьаҟатәи аҭоурыхтә лахьынҵа азыԥхьагәаҭаны иҭҵаауп ушьҭан игыло аҵарауаа рабиԥарақәа рызгьы хәарҭара аланы иҟалартә еиԥш. Сара мацара алада еилсыргараны иҟоу аԥсуа романқәа ирыдҳәаланы, иааизакны акәзаргьы, азеиԥшхҳәаа ҟасҵарц сҭаххеит, имыцхәым ҳәа сгәы иаанагауа. Амала абраҟа иацысҵарц ахәҭоуп хшыҩҵакык: ишдыру еиԥш, асовет литература зегьы аҿы раԥхьаӡатәи ашықәсқәа раан аԥыжәара рыман апоезиатә ҩымҭақәа, аха имаџьанан апрозатә ҩымҭақәа, ҷыдала иалукаауазар ароманқәа. Ари иԥсабаратәыз цәырҵран аиҭакра ду зхызгоз,
изыхҭынхьааз, насгьы адунеиаҿ зынӡа иқәыԥшыз, ҿыц аинылара иаҿыз асовет литературазы. Абри афакт – апрозаҿы амаџьанара, аӷарра рныԥшит амилаҭ литературақәа зегьы. Ус анакәха, ари аҭагылазаашьа еиҳагьы аҭыԥ аман иара усгьы зылшарақәа уиаҟара иӷәӷәамыз аԥсуа литератураҿгьы. Аха уинахыс иашьҭанеиз ашықәсқәа рыҩнуҵҟала ароман еиԥынчыланы аҿиара ҟазшьаҷыдан ишьҭнахит асовет литература зегьы аҟны. Убасҟан ауп аԥсуа романгьы аԥсы анҭала, ианиз аԥсҭазаара исахьаркны иаанарԥшырц азы арҿиаратә мҩа ианықәла, ахьӡи ажәлеи рҳәартә ианыҟала.
Абас алитератураҿы зымҽхак ҭбаау, аҭакԥхықәра ду змоу ажанр – ароман ҿыц изҩыданы аира – жәынгьы-ҿангьы иарбан литературазаалак аҿы цәырҵроуп, ибзиоу ауаажәларра зырлахҿыхуа хҭысуп. Уи, жәаҳәарада, амч ҿыц анаҭоит излиааз алитература. Машәыршақә акәӡам В. Г. Белински ароман изазиҳәаз  ҳәа.
Сара сыхәҭаахь хыхь иааго ахшыҩҵакқәа схаҿы иааганы ауп еснагь сшрызхәыцуа, ԥхьаҩык, литератураҭҵааҩык иаҳасабала ишысныруа, ишсыдыскыло ҩымҭа ҿыцк, ҷыдала ихатәроу ароман ҳмилаҭ литература ианаланагалалак. Убас гәыхыҭ-хыҭла саԥхьеит Платон Бебиа раԥхьатәи ироман «Ашьацҳәа» анҭыҵ.
Аԥхьаҩ гәыраз (маҷк снаскьаны сажәа ашьапы ахьыскыз саҭоумҵан, избанзар уи стема хада ахцәажәара иацхраауа акы акәны избон) уажәшьҭа хықәкыла ҳахәаԥшып ароман «Ашьацҳәа», насгьы ахшыҩзцара азаауп зегьы раԥхьаӡагьы уи ароман иаахтны иқәнаргыло, иахьатәи аԥсҭазаара иадҳәалоу аморалтә (аԥсыҽратә), асоциалтә, ахаҭашьатә (ауаҩышәаратә) проблемақәа, ицәырнагаз ауаа рдунеи зеиԥшроу, хәыцырҭас, гәыҵхас, идеалс ирымоу, ирыԥхьаӡоу.
Уажәнатәгьы исҳәоит, Платон Бебиа иҟазшьоуп, ицәаҩоуп иҭыҵыз иҩымҭа ихәыҷы иду иарбанзаалак ҩаԥхьа иҭижьыртә алшара аниоулак еиҭа дацклаԥшны, игәы еихьызшьуа ҳәа џьара акыр ыҟазар, ицәынхазар, иршшоит, ма иациҵоит, ажәакала, излеиӷьхаша ала ирҽеиуеит. Сыззааиуа, Платон Бебиа раԥхьатәи иромангьы абри аҩыза арҽеирақәа ахҭынхьааит, еиҳа ииашаны иуҳәозар, «Ашьацҳәа» актәи аҭыжьраҿ (1981 ш.) иҟамыз, аҩынтәи аҭыжьраан иациҵеит абарҭ ахқәа: «Ахәшә лыԥшаах – ашҳам нацҵаны», «Еициз еицыԥсуеит рҳәоит», «Хаԥҭина Абрыскьылԥҳа» ароман асиужет хада иаласаны, асахьаркыратә аидеиа арӷәӷәартә еиԥш еиԥишьит.
Ҳәарас иаҭахузеи, алитературатә критикатә хшыҩзцара ҩымҭак азы бзанҵык хҭак еицҭашәартә еиԥш гәаанагарак (шамахаӡак акәымзар)
аҿы иҭыншәынтәалан изаагылом. Избан акәзар, досу ирымоуп рхатә естетикатә гьамеи, акритикатә хшыҩзцареи, насгьы аҩымҭа аилыргараҿы асамарҭалтә принципреи аобиективреи ҵаҵӷәыс измоу ахаҭашьатә ҟазшьақәеи. Ас иҟоуп аханатә аахыс алитературатә ԥсҭазаараҿы. Аха дарбан литераторзаалакгьы, критикзаалакгьы, литератураҭҵааҩызаалакгьы дымҩашьо ибозароуп аҩымҭа бзиа ҭыҵу, иҭымҵу, насгьы хәарҭас иалоу, асахьаркыреи аидеиатә ҵаки рганахьала иахьынӡанагоу, ажәакала, ихымԥадатәиу азҵаарақәа рҿы ргәаанагарақәа ҭыԥк аҟны еицкылсуазароуп, хҭак еицҭадыршәуазароуп. Мап анакәха, иҟалап уаҳагьы ҿиашьа амамзар асахьаркыратә литература аӷьацара иахәо, иаку алитературатә гәаанагара шьақәзырӷәӷәо ахшыҩзцара. Абри азҵаара ахы ансыртытгьы, ианцәырзгах, исымҳәар сгәы иауам хыхь иазгәасҭаз ахшыҩҵак иадҳәалоу даҽакгьы. Аԥсыуа шәҟәык анҭыҵлак (аҭахызаргь Аԥсны анҭыҵ урысшәала, мамзаргьы даҽа бызшәак ала…), аԥхьаҩцәа ракәымкәа, дара алитература арҿиара знапы алаку џьоукы-џьоукы рыҟнытә анаара лассы-лассы иуаҳауеит ажәа бырқәа, ажәа башақәа, урҭ алитература аҿиара аус заҵа иамыцхраара, наҟ еиҳагьы иаԥырхагоуп. Уи аԥсышәала иаахтцәаны иуҳәозар, иахьӡуп ацәыҵаҟәындҟәындра. Зегьы ирдыруеит алитератураҿы аҟара аиаша аҳәара ахьаҭаху џьаргьы ишыҟам. Ашәҟәыҩҩы данышәҟәыҩҩха, аҵарауаҩ данҵарауаҩха инапы злаку аус бзиа ибозар, дала-шьала, гәыла-ԥсыла, ԥсҭазаарала дадҳәалазар, имилаҭ адоуҳатә культура аҟәырҷахак иадамхаргьы ихәарҭоуп ҳәа иԥхьаӡозар, ҳаҭыр ақәиҵозар иколлегагьы, ранглеи баҩхатәралеи еиҟарамзаргьы, (зегьы аинкубатор ихнахыз акәҷарақәа реиԥш еиҟарахашьас ирымоузеи!) ҳаҭыр иқәиҵозар, ажәа ҟьалақәа аԥша иаҭаны игәараимҵароуп. Ус анакәха, ицәгьа-ибзиа игәаанагара иҳәарц иҭахызар, Анцәа иҟнытә акьыԥхь ыҟоуп, иаахтны иҳәароуп. Убри ауп ахаҵара, убри ауп аиаша захьӡугьы. Егьирахь, икылатәаны ани аҩымҭа ҽеим, ари аҩымҭа ҽеим ҳәа ажәа бырқәа, ажәа ԥыхтқәа ргәараҵара, акы, изҳәо, ирылазҵо ихаҭагьы дарԥшӡом, ҩбагьы ахархь аԥхьаҩцәа рыҩнуҵҟагьы иҽеим, хаҳара злам анырра ҟанаҵоит.
Абри ахшыҩҵак салацәажәаӡомызт, ицәырзгаӡомызт даҽа ганкахьала сахәамԥшуазҭгьы. Абар уигьы. Амилаҭ хәыҷқәа (ахыԥхьаӡара ауп араҟа схаҿы иааганы исымоу), аҭахызаргьы амилаҭ дуқәа (зхыԥхьаӡара рацәаны иҟоу) ракәзааит рдоуҳатә культура арҿиараҿы ирымазароуп еснагь изымҵахырхәаша, ҿырԥштәыс иргаша нцәахәык, ныхак. Уи ада адоуҳатә культура ԥхьаҟа изыҿиом. Аха абраҟа абаҩхатәра ду еиԥш иаҭахуп аизыразра, алибакаара, аҳаҭыреиқәҵара, аӡә иаҵкыс аӡә ихы еиӷьишьо, аӡәы иҟаиҵо даҽаӡәы иҟәнишьо, иара ихаҭа дԥаҳаимбаршәа
ихы иԥхьаӡо акәымкәа. Абраҟа ишәарҭоуп аиха ажьакца ишафо еиԥш, ауаҩы ауаҩра ицәзырӡуа ашьыцрагьы.
Зхы дубеиа избои, соупҳәаҵәҟьа иҟоуи, зегьы скептик иаҳасабала ирыхәаԥшуеи, алитературатә ԥсҭазаараҿы иааигәаӡаны ихәыцуеи, насгьы «аҩеи аӡеи» ԥыҵәҵәо, «аӷьатама» хжәаны аиаша иадгылоуи ргәы иаанагар ауеит арҭ ацәаҳәақәа равтор алитературатә критикаҿы ацәгьеи абзиеи еинзыршәо, еиҟаразтәуа аӡәы иоуп ҳәа. Ас згәы иаанаго ауаҩы диашам, агәра иргара салагом… Егьырахь, иззымдыруада амцабз згәылҟьо, аобиективра злоу, ипринциптәу акритика асахьаркыратә литература арҿиараҿы уи ршаз аахыс изыԥсоу, иаҵанакуа… Аха алитературатә ԥсҭазаараҿы иҟоуп ихымԥадатәу, еснагь изықәныҟәатәу, хәаақәҵара ззутәу аҽакгьы. Ашәҟәыҩҩы иџьабаа ахәшьараҿы, ацәгьеи абзиеи реилыршәшәараҿы иаҳхамыршҭуазароуп ауаҩра, ақьиара, харанаԥшра, акультура злоу атакт ҳарак. Абарҭ апринципқәа рыла дарбан критикзаалакгьы илшоит, иарбан сахьаркыратә ҩымҭазаалакгьы зеиуа уҭаху аганқәа рыла еиҿыршәшәаны, иагу-иабзоу зегьы аарԥшра, насгьы изыԥсоу ала ахәшьара.
Абри хыхь исҳәаз ахшыҩҵак апринципқәа, маҷк аҟара «сара» аҳәозаргьы, аханатә срықәныҟәо саауеит слитературатә критикатә статиақәеи сыҭҵааратә усумҭақәеи рҿы. Уажәгьы абри апринцип шьаҭас иҟаҵаны ауп ишҭысҵаауа Платон Бебиа ирҿиамҭақәа.
Платон Бебиа иахьатәи аԥсуа проза аизҳа-зыӷьараҿгьы илагала ашьҭамҭа уаҩы ибартә даргәырӷьартә ианылахьеит. Ус шакәу, аранӡа сзыхцәажәахьоу уи ипрозатә ҩымҭақәа иажәабжьқәеи иповестқәеи, иновеллақәеи, иочеркқәеи рҿы иаҵшьны иазгәасҭахьеит. Абри алитературатә ҵабыргхаҭа илабҿабатәны ишьақәнарӷәӷәоит Аҟәа 1981 шықәсазы аԥсышәала иҭыҵыз Платон Бебиа ироман «Ашьацҳәа». Уи иацу аннотациа иаҳәоит: «Ашьацҳәа» – апоет Платон Бебиа инеиҵыху раԥхьаӡатәи ипрозатә рҿиамҭоуп, уи иахьатәи аԥсҭазаара иазкуп, зышьхәа еивҵоу акыр проблема цәырнагоит. Автор ҟазарыла иааирԥшуеит ганрацәала еилоу иахьатәи ҳаԥсҭазаара зҽалаҵәахны ԥсымыцқьала зхы ныҟәызго, ауаажәларра ирԥырхаго ауаа: ауаҩы разы, ауаҩы ԥсыцқьа дымҩахызҟьо, уи ашьацҳәа даҽазыршәуа ахаҿсахьақәа.
Ароман абызшәа ласуп, иҵаруп, иагәылоуп, аԥсуа жәлар риумор лахҿых, рлаф хазына».
Излаабо ала, абри аннотациа аԥхьаҩ ароман азҿлымҳара изнарҵасуеит игәаԥхартә. Аха ари аннотациа хәыҷы акәым аԥхьаҩи Платон Бебиеи еибазырдыруа. Урҭ еибадыруеижьҭеи, абзиабара рыбжьоижьҭеи (еиҳарак ипоезиатә рҿиамҭақәа ирыбзоураны) крааҵуеит. Иага ус акәзаргьы, аԥхьаҩ бзиа иибо апоет (ипрозатә ҩымҭақәагьы ргәыбылра шикхьоугьы) имҭаны ароман раԥхьаӡа акәны, ӡбатәыс инаганы истол ианықәиҵа, ҳәарада, дамыргәырӷьарц залшом, насгьы ҳамҭа бзиак еиԥш иԥхьаӡаны дналагоит аԥхьара.
Платон Бебиа акыр ҵуеит аԥсуа литература ламыслеи баҩхатәралеи амаҵ иуеижьҭеи. Уи ажәа асахьаркыра гәыла, ԥсыла лоунытә иныруеит, инапы иҵыҵхьоу иажәеинраалақәа, ипоемақәа, иажәабжьқәа дазыҟарҵахьеит дҟазаны, арҿиарақәа хаҳара злоу аԥышәа иманы. Ашәҟәыҩҩы ишьҭамҭа иӷәӷәаӡа ианиҵацыԥхьаӡа, аԥхьаҩцәа дрылаҵәацыԥхьаӡа, аҟазараҿы иҟазара азирҳацыԥхьаӡа, имоу аҭакԥхықәра еиҳа-еиҳа иазҳауеит, ирҿиаратә шьаҿақәа ишәо, изо далагоит. Избан акәзар, ашәҟәыҩҩы иаша ихьӡ-иԥша дахӡыӡаауеит, ихьчоит ихы-иԥсы иалихуа иҩымҭала. Сара агәра згоит Платон Бебиа аџьа ду адбаланы хәышықәса инареиҳаны изиҭаз ироман аҭыжьра иацыз аҭакԥхықәра еидараха ишиқәыӷәӷәоз, дшамырҭынчуаз, ишигәыҵхаз. Ашәҟәыҩҩы аԥсы зхеиҵаз аҩымҭа, ихәыҷыз, идуз акьыԥхь абарц, аԥхьаҩ инапаҿы иоурц ииашахаҭаны иҭахуп. Аха абри аҭахра ашәҟәы аҭыҵра, адунеи абара аамҭа ааины ишәхымс ианылагылалак – уи автор агәырӷьареи ашәареи еимаркуа гәыхыҭхыҭрак цәаныррак иоуразоуроу дамҽханакуеит, еиҳарак уаанӡа аԥхьаҩ дызлеизымдыруа иҿыцу ажанр, насгьы иреиҳау ала данцәырҵуа. Ус закәу еилкаауп. Абри ацәанырра Платон Бебиагьы датәнамтәырц залшомызт.
Изхысҳәаауа, ашәҟәы аҭыҵра, аԥхьаҩ иахь амҩа ақәҵара, иҳараку, иԥшьоу ҭакԥхықәроуп. Абарҭ акритериақәа зегьы дрызхәыцны, ишәаны-изаны, ихаҿы иааганы, Платон Бебиа иахьынӡаилшоз ала ламысла, дыррала, баҩхатәрала иҟаҵаны аԥхьаҩ истол инықәиҵеит даҽа аԥсыуа романк. Сара аԥсуа литература бзиа избо, уи иаланагало асахьаркыратә ҩымҭақәа ирызҿлымҳаны иҭызҵаауа аӡәы иаҳасабала, абри афакт ахаҭагьы саргәырӷьоит, насгьы ҳмилаҭ литература аихьӡарақәа ирдырганы избоит.
«Ашьацҳәа» иаԥхьо ибоит аԥсҭазаара аҵабыргхаҭеи, асахьаркыратә напҟазареи, автор ифантазиеи реизыҟазаашьала, иҵегьы уазааигәаны иуҳәозар, «ҳәоуеиқәшәалатәи русеицурала ицәырго ауаажәларратә проблемақәа заҟа рҵакы дуу.
Аурыс шәҟәыҩҩы ду К. Федин «ароман центртә жанрны иҟалеит асовет литератураҿы» ҳәа ззиҳәаз иамоу аҭакԥхықәра дарбан шәҟәыҩҩзаалак
еснагь ахы игәаланаршәоит ирҿиараҿы, ҷыдала ароман зыҩуа еиҳагьы идыӷәӷәалоит ари азҵаара.
Платон Бебиа раԥхьатәи ироман «Ашьацҳәа» азы зынӡа иҽазимкӡеит, дагьашьҭамлеит иҿыцу, «имодоу», убла хызкша аформеи астили азыԥшаара. Иҟалап ииашангьы иҟаиҵазар. «Ашьацҳәа» автор иԥшааит еиҳа еиӷьхап, иманшәалахап ҳәа ииԥхьаӡаз, аԥсуа жәабжьеиҭаҳәара иазааигәоу аклассикатә форма, еиҳа ииашаны иуҳәозар, ахҭыс аҟалара ажәабжьҳәа ала аарԥшра. Убри анаҩсангьы Платон Бебиа ироман аԥхьаҩ еиҳа ихаҿы инхартә, игәникылартә, еиликаартә, ихшыҩҵакқәа иааирԥшырц азыҳәан новелла-новеллала ишеит. Уажәнатәгьы иазгәаҳҭап автор ари арҿиаратә цәаҩа уи нахыстәи ипрозатә ҩымҭақәа рҿы ҟазарыла ихы иаирхәоит. Ҵабыргуп, уи алитератураҿы иҿыцымзаргьы, аԥсуа литератураҟны макьанагьы агәы кыдрымхыц, аџьа адмырбац, аҿыц цәа ахоуп Аԥсны жәлар рпоет Дырмит Гәлиа ироман «Камаҷыҷ» аҟнытә ишаауагьы.
Ишаабо еиԥш, ароман «Ашьацҳәа» шьақәгылеит ановеллақәа рыла. Сгәанала, аҩымҭаҿы иҟало ахҭысқәа «иаланхо» ауаа рыԥсҭазаара аарԥшраҿы, ицәырганы арбараҿы иманшәалоуп иалихыз аформала – новеллала ашьақәыргылара, мамзаргьы аихшара. Ҵабыргуп, урҭ зегьыҵәҟьа жьыла-цәала еимарҩызны, ҟәартәрацыԥхьаӡа еиласаны, «ԥшашәышәык» зынарыбжьамлартә иҟаӡам, ахҭысқәа рҽахьеилыршьуа, иахьеилало, иахьеилыҵуа инагӡаны иахьумбогьы ыҟоуп. Ишдыру еиԥш, аҩымҭа аҵакы иақәшәо аҩышьа аформа алхра уи, жәаҳәарада, автор иусуп, ииҭаху алихуеит. Жәынгьы ҿангьы ус акәын ишыҟаз. Аха арҿиараҿы аԥшаара еснагь ишыҟазгьы, уажәы ишыҟоугьы есымша аҩымҭа ҿыцк аԥҵахацыԥхьаӡа зеиуа ҟамлац аҩышьа форма ҿыц аԥшаара уадаҩуп, аӡәгьы илшом, иагьашьҭалатәӡам.
Платон Бебиа ироман «Ашьацҳәа» шьақәгылоит хазы иҟоу, аха џьарак аҩымҭа зегьы еидызкыло сиужеттә цәаҳәа хадала иҟоу зеижә новелла рыла. Урҭ акы, хазы-хазы иҟоу зхатә «автономиа» змоу ажәабжьқәоуп. Ҩбагьы, иара ароман ахы ҿыцқәа ракәны иааԥшуеит.
Ароман абӷьыцқәа еихыршәшәо, даԥхьаанӡагьы абарҭ ахқәа ирыхәаԥшлакгьы, саԥхьандаз ҳәа аинтерес имкырц залшом, избанзар, дара убарҭ ахқәа ирымоуп амхылдыз еиԥш ароман ахь иухо мчык, насгьы ирыҵаҵәахуп хазы-хазы иҟоу ахшыҩҵакқәа ԥсҭазаара дук ишаҟәыҵәо мҩашьахуа.
«Ашьацҳәа» аҩышьа аформа, аиҿартәышьа, акомпозициа иҭышәынтәаланы иҟаҵоуп, уи иашьашәало формала даҽа ԥсыуа романк сара иахьынӡаздыруа иаҳԥыхьашәом Д. И. Гәлиа ироман «Камаҷыҷ» аӡбахә
ҳамҳәозар. Иҵабыргыҵәҟьаны, ароман «Камаҷыҷ» иаанарԥшуеи «Ашьацҳәа» иаанарԥшуеи зынӡак еижәлантәым, арҭ зынӡа еиуеиԥшым аамҭеи ауааи ирызкуп, аха аформа, астиль аганахьала еигәыцхәуп.
Платон Бебиа ироман аҿы, асовет роман ишаҟазшьарбагоу, хықәкы хаданы ишамоу еиԥш, ауаажәларратә ԥсҭазаара исахьаркны аарԥшра иазкуп. Ииашоуп, ауаажәларратә ԥсҭазаара аганқәа рацәоуп, нас дара урҭгьы аамҭа акатегориақәа рыла иушар ауеит. Аха ашәҟәыҩҩы ах-аамҭак ртәы иҳәозаргьы хҭак ауп изҭаиршәырц ииҭаху, дақәыӡбозаргьы, дадгылозаргьы – иахьатәи ауаҩы дабжьо, дааӡо, абзиахә даднаԥхьало, ацәгьамыцәгьа амԥан дымнеиуа, мамзаргьы иара имԥан имнеиуа.
Ароман «Ашьацҳәа» ицәырнаго ауаа зусҭцәада? Изҿуи? Занааҭс ирымоуи? Гәыла-ԥсыла иаҳзааигәоума? Автор еиҳа игәыкра зцыда? Абас заҟа зҵаара цәырҵуазеи аԥхьаҩ иҿаԥхьа.
Ароман афырхаҵа хада Арсоу Агәба иоуп. Иара абри ауаҩ ихҭысқәа, игәалашәарақәа, еиҳа ииашаны иуҳәозар, шамахаӡак акәымзар ицәажәарала, иеиҭаҳәарала иааԥшуеит аҩымҭа, иаланхо жәларак рыԥсҭазаара рыцәгьа, рыбзиа, изыргәамҵуа, хьаас ирымоу, иаарыкәыршаны иҟоу, излагылоу аԥсҭазаара ишахәаԥшуа, ишырныруа.
Аҩымҭа афырхаҵа хада занааҭла джурналиступ, дышәҟәыҩҩуп, аус иуеит агазеҭ аредакциаҿы. Абри аганахь уи ибиографиа ароман автор ихаҭа ибиографиагьы ҳгәалаҳаршәоит апрототипра аҟынӡа инеиртә еиԥш. Ус анакәха, уи иаҟара избарҭада ауаажәларраҿы иҟоу, ианылоу аиҭакрақәа, аԥсахрақәа. Убри ахыхьгьы уи инапы иану иҭакԥхықәроу аус иднаҵо рацәоуп, иҵанаҳәо акыр ыҟоуп. Азеиԥш ԥсҭазаара аканонқәа зегьы ихьчалароуп, иаԥырхагоу ҿаԥиҽлароуп аӷьараҳәа дырҿагыланы агазеҭ аҿы иикьыԥхьуа истатиақәа, ифелетонқәа рыла, ус иҟазароуп асовет журналист изанааҭ, ихьӡ-иԥшагьы ашьаб аиԥш ицқьазароуп гьама ҷыдак ахымкәа.
Платон Бебиа ироман «Ашьацҳәаҿы» ицәыригоит еиуеиԥшым ахаҿсахьақәа, еиуеиԥшым аԥсҭазааратә ҭагылазаашьаҿы. Аха абраҵәҟьа иазгәасҭарц сҭахуп хара сцаанӡагьы, автор ицәыриго ахаҿсахьақәеи иааирԥшуа аԥсҭазаареи хара иаҩсны ицахьоу, мамзаргьы ишырҳәо еиԥш, шәҟәыла-быӷьшәыла ииҵахьоу акы шакәым, уи иаҳирбо иҳаҭа ибзианы иидыруа, дызлаԥшны иибахьоу, насгьы зыбла ҵару шәҟәыҩҩык иаҳасабала, илаԥшҳәаа иҵигахьоу, акырынтә иишәахьоу, иизахьоу, ирҿиаратә лабораториаҿы «иилагахьаз» роуп. Ароман «Ашьацҳәаҿы» иаабо ахаҿсахьақәа, иаарԥшу аԥсҭазаара зегьы аԥхьаҩгьы илаԥш ихгылоуп, иацы иҟалазшәа џьара далахәызшәа, дахҭыгәлазшәа илабҿабаҵәҟьаны ибоит, насгьы, иара автор ихаҭагьы аҩымҭаҿы иҟало хҭысқәак
дрылахәума, «ибиографиа» аҟнытә иаагақәо афактқәагьы ыҟазаап уҳәо аҟынӡа агәаанагара ануоуагьы ыҟоуп. Аха ари раԥхьатәи агәаанагара ауп. Уи хымԥада, сара сгәанала, иарбгоит ароман аҿы ицо ахҭысқәа уаҩҵас ухшыҩ рзышьҭны урызхәыцыр, иушәар, иузар, иукапаныр, насгьы аҩышьа аформеи автор исубиективтә лкаақәеи урызхәыцыр. Аҩымҭа аҿы иаабо аԥсҭазаара, ииашоуп, иахьеи уахеи ҳалагылоуп, иаадыруеит, иаабоит уи афырхацәа иҟарҵоугьы. Автор ихы акгьы ҭимҳәааӡеит, имхәыцӡеит ифырхацәеи урҭ рыԥсҭазаареи, амала иааирԥшит ихаҿсахьақәаны ицәыригеит, алитературатәԥсҭазаара риҭеит ирҿиаратә фантазиа амч ала. Убри акәзаргьы ҟалап, хыхь ишысҳәаз еиԥш, азнык азы автор иҳаҳахьоу, иаабахьоу, мамзаргьы уи ихаҭа идуҳәалаша афактқәа аартцәаны иҳәазар ҳәа агәаанагара зауа зыҟалоугьы.
Ари ас ҟалалоит алитератураҿы. Иахьа ҳзызгәдууны ҳзыԥхьо ХХ ашәышықәсазтәи аурыс классикатә ҩымҭақәа жәпакы анаԥырҵоз аамҭазы агәынамӡарақәа (класстә позициала ахәаԥшра акәым араҟа зыӡбахә сымоу) зауз шыҟалаз моу, арҭ ауаа иҟаҵәҟьаз рпартретқәа (апрототипраҵәҟьагьы инахыҳәҳәо) роуп, рбиографиақәа роуп, сахьаркыратә ҩымҭас ирылоузеи ҳәа зҳәозгьы.
Сара араҟа Платон Бебиа ироман «Ашьацҳәа» аклассикатә ҩымҭақәа ирываргыланы аилыргара саҿым, мамзаргьы урҭ ираҟарастәырц сашьҭам, уи аамҭа иаӡбоит. Аха иазгәасҭарц исҭаху даҽа детальуп, даҽа гануп.
Аӡәы изгьы имаӡам, иахьа ҳауаажәларратә ԥсҭазаараҿы анегативтә цәырҵрақәа иҵагьы ираԥсшәаны иҳәозар, ашьцылара бааԥсқәа ирҿагыланы ақәԥара иамоу аҵакы. Абраҟа иабџьар хаданы, ҳпартиа иарӷьажәҩаны иавагылоуп асахьаркыратә ҩымҭа, иарбан жанрзаалак аҿгьы.
Изхысҳәаауа, абри аганахьала мацара иганы уахәаԥшуазаргь (иаҳҳәап асахьаркыратә напҟазара иагуи-иабзоуи ҳрыламцәажәаӡакәа) Платон Бебиа ироман иаҳхысыз ашәышықәса 70-тәи ашықәсқәа рынҵәамҭазтәи ҳауаажәларратә ԥсҭазаараҿы иҟаз анегативтә цәырҵрақәеи, нас урҭ ирҿагылан ақәԥарақәеи шықәсынҵарак еиԥш иумбарц залшом. Уи ус шакәу аамҭа цацыԥхьаӡа еиҳагьы уаҩы ибарҭахоит.
«Ашьацҳәа» афырхаҵа хада Арсоу Агәба иԥсҭазаара амҽхак ҭбаауп, адацқәа ырԥсаҟьаны аҽаҳахьеит, дызлахәу, илахәу рацәаҩхеит, еиҳаракгьы иҽирӷәӷәеит аҭаацәара даналала – Сырма Цыгә Аџыр иԥҳагьы хатә ԥҳәысс данига нахыс.
Арсоу Агәба ароман аҿы ишаабо ала иԥсҭазаара х-периодкны ишьақәгылоит, аҽашоит, иԥшәма ԥҳәыс даагозар – уи ҩ-периодкны. Убарҭқәа зегьы уаҩҵас игәнаҳкылартә, иаҳгәалаҳаршәарц азыҳәан,
еиқәаҳаԥхьаӡап, зегьыҵәҟьа ракәымзаргьы, ароман аҿы иҟало ахҭысқәа ирылахәны аҭыԥқәа аанызкыло аперсонажқәа ԥыҭҩык, даҽакала иуҳәозар, ароман романхарц аҟалараҿы зда ихәарҭам ауаа.
Убарҭ иреиуоуп аԥҳәыс бырг, аха зажәеи зуси рыла дызлоу, лыкәшамыкәша иҟоу ауаа рҿы акыр ԥхылнадозарц зҭаху, зҿаԥыц инамыцхәынгьы иџьбароу, уимоу, дыззымдыруа ауаҩы азнык азы ҳарамра злам лҵәылхцәажәарақәа изымычҳауа аҟынӡа иҟалоу, аха автор ҩнуҵҟала (адәахьы уиаҟара инимырԥшуазаргьы) ҳаҭыр зқәиҵо, рлахҿыхгак еиԥш еснагь ицу, игәалаиршәо Хаԥҭина; цәгьара дукгьы злам, зыбзиара дукгьы ухаҿы иаанымхо ақыҭа рԥарцәа Хәыхәын, Кәалашь, Кәаташь, Акәын, Қьамс; Нхыҵтәи асас; ахаҵаҩардаџ Рагәа; анхацәа Хәрыл; аҟәыӷа Елҟан, Зҳаидеи маҷу, аус аҟны ирыҵыҳәҳәо, иҟарҵазҳәа акгьы умбо аредакциа аусзуҩцәа, ажурналистцәа Хындыгә, Дуда, Чоп, Иаџьа, Тагә, Қамс, зхатә принцип змам, аха ус зҭыҳәрықь цәгьоу, изхьынҳалатәу, иҟаҵатәу (агазеҭ азы) маҷны издыруа, арахь ичын – иредакторра амч ала зхы дубеиа избо аредактор; «зыӷәра аужьны» ицоз амашьынаныҟәцаҩ Аруҭан; аԥарақәа ргәыбылра заманала изкхьаз аҳақьым, иахьатәи аԥсҭазаараҿы иагәыҵҳәаны иҟоу, аҵысхш ада акгьы згым, аха даара ишәарҭоу, еилабаахьоу, иԥхасҭахахьоу, икәшамыкәша иҟоу рзгьы анырра бааԥсы ҟазҵо, амал ада ари адунеиаҿ уаҳа иԥшьоу ҳәа акгьы зымбаӡо, иҟоуп ҳәагьы зынӡаск зхахьы имааиӡо, амала, иара дызҿу аҿы аҟәышреи агәҽанызаареи згым Ҳазаҭ Ҳараз-иԥа; уи инапаҵаҟа аус зуа мыруга хадас имоу «абгассақәа» – аӷьычра зирҵахьоу Сырма лҩызцәеи лареи, лрышь-врышьс иҟоу зегьы хадас ирымоу, зегьы рҳарҭа-сырҭа заманалаҵәҟьа издыруа аҳасабеилыргаҩы; Хыркәыкәы (Ахәшьадҩы иауп ус хьыӡҷыдас илызҭаз. Уи убриаҟара дуаҩы бааԥсуп, еиҵаҟәаҟәарала дара еибаҟьашьхьоу ауаа рҿгьы дмыцхәуп, дырзыхгом), зыхә ыҵырхуаз аԥсы-аҟарул Христо Ставриди; аиҵашьыцра зыхәдацәақәа ҵнакаауаз, амра еимазкуаз агәыла ҳәсақәа; зхаҿсахьа ухамышҭуа акьаҿ Ҭрыс, адунеиаҿ иҟоу зегьы «Динамо» иахҭынҵатәызар акашәа изымбо, лашәрала мацара ашьапылампыл бзиа избо, Арсоу изхымго, иԥсы иҿазҵо игәыла – ауаҩ ӷьатама хжәа замана, аԥхьаҩгьы уи ихьӡ игәалашәацыԥхьаӡа аҩысҭаацәа ихаразшәа дзырччо Базақьа; ачеиџьыка феидак абалызгари, схы иабасырхәари ҳәа иҟоу Габраа Гач; уи иԥҳа, институт аҭалара иашьҭоу, арахь акгьы ззымдырӡо, аусура зҭахым «тарира» ҳәа амода ашәақәеи игьамадоу акәашарақәеи ихырххьоу Ҳанифа; аԥссаҩ Кәыкәына; ахәыҟаҵаҩ, аӷьычыҩ Баҭраз; амал иԥнажәахьоу Мшәылды, ашәҟәыҩҩы Аԥҭа Кәаӷьба, ҩажәак агха амҭакәа аԥсышәала аҩра злымшоз, арахь аинститут аҭалара иашьҭаз Ҟәараса; убри илышьашәалоу Кадыр («ҿыц аамҭала» Кадик ҳәа изышьҭоу!),
змаҵура зхы иархәаны, ԥсымцқьала аус зуа Арсоу иҩыза алектор хазына; аԥҳәызба гьангьаш, Арсоу ихы иҭаԥаз Лариса; Арсоу иҩызцәа – гәаартыла дзацәажәоз ауаа – Кәынҵал, Алма, Кәынҷа, Скәынџь уҳәа убас заҟаҩы!
Игәоумҭарц залшом, ишырҳәо еиԥш ароман «Ашьацҳәа» аҿы иҵоуроу ахаҿсахьақәа зынӡа ишмаҷу, уимоу, ишуԥымло. Ари ала автор иҭахым аԥсҭазаараҿы иҵоуроу ауаа ыҟам ҳәа иҳәарц. Агәра аагоит уи аҩыза ахшыҩҵак ашәҟәыҩҩы дшацәыхароу. Аха уи акәым ашәҟәыҩҩы иаҵшьны иазгәаиҭарц дызҿу. Уи иҭахуп иҵоурам, иԥырхагоу, ҳаԥсҭазаара иацәтәыму ауаа рхала изықәгәыӷуа маакырак рымаӡамкәа иаҳирбарц, акы, даараӡа ирччархәны, иламысданы, дара адәахьала акыр рыҽхырҩазаргьы, ҩбагьы, убарҭ зхатә қьаф азы мацара адәы иқәу аччархәқәа ҳауаажәларраҿы ажьымдырқәа реиԥш ишаныԥшуа, ишамаабуа. Ҵабыргуп, аҿыԥныҳәа ҟауҵар ауеит: избан ацәгьеи абзиеи, мамзаргьы иҵоурои иҵоурами еиҿырԥшны ахаҿсахьақәа зцәыримгази, аиҿырԥшраҿы ами аиашеи ахәахәеи, абзиеи, ацәгьеи еиҳа уаҩы ибартә иахьааԥшуа ҳәа. Ари ганкахьала ииашоуп. Аха даҽа ганкахьалагьы автор иузиҭом гәыбӷан. Ашәҟәыҩҩы ифырхацәеи иперсонажқәеи рыԥсҭазаара, иҟарҵо аус еилахәышьқәа, аус палҳаҭқәа рхаҭақәа шаҳаҭра руеит, имҩашьо иалкны нацәақәкыла иаҳдырбоит абзиа ахьыҟоуи ацәгьа ахьыҟоуи, урҭ ныҟәызго зусҭцәоуи. Убри ала аҩымҭа иагәылсны ицоит арахәыц ҟаԥшь еиԥш ахы унарбауа, аидеал лаша, аԥсыцқьара, аиашара закәу. Абас иҟаз ахшыҩҵак ауп иҵоуроу фырхацәас иагәылсуа Платон Бебиа ироман аҿы. Ҵабыргуп, иара Арсоу Агәбагьы зынӡа аҵан ицахьоу уаҩым.
Ҳахшыҩҵак иҵегьы ишьақәҳарӷәӷәарц азы иаҳгәалаҳаршәап аклассикатә ҩымҭақәа «Аԥсы хьшәашәақәа» – Н. В. Гоголь; «Қалақьк аҭоурых» – М. Е. Салтыков-Шьчедрин. Дыҟоума арҭ аҩымҭақәа рҿы иҵоуроу, угәы ззыбылша фырхаҵак? Усҟангьы иҟаӡамыз иҵоураз, раамҭала ифырхацәаз ауаа? Иҟан, ҳәарас иаҭахузеи, аха урҭ аҩымҭақәа равторцәа ус иҟаз ауаа бзиақәа ирышьҭамлеит, ирҭахыз аԥсҭазаараҿ иԥырхагаз, ажьакҵеиԥш иаӷралан изфоз ауаа ракәын иаадырԥшуаз, убриалагьы иахәон аԥсҭазаараз шьаҿа бзиак аҟаҵара, ацәгьа-мыцәгьа аҿаԥҽраҿы, арҿаасҭараҿы. Абри апринцип аметод ауп Платон Бебиа иҩымҭаҿгьы иаабо. Ус шакәу иҵегьы еилыкка иааԥшуеит ахаҿсахьақәа ургәылаланы уанрызхәыцуа аамҭазы.
Ароман «Ашьацҳәа» аидеиатә ҵакы иаахҵәаны ҩажәак рыла иуҳәар алшоит: ауаҩы ауаажәларратә ԥсҭазаараҿы дҵоураны, иламыс цқьаны, иҭакԥхықәра ҳаркны иҟазаара зегьы ирыцкуп ҳәа. Абри аидеиа рахәыц ҟаԥшьны иагәылсны ицоит ароман аҿы.
Романқәак рфырхацәа хадақәа рыԥсҭазаара рхәыҷратә шықәсқәа инадыркны ишаабо еиԥш акәымкәа (ус аҟаҵара аӡәгьы мап ацәикуам, уи автор иусуп, ишиҭаху ишьақәиргылар азин имоуп), иарԥысра инаркны даҳирбоит, еиҳа ииашаны иуҳәозар иҵара далганы, дҭышәынтәаланы, асовет кьыԥхь аҿы аус иуа данаақәгыла. Ииашоуп, Арсоу Агәба инапы иану аус аҿы узлаихыҽхәаша, узлаиҿыԥшыша, акгьы далаҟам. Аредакциаҿ аус иуеит аҟароуп, уаҳа акгьы, иажәа, ихшыҩ митәык аӡбо, иԥхылнадо дубом аханатә.
Арсоу Агәба ихәыҷратә ԥсҭазаара, ихбыџра уҳәа автор далаланы мҽхак ҭбаала иҳаимырбеит. Аха иҟоуп ароман ахаҭа инымҩатәны ицәырнагаз сахьақәак рҿы иахьааԥшуа ифырхаҵа хада ихәыҷратә ԥсҭазаара аҟнытә игәнукылаша даҟьақәакгьы.
Ароман аԥхьатәи ахқәа рҿы аԥсуа жәлар рлаф, рылахҿыхратә ҷыдарақәа, рсамарҟәыл, цәгьара злам, изҩыдоу аҵәылхрақәа агәылыжжы ицоит. Еиҳаракгьы ас иҟоу иреиуоуп Арсоу иԥҳәысаагара, уиашьҭахьтәи иабхәараахь ицара (раԥхьа акәны даннарԥхьа), дышрыдыркылоу уҳәа жәпакы. Урҭ аепизодтә хҭысқәа зегьы аԥхьаҩ игәаԥханы идикылоит, иԥсы изыршьо гәахәарак ирҭоит, насгьы инагӡаны акәымзаргьы, асатиратә дунеи иазааигәаны иҟаҵоуп. Арҭ аԥхьатәи ахқәа (мамзаргьы ановеллақәа «Уардынла ҭацаагара ицаз», «Алтә ныха зхарахаз») рҿы аԥхьаҩ азҿлымҳара иоуеит уинахыстәи иҟалоу ахҭысқәа рцашьа, рырҿиашьа, ҷыдала Арсоу Агәба идҳәаланы.
«Ашьацҳәа» ақыҭа аԥсҭазаара иалхуп узҳәом, уи еиҳарак иаанарԥшуа иахьатәи ақалақь ԥсҭазаароуп, лымкаала автор иаҵишьуеит, иаликаауеит иҟьашьхьоу, еибаҟьышьхьоу ахәҳаахәҭцәа џьоукы-џьоук рыԥсҭазаара, аха убри инаваргыланы аҩымҭаҿы ицәырго ахаҿсахьақәеи аперсонажқәеи аӡәырҩы ақыҭа иалахәу, иадҳәалоу роуп, уимоу, иара Арсоу ихаҭагьы ақыҭа иалҵыз иами, аха аҵара даналга, ақалақь аҿы даагылт, амаҵура далалеит, ақыҭа аԥсҭазаара атәы рацәак иҿыҵиршәом, дацәыԥхашьоушәа. Амала, зны заҵәык, игәазырԥхаз сеидру, даныстудентыз ихьыз – анегативтә цәырҵрақәа иқәдыргылаз «ауаҷар» данааига – ахҭыс аӡбахә ала игәалаиршәоит.
Сгәанала, ашәҟәыҩҩы ироман аҿы ақыҭа ԥсҭазаареи ақалақь ԥсҭазаареи ҳәа еихшаны аҳәаақәа рыбжьаҵаны имыргылакәа, иқәиргылаз апроблемақәа раҳасабра иҽазикит, ҳәарада, араҟа иубоит иқәҿиаз реиԥш, иқәымҿиаз ҭыԥқәакгьы.
Арсоу Агәба азнык азы ицқьаӡа иҩагылаз аӡәы шиакәу аргамаду ирҳәоит иԥҳәыс илеиҳәо абарҭ ажәақәагьы: «Сара сыԥсҭазаара хәыҷы, иахьынӡауа, абырлаш еиԥш ицқьаӡа, имҩаԥызгар сҭахуп. Сызлабыҳәо:
бара убри аҟны бысԥырхагамхан, акы бҽазыбкӡаргьы – ишалымҵуа бдыруазааит!
Ус шакәу иҵегьы ишьақәлырӷәӷәоит Арсоу иԥҳәыс Сырмагьы. Уи излалҳәо ала, ирҭаауа агәаҭаҩцәа дышрыцәшәо аҵкысгьы, еиҳагьы лхаҵа дицәшәоит».
Ус анакәха, ажурналист, ашәҟәыҩҩы Арсоу Агәба дуаҩыцқьан, ацәгьа-мыцәгьа иаҿагылаз, зхәы иаҭәҳәаны изфоз, зҟазара, ззанааҭ ҳаҭыр ззақәыз аӡәы иакәзар ҟаларын аҭаацәара даланагалаанӡа. Ҵабыргуп, уи акыр даҿагылеит Сырма дызлалаз «адунеи ҟьашь», уимоу, раԥхьа иаалгаз ачысмаҭәақәагьы, рыхә шдузгьы, реиуа шамаха ишумԥыхьамшәозгьы, акашәа имбаӡакәа, иҟәыбаса ишьҭеиҵеит иԥҳәыс аҳәынҭқарра иацәӷьычны ишаалгаз анидыр. Арҭ аҭыԥқәа Арсоу Агәба ҳара иаабо ибиографиаҿы иреиӷьӡоу адаҟьақәа, ус узазҳәозар, ируакуп. Уааиҵашьыцып ицқьараҿы. Аха изџьшьатәузеи? Даҽакалагьы ҟалашьас имоузеи ауаажәларраҿы зажәеи зуси ԥхылдара зуа ауаҩы?
Ас дшыцқьаз, дышуаҩыз уи даанхар бзиан, усҟан ҳәатәы ҳамамызт. Аха аԥсҭазаара ус иҟам, имариам уара иуҭаху, ишуҭаху алымҳацәа ианкны иаақәурҵәиаартә еиԥш, еиҳарак иҽеим, моралла еилаҳахьоу ауаа рааигәара уаныҟалалак, ухаҭагьы уаныӷәӷәамха, уаныԥсыҽха.
Иҟалап Арсоу иԥҳәыс Сырма лакәмызҭгьы асҵәҟьа дацәхьамҵыргьы аԥсҭазаара аидеал лаша.
Арсоу ихаҿсахьа иҵегьы игәылҭәааны аилкааразы хымԥада еиҿаҳаргылап, еиҿҳарԥшып Сырмеи уи лҩызцәеи лареи рдунеи.
Дызусҭада Сырма? Уи ахәҳахәҭраҿы аусура далагоит, ихәыҷыз, аха, «акыр зылҵуаз» ҭыԥк аҿы. Уаҟа далаиргоит лҭахы (заҟагьы дылзааигәо ҳаздыруам) Ҳазаҭ Ҳараз-иԥа, ацәа далызхыша ажәақәа налаҳәаны: «Иҟоуп аҭыԥқәа ахьӡ-аԥша змоу, аха урҭ акапеи кылҵәагьы рыцыршәом. Иҟоуп аҭыԥқәа аӡәгьы игәеимҭаӡо, хьӡгьы змам, аха ауразоуроу иԥараҭра мацароу!»
Абас иҟаз ауаҩы бааԥсы инапы дампыҵашәеит, аусура далаиргеит Арсоу иԥҳәыс. Нас уи ԥхьаҟатәи лусура алыҵшәақәа шԥаҟаларыз.
Сырмеи Арсоуи реицынхарала еиларҵаз аԥсҭазаарала иаабоит автор дызқәыӡбо, дызҿагыло иахьатәи ҳаамҭа иацәтәыму аҵас бааԥсқәа зегьы. Урҭ рхаҭақәа марианы, иԥсаданы иҟам, аха амч ӷәӷәа еиҳагьы ирылалеит ааскьатәи анегативтә цәырҵрақәа иҿиаз анрыцхраа ашьҭахь. Ус иҟамызҭгьы арҭ ашьацҳәақәа дырҿашәомызт, дырҿашәаӡаргьы дырзынкыломызт Арсоугьы.
Сырма лхаҵа (Арсоу) еиҳа-еиҳа лнапахьы дшаалгоз ҳзырбо лажәақәа ҳарзыӡырҩыпи: «Аҽы аџьықәреи лаԥҟьақәа арба-арбо, хәыҷы-хәыҷла
ижьа-жьаны ишыркуа еиԥш, Арсоугьы, имаршәа куа снапахьы дысзаагозар ҳәа саҿын иара саргьы. Жәаха ҽнак атеатр аҟны қәгылатәыс ианимаз, аҽны иҽааилаҳәан данаалга, акраамҭа ихы ларҟәны ишьаҵақәа дрыхәаԥшуан. Урҭ аҟадыџьқәагьы ҳаи уҳәар ишьацәхыԥ дуқәа шылкылыҩра иҟалахьан. Ҳаит, сзеиԥш хаҵааз, аҳәажә, абыржәы шьаҵа бзиақәак сышьхаҟаца исышьазҭгьы иҳәан дҩагылеит уи дцаразы. Сара ашырҳәа сааикәҟьашан иаахәаны иҭаршәны исымаз ашьаҵа ссирқәа, аха уажәраанӡа зынӡагьы исмырбацыз аацәырганы, инаганы инаисыркит. Уи акыраамҭа ииҳәара иҿамшәо, дшанханы, ишьаҵақәа иара ус икны дгылан. Згәырӷьара ҳәаак амамыз сара сакәын».
Арсоу имашьцарақәа, ихьаҵрақәа, ацәгьа-мыцәгьарақәа рышьцылара абас хәыҷ-хәыҷла ршьапы ркуеит. Абри аус ҟьашьқәа рҿы уи иԥҳәыс даҩысҭааҵәҟьаны дизыҟалеит. Сырма лхаҵа лнапаҿы даалгацыԥхьаӡа лара дымшәа-дмырҳа аргама ишьақәлырӷәӷәеит хырқьиагак аҳасабала лхатә «теориа».4 «Сзанааҭ ахәҳахәҭраҟны инеиз ауаҩы, иагьа иԥсы цқьазаргьы, иҭахы-иҭахым, иара атәы инамырҟаҵар ауам. Баша иаурҳәахуа ҳабацәа: ацха зыԥшуа инапы алишьуеит ҳәа. Иахьа аамҭа убас иҟаланы иҟоуп. Џьоукы-џьоукы иршәу аҩыза зшәыда, ма рыҩны ицәырҵуа аҩызагьы збахьада!»
Абас Арсоу бзиахә ацәҟьа даҿашәоит, амал азы, ахатә мышхәыбзазаразы иҭҳашуаз, зыԥсы цәгьаз аԥҳәыс иҩны даныҩнанагала нахыс. Раԥхьа, иҵабыргуп, акыр даҿагылазаргьы, нас имч мхеит, иламыс аҽаҵәахит, ирҿиаратә ус еиҵанаҟьеит.
Арсоу ишьақәҟьара, иԥҳәыс лнапаҿы иҭаслымхара автор имарианы, инымҩатәны зеиԥшшәа агәра гара ицәыуадаҩхо иҟаиҵом. Урҭ ахҭысқәа, аҟаларақәа ароман аҿы ԥсҭазааратә фактла, ԥсихологиа-логикатә ныррала еиҿырԥшрала ирҵабыргуеит, еиҳаракгьы иубоит иахьагьы зыԥсы ҭоу, анегативтә шьцылара бааԥс рнырра иамоу амч Арсоураа ркаҳараҿы.
Арсоу аханатәтәи ихаҿсахьа иадхәаланы, ашәҟәыҩҩы аӷьараҳәа иҿаԥиҽуеит, ицәыҵирттоит аҵыхәтәантәи аамҭазы ҳауаажәларратә еилазаараҿы акыр ихьымӡӷушьаша акоммунисттә ргылара иаҵасхәым, зынӡак иатәышьҭрам ашьцылара бааԥсқәа. Арсоу дзықәшәо аханҭа/-ҩынҭарақәа, аикәымрақәа, иаагап, амашьынаҿ дзықәшәаз ихьыз амашәыр, инапы аԥҵәара, нас уи ахәышәтәразы аҳақьым ишҟа иныҟәарақәа, амашьынарныҟәаҩ дзықәдыршәази уҳәа аус пылҳаҭқәа рыла иубоит ҳара ҳҟны ухаҿы иузаамгаша асахьақәа. Уаҟа ауаҩы изы ауаҩы игәцаракра ыҟам, иԥсуп. Уи аҩыза ачымазара хыҵхырҭас иамоуп аԥара, амал. Уи ныҟәызго ауаа ҟьашьқәа ауаҩы иламыс, ипату, иаҳаҭыр, иуаҩра ршәоит дара рдунеихәаԥшышьала. Урҭ, итрадициахарц акгьы згым ашьцылара бааԥсқәеи, ацәырҵрақәеи зҟәынҷаблоу ауаа ҟарлышқәа рдац-ԥашә еихарҳауеит есымша иӷәӷәаны, аԥынгылақәа ирԥыло ириааиртә еиԥш.
Арсоу еиҳаракгьы ахәҳахәҭраҿы еибаҟьышьқәахьоу рдунеи ибарҭахоит иԥҳәыс иҟалҵои лара илҳәои афактқәа рыла. Урҭ Сырма лхаҵа иҿаԥхьа лгәаартрақәа роуп. Аха заҟа ыҟоузеи? Заҟагьы ихәымгоузеи? Урызхәыцыр урыцәшәап, абасҵәҟьа ишԥахәаԥсеи арҭ асовет уаажәларраҿы ииз, иааӡаз рдунеи, иабаанагеи зхада хәыцырҭа змам асҟатәи маамаса?! Аха, рыцҳарас иҟалаз, Арсоу – Сырмараа рҩызцәа рдунеи зынӡа дшатәымызгьы, макьаназы маҷк аламыс шимоугьы, зегьы ракәым, иара иҳәоит еиԥш, аҩны иҟоуҵәҟьа длызиааиуам. Азнык азы, далагеит аикәымра аҿагылара, еиҳарак иҩнуҵҟа иибоз, аха акгьы измырҽеит, аԥсҭазаара дҳәыԥыӡыԥуа дызлахаз дҿанаҳәеит, дааныркылеит ашьацҳәақәа.
Арсоу, аԥсаҭеи аџьыкаци ҳәа уҳәозар дхыдам, ибоит дызлашәаз аӡыблара, ихаҭа ацәгьа-мыцәгьа ҟаимҵозаргьы дырҿагыланы дзақәԥарц ихәҭоу ауаа дрывсуеит, избан акәзар, иԥҳәыс дыцқьам, ӷьычрала илырҳаит амал, амашьына, аҵыс хшада акы лыгымкәа лҽыҟалҵоит. Арсоу зны-зынла иҭаххоит абарҭқәа зегьы наҟ инкажьны дыцқьаӡа иҽыҟаиҵарц. Дагьазықәԥоит, аха иуадаҩхоит. Арсоуи иламыси рдиалог, реицәажәара автор ипозициақәа зырӷәӷәо, ареалтә ԥсҭазаара иагәылҩаау апринципқәа ируакуп. Ҳазыӡырҩып уи: «Ашьшьыҳәа сҩагылан, снеины сыстол снахатәеит. Стәоуп схы снапқәа аҵыргәаны ҿымҭӡо, схәыцуа. Ус схәыцрақәа насхыҵны ицарҳәа ишәошәа, ишьапҵыркьакьо, ахы ӡаны иааины сҿаԥхьа астол инахатәеит Аламыс. Сара сыламыс. Сара уажәада лабҿаба исымбац сысас дахь. Аарлаҳәоуп уи сара схәыцрақәа ишрылызбаауа, аарлаҳәоуп уи абжьы шсаҳауагьы.
– Заҟантә иақәыскхьоузеи сара уара уацәажәара?! – Нас?
– Уара еснагь уеилахоуп.
– Иҟасҵазҳәа акгьы ыҟаӡамкәа.
– Уара иудыруоу сара ҩызцәас исымоу зусҭқәоу? – Ауаа цқьақәа.
– Нас уара ухы шԥауԥхьаӡои?
– Сагьмаалықьым, аха…
– Сара џьоукы-џьоукы реиԥш исхашәало схәыҵатәаны исфаӡом. – Ҳа-ҳа-ҳа!
– Ауаа ргәыҟаҵара сашьҭоуп, ақәлацәа сырҳауеит.
– Изла?
– Сара!..
– Иы?
– Анцәа ауаҩы данишоз аламысгьы ишеит.
– Саргьы?
– Сара исҭахуп гәаартыла суацәажәарц, аха…
– Иаҳԥырхагоузеи, нас?
– Иаҳԥырхагоуп уадацыԥхьаӡа икнаҳау еиуеиԥшым абарҭ асааҭқәа ркаҩбжьқәа, иаҳԥырхагоуп шьаҿацыԥхьаӡа иқәгылоу ателефонқәа рыҵәҵәабжьқәа, иаҳԥырхагоуп убла хызкуа абарҭ шәыҩны иааҩнагылоу зегьы.
– Сара урҭ уаҩы ихәоз џьысшьон.
– Уара – мап!
– Нас ишԥаҟасҵари, акы насабжьга, сыламыс?
– Аҩызцәа умами?
– Ааи, аҩызцәа рацәаны исымоуп.
– Сара сызҿу аџьыба ҩызцәа ракәӡам.
– Зегьы акоуп, исымоуп.
– Убарҭ уагьрызҵаа!
– Акгьы сцәырымҵәахӡои?
– Ҳы, аблеи аблеи еицәыԥхашьоит.
– Нас иҟаҵатәузеи?
– Иҟаҵатәу…»
Аламыс ажәа нагӡаны иалгаанӡа, иара усгьы аарла зцәаара ибоз, Арсоу ателефон бжьы игаз дыҭрысны ихәыцрақәа данаарылнах, иламыс уаҳа иахьца-иахьаа имбаӡакәа иныҵашәкәа ицеит.
Ас зыламыс иарҿыхаз ауаҩы даргәамҵуеит иԥсҭазаара, ацәымӷра идыркуеит хәыҷы-хәыҷла дымҩахызҟьаз зегьы, убри азоуп анаҩсҟа Арсоу ихазы абас зиҳәо: «Сара такәаамҭа снеи-ааиуа, ҿымҭӡо ус аҩны сыҩнан. Сазхәыцуан сыламыси сареи ҳаицәажәара. Амра хааӡа иҳақәыԥхо, аԥшахаа ахәхәаҳәа иҳандо агаҿа ҳанавоу зегьы ҳаиҩызцәоуп, мамзаргьы аԥацхаҿы ҳтәаны аҵәца каҷыҷ-лыхла ихыхәхәо ишьҭыхны ҳанеибарҽхәо. Мап, сара сгәы ааԥнаҵәаҵәҟьеит уи арҽхәара. Сара дысҭахуп иаасыгу зегьы ҿацаӡа иаарԥшны исазҳәо Ауаҩы. Ииашоуп, азнык азы уи сыгәгьы иныҵаххуазар акәхап, ҳәарас иаҭахузеи зегьы реиԥш саргьы суаҩуп-тәа! Аха зегьы акоуп ада ԥсыхәа сымаӡам! Нас уарбану сыгха мӡакәа сҿаҿы исазҳәо? Шәабаҟоу сҩызцәа?»
Ас ихәыцуа, аиаша зҳәо ауаҩы зынӡа дҭамхац, дыбжьысым, инагӡаны. Уи иҩызцәа аӡәырҩы драцәажәеит, аха аблеи аблеи еицәыԥхашьон, иҿаҿы игыз иарҳәом, уимоу, аӡәырҩы ддыртаташьӡеит, аҵыхәтәан иҽырҩашьан иҩызак диацәажәан, аҽаӡә иакәызшәа, Арсоу изы аҳәацәара далагеит.
Уаҟа илымҳа иаҳаит иара изы иҩызцәа ирҳәоз. Уи ацәажәарагьы акырӡа ацәа далнахит, аха изхәарҭоузеи, макьана ихы дзаиааиуам, деилаԥах дызку рацәоуп. Убарҭ раԥхьа дгылоуп, иара изы цәгьарак (лара лтәала) ҟалҵарц лгәы ишҭамгьы иԥшәмаԥҳәыс Сырма.
Арсоу иламыс ҿыханы даанарԥшырц ианалагагьы, диԥырхагахоит (икәшамыкәша иҟоу анегативтә цәырҵрақәа ныҟәызго рыдагьы) иԥҳәыс – ихәыҷқәа ран Сырма лхаҭагьы. Уи иламыс ацәажәара ианақәнакгьы дылжәагәарц иқьышә инықәылкуеит анкьа ианҭаацәананамгаз, акгьы анрымамызтәи рыԥсҭазаара атәы зҳәо ииҩхьаз, лара иҭаҵәахны илымаз, далаанылкыларц илымаз ажәабжь нацҵаны: «Хамыжә уҽдыр, уҽдыр!» ала.
Ҳалзыӡырҩуа ҳҿааҳхар, аԥҳәыс лхы лыриашоит, амчра кны, аԥсҭазаара аҭагылазаашьа дахәаԥшны.
«Уара иуҭахуп ҳазхара ҳфеит, ҳазхарагьы аагеит шьҭа ҳәа, сусура лкажьны, уаҳа аказы ишәарҭаӡам, ахьӡ-аԥшагьы змоу ҭыԥ заманак акәны спашә-машәуа стәаны аус зулар, усоума? Уи иара саргьы цәгьа исымбозаргь ҟалап, аха иухомыршҭын, сџьым хәыҷы, амаца иасуа абанк зегьы згеит ҳәа аԥара ааизыҳәҳәаны сцоит ҳәа иҿанынеиха, амалахазгьы иҩызцәа ишырымуа.
Ахәмарра – хәмарроуп! Мап, уццакцәеит, Арсоу! Насгьы акрааҵуеит ухала аџьармыкь ахь умцеижьҭеи. Унеишь знык аҟара ани улафахә хәыҷы уманы, ахаз злыҵәҵәо ашә хагьежьак аа-мааҭк иахьаԥсоу, ажьы канҵло акәтабаа жәохә мааҭ иахьаԥсоу, згәы ҭаканӡо акакан жәаҩа мааҭ иахьаԥсоу…»
Абас ҩнуҵҟала аиҿыхара ду имоуп Арсоу. Уи имӡакәа иҳәоит ихаҭа иԥырхагоугьы, аԥсуара иахырҟьацәаны иацу акәамаҵамарақәа. Насгьы, дышҭаацәа дуугьы иҩны иагӡам анеи-ааи, аҽыдкылаҩцәа. Урҭ зегьы иусура – ирҿиаратә ус иаԥырхагоуп. Уи ихазы иџьеишьоит: «Шаҟа ҵуазеи сара, ассир ҟасҵарашәа, зхы скыз снапҩымҭа хәыҷы ҿаҟәаӡа, иара ус ишьҭоуижьҭеи. Уаха санышьҭалалак ацәа сагаанӡа, иара сазхәыцуеит, аха ианаашагьы, шә-уск ааины ҳаҩны ашә иаалагылоит. Аҳы, иҟоумҵан ухаҵазар!»
Абас иҟаз аусқәагьы, анҭ аҟьышьрақәа рнаҩсангьы, деимырхха дыркын Арсоу.
Ароман аҿы ицо ахҭысқәа зда царҭа ахьамам ақәцә аҟынӡа ианнеилак, иԥымжәарц залшом, еибарххоит. Ҩнуҵҟала аиқәԥара, аиҿагылара цон, аха Арсоу дзалҵуамыз ихәашьыз адунеи, насгьы инапҩымҭа дзалгомызт, амԥан дызнеиуамызт, иԥырхагахон аԥсҭазаара зырхәашьуаз аԥсҭазаара ҟьашьы. Аха деимлагәа дызкыз азынџьырқәа аҿҿаҳәа ианыԥҵәа арсоураа ргәыцхәы-гәышьы лчарахьтә имашьынала данаауаз ихьыз амашәыр ауп. Дмыԥсыкәа деиқәхеит. Убри аҽны инаркны, даналҵ иккаӡа изшеит Арсоу. Аԥхьаҩгьы агәра игартә аҟынӡа…
Арсоу дахьышьҭоу ахәышәтәырҭаҿы иԥҳәыси иареи реицәажәара иҳанаҳәо рацәоуп, насгьы уи еилкаарақәа зынӡа ишҿыцхаз аабоит имҩашьо: «…Сырма акраамҭа лҽылзеиқәкуамызт. Лыблақәа ҭаа аӷәыцәмаҟьақәа ирынԥахланы, шахала ирхханы икнаҳаз сыԥшь-махак дрыхәаԥшуан, нас ари шьҭа дуаҩханы дҟалоу здырхуада ҳәа аҽырҳәа еиқәҳәаланы лылабжышқәа рҿынархеит.
– Схы сзамыхәо нага-аагатәыс сбоурҳәа бшәоума?
– Ма-моу!
– Акы, бацәымшәан! Аҳы, бҽааиқәкны иҟоу насаҳәи шьҭа!
– Сара исҭахуп уи лгәы лхасыршҭырц. Дагьрыцҳасшьон сыблақәа
дзырхымԥшыло, лыблақәа ҭаа, еиқәԥах ажәҩан (аҭуан акәызҭгьы – Р. Қ.) иаҵаԥшуаз сыԥшьмахак дахьрыхәаԥшуаз. Сара уи, изакәу сыздыруам, аха акгьы ҳамаӡамкәа ҿыц ҳанааиднагалаз еиԥш акәын сышлыхәаԥшуаз уажәы.
– Аҳы, шьҭа иазхоит! Сгәы ҟазҵаша џьара акы насаҳәа, да? – Угәы ҟазҵаша сара исзырҳәагәышьоузеи?!
– Усгьы?
– Иацы Ҳазат Ҳараз-иԥа дыргеит…
– Дабаргеи, бымҳәои?
– Дабаргахуаз… Иҩызцәа чарҳәара изыруит…
– Чарҳәара зуз – даргьы уаҵәы иаарыдымгылашеи!
– Уаҵәынӡа инеигап ҳәа уҟоума, уи уаҩ шәаҩуп, ашьа збаз ахәыҷы диҩызоуп…
– Алагарҭа змоу зегьы – алгарҭагь рымоуп, Сырма!»
Ари адиолог иаҳәоит Сырмагьы Арсоугьы шеиҭаиз, урҭ зқәыз амҩа аиашахь, абзиарахь ишкылнамгоз, еиҳаракгьы Ҳазаҭ Ҳараз-иԥа иҩызцәа ирҳауаз ашьацҳәақәа дара рхаҭақәагьы шакыз, ишамышьҭуаз. Сырма иаахҵәаны илҳәеит лԥеиԥшгьы, «иара саргьы ус скәаԥӡа сзымцозар акәхап…» Уи дгаӡамызт, дызлахәыз адунеи абгара ишаҿыз лбон, аха раԥхьа ишьҭнакаауаз, иахәлабгаз «аб шьтәқәа» ракәын, нас лара лыҿгьы иааиуан.
Аха уи Арсоу митәык игәы иалсны иаабом, уимоу, ажәакгьы ахиҳәаауам, илхароуп иаҳхароуп ҳәа иԥхьаӡаны.
Ҳара иҳаздыруам Арсоу Агәба даныцқьаз зхы икыз аҩымҭа дшыцқьаз, дҟьашьаанӡа ихиркәшар изеиԥшрахоз, изызкыз, иаҵанакуаз, аха уажәы аԥхьаҩ имҩашьо агәра игоит иҩымҭа зҿагылауа, иаанарԥшуа аԥсҭазаара
зтәу. Уи баша иҳәаӡом абарҭ ажәақәагьы: «Мап, мап! Сара зегьы-зегь еиҭасҳәароуп. Зегьы. Зегьы ирбаратәы, иагьраҳаратәы!..»
Арсоу иԥсҭазаараҿы акыр аамҭа амацасраҿы афурт еидыҳәҳәала егьырҭ амацақәа, асабалаақәеи аӡӷабцәеи рыда (урҭгьы еицҿакны ианықәхалак акашәа имбаӡакәа ашьапы иқәҟьа иагоит!) зегьы шагоз еиԥш, иқәманшәалахо даауан, аха афурҭгьы зегь шалшо, аӡы анажәуа ҟалозаап, еиҳа ииашаны иуҳәозар, акы азымгаӡо, аҿаҵахәы амҵәаны ахала, мамзаргьы иазымгаз амацақәа иаарылахоит. Убасҟан уи аӡы ажәит рҳәоит амацасцәа. Аԥсҭазаараҿгьы ус иҟазаап, Арсоугьы имаца афурт, есымша еиԥш акәымкәа, изымфурткәа иаанхеит аӡы ажәит. Абри ахшыҩҵак акырӡа иугәаланаршәоит аԥсуа жәаԥҟа есымша акәапеигьы аӡы аанагом ҳәа ирҳәо. Автор уи ибзианы ихы иаирхәеит ироман анҵәамҭаҿы аидеиатә ҵакы аиқәҳәалараҟны.
Ҵабыргуп, араҟа зфурт аӡы ажәны иаабо, азнык азы Арсоуи Сырмеи роуп, аха урҭ ирықәку ахҿа ароман иалоу аԥсҭазаара цқьа аӡыхь зырхәашьуа зегьы амҽханакуеит, ус шакәу имҩашьо аҩымҭа «афырхацәа» рдунеи еилабаа иаҳнарбоит.
Ароман аҿы уи афырхаҵа иеиҭеираз иҟалаз ахҭысқәа асимволра рыҵоуп аҩымҭа еиқәызҳәалоу Арсоу иажәақәагьы:
«Ихыҳәҳәылоз сылабжышқәа срылԥшны сахьыԥшуаз избарҭан ажәҩан иаҵахынҳәуаз аԥҭа ӡлачқәа аилыҩрра иахьаҿыз. Урҭ ирыбжьалашо, иагьрыбжьахәмаруа заҵааира ахалара иаҿын уажәааны мыцхәы игәыҟаҵагоу аӡын мра ашәахәақәа».
Арҭ ажәақәа, аԥсабаратә цәырҵрақәа ирыдҳәаланы исахьаркны иҳәо, ирымоуп рхатә ҵакгьы, рхатә хықәкгьы.
Арсоу ихаҿсахьа ҳахьахцәажәоз акырынтә дҳацҳархырааит (избанзар уи лыда ароман афырхаҵа хада инагӡаны, дхаҭәааны ухаҿы дузаагом, ҟазшьалагьы, хәыцшьалагьы, дунеилагьы, маҵуралагьы ишхаз-хазугьы), даҳгәалаҳаршәоит, ҳарзыӡырҩит лажәақәа, ҳахәаԥшит лхымҩаԥгашьа, уи иԥшәма ԥҳәыс Сырма.
Сырма, аҵабырг ами ауаҩы ииҳәаша, раԥхьа асысмҟаа иаҩызаз ԥҳәызбаҵәҟьан дыҟамзаргьы, ԥсымцқьарак, ӷьычрак, қәычрак, мал дук лыԥсы азыцәгьан даабом Арсоу даниднагала. Насгьы лыцәгьа-лыбзиа ҳәа уаанӡатәи автор акгьы ҳаиҳәом, маҷ-саҷқәак ҳаиҳәаргьы, даҳирдырыргьы ауан, аха уаанӡатәи лыԥсҭазаара, лбиографиа аҩымҭа ԥхьаҟатәи аидеиақәа рырӷәӷәаразы рацәак аламзар акәхап иҳәан даламлеит, аганахь инижьит. Уи, ҳәарада, автор изин ауп, ҳиваларым. Аха амыждарақә, баҳәшьа ду лџьабаақәа сара даараӡа ирацәаны исыдуп.  (курсивла иалкаау ажәақәа митәык иԥшӡам, ихжәаны иҳәоуп – Р. Қ.) хынтә, мап ԥшьынтә схы лҿышхьан… ҳәа дылхыччаны акәу, ус иҵабыргны гәыкала иҳәазу узымдыруа, дыздызкылаз ргәыцхә ду инапаҿы дҟалеит. Уи акәхеит ақыҭа ԥҳәызба Сырма даҩысҭаахеит, аҩысҭаацәа данрыланагала. Ганкахьала гәыбӷан узлыҭом, зышхәа уҭоу иашәа ҳәа ирҳәо ауп дзықәшәаз. Араҵәҟьа, лара лаҵкысгьы, лхаҵа Арсоу ихаразар ҟалап уи. Раԥхьаӡа амаалықьцәа реиԥш акгьы ҟазымҵоз, ицқьаз аӡәы лакәын. Уимоу, лхаҿы илзаагомызт дызланагалаз ауааҟьашьқәа иҟарҵоз аҵмыҳәҳәарақәа. Аха ауаҩы зегьы дрышьцылозаап!..
Аԥхьаҩ умашәа ибартә, иагьааџьеишьартә исахьаркны иҟаиҵеит (автор асовет хәҳахәҭра аԥҟарақәа еилазго, аӷьычцәа рҭыҩра аԥсы ахьҭаз дахьақәшәаз иабзоуроуп хымԥада!) Сырма лбиографиа лхала иахьҳзеиҭалҳәо (убрада егьирахь зегьы, шамахаӡак акәымзар, Арсоу Агәба иоуп ицәажәо, иҟало ахҭысқәа ҳазҳәо, иаҳзырбо!) «Зыхә ыҵырхуаз аԥсы» ахаҿы. Ари Сырма лымацара илбиографиам, илыԥсҭазаарам. Ашәҟәыҩҩы абраҟа икалам ахьанҭареи аҵарреи рықәкны иҿаԥиҽуеит, ирҿаасҭоит иахьатәи аамҭазы зымгәажәада уаҳа хәыцырҭа змам, ауаажәларратә мал аимҵәаразы, рхаҭақәа беиахарц азы еиуеиԥшым амаанақәа, «аметодқәа» хәыцны асовет хәҳахәҭра асистемаҿы аус зуа, арахь уи аԥҟара ԥшьақәа ламысдарала, хынкылашьак рымамкәа еилазго ауаа хәаԥсақәа.
Убарҭ рдунеи ҟьашь лшьапы алалыргылеит ажурналист, ашәҟәыҩҩы Арсоу иԥҳәыс.
Ари аҭагылазаашьа даара иуадаҩхеит. Азнык азы аус ҵмыҳәҳәарақәа ирҿагыланы иқәԥоз иԥҳәыс илцәыуадаҩын Ҳазаҭ Ҳараз-иԥа рҩызцәа рҿы аусура, (ԥсаҭала уцәажәозаргь, лара Сырма лхаҭагьы урҭ рҩызцәа ауаа дрылахәымызт, илымбацызт, дрыцәтәымын!), аха ауаа ҟьашьқәа иаразнак дара дыртәыртәит, дхырхит, дрывагылеит дырҩызахеит, ажәакала, дара ахьӷьычуаз ларгьы лыхәҭа аламырӡуа, урҭ «рҟазараҿы» акы дрыҵамхо, уимоу, ираԥылго аҟынӡа дҟалеит.
Еиҭасҳәоит, ахәҳахәҭра аҩнуҵҟа лассы-лассы иаҳԥыло аилагарақәа аахтны изҳәо ихатәроу аҩымҭақәа аҵыхәтәантәи аамҭазы аԥсуа литератураҿы ицәырҵуа иалагазар (иаагап ашәҟәыҩҩы Ш. М. Аџьынџьал исатиратә повест «Апартфел ҟаԥшь» уҳәа убас иҵегьы…) уи машәыршәақә акәӡам изыҟало, избанзар, аԥсуа жәаԥҟа иаҳәоит зызҩа зӡаз иан дагеит ҳәа. Избанзар, абраҟа иузымҵәахыша, иузымӡаша, зҩак иаҩызоу «ачымазара» бааԥсы «зыхьуа» ауаа хәаԥсақәа цәырҵуа иалагеит имаҷымкәа. Аԥсҭазаараҿы ауаа зегьы еиԥшым, ихаз-хазуп. Аӡәы иԥсҭазаара зегьы ижәлари иԥсадгьыли рымаҵ аура иазкуп, насгьы ихадароу иԥсы цқьоуп, дразуп, ихазы-иԥсазы амаҷгьы далаӡоит, мацара ауаажәларратә ус азы еснагь дыхиоуп. Ус иҟоу ауаҩы ижәлари, иԥсадгьыли, аҳәынҭқарреи рҿаԥхьа иҭакԥхықәра ҳаракуп. Иарбан уадаҩразаалак аҿаԥхьагьы дԥышәоуп, дыгәрагоуп. Абас иҟоуп аханатә иҵоуроу ауаҩы иԥсабара. Аха, иага ихьааугаргьы иҟоуп, иаҳԥылоит даҽа шьоукыхгьы зегьы зхазы мацара изҭаху, ауаажәларратә ԥсҭазаара аинтересқәа, аҭахрақәа усс изкым, иацәхьаҵны игылоу, еимгеимцарак анырбалак зегьы зхазы иахо, еизызыҳәҳәо, еиҳарак ахәҳахәҭра аус знапы алаку, урҭ амал-шьал иарлашәуеит. Аҵыхәтәантәи аамҭаз рыцҳарас иҟалаз, урҭ рҩызцәа ирацәаҩхо иалагеит.
Убас иҟоу дырхаҭарнакуп Сырмагьы. Уии нас дызхьыԥшу ауааи рхаҿсахьала автор иаҳирбоит иахьатәи асоциалисттә закәан анорма иахыԥан зхы ныҟәызго аӷьычцәа. Аԥхьаҩ игәы иаанамгарц залшом абас иҟоу, насгьы абриаҟара ауаа ҟьашьқәа абакылнагеи, изыхьчода, знапы рхызҩода ҳәа. Иџьоумшьан, аԥхьаҩ гәыраз, урҭ автор ифантазиа иахылымҿиааит, ишаҳцәтәымугьы ҳаԥсҭазаара иалиааит, қьаф ҳаларуеит, уара иуцәӷьычуеит, сара исыцәӷьычуеит, аҳәынҭқарра иацәӷьычуеит. Абас ишәарҭоу ацәырҵра бааԥсқәа асовет аамҭазы аҭыԥ рмоуроуп. Абри ауп изҿагылоу аромангьы. Ашәҟәыҩҩы ицәыригаз ауаа ҟьашьқәа рҿаԥхьагьы уи аидеиа шьақәнарӷәӷәоит. Сырма лдац-ԥашә маҷызҭгьы, ауаа ҟәазқәа, (ауаажәларраҿы аҭыԥ заманақәа змоу дыркьарзымызҭгьы, уиаҟара мчы лоуамызт, дыбжьысит ҳәа уаҩы ихьааигомызт, аԥсҭазаараҿы амараҳәқәеи амриқәеи аумаҷху! Аха автор ииашаны иаҳирбоит уи лхаҿсахьа ауаа хбарақәагьы аӡәырҩы шаҟьашьхьоу, рыламыс аҿаԥхьа ацәажәара шрылымшо, еиҳа ииашаны иуҳәозар, уи аламыс захьӡу дара рцәа-ржьы ишалабахьоу.
Ароман аҿы, «акомбинаторцәа» зегь реиҳа дҟәазӡа даабоит зымч-зылша, зԥышәа абаагәара еиԥш иақәгәыӷуа Ҳазаҭ Ҳараз-иԥа. Ари ауаҩы дхаҭәаауеит, ибзианы дааԥшуеит инапаҵаҟа иҟоу ахәҳахәҭцәа русушьа, рхымҩаԥгашьала, иара ириҭо аҟазшьарбала, еиҳаракгьы Сырма лажәақәа рыла. Урҭ даара «рыԥсы еихәлаханы» иҟан! Шь. М. Аџьынџьал иповест «Апартфел шкәакәа» (раԥхьатәи аҭыжьра иахьӡын «Апартфел ҟаԥшь», аха акоммунистцәа рцензура ажәа «аҟаԥшь» амаабызт…) аҿы абас ԥарала, ҵырҭышала еибаҟьашьхьоу ауаа рзы исахьаркны ишиҳәаз еиԥш «абааӡатәы» рыбжьан!
Ишаҳҭахымгьы, ибанык ҳашнымхоугьы Ҳазаҭ Ҳараз-иԥа ишьашәалоу, дунеик иатәу «афырхацәагьы» ҳԥылоит аԥсуа литератураҿы. Уи акырӡа дугәаланаршәоит Шь. Аџьынџьал исатиратә повест «Апартфел шкәакәа» аперсонаж, ауаҩы хәымга Лагә Лагә-иԥа Мафба. Урҭ аҩыџьагьы иаахҵәаны рнапқәа аҳәынҭқарра амал иаларшьшьны иркуп. Шь. Аџьынџьал иперсонаж «хазына» Лагә-Лагә-иԥа Мафба иԥшра,
исахьа, иҟазшьа ҩнуҵҟала уҳәа адетальқәа зегьы еизыршәшәаны дааирԥшуеит акыр аамҭа духамышҭуа ицәымӷра укны уагартә аҟара. Платон Бебиа «ифырхаҵа» Ҳазаҭ Ҳараз-иԥа иакәзар, уиаҟара адетальқәа ихәымгарақәа хәынгашьаны диасуеит, мацара зда царҭа ахьамам, уахьзивымсуа аҭыԥқәа, ахҭысқәа роуп дахьаҳирбо, иҩызцәа ауааҟьашьқәа рыцхыраарала. Аха убарҭ адеталь маҷқәа рыҿгьы дааԥшуеит, дхаҭәаауеит Ҳазаҭ Ҳараз-иԥа.
Абри ахаҿсахьа уаназхәыцуа, уанахцәажәо иугәаламшәарц залшом А. М. Горки иажәақәа: .
Ҳазаҭ Ҳараз-иԥа ихәымгарақәа хәҭак аарԥшрала иханытә ишьапаҟынӡа автор дҭихуеит, даҳирдыруеит. Уи «иусуцәа» иреиҳәоит акы хьаас иҟамҵакәа, имшәа-имырҳа аус шыруа. Аха ани аӷьыч гызмал «иуаажәлар» идирдыруеит дара рнапы злаку алыршь-выршь аҿы агәҽанызаарагьы шаҭаху. Иаашәарҭахаргьы амамырџьагә еиԥш иҽаԥыражьны ашәарҭара ишәаҳауан ԥарала, «чеиџьыкала». Иаҳгәалаҳаршәап хҭыс хәыҷӡак. Уаҟа иаабоит ҳаамҭазтәи аферист ихаҿсахьа, уи заҟа иҽеиҭеикуа:
«– Арԥысгьы саргьы (Сырма лоуп изҳәо – Р. Қ.) ҳаиманы, Ҳазаҭ Ҳараз-иԥа дахьтәоу, ашә аартны ҳныҩналеит…
– Иҟоузеи бымҳәои?
– Абри арԥыс игәы ндырхеит, Ҳазаҭ Ҳараз-иԥа?!
– Дарбан игәы нзырхо? Иара бара бхаҭагьы урҭ рыгәҭаҵәҟьа бгылоуп, бара, алақьаафыр… Быӡ… наҟ!..
Ҳазаҭ Ҳараз-иԥа даасылацәҟәын, акакеиҳәа дласыҵаҳәҳәеит.
– Мшәан, сара исхароузеи?! – сааҟрымҿрымшәа аазун, сындәылҵны ашә сҽааваскит иара саргьы.
– Утәа ухь згеит.
– Мап, сара атәара смааит?!
– Иагьа ус акәзаргьы уаатәеишь зны! – Сгәы ндырхеит уҩызцәа?!
– Алакәа! Ауаа рыҟны аус сымоу џьушьоу?!
– Агаӡа ихәы еиҩшаны идырбон ҳәа…
– Еилыскаауеит зегьы! Арҭ сырфарц иҟан сара… Зегь ырмазеины ишрысҭоугьы…
– Сара суҳәоит ашшыԥхьыӡқәа…
– Маҷк уҽааиқәк, угәы ԥумжәан, сукәыхшоуп. Саҭамзааит, аха узыжәлоу уҳәар ҟамлари?
– Сара с-Бгьоуп.
– Бгьоус узԥада, џьым-џьым?
– Бгьоу Бага сиԥоуп!
– Ҳаит, уԥсынҵры духааит, уара Бага бзиа абас иҟоу аԥа хазына димоума?
– Ааи… ыҟы…
– Бага даара дхаҵа бзиагәышьан, иареи сареи ҳалақәа ҭкәыкәы ҳмыцәаӡакәа аҭабиа ҳҭатәаны аӷа…
– Саб аибашьра дыҟаӡамызт, дыхьчан…
– Убри ауми саргьы сыззааиуа, иареи сареи ҳмыцәаӡакәа аҭыԥ ҳаҵатәаны, аӷа дыззааигәахоз ҳарахә ҳабла иааҵшәаны ишԥазалшоз…
– Саби уареи шәеибадыруан?
– Ҳаибадыруан ҳәоума иуҳәо, џьыка ԥуҭк ашьха мацара иеицаҳфахьан, Бага ԥсаҭа шкәакәа…
– Нас уара Бага бзиа иԥа уоума? Ҳаи, шаҟа сургәырӷьазеи!
Аб бзиа аԥа бзиагьы дихылҵуеит, аха уара зынӡа ухазынахеитеи, џьоушьҭ!.. Уԥсынҵры духааит! Угәы ндырхеит, алақьаафырқәа!.. Урҭи сареи иҳаибарбап, уаанҿас! Уара уҩыза арԥыс бзиа, ԥхыӡынгьы дырбараны иҟоума, арҭалақәа! Аа, усҭ, баба дукәыхшоуп, ашшыԥхьыӡқәа рышәҟәгьы!.. Ҳаит, иабадихәа!..»
Абарҭ реиԥш иҟоу ажәақәа рышьҭахь арԥыс, акәац ацынхәрас амҿы зҿарҵоз, иҟаиҵагәышьоз игәаԥха, игәамԥха, ажәала аҽа «зхьоз» дицәыԥхашьаны ашшыԥхьыӡқәа знырҵоз ашәҟәы ашьшьыҳәа иаартны, икалам аацәырганы акакала абасгьы наниҵеит: «Иахьа «Аҭхаџьырҭа» аҟны сыҟан. Изакәтәы фатәы ссирузеи иҟарҵо уҳәарауазеи, унацәа адуфалап. Узхара ҟалас рыздырӡом, иара даргьы. Иҭабуп Ҳазаҭ Ҳараз-иԥа!..»
Ари аӷәады гызмал ас заҟаҩы иҟаҭәахьадаз, ижьахьадаз акрыфарҭа «Аҭхаџьырҭа» аҟны дыҭхаџьуа дахьтәаз. Аха ишаабо, зегьы ҿҳәарак-ҿҳәарак рымоуп. Ҳазаҭ Ҳараз-иԥагьы иҿҳәара, дшақәымгәыӷӡоз иааидгылеит, аԥхьаҩ агәахәара инаҭартә еиԥш. Аха имҳәакәа изааӡарызеи уи «афырхаҵа» иҩызцәа иҵегьы ыҟоуп ҳакәшамыкәша, иахьеи-уахеи иҭҳашуеит, ауаажәларратә ԥсҭазаараҿы иҳацәтәыму аҭагылазаашьа ҟарҵоит, урҭ зхәышәтәуа ахәшә аԥшаара зынӡагьы имариам, избанзар, аҿкы чымазара рцәа иалоуп ирылаҽӡаны.
Ашәҟәыҩҩы Платон Бебиа иҿаԥиҽуа ауаа, лымкаала ахәҳахәҭраҿы игылоу, аламала умч рықәхо егьиуа иҟаӡам, урҭ рдац-ԥашә изықәгылоу адгьыл ӷәӷәамзаргьы, иалаланы ицахьеит, иацы ихшәа, игәылҵыз шәҭыцым. Еиҳарак урҭ зырӷәӷәо, аԥсынҵры рызҭарц иаҿу дара ирыдгылоу амчқәагьы ԥарала, малла «идухахьоу» дунеи амаа акра иашьҭоу ауаа роуп.
Ароман «Ашьацҳәа» аҟны Платон Бебиа иааирԥшуеит ҳаԥсҭазаара еиуеиԥшым егьырҭ аганқәеи асферақәеи рҿы иҳамоу, ҳгәы еихьызшьуа аԥсымцқьарақәа ртәгьы. Урҭ автор ицәыригоит еиуеиԥшым, еимышьтарым ахаҿсахьақәа, аперсонажқәа рыԥсҭазаарақәеи ирхҭынхьаақәои рыла. Араҟа иубап аԥсҭазаараҿы ашьапылампыл ада уаҳа даҽа хықәкык змам, агәыла иҵашьыцуа, аиҵаҟәаҟәақәа рыла иҭәу Базақьа иҩызцәа ауаа хҭыԥшшақәа. Ҳәарас иаҭахузеи, автор ашьапылампыл абзиабаҩцәа, ишырҳәо еиԥш, «азхьыҩцәа», дрықәыӡбом. Уи аҩыза ахшыҩҵак зынӡа дацәыхароуп. Аспорт зҩыда ҳаԥсҭазаараҿы еиҳарак изызҳауа аҿар рыҩнуҵҟа иаҵанакуа, изыԥсоу ззымдыруада. Аха Базақьа «испорт» ҳарамратә спортуп, шьыцратә спортуп, изҩыдам нырроуп иҟанаҵо. Базақьа иҩызцәа аԥсҭазаараҿы иҟоуп ашәҟәыҩҩгьы уи далкааны даҳцәымӷххартә дзаирбо.
Аҿар аҵара дырҵара, рааӡара знапы алаку иҭакԥхықәра ацынхәрас – иара излаихәаша аганқәа рыла ихәыцуа, мамзаргьы ицәыҵахәыцуа, аӡәы акы абаицрысҟьарызеишь ҳәа зыԥсы қымқымуа ауаа дреиуоуп ароман аҿы зсахьа ҭыху арҵаҩратә институт аҿтәи арҵаҩгьы. Ауаҩы ԥарада дзымхәышәтәуа аҳақьым уҳәару, аӡбарҭаҿгьы иааԥшуа аҵарҭышагаҩцәа уҳәару, заҟа жьымдыр, амжьыжькра зылшоны, ҳаԥсҭазаара иатәымкәа, арахь иалаӷьарц иаҿу аҵас бааԥсқәа ҿаԥнаҽуазеи «Ашьацҳәа».
«Шәанаџьалбеит, рҽдырӷәӷәаӡеит, ахьӡ-аԥша аламыс ршьаҟьарц ргәы иҭоуп ираӡар, уимоу, амчрагьы ҳцәыргоит, ҳагьдыршәоит базақьарааи Ҳазаҭ Ҳараз-иԥа рҩызцәеи иҿаԥымҽыкәа иаанхар ҳәа» аҳәоит Платон Бебиа ироман.
Ашәҟәыҩҩы иара убас акритика азиуеит аԥсуа бзазараҿы имыцхәны иалоу, иахырҟьарацәоу апатриархалтә еилысрақәеи урҭ ирхылҵуа, акәамаҵамарақәеи. Аҩымҭаҿы ишаарԥшу ала (Арсоу ихаҿсахьала) урҭ ԥырхагоуп аҭакԥхықәра ду зцу арҿиаратә усура анаҩсангьы иарбан усзаалак аҿгьы. Платон Бебиа иҿаԥхьа иҳасабтәны иқәиргылаз азҵаара иахьатәи ҳаԥсҭазаараҿы иаҵанакуа заҟа иҳараку, уи исахьаркны иааирԥшит иҳагу, ԥхьаҟа ацара иаԥырхагоу, иаҳтәымкәа, иҳамаамкәа иҳалиааз ацәгьа-мыцәгьақәа, ашьцылара бааԥсқәа, ацәыхь-мыхьрақәа: аҵарҭышагара, аиҵаӷьычра уҳәа убарҭ иреиԥшу иҵегьы. Арҭ зегьы ҳара ҳсоциалисттә уаажәларраҿы закәанла ршьапы иҵырҟаауижьҭеи, рдацқәа ыҵыжәжәоуижьҭеи акрааҵуеит. Аха изхәарҭоузеи, аԥсҭазаараҿы макьанагьы иамаханы, уимоу, аҽырӷәӷәаны, ахатә «аргументқәа» ҟаҵо, рхы андырқьиоу (ацәгьа зуагьы асахьазы акәзаргьы ихы злаирқьиаша џьара
мзызк, ҿарԥак имԥшаауеи!) ыҟоуп. Иаагап Сырма лажәақәа: «…Дарбан уара уаҟара згәыхәтәы иахьӡаны зықәлацәа ирылагылахьоу! Зеиқәажә ззымԥсахуаз ауаҩы, иушәуҵара иарбан уздырам. Алақәа зкылибаҳәоз ууада еицаҟьажә удәылганы уааган ахан хьыҵәцара уааҩнаҳартәеит. Амҩақьыраҵәҟьа зџьыба иҭамыз ауаҩы, иуҵԥраауа амашьына ааган иаауҵаҳаргылеит. Иарбан узыржагьуа, џьым?!»
Уаанӡа ԥсыцқьала иҟаз ауаҩы дыҵкьыҵкьашьо, дҟәыншьо дихцәажәоит Сырма. Ӷьычрала илырҳаз амал даҵаҽырбо, далаҽхәо ауаа урыласыргылеит ҳәа иаҽԥнылҳәоит «мап, исҭахум сара урҭқәа акымзаракгьы!» ҳәа данылҿагыла. Аха Арсоу имч маҷуп, дҿацам, Сырма дииааихьеит.
Ароман уажәы азы аганахь инышьҭаҵаны, маҷк иадамхаргьы, уи иаҳнаҭазеи, ҳазланарԥшыз аԥсҭазаареи, ицәыргоу ахаҿсахьақәеи рдунеи еидкыланы ҳалаԥш, инымҩатәшәа акәзаргьы инахаагап, еиҿҳарԥшып иҟоуи, иҟами, автор иҟазарц ииҭахуи. Иҟамлари ҳашәҟәыҩҩы, аџьа ду зыдбаланы, акыр шықәса аус здиулоз ироман аԥсҭазаара аҵабыргхаҭа аҵкыс исахьаркыратә фантазиа амчхара агазар, еиҳа ҳхаҿы иаанхартә, аԥхьара аинтерес ҳауртә азын «афырхацәа» злаҟам ала ирзырҳаны, ирыцҵаны, даҽа цәак рхаиҵазар, иртәым маҭәак ршәиҵазар, ирҿам бзык рҿеиҵазар, рыламыс иаҵанамкуаз, ргәы иҭам, рхы иҭам, акы иамхаҳәазар? Мамзаргьы урҭ рҩызцәа ауаа иахьатәи ҳаԥсҭазаараҿы иҟамзар, ианыҟаз, иананыз иҳаҩсхьоу ашықәсқәа рзы, иаагап 30-тәи, 40-тәи ашықәсқәа рзы акәзар?
Иҟамлари даҽа ԥхьаҩык иҳәаргьы мап, урҭ рҩызцәа ҳауаажәларраҿы иҟам, иҳамбац ҳәа.
Ажәа ишало еиԥш, ус Анцәа иҳәааит, уи ами ахазына, абзиахә. Убри ами ашәҟәыҩҩгьы ииҭаху. Убас иҟаларц азами, ицқьахарц азами ауааҟьашьқәа рдашьхәа иҵакны ҳрықәыӡбарц, уаҳа иаҳмырбзазарц азын рышьацәахы ианкны изцәыригаз!
Ииашоуп, асахьаркыратә литератураҿы иазырҳаны, излаҟам, хәыҷык инапынҵангьы, ацәажәара – аԥсҭазаареи ахаҿсахьеи раарԥшреи бзиа ирбоит, иатәышьҭроуп. Уи акритикеи алитератураҭҵаареи рҿы идыруп «гипербола» ҳәа. Ахаҭа бырзен ажәоуп, иаанагоит иазырҳаны, иацҵаны ахҭысқәеи афырхацәеи рсахьа аҭыхра. Уи иазкны  аҿы, ҳаԥхьоит:  – преувеличение) – средство художественного изображения, основанное на преувеличении. Г. прошла большой и сложный путь развития – от фольклорных произведений многих народов, где подчеркивалась физическая мощь героев, до произведений, где созданы развернутое, гиперболические образы («Гаргатюа и Пантагрюэль» Ф. Рабле «Путешествие Гулливера» Д. Свифт, «История одного города» М. Е. Салтыкова-Щедрина», «150 000 000 В. Маяковского). Часто Г. встречается в пословицах, поговорках и в изречениях (нап., «Море по колено», «слезы текут ручем).
Аха ирыцҳарахаз, ҳаԥсҭазаараҿы ишырҭыԥымгьы иҟагәышьоуп илаҟәу ахаҿсахьақәа Сырма, Ҳазаҭ Ҳараз-иԥа, Базақьа рҩызцәа ауаа! Урҭ аабоит имаҷҩымкәа, насгьы амч рыманы, рҽеибаркны иахьатәи аԥсҭазаара аганқәа зегьы рҿы – ахәҳахәҭраҿы дара убоит, амедицинаҿы дара уԥылоит, еиҳау аҵареиурҭаҿы иуԥышькласуеит, аспорт аҿгьы рыбарбар уахәом, убас заҟаџьара?
Урҭ ӷәӷәала иахьырхәлатәуп, ԥсеивгаха рымҭакәа иахьабалак рымҩақәа аԥхьырҟәҟәаатәуп, мамзар, зынӡа рҽеибырҭар, ишәарҭоуп ауаажәларратә ԥсҭазаараҿы, иаханы азеиԥш мал ахьеимырҵәауеи, рхаҭақәа ԥсихологиала, ҩнуҵҟатә дунеила акапиталист иҟазшьақәа иахьреиԥшуи, ус иахьхәыцуеи анаҩсангьы, ишәарҭоуп еиҳаракгьы урҭ иҟарҵо анырра, ажәакала, иԥхасҭартәуеит рыкәшамыкәша иҟоу, изызҳауа аҿар. Урҭ ирылшоит аҿар рааӡараҿы акыр аԥырхагақәа ҟарҵар, идырблаҟьар, ауаҩы адгьыл иқәзаараҿы ихадоу амали ахи-аԥси ракәушәа агәрагара рнаҭар ауеит. Амышхәыбзазара, аԥсҭазаара бзиа акоммунисттә уаажәларра рҿы аӡәгьы мап ацәикӡом, уи аус хадақәа ируакуп аргылараҿы ажәлар аӡәык-ҩыџьак ҳәа еилыхны акымкәа, аԥсҭазаара бзиа рыҭара, рыбзазара аиӷьтәра иазкуп. Аха урҭ зегьы хыҵхырҭас ирымазароуп асоциалисттә принципқәа рыла еиҿкаау, зегьы еицырзеиԥшны ишьақәыргылоу аџьа алеишәа! Ламысла, ҭакԥхықәрала, коммунисттә ҵасла анхара-анҵра, адгьыл ақәзаара, аа абарҭ роуп иахьатәи ауаҩы дзықәныҟәарц ихәҭоу.
Абарҭ аҩада еиқәаҳаԥхьаӡаз апринципқәа ирыцәхьаҵыз, издызымкылоз, дарбанызаалакгьы, ҳара дышҳалиаазгьы, ҳара даҳтәым, дмыцхәуп, дагьаҳԥырхагоуп.
Абри ауп хыхь ишазгәаҭо еиԥш, ароман «Ашьацҳәа» аидеиатә ҵакы. Уи иқәнаргылаз апроблемақәа, акы, ирацәоуп, ҩбагьы, иахьатәи ҳаԥсҭазаараҿы шьардаӡа зҵазкуа ируакуп. Нас ишԥа, ауаажәларраҿы ауаҩы дхәарҭаны (Базақьараа рхазы мацара ауп изхәарҭоу), дҵоураны, дыцқьаны иҟазаара еиҳау иарбан даҽакы аԥхьа зыӡбахә ҳәатәу?
Уажәшьҭа маҷӡак иадамхаргьы ҳахәаԥшып ароман злаҩу абызшәа. Платон Бебиа ирҿиамҭақәа, еиҳаракгьы ипоезиатә ҩымҭақәа
ҳакритикцәеи ҳлитератураҭҵааҩцәеи ирыхцәажәахьоу ишазгәасҭахьоу еиԥш, шамахаӡамзар ицқьоуп, аԥсуа бызшәа иамоу аҩ-диалектгьы рбеиара исахьаркны, аԥсы ахаҵаны ацәажәараҿы шьахәла ихы иаирхәоит, ҳәарада, ари апоет, ашәҟәыҩҩы ирҿиараҿы – имыруга хада – абызшәа ииашаны, дарманшәалартә ахархәара анилша, еиҳау иарбан даҽа насыԥк уи дзеилаҳара! Аԥхьаҩ дрышьцылахьеит Платон Бебиа ипоезиатә цәаҳәақәа реихышәшәара, рымариара, реинаалашьа, ритмикатә шьҭыбжьгашьа, фразеологиала ражәақәа реицааишьа. Уи аханатә досу иахьаҭыԥу ажәа артәара дазҟазоуп, ихьанҭаны иуаҳауам ицәаҳәақәа рышьҭыбжь, знызынла, уимоу, иаҩырҟьацәаны «ианпоезиаитәуа» ыҟоуп. Ара, ҳәарада, апоет ипоезиатә ҩымҭақәа ракәым сзыхцәажәо (урҭ ртәы аԥхьаҩ ишудыруа еиԥш, аҩада исҳәахьеит снаргәылаланы), мацара изысгәаласыршәаз, ахатә ҷыда змоу абри ацәаҩа аабоит ипрозатә ҩымҭақәа рыҿгьы. Платон Бебиа ипроза хыхь ишазгәасҭахьоу еиԥш, иаҟазшьарбагоуп жәабжьеиҭаҳәарала ахҭыс аарԥшра, ихааӡа игәы иҭаԥхо апоезиатә цәаҳәақәа агәылҷҷаауа. Уи ипрозатә ҩымҭақәа зегьы ҳарҟәаҵып, абри раԥхьатәи ироман ахқәа – ановеллақәа жәпакы поезиала иҩу прозоуп ҳәа азумҳәарц залшом уанрыԥхьо, избан акәзар, убас еихышәшәоит, ақаруатә ҭеисԥыҳә еиԥш, џьабаак унамҭаӡо. Насгьы, «зыԥсы злоу», «здаракәац» ыҟоу, ажәеинраалақәа, аԥсуа жәлар рҿаԥыцтә ҳәамҭа аҟнытә иааго, ахархәарагьы ҟаимаҭла изызу ажәаԥҟақәагьы, афоризмқәагьы заҟа ыҟоузеи! Урҭ зегьы аҩымҭаҿы иарбоуп, иаласоуп, здазҳәазҵам аҭыԥ аҿы. Платон Бебиа иҳәоуқәа, ифразақәа, реилкаара уадаҩны, уршьаҳауа, арахь «адунеи» рымҽхаркуа иҟам. Досу излаҭыԥу, иахьырҭыԥу рыла ишәоуп, изоуп, икапануп. Насгьы еснагь ихы рцәихьчоит хылҵышьҭрала еизааигәо ажәақәа лассы-лассы рхархәара, «еигәылацәаны» реидыртәалара, избанзар, уи идыруеит ас аҟаҵара аҩымҭа астиль аганахьала ишарԥсыҽуа, асахьаркыра аганахьалагьы ахаҭабзиара ишагнажьуа, ишыланарҟәуа. Абарҭқәа зегьы аҟазара аԥсабара иатәуп. Урҭ Платон Бебиа шьахәла еиликаауеит, еиҳа ииашаны иуҳәозар, ихатә рҿиаратә ԥышәагьы инарҵеит, кыр ҟазаратә маӡа изаанартхьеит!..
Ашәҟәыҩҩы дзыхӡыӡаауа ибызшәа иара усгьы иџьоушьаша феноменуп. Уи асахьаркыратә ҩымҭақәа рымацара ауракәху зымаҵ ауа. Уи аԥсҭазаара амаҵ ауеит, иашьагәыҭыуп зегьы рыла. Заҟа ииашаны иҳәазеи аурыс педагог ду К. Д. Ушински абри ахшыҩзцарагьы.
Ааи, ажәа заҵәыкгьы аԥсымчхара заҟа аҵанакуа здыруа, насгьы инарҵауыланы изныруа арҿиаҩцәа дырхаҭарнак иашоуп Платон Бебиагьы.
Уажәы, хыхь исҳәаз баша цәаҳәамхарц, исҭахуп ҿырԥштәқәак абраҟа иаазгарц. Афакт, шаҳаҭра зуа документуп.
«Аныҳәаҿа – аныҳәаҿа аԥнаҵон, ацәцеи аҵәцеи рнапқәа еибадыркуа. Заҵааира ҳара ҳаизыӡырҩра маҷхо, ҳаицәажәарақәа еиҳахо рҿынархон. Аҩы ҟадыџь иарбан иҟанамҵо! Аӡәы ихьаақәа зҭаз игәаҵа акәалаԥ хәыҷы аартны, инапыршьышьуа инҭаланы зегь адәахьы инықәнаҵеит. Даҽаӡәы абарҭ уҳәан-сҳәанқәа ҳарҟәаҵны, еснагь абас ҳаицәнымхо, ифо-ижәуа ҳазтәамзаарызеи, уара, ҳәа ихы гәыбӷан аиҭон. Ахԥатәи иблақәа жьаржьалеиуа, ҩыла ихыхәхәоз аҵәца дахьӡааԥшылоз, иԥсцәа игәаланаршәон ҳәа сыҟоуп, ҳаи уҳәар ишынеимеиҭәара…»
Аҩы зҽаҭаны итәоу рхаҿсахьақәа ари еиӷьны аҳәара уадаҩуп. Досу рхаҿқәеи рыгәҭакқәеи «алтә ныха» иаанарԥшит иккаӡа.
Абригь иухашҭуа сахьоума: «Ераст иаҳа-иаҳа ибжьы шьҭихуан, Мшәылды ашәаҟьа зхачылаз ахраҿқәа иԥсы рхьыхәхәа, шьҭахьҟа измыргьежьуа, ԥхьаҟа дзымцо, иара ус икны дгылан, ахарахаԥшра даҿын, ламыс змоу сҿышәх, абааԥсы, абра цәгьала ашьацҳәа саҿахеит иҳәозшәа…»
Платон Бебиа ипрозаҿы ииҭаху агәҭакқәеи ахаҿсахьақәеи, аҟазшьақәеи, ахҭысқәеи еилкааны раарԥшраҿы ихы иаирхәоит аԥсабара, апеизаж, детальқәак рыла акәзаргьы. Ҵабыргуп, ароман аҟазшьа злаҟоу ала, «афырхацәа рдунеи злахәаԥсоу ала, автор иҭахцәам, еиҳа ииашаны иуҳәозар, ирыхәҭаны, иаԥсаны иԥхьаӡом аромантикатә цәа зхоу, мамзаргьы иблахкыгоу аԥсабара иаларгылан раарԥшра, ираҭәаимшьо, иахибаауа аҟынӡа дара рзы деиҷаҳауеит аԥсабара аԥшӡара. Иаҳирбо, иҭихуа, аԥсабаратә пеизаж «ахаҿы» цқьам, ихәашьуп, ауаа ҟьашьқәеи амшцәгьеи ирсимволны иҟаҵоуп:
«Ашьха ихыҵыз аԥҭа хьанҭыџьқәеи ага иҭыҵыз аԥсҭҳәа ӡлачқәеи ҳаԥхьа ажәҩан еиҩызшода рҳәозшәа, игәгәа-гәгәаӡа ишааиуаз, иахьеилаҿаҳаз ацыԥхь ҩарҿаддит. Ажәҩангьы иазымычҳакәа иаагәыргәырит, иара амацәысгьы аҟаитан еиԥш иаалакьы-лакьит. Анцәагьы дгәаан, аҩысҭа дыԥхаҵа диман аҟәҟәаҳәа дивахысуа иҿааихеит. Уи акәхеит. Ажәҩан храӡага ду иазнымкылакәа ахырҳәагьы аҿаанахеит ақәа».
Убас ирацәоуп иааугаша аҿырԥштәқәа, аха иаҳарбазгьы азымхои аҩада иаҳҳәаз ҳахшыҩҵак арҵабыргразы.
Ауаажәларратә ԥсҭазаараҿы ииашаны ицәырго, иқәыргылоу апроблемақәа ииашангьы аҭак анроу, ианыӡбаха, ҳәарас иаҭахузеи, асахьаркыратә ҩымҭа агәҭакы нанагӡеит, уи авторгьы аиааира игеит.
Абри ахшыҩҵак Платон Бебиа, ироман «Ашьацҳәазгьы» иуҳәар алшо иҟоуп.
Аха иага убас акәзаргьы, ҳзыхцәажәо ароман, еиҭасҳәоит, раԥхьатәи злакәу ала, ҳәарада, уи иамоу, хыхь акыр ҳнагәылаланы ҳаззааҭгылаз ақәҿиарақәа, инарываргыланы иаанамхәарц залшомызт гхақәакгьы, аха насыԥны урҭ агха-ԥхақәа ароман аҩбатәи
Ишаабо еиԥш автор «Ашьацҳәа» архитектоника-адәныҟатәи азеиԥш форма – иҵегьы еилеисар, еизааигәаитәыр ауан, иаҳҳәап, хқәак «Уардынла ҭацаагара ицаз», «Алтә ныха зхарахаз», «Ҩынтә иԥҵәатәхаз анапы» рацәак рҽанеимарымдо ыҟоуп, ихаз-хазума уҳәо аҟынӡа.
Аҩымҭа афырхаҵа хада Арсоу Агәба джурналиступ, дышәҟәыҩҩуп, ус анакәха, аидеологиатә усураҿы аӷьараҳәа дыҟазар зыхәҭоу аӡә иоуп. Аха ишыҟалалакгьы, ҳамҭак дырҿагылозаргьы, имч дмырхеит, ашьацҳәақәа деимырхха дыркит. Арсоу иԥҳәыс Сырмеи уи лҩызцәеи ршьацҳәақәа ҩра дыдмырԥеит, азнык азы иҽиҟьашәа иузаргьы. Ас имыхьыр акәын ажурналист, ашәҟәыҩҩы, уи иԥшьоу, иҳараку аҭыԥ аҿы дгылоуп. Иара убас угәы еихьызшьуа иреиуоуп Арсоу акырџьара ихы дахьаҿагылоугьы. Уи зны ииҳәо, даҽазны иҳәом, иеилкаара ануцәыхьанҭахо ыҟоуп, зны ашьацҳәақәа ииааиӡеит шуҳәо, нас дааҳәны дузымдырӡо, ҳәынҵәа ихьшьӡамкәа, дыцқьаӡа, мшаҽны аусура даналага еиԥш дыҟоушәа ихы уирбоит. Аха ус дыҟам анкьатәи Арсоу бзиахә, дкаҳахьеит ӷәӷәала. Ҵабыргуп, аҵыхәтәан агылара иҽазикуеит, арыӷьарахь дгьежьуеит уҳәартә иҟоуп, аха уигьы иалҵуаҵәҟьагьы еилкаам инагӡаны, макьана дҟәаҟәан дышьҭоуп. Ииашоуп, автор иҭахуп ифырхаҵа дызлаҳаз апалҳаҭра далхны, дуаҩханы даабарц. Иҩнуҵҟатәи ақәԥараҿы ицәеилахәеит амали аламыси, аҭакԥхықәреи, ашьацҳәа мыждақәеи. Урҭ Арсоу еиҿагыланы дҵаадырҟәрылон. Абри кризиск иаҩызаз уи ифырхаҵа арахьгьы зны датәны, анахьгьы зны датәны дыҟоуп. Иаагап Арсоу иажәақәа ҿырԥштәыс: «Ҭынч стәаны схы сазхәыцырц сҭахуп. Ауаҩытәыҩса зегьы-зегь реиҳа ицәыуадаҩуп ахазхәыцра». Мамзаргьы: «Ааи, схамыжә! Уи кылыжәжәа ишыҟоугьы, бара бсахҭан кьаҿ аҵкыс еиӷьуп, акыр иԥхоуп!.. Иҟәыҷыр ҳәа
сшәом… Иансшәу ишысҭаху стәоит, ишысҭаху сгылоит. Сыгәгьы ҭынчуп. Уи сара саб исзиӡахит, сан иӡәӡәаны исшәылҵеит. Аԥсҭазаара иагәылҳәаны иага сахҭан кьаҿ блахкыга цәырҵыргьы, аҵыхәтәанӡа иагьызгароуп. Аԥхӡыфҩы шахышәшәоугьы сара иснаалоит, уи сышәны сназыдгыло сара сҩызцәагьы, знызаҵәык иадамхаргьы, схәымгаршьан ишԥазалшо! Иахьысшәызаалак, сгәы ҭынчуп, сыԥсынҵыргьы ароууеит…»
Ас зҳәо, ихәыцуа, иҵоуроу, зхы шьаҿацыԥхьаӡа аҭакԥхықәра азҭо, бзанҵы имбрырц, ибрырцгьы зҭахым, гәнаҳада адәы иқәу зыламыс цқьоу аӡәы иоуп. Сырма ԥҳәысс дызмоу ахаҵа ус дзыҟаларыма? Ус дыҟам Арсоу Агәба. Иара ҳаиҟәыҵып, ихшарагьы иҵоураны изхәыцуам, ааӡара аиаша рмоуит. Аԥхьаҩ иугәаларшәа Арсоу иԥҳацәа ахьеицәажәо аҭыԥ, урҭ рахьтә аӡәгьы аидеал лаша иазхәыцуа, иаҳараку аматериа рхы азцо, иԥнаҟо, аҵара ду иазхәыцуа иубом, амали, амашьынеи, ибеиоу, иԥшӡоу ахаҵеи. Аа ридеал закәу!
Ари машәырӡам, ахәыҷқәа ирбо, ираҳауа, излаԥшуа ауп ишьҭыркаауа, ирҵауа. Урҭ ԥхьаҟа идеалс ишьҭырхыз рани-раби рҿы ирбеит, насгьы алкаа бзианы иҟарҵоит. Иаагап урҭ реицәажәара ҿырԥштәыс: «Уажәы ааигәа ҳашкол аҟны ревизорки шәҟәыҩҩки еицны инеит. Уахьрыхәаԥшуагьы ашәҟәыҩҩы дцәыӷӡа, зынӡа баша маҭәала деилаҳәан. Аревизор ихы инаркны ишьапы аҟынӡа деиқәыцырцыруа деибыҭан, иаргьы ицәа дамкуа ауаҩааӡа замана, дгәылрҩны ацара даҿын. Ахәыҷқәа зегьы зызҵаауаз ани ашәҟәыҩҩы иакәын, уи рацәаӡак ишиԥшнымызгьы, зегьы рыблақәа иара изхан, избанзар, иҩымҭақәа бзианы ирдыруан. Аха, иџьоушьаша, арҵаҩцәа раԥхьа аԥсшәа зарҳәоз, зхаҵкы кадмыршәуаз, изацәажәоз ани аревизор ҟадыџь иакәын. Ашәҟәыҩҩы рыцҳа хьаас дызмадаз, уи хәыҷқәак идиԥхьалан драцәажәон».
Аҩны, адәахьы, аԥсҭазаараҿы аиашамрақәа ахәыҷқәа ианырба, жәаҳәарада, ишцәалоу ирыдыркылоит, анырра бааԥсы рнаҭоит.
Уацәшәап Арсоу Агәба ихәыҷқәа рхәыцшьа, рцәажәашьа, иҟарҵоу аиҿырԥшрақәа излагылоу, иаарыкәыршаны иҟоу аԥсҭазаара аҟнытә. (Нас ари Арсоу Агәба ихарамкәа, изхарада?) Ари уи иҟны амацара акәымзар ҟалап иахьаҳԥыло.
Ажәакала, Арсоу џьара зны даабоит дҟәышны, дкоммунистны, даҽа зных дӷьычыҩны, дқәычыҩны, анахьгьы деиуаны, арахьгьы деиуаны. Автор иҟалап иҳәарц иҭахызар – абас ҟазҵо Арсоу ҩнуҵҟала деибафоит, ацәгьеи абзиеи еиқәԥоит, деимырхха дыркуп, издыруам аԥыжәара зго, уи ауп изыхҟьо иҭышәнымтәалара ҳәа. Ари ганкахьала, ԥсихологиала уахәаԥшуазар, иҟоуп иахьиашақәоугьы. Аха даҽа ганкахьала иугозар, инагӡаны узақәшаҳаҭхом, избан акәзар, ауаҩыцәгьа иаразнак дзыбзиахом, ауаҩы бзиа иаразнак ихымҩаԥгашьала дбааԥсхар, дпапанҵҟәырхар, дҽеимхар ауеит. Араҟа ашәҟәыҩҩы ипозициа акәанызанра адубало аҟынӡа иҟоуп, еиҳа ииашаны иуҳәозар, инагӡаны игәылыршәам.
Иара убас, сгәанала, имыцхәызар ҟалап Кәалашьи Кәаташьи ирзеибауа афактгьы. Избанзар, афатәи ачеиџьыкеи ихәамсысӡа алажә алымҳаи реидкылара гәнаалам аԥхьаҩ ҵкьыҵкьашьарак изцәырнамгар ауам.
Аҩымҭа ахәҭа мыцхәқәа рахь иумԥхьаӡарц залшом Арсоу ашкол даналгоз аԥышәараҿ иҩызеи иареи ирзеибауз атәгьы – иблеҭ агара. Ара уеизгьы-уеизгьы митәык ыҟам, аха ароман иахьахәоугьы убом, иҟьалоу фактуп, епизодуп. Амра еимазкуа аҳәсақәа рыҿгьы имаҷымзар ҟалап имыцхәу аҭыԥқәа. Автор иҭахуп иахьирхәырц ишьыцуа, агәыла изыразым, зегьы зхазы изҭаху аҳәсақәа рхаҿсахьақәа иуморла раарԥшра, аха зегьы ҳәаак–ҳәаак рымоуп – ирххацәоуп, ироуцәоуп. Ҵабыргуп, дызқәыӡбо аԥсҭазаараҿы иҟоуп, аха еиҳа атакти аамысҭашәареи аҵаҵаны иҳәатәын, иаарԥштәын. Зегьы, ишырҳәо еиԥш, еизымхәыцуа ҭыӷьӡаа реиԥш иҟаларызма?
Платон Бебиа ироман «Ашьацҳәа» хыхь акырынтә ишазгәасҭахьоу еиԥш, ииашаҵәҟьаны акритика ӷәӷәа азнауеит иҵоурамкәа иҵаагаз аԥсҭазаара аганқәа зегьы. Автор иҳагқәоу, ҳаилазырхо ирхиԥхьаӡалеит ҳаԥсҭазаараҿы иаҳԥыло, иҟаҳҵо ауара-аҭахра, аиҩызара, аицхыраара ртәы зҳәо иаҩырҟьацәоу акәамаҵамарақәа, еиҳаракгьы аамҭа еиҷаҳарада аныхреи аԥсшьареи ахьаҳзеиҿымкаауа анормаҿы иахьҳазнамго. Убарҭ рҿы иҳамоу аԥсыҽрақәа, аиҵахарақәа ашәҟәыҩҩы иаҳирбоит Арсоу Агәба иԥсҭазаареи иусуреи ирыдҳәаланы, ачара еиҵҳәақәеи аиныхрақәеи абрахь инарылаҵаны. Уи иашоуп ганкахьала, избан акәзар, ашәҟәыҩҩы, ажурналист Арсоу Агәба дзыргәамҵуа аԥсуа-апатриархалтә зҵаарақәа авторгьы аԥхьаҩгьы адгылоит, иузамакуам. Аха иҟоуп ҳзызхәыцша даҽа ганкгьы – уи, иахьа ареволиуциа-техникатә прогресс ҽаамҭанык еиԥшымкәа ианеилашуа, ауаҩы агуманизмра аидеиа иадыԥхьалароуп. Убри аҟнытә, ауаҩи аԥсабареи ргәыбылра мыцхәы деиҷаҳаны ианирктәу аамҭазы, ахшыҩзцара азутәуп, аҽакала, иахьа имыцхәушәа иаабо аԥсҭазааратә кәамаҵамарақәа ирызку азҵаарақәагьы. Сгәанала, хыи-ԥси ҳәа иҟоу апринцип ахь иагоит ароман абарҭ ахқәа: «Бара бакәын сара исыгыз» (уи лара Ҳанифа иаԥсаз аӡәы лакәмызт, аха…), «Сҭахцәа срылҵру, сҭаацәа срылҵру?!» (уаа зегьы Арсоу Агәба имашьына иҭартәаны дныҟәалааит ҳҳәом, аха ауагьы аҭахгьы, ақәлагьы, агәылагьы зны дақәимыртәар ауама, ауаҩи ауаҩи еибаҭаххоит, иахырҟьаны зынгьы угәы ԥырҵәаргьы иааучҳар акәхоит!) «Сара сҭынхацәа – сара саӷацәа» (иԥсраз, ибзараз ддыргәамҵуан, аҵаразы ишҟа иаауазгьы уаҩы ихигартә иабаҟаху. Аха аламыс, аԥсуара,
ауаҩра ыҟами…) рҿы иаабо, автор ифырхаҵа хада ихаҿсахьаала дызқәыӡбо азҵаарақәа. Еилкаауп, дарбанзаалакгьы – дырҿиаҩыз, дынџьнырыз, дҳақьымыз, дырҵаҩыз иусураҿы дҭышәынтәаларц, иурагьы барақьаҭхарц, иҵоурахарц азын имазароуп ахақәиҭра, аамҭа, насгьы ианихәҭоу иԥсы ишьартә еиԥш аҭагылазаашьагьы. Ари макра зҭахым ибылгьны еицырдыруа фактуп. Абри аусуратә ҭагылазаашьа иаԥырхагоу, измырӷьацо, ажьакца аиԥш иалаԥсны изкуа роуп ашәҟәыҩҩы дызқәыӡбо, иҿаԥиҽуа Арсоу ихаҿсахьала. Аха, аԥсабараҿ ус иҟоуп, ауаҩы дишеит ауаҩы дицхраарц (баша ирҳәом ажәаԥҟагьы ауаҩы хәшәыс имоу ауаҩы иоуп ҳәа) дизааԥсарц, ишьҭибахырц, иҭибагарц. Дарбан иахьатәи аамҭазы зус мацара иадтәаланы, уаҳа ак дамыргәамҵӡакәа аус зуа, агәыла, азла, ақәла, аҭахы, атәымуаҩгьы – зегьы акака иаргәамҵуеит, ацхыраара рҭахуп. В. И. Ленин заҟа ииашаны иҳәазеи, ауаажәларраҿы унхоны, ауаажәлар рҿынтә ухы уақәиҭны узыҟалом хәа.
Еиҭасҳәоит, ауаҩи ауаҩи реизыҟазаашьеи, ахаҭареи, ауаажәларреи урҭ реимадашьеи ирыҵаркуа азҵаараҿы ароман автор иҵегьы хшыҩзышьҭра рзиур акәын, иҭиҵаар акәын социалогиала иахьатәи апринципқәа ирықәыршәаны, аԥсуа милаҭтә ԥсабара ацәаҩа иақәыршәаны. Абраҟа, сгәанала, Платон Бебиа маҷк аҟара дыццакит, ишьҭихыз азҵаара ду ганкы мацарала дазнеит, егьырҭ иаанхаз ахганк зынӡагьы рыҟазаара ихаҿы иааимгеит. Ароман аҿы, ишдыру еиԥш, аԥсҭазаара аганқәа зегьы автор илаԥш рхызароуп, изҭагылоу анаҩсангьы ԥхьаҟа ацашьа атәгьы диалектикатә ҿиашьала дазнеины философиатә дунеихәаԥшышьала иҳәаақәиҵозароуп.
Абри азҵаара иамаданы исҭахуп иаазгарц иԥсҭазааратәу фактк. Москва дсыман дыр бзиаӡак: қәралагьы «ранглагьы» ҳаиҟарамызт иареи сареи, аха ҳанеибадыр (усҟан агазеҭ «Аԥсны ҟаԥшь» аредакциа акультуреи абзазареи рыҟәшаҿы аус зуан) нахыс хатә ҷкәынак, еишьак иеиԥш бзиа сибон. Аԥсныҟа даауан, есымша акәымзаргьы, ԥсшьара. Уи Аџьынџьтәылатә еибашьра афырхаҵа, авиациа аинрал Васили Григорииԥа Василиев иакәын. Убри иаҟара ихӡырымгаз, ауаҩы изы иразыз, абзиа аҟаҵара иашьҭаз, аламыс злаз, иаамысҭашәаз, сара сыхәҭаахь ала, сахьынӡааихьоугьы, дсымбац аԥсҭазаараҿы, асахьаркыратә ҩымҭақәа рҿы акәымзар, убас иҟаз уаҩын.
1976 шықәсазы аԥхын ҳашҭаацәаз Москва ҳаҟан ҳанҿасит асасааирҭа «Россиа» аҟны. Ҳшыҟаз анеиликаа, ԥшьҩыуаак (Мара, Света, Адгәыр, сара) ҳрацәоуп ҳәа ҳшиҿызгьы, аҩныҟа ҳимгар имуит. Уи ахаҵа адунеи азна зыԥсадгьыл азы аџьа збахьаз, зхы аџьыка ықәызххьаз, ашьа казҭәахьаз, иуадақәа имази ишырхиази ирҳәон дзакә уаҩыцқьаз. Иаҩырҟьаз уаҟа
изаҟаразаалак акы ыҟамызт. Аха агәырӷьареи, агәалаҟареи, ауаҩы ибзиабареи аҳра руан абри ауаҩ – аурыс гәыҭбаа иуадақәа рҿы.
Убра ҳаҟанаҵ иаабон, ҳагьаргачамкуан, зықәрахь инеихьаз абри аинрал ԥхьатәа заҟаҩы дырԥылаз, заҟаҩы наскьеигаз, заҟаҩы рзы заҟаҩы аҭел дырзасыз, дрыцхрааз, абжьгара риҭаз… Урҭ зегьы узеиқәыԥхьаӡоума?!
Ҽнак, сшицәыԥхашьозгьы, симазҵаар сгәы иамуит:
– Васили Григори-иԥа, абриаҟара ус шәызларыхьӡоузеи, шәыдмырааԥсеи, нас арҭ ицо, иаауа шәгәы ԥырымҵәеи, шәышә ылдырхааит? – ҳәа.
Ҳамҭак, илакҭа акаҷырақәа ишаԥыргахьазгьы, ихааӡа, аԥсҭазаара аԥышәа ду шимаз мҩашьо, аурыс гәыҭбаа иаша, сызҵаара ахы ахьхаз идырын дысҿаԥшуан ҿымҭӡакәа. Саргьы иаасцәымыӷхеит акы игәы иалсыма ҳәа.
– Аԥсҭазаара ахаҭа океануп, ишыҟоу атәы даара иуадаҩуп инҭкааны адырра. Уи афилософцәа ирусуп. Аха аԥсҭазаараҿы имҩашьо зегьы ҳзы ишьақәгылоуп жәытәнатә аахыс акы. Абар уигьы. Ууаҩытәыҩсаны адгьыл уанықәла, акы даргәаҟны аӡәы уанимыцхраа, унапы аниумыркы, дуаз, дуҭынхаз, дгәылаз, дсасыз, аҭахызаргьы дтәымуаҩыз, аха дуаҩыз, нас изхәарҭоузеи уҟазаара, уԥсҭазаара ԥҵәеит, аинтерессгьы аҵам. Аԥсҭазаара захьӡугьы убри ауп, сара стәала, ауаҩы изы ауаҩы дгәаҟуанаҵы, дааԥсонаҵы…
Ауаҩы изы ианаҭаху ааԥсара, ацхыраара ԥсабаратә закәанк еиԥш, уаажәларратә ԥҟарак еиԥш иааиԥмырҟьаӡакәа аҿар ирылаҳааӡозароуп, иадҳаԥхьалозароуп ҳара урҭ реиҳабацәа ҳхатә ԥсҭазааратә ҿырԥшала… – иҳәеит аинрал.
Сара арҭ ажәа ҟәышқәа, уи аахыс акыр шықәса шцахьоугьы, уажәгьы ушьҭангьы иҿыцӡа рҵакы мыӡӡо слымҳа иҭыҩны исаҳауеит.
Сыззааиуа, Платон Бебиа ироман, абасҟак ҳнагәылаланы, насгьы иаҳгәаԥханы ҳзыхцәажәо аҿы, сгәанала, маҷк игәцареикыр акәын иахьа ауаҩы дымҽыӷхар, игәыразра ԥсыҽхар, дшабар шалшо аҭагылазаашьа шыҟоу. Избан акәзар, ауаҩы ицәаҩа бзиақәа, аҟәымшәышәра, ажәакала, агуманизмра иахылҵуа амч аҵкыс аиааира алшоит ауаҩы иԥсихологиаҿы анаука-техникатә прогресс иҟанаҵо анырра. Ари ас шакәу аҭҵаарадырраҿгьы хшыҩзцара азыруа иалагахьеит. Убри аҟнытә ашәҟәыҩҩы ифырхаҵа Арсоу Агәба дызцәаашьо, уиаҟара хырҩы ззимуа, зны-зынла изхымго ауаа, аҭахы, ақәла, агәыла рыцхыраара шицәымӷу ҳзырбо апозициақәа амыцхә ашәыгақәа рхьымшькуа, иара иахь иадымцәылакәа иааникылазҭгьы еиҳа еиӷьын. Насгьы иаадыруазароуп
Арсоу Агәбагьы иҵоуроу шфырхаҵам. Ус анакәха, ихаҭа иҟаиҵо акритикагьы агәра ҳзымгар ҟалоит.
Хыхь инагӡаны акәымзаргьы сазааҭгылеит Платон Бебиа ироман «Ашьацҳәа» злаҩу абызшәа, абеиара, ацқьара. Уи амариара, алкаара, аклассикатә проза астиль иақәшәауа, даҽа «мода ҿыцк» ала акәымкәа, еилыхха иҟаиҵоит. Аха убри иамоу абзиарақәа инарываргыланы иубоит ашәҟәыҩҩы иперсонажқәа еиҳаракгьы еизгәдууа, цәгьара злам «аҵәы» еилаҵауа иахьцәажәо аҭыԥқәа рҿы алафи асамарҟәыли ианахдырҟьо. Сгәанала, аҵәуара ззымдыруа ихы ԥиҽит ҳәа ирҳәо ауп илыхьыз автор (аԥхьаҩгьы убас) игәаԥхара зду аԥҳәыс бырг Хаԥҭинагьы. Уии Арсоу Агәбеи ианеибаба инаркны хаа бызшәак (ишеибацәымӷымгьы) аарзеибымҳәаӡакәа лынарцә мҩа днықәлеит. Иаагап ҿырԥштәыс сыхәмаруеит, алаф сҳәоит ҳәа Хаԥҭина иахьахлырҟьаӡо аҭыԥқәа: «Шәара афыҩгарақәа!» – лҳәоит Арсоу иҩызцәеи иареи рзы. Мамзаргьы: «Уара аингарах хша!» Ари лафым, иаахҵәаны иуҳәозар, цәҳароуп.
Аҩымҭа аестетикатә гьама лазырҟәуа, ихьысҳазтәуа иреиуоуп абри аҿырԥштәгьы: «Иа-а сара сшамкәа сызшаз, азҩа-ҿкы ааҿышәхыроуп, зегьы, азҩа-ҿкы!» «Ахлаҳәада», «амыхшатәы», «мцахәыцәа», «умшақә аҟәақҳәа схы сасааит», «аԥынҵмрыцқьа», «уара ҵәхәыз», «шәара агага зфаша» уҳәа иреиԥшу уԥылоит аҩымҭаҿы аредактор ишамихқәазгьы. Ас иҟоу ажәақәа рыла дцәажәарымызт аԥҳәыс бырг. Алафгьы асҵәҟьа ихжәаны, хаарак аҵаӡамкәа ирҳәом. Амала, иазгәауҭаша арҭ реиԥш иҟоу ажәар (ажәақәа) егьырҭ аперсонажқәа рҿы иуԥылом, шамахак акәымзар, ирҳәо уаҳауам. Еичычаны иҟоу Арсоуи Хаԥтинеи роуп, изыхҟьа сыздырам аха. Иҟалап автор уи аԥҳәыс лхатә ҟазшьақәа рыла далкааны дааирԥшырц иҭахызаргьы. Аха, уи азы ас ҿҭыӡәӡәала ацәажәара абаҭаху, ираамысҭашәан, иҟәышны уарччартә, уарлахҿыхыртә иҟазар еиӷьмыз, аестетикатә гьама унамҭози. Аҟазара ианаалом ихжәаны, игәааны, ицәҳаны, ишәины ацәажәара. Ус иҟоу ԥсабарала иацәтәымӡоуп иара.
Аханатә еилкаауп ароман аҿы ицәырҵуа ауаа, аперсонажқәа зегьы рхы-рҵыхәа нҭкааны автор ҳарбара ишилымшо, ишуадаҩӡоу, насгьы иагьшаҭахым, ус иҟам иахьа уажәраанӡа иҩу, иаԥҵоу романкгьы. Аха иҟалап иара убас иҟамзаргьы ҩымҭак, романк ашәҟәыҩҩы ажәак азы мацара аперсонаж дахьцәыриго, нас уаҳа дахьиԥымло. Ари аҩыза џьарак, ҩыџьара, иамоуӡакәа иҟалазаргьы хыџьара иуԥылар алшоит. Аха уи нахыстәи аԥылара афакт мыцхәгәышьоуп. Исыздыруам Платон Бебиа ус зыҟаиҵаз, аха ироман аҿы знык ада уаҳа зыхьӡ џьара иуԥымло, иумаҳауа аӡәырҩы алаигалеит. Сгәанала, ицәырҵыз ауаҩы, инагӡаны акәымзаргьы
ихәынгасҭа аабароуп, мамзар ароман аҿы иӡбахә зҳәатәузеи, ахаз хамҳа-џьымшьа мгьал рхаара ицеит ҳәа шырҳәо еиԥш, џьарак ада дузцәырымгозар! Убарҭ иреиуоуп Ҳашьым. Шәбақьиа, Ԥаҟьа, Сқәрина, Ҟалтҩыр, Дес, Кәана, Ҳаҭхәа, Кылҷын, Малақьиа, Адоу Ҭархана, Марусиа, Жана… Араҟа зыхьӡ ҳҳәаз ауаа знык, ма ҩынтә иуԥымлозар, уаҳа џьаргьы иубом изаҟаразаалак «маҵурак», рольк рыманы. Ус анакәха, нас иаԥсазма ароман аҿы ралаҵара, рцәыргара, зегьакоуп аԥсҭазаара рмоуит, изусҭо ҳзымдырӡо, насгьы рхы здыркыло дрымаӡамкәа имыцхәны иалоуп.
Аԥхьаҩ ухаҵкы, еиҭасҳәоит иазгәаҳҭаз гха-ԥхақәак, изаҟаразаалак ароман «Ашьацҳәа» ахаҭабзиара сахьаркыратә ԥҵамҭак аҳасабала ирзыларҟәуам, избан акәзар, Платон Бебиа иҳаиҭеит иахьатәи асоциалисттә уаажәларратә ԥсҭазаара ԥхьаҟа ацараҿы, иҵегьы изҩыданы аҟалараҿы иаԥырхагоу, измырбзазоу, аҽыркьаҳәны иашьклаҳауа, хылҵышьҭрала исоциалтәым, аха ҳауаажәларраҿ акыр ишәарҭоу анегативтә цәырҵрақәа аӷьараҳәа ирҟамчны иҿаԥызҽуа асахьаркыратә ҩымҭа ҟаимаҭ.
Ароман «Ашьацҳәа» иахьатәи ауаҩы ихы-иԥсы раӡаны моралла ашьха ӡыхьшәа дыцқьаны иламыс аҿаԥхьа бзанҵы дыԥхамшьо, М. Горки иажәақәа ҳацыхырааны иаҳҳәозар, ууаҩытәыҩсаны адгьыл аҿы аҟазаара даара иҟаимаҭу шмаҵуроу ихамыршҭыкәа игәаҵаҿы инеины аккаҳәа асаркьал иасуа аԥсуа сахьаркыратә ҩымҭақәа ируакуп.
Платон Бебиа ирҿиамҭақәа бзиа избо аԥхьаҩцәа еснагь имоуп. Уи ҳәарас иаҭахузеи, ашәҟәыҩҩы изы шьардаӡа аҵанакуеит: ирҿиараҿы имцаԥшьу агәаҳәареи агәалаҟареи ирҭоит, икалам дырцҳафыруеит, илаԥшҳәаа дырҭбаауеит, дырҵауылоит. Абри азакәхап аурыс шәҟәыҩҩы ду Н. В. Гоголь арҿиара аус аҿы аԥхьаҩ ироль зегь реиҳа зымчу акы акәны изазгәеиҭаз:
Ааи, аԥхьаҩцәа ргәаанагарақәа хшыҩзышьҭра азызуа, дреиуоуп Платон Бебиагьы. Ҵабыргуп, араҟа уи зегьы раԥхьаӡа ихаҿы иааиго занааҭла иазыҟаҵоу, асахьаркыратә ҩымҭақәа доуҳатә мазарас изыԥхьаӡоу аҵарауаа – акритикцәеи алитератураҭҵааҩцәеи ргәаанагарақәа роуп. Ус шакәу агәра узырго афакторқәа ируакуп ипоезиатәи ипрозатәи ҩымҭақәа анҭыҵлак, аиҭаҭыжьрақәа раан иҟаиҵо арҽеирақәа, аршшарақәа, арҿыцрақәа. Ари ахшыҩзцара шҵабыргхаҭоу ҳзырбо фактуп Платон Бебиа раԥхьатәи ироман «Ашьацҳәа» аҩҭыжьрак еиҿырԥшны урыхәаԥшуазар. Уаҟа иубоит автор иҩымҭа заҟа дацклаԥшны, иахцәажәаз аҵарауаа
ргәаанагарақәагьы (зегьыҵәҟьа ракәымзаргьы) ихаҿы иааганы, иширшшаз, ишеиӷьтәыз. Аригь, жәаҳәарада, аҟаза итәышьҭроу цәаҩоуп.
Сыззааиуа, «Ашьацҳәа» анҭыҵ аԥхьаҩцәа гәахәарыла ирыдыркылеит, избан акәзар, ирбеит ҳмилаҭ литература ишаланагалаз ихатәроу ҳазну аамҭа атәы зҳәо роман ҿыцк. Машәыршақә акәӡам уи ҳҵарауаа Владимир Дарсалиа, Сергеи Зыхәба иӡырганы изахцәажәаз аԥсышәалагьы урысшәалагьы ҳкьыԥхь аҿы. Абар В. Дарсалиа ароман «Ашьацҳәазы» ииҩуа:
Платон Бебиа ироман аҿы ицәыригаз, ҳаԥсҭазаараҿы хаҳара зламыз аԥырхага ҟазҵоз, иҳалаҽыз анегативтә шьцыларақәа ныҟәызгоз ауаа рхаҿсахьақәа аҵарауаҩ Владимир Дарсалиа рыԥсы ахьҭаз дақәшаны инарҭбааны дрыхцәажәоит истатиаҿы, насгьы уаанӡа аԥсуа литература иаланагалахьаз Шьалодиа Аџьынџьал («Ашәахсҭа») Витали Амаршьан («Амш ахәлара иҳамнахаанӡа») рроманқәа темала «реигәыцхәралагьы» иазгәаҭаны.
Иара убас «Ашьацҳәа» инеиҵыху, аҭҵааратә ҟазшьа змоу, «Ашьацҳәа уамкырц» ҳәа хыс измоу аусумҭа азикит академик Сергеи Зыхәба. Араҟа уи днагәылаланы иҭиҵаауеит ароман иқәнаргылаз аԥсҭазааратә проблемақәа сахьаркыратәла ишиӡбаз аарԥшуа, игха-ԥхақәоуп ҳәа игәы заанагозгьы дрывымскәа. Зыӡбахә ҳамоу Сергеи Зыхәба истатиа абас ихиркәшоит: «Са сҟынӡа акьыԥхь аҿы иахцәажәахьоу ԥсыҽрақәас иамоуп ҳәа ирыԥхьаӡақәо, шамахамзар, сышрықәшаҳаҭугьы, аҵыхәтәантәи ашықәсқәа рзы ҳлитература иаланагалаз аҩымҭа бзиақәа рахь иԥхьаӡатәуп ҳәа сгәы иаанагоит.
Ашәҟәыҩҩы ари ароман ала иааидкыланы ииҳәарц шиҭаху сара абас еилыскаауеит. Абзазаратә шьацҳәақәа шәҽыдышәмыркын, аԥсыҽрақәа шәнышәмырԥшын, ахатә қьаф мацара зҽазҭаз Арсоу Агәба иеиԥш ауаҩра шәыцәнарӡуеит. Аԥсҭазаара дууп, ауаҩы иԥсынҵры маҷуп. Убри знык ианиоу, дахӡыӡаалароуп, иҵакыданы ихимгароуп, џьоукы рыԥхӡашала амҩасра хықәкыс ишьҭимхроуп, доуҳала дҭацәымхароуп, аинтерес лаҟәқәа ирықәимырӡроуп ԥсабарала изоушьҭу аамҭеи агәамчи».
Аԥхьаҩ ишубо еиԥш, ҳҵарауаа, ҳакритикцәа В. Дарсалиеи С. Зыхәбеи Платон Бебиа раԥхьатәи ироман «Ашьацҳәа» иазыркыз аҭҵааратә ҟазшьа змоу рыстатиақәа (иамоуп ҳәа ргәы изаанагаз аԥсыҽрақәагьы ирывымсыкәа) ахәшьара ҳаракы арҭеит, автор изы мацара акәымкәа, аԥсуа проза аҿиараҿы иқәҿиараны ирыԥхьаӡеит.
Абарҭ ацәаҳәақәа зыҩуа иара саргьы Платон Бебиа ироман «Ашьацҳәа» анҭыҵ сгәы иахәаны сахцәажәеит ҳлитератураҿы ишлагала шьахәыз налкааны. Зыҩра саҿу Платон Бебиа изку ашәҟәаҿы уи астатиа инарҭбааны (усҟан иҟасҵаз ахәшьарақәеи азгәаҭақәеи шамахаӡак акәымзар имԥсахкәа) схы иасырхәеит, избан акәзар, аамҭеиҭасра иаанагаз асоциалтә, аекономикатә, аполитикатә еиҭакрақәа ароман изаҟаразаалак «хҭынхьаак анамҭеит, изаԥықәымсылеит, ишеибгаз иаанхеит, даҽакала иуҳәозар, ашәҟәыҩҩы ироман аҿы ишиҭахыз аԥсҭазааратә проблемақәа заҵа имажәрыз, еиҳагьы рыҽдырҿыцит, иактуалтәны иҟалеит ҳазну аамҭазы ирҿыцны аҿахәы аҳәартә еиԥш.
Ишдыру еиԥш, Платон Бебиа ироман «Ашьацҳәа» аԥиҵеит Асовет Еидгыла (аилабгара ацәа ишалашәахьазгьы) аԥсы анҭаз, агәы анеисуаз анырра ду аҳәаанхыҵгьы ианамаз аепоха аан. Ус анакәха, иҵоуроугьы, иҵоурамгьы уи афырхацәа излиааз аамҭа иаԥацәан, усҟантәи аԥсҭазаара аҵабыргхаҭа иахаҭарнакцәан. Уархәыцыртә иҟоуп автор зсахьа ҭихыз ауаа аамҭеиҭасра рԥырхагамхакәа ихаҿсахьақәан иахьатәи ҳаԥсҭазаара иалубаауа иахьеиқәхаз. Ари зыбзоуроу сгәанала ҩ-факторк ыҟоуп: акы, ашәҟәыҩҩы усҟантәи аҵабыргхаҭа абла дҭаԥшны, ҟазарыла рсахьа ҭихит ҳауаажәларраҿ иҟаҵәҟьаз, макьанагь зышьҭамҭеи зҳәашгаши ҳалымӡаауа аԥсҭазаара аперсонажқәа. Ҩбагьы, ашәҟәыҩҩы ироман злеибарку ахаҭарақәа аамҭа аҽаԥсахзаргьы, даҽа қәыԥшыларак иаҵанакуа шәагак, загак аанахәазаргьы, рхаҭашьатә ҟазшьақәеи лоунытә ирылаҽыз ашьцыларақәеи рҽеиҭарымкит, ԥасатәи рыԥсихологиа шыҟаз иаанхеит. Ихьааугартә иҟоуп, аԥсыцәгьареи, агәымҭәреи, агәыҳәреи, ацәгьа-мыцәгьақәа реиҵаҟәаҟәареи рҿы ароман «иаланхо» иҵоурам афырхацәеи аперсонажқәеи ираԥызго адемократиатә аамҭа иалиааз абиԥара ҿа ирацәамзаргьы анырра бааԥсы ҟаҵо иахьцәырҵыз. уи, жәаҳәарада, ауаажәларратә ԥсҭазаара жәҩан аҿы ашәшьы хызҵо, изырхәашьуа, насгьы узыршәаша цәырҵроуп.
Сызааиуа, абарҭ реиԥш иҟоу адемократиа иахшаз амишәанрақәа, рықәыӡбара мацара акәымкәа ирҿагыланы ақәԥараҿы иахьагьы, уаҵәгьы, уаҵәашьҭахьгьы еибагоу бџьаруп, Платон Бебиа ироман «Ашьацҳәа».
Ааи, ашьха ӡыхьеиԥш ицқьоу аԥсҭазаараз ақәԥара, аиаша аныҟәгара, ахәахәеи ацәгьа-мыцәгьеи рҿагылара аидеиа ауп ҳаамҭа уадаҩ аҿгьы Платон Бебиа ироман «Ашьацҳәа» ахәажәцәа ахамлакәа, аҿыц цәа ахаланы аҿахәы аҳәо, имажәуа аклассикатә ԥҵамҭақәа рцәаҩа иатәышьҭраны иҟазҵаз.
Ишдыру еиԥш, иарбан ҩымҭазаалакгьы (еиҳаракгьы аԥсҭазаара ганрацәала иаазырԥшуа ажанр иатәу) автор ахы икуеит аԥхьажәа ароль назыгӡо лагалажәала. Уи еиҭарсшәа иуҳәозар, аҩымҭа иуҳәозар ахатә ҷыдарақәа зҭаҵәаху, ачықьмаџьа аазыртуа цаԥхоуп. Ус шакәу шаҳаҭра зуа, изырҵабыргуа афактқәа заҟа ыҟоузеи алитератураҿы. Аха зегьы реиқәыԥхьаӡара абаҭаху, иаҳгәалаҳаршәап ҩбазаҵәык: М. Лермонтов ироман «Ҳаамҭа афырхаҵа», Б. Шьынқәба ироман «Ацынҵәарах»…
Сыззааиуа, убасшәа ауп ишыҟоу Платон Бебиа, инеиԥынкыланы акәымзаргьы, ԥшьбаҟа шықәса зыҩра даҿыз аҩбатәи ироман «Ақьачақьцәа» «аҿы» хызтуа аԥхьажәа хәыҷы. Уи изырхоуп аԥхьаҩ ахаҭагьы даҟьак еиҳам, аха автор илшеит ихшыҩзцара еилацаланы аԥхьаҩ идигалаз иҩымҭа ҿыц аханатә азҿлымҳара азиуртә, аԥхьара игәаԥхартә еиԥш аҟаҵара, насгьы иаразнак уамеижьо улаԥш иҵашәоит даҽа ԥсыуа романк излеиԥшым, излалукааша иоригиналтәу аҟазшьарбагақәа шамоу, аха асахьаҩыра ақьабз аҳәаа иҭымгакәа, азеиԥш литературатә канонқәа ирауаршәаны. Убри анаҩсангьы ароман иацу аԥхьажәа хәыҷ иабзоураны уаҩы ибоит, аԥсуа жәлар рҟәыӷара ду зныԥшуа рлаф, рсамарҟәыл, илахҿыху изҩыдоу риумор, иҟарҵаз анырра, автор урҭ рҿиарала ахархәара шырзиуз, еиҳа иҟазшьарбагақәа алкааны. Уажәазы уаҳа саламлакәа исҭахуп ахаҭа шеибгоу абраҟа иаазгарц, избанзар, ароман «Ақьачақьцәа» аилыргараҿы ацхыраара ҳнаҭоит, амҩа иаша ҳақәнаҵоит ҳәа сгәы иаанагоит. Амала абраҟа ҽыԥныҳәак ҟасымҵар сгәы иауам. Избан автор ироман аҩбатәи аҭыжьра аҟны абри аԥхьажәа ароль назыгӡоз аԥхьаҩ изырханы иҳәаз замих, имыцхәны изиԥхьаӡаз? Уи ароман аԥсабара злаҟоу ала иаҭахыхаҭаны ианаалоны, даҽакала иуҳәозар, «аҿы хызтуа» цаԥханы иаман, иалакьыстәымызт, иаҟәынҷабланы, иузадымхуа иатәышьҭраны иаанахәахьан. Сгәы иаанагоит аҩымҭа аиҭаҭыжьра анақәшәо аамҭазы автор ихаҿы иааигап ҳәа абри аҿыԥныҳәа, агәаанагара.
«Ароман аԥхьара уалагаанӡа…
Ныҳәак аҽны аиқәлацәа ҳаиқәшәан, ҳаихлафуа ҳшеизгәдууаз, ҳҩызцәа руаӡәы инаҩс игылаз ихы наиқәкны, абасгьы ҿааиҭит:
– Уара, исхамышҭи, иабихәац, ани зыҟны ҳаҟаз ирыхьӡқәаз?
– Дарбан, уара?
– Аа, исгәалашәеит, исгәалашәа: Кдисаҟәи Ҟәыдинаҭи!..
Иара убраҵәҟьа, уаҳа абырсааҭкгьы џьара инасԥырымшәо, инеины сгәаҵа инҭатәеит абарҭ аҩхьӡык: Кдисаҟәи Ҟәыдинаҭи.
Акрааҵуан сара ауаҩ хәыҷы изкны ҩымҭак аԥҵара гәыҵхас исымазижьҭеи.
Кдисаҟәи Ҟәыдинаҭи… Ауаҩы ихьӡ – иара иҟазшьақәа аанарԥшуазароуп… Иаҳҳәап: Абзагәи Камсагәи аԥсҭазаараҟны иааҟарҵо малахазгьы иузрыдкылом Кдисаҟәи Ҟәыдинаҭи рхымҩаԥгашьақәа. Урҭ хымԥада иуаақьачақьқәазароуп. Аха убри рықьачақьрақәагьы ирҳәеит-ицеит акәымкәа, хықәкык амазароуп. Насгьы дара рымацара ракәымкәа, излагылоу ауаа, рқыҭахьӡ инаркны рыԥстәқәаҵәҟьа инадыркны – зегьы-зегь дара ирышьашәалазароуп…» – абас схәыцуан сара.
Жәашықәса инареиҳаны иныҟәызгон абарҭ ауаа сгәаҵа иҭаҳәҳәаны. Уара сануацәажәоз – дара ракәын сзызхәыцуаз, лафҳәаҩык иҿы ааихихыр – дара ракәын избоз, уаҩқьачақьк џьара сыбла дааҵашәар – сзиԥырҵуамызт. Аҩны зыргыло еснагь амаҭәахә иоуеит, амала ацәгьеи абзиеи реилыхшьа дақәшәар.
Ҳәарас иаҭахузеи, хьыӡқәак саҳаит амацарала изиҩуамызт аҩымҭа. Абраҟа ацхыраара ду сырҭеит, ажәлар ибзианы ирдыруа алафҳәаҩцәа: Амҷы Фрикан, Арысҭаа Мыҷ, Ҵәӡы Махаз, Царгәыш Кадыр… Урҭ зегьы еиқәысыԥхьаӡоит ҳәа салагар – ахара сагоит, дара хаҭала ишысымбацгьы. Иаҳҳәап: Ҵәӡы Махази Царгәыш Кадыри алаф анырҳәо сара зынӡагьы исмаҳац, аха ажәаҭынха шәҿык ирҭыҵуеит, шәҿык ирҭалоит…
Ихьаазгоит Ахьы Кдисаҟәи Кәыдинаҭ бзиеи рԥырҵра. Уи сҳәеит ҳәа, ус ҳзеилгоугьы здырхуада! Абас иит абри аччареи аҵәыуареи рышәҟәы. Инагангьы уара уаҿа иасыркуеит аԥхьаҩ ухаҵкы! Насыԥ сыман, сара сгәыҵха мацарақәа ракәымкәа, уара ухьаақәа ртәгьы, мачӡак иадамхаргьы, ицәырган џьара исызҳәазар!..»
Ишаабо еиԥш, Платон Бебиа ироман «ақьачақьцәа» афырхацәа хадақәа Қдисаҟәи Ҟәыдинаҭи аԥхьаҩ иахьагьы ушьҭангьы ихамышҭуа, дагьзырччо, дагьзырҵәыуоу, дагьзырхәыцуа шьоукы шракәу агәра ҳнаргоит аҩада иаагаз аԥхьажәа хәыҷы амацарагьы. Уааи, нас аԥхьаҩ, ҳалаԥш еицынахаагап ароман аҿы иаарԥшу, аԥсҭазаара зеиԥшроу, автор игәы хыҭхыҭуа ицәыриго ифырхацәа закә уаау, насгьы ирыкәыршаны иҟоу, излагылоу, зусҭцәоу уҳәа жәпакы. Уи аҩыза аҭаххара, агәаҳәара дара афырхацәа рыхьӡқәаҵәҟьагьы иҳарҭоит, иҳаҵарҳәоит «шәааи ҳаибадырп» рҳәоушәаҵәҟьа.
Аԥсҭазаараҿы изҩыдоу аиумор аҵак ду амоуп, еиҳаракгьы ауаҩы игха-ԥхақәа игу-ибзоу ирдырреи иԥсыҽрақәеи раԥхьырҟәҟәареи рҿы. Уи машәыршақә акәӡам, ашәҟәыҩҩра ҟалаанӡагьы ажәлар иаԥырҵаз аҿаԥыцтә ҳәамҭақәа ажанр хкқәа зегьы рҿы аҭыԥ замаз, нас асахьаркыратә литература ауаатәыҩса рдоуҳатә ԥсҭазаара иахәҭакны ианцәырҵ инаркны уи зынӡа даҽа ҿыц цәак ахалеит, даҽа мчык аанахәеит. Ус шакәу адунеитә литература аҭоурых иҿаҿаӡа лабҿабара ауа ианылахьеит. Зны анемец шәҟәыҩҩы Вильгельм Раабе иҳәахьан:
Аԥсуа жәлар тематикала ибеиоу рҟәыӷара дуи рфилософиатә хшыҩзцара ҵауылақәа зныԥшуа рҿаԥыцтә ҳәамҭақәеи ртәы ҳҳәозар, аиумори, алафи, асамарҟәыли рыбзазараҿы иалукаартә аҭыԥ рымоуп, насгьы доуҳатә ҭынхак еиԥш имырӡкәа, иахьа иаԥырҵаз, уаҵәтәи амш иаԥыргалон, уаҵәтәи уаҵәашьҭахьтәи ахь ицон. Абас шәышықәсала иаауан. Уи жәлар рҿаԥыцтә ҳәамҭақәа ирыхәҭакны иҟан. Ус анакәха, абызшәа аԥсынҵры анаҭон, иараӡон, иарбеион, аха зегьы реиҳа роль хадас иамаз, ауаҩы ирлахҿыхра, игу-ибзоу ирбара, ишырҽеитәу ихы аҭагалара, аԥсҭазаараҿы хәарҭара злам ашьцылара бааԥсқәа рықәыӡбара, хаҳара шрылам аарԥшра уҳәа убас иҵегьы.
Ҳмилаҭ сахьаркыратә литература Аԥсны аҵеи ду Дырмит Гәлиа ибзоураны ианҳау, жәлар рфольклор аҿы иихьаз, ишәхьаз, ирылаҵәахьаз аиумор, асатира, алаф, асамарҟәыл – аԥсымчхара еиҳагьы еихаҳахеит, ҵакылагьы, мҽхакылагьы аҽарҭбааит, иҵегьы уазааигәаны иуҳәозар, ажәеинраала инаркны ароман аҟынӡа иааӡеит.
Уажәы хықәкыс исымам аԥсуа литература аханатә аахыс иаланагалахьоу аиумортә ԥҵамҭақәа рыхцәажәара. Урҭ, ажәа ишалоу еиԥш, Анцәа имҭаны ирацәоуп, реиқәыпҳьаӡараҵәҟьагьы ҳалагар хара ҳагоит, насгьы ҷыдала аҭҵаара зҭаху зҵаароуп ҳлитературатә критикаҿы. Акы заҵәык исҳәо убри ауп, шамахаӡак акәымзар, дыҟам аԥсуа поетк, шәҟәыҩҩык аиумортә, асатиратә ҩымҭак аԥызымҵац, знапы иҵымҵыц.
Сара араҟа, аԥхьаҩ ишубо еиԥш, сзыхцәажәарц исҭаху Платон Бебиа ироман «Ақьачақьцәа» роуп. Уажәраанӡагьы исҳәоит уи уаԥхьан уаналгалакь, иугәаламшәарц залшом ажәытәӡатәи абырзен философ, аматематик Пифагор иҳәахьа:  Изхысҳәаауа, абри ароман аҿы иҟоу аччара, ахәмарра, изҩыдоу аҵәылхра, алаф, асамырҟәыл, уажәтәи алитературатә термин ала иуҳәозар, акритика иахырҟьамкәа, иахнаԥаауа (џьара-џьара иахьуԥылақәо ыҟазаргьы) акәымкәа игәнааланы иҟаҵоуп, ахшыҩзцара ҵауылақәа рахьгьы ухьадырԥшыртә еиԥш.
Аҩадагьы џьара иазгәасҭахьан Платон Бебиа абаҩхатәра змоу ԥсыуа шәҟәыҩҩык иаҳасабала исахьаркыратә ҩымҭак ишәҟәы анҭыҵлак, акритикцәеи, бзиа дызбо, иаԥхьаҩцәеи азҿлымҳара шазыруа атәы, даҽакала иуҳәозар, урҭ рыбжьы ақәдыргоит, ргәы иахәаны иахцәажәоит иҩымҭа ҿыц. Ари афакт ахаҭагьы иаҳәоит автори аԥхьаҩцәеи иареи ирымоу аконтакт аимадара. Ус шакәу зырҵабыргуа рацәоуп Платон Бебиа ирҿиаратә мҩа ҳаныԥшылар. Уаҟа иаабоит уи иаԥҵамҭақәа ирыхцәажәахьоу авторцәа аӡәырҩы рыстатиақәа. Аха урҭ зегьы уажәазы иаҭахым, иаагап ҿырԥштәыс ҳзыхцәажәо ароман иазку астатиа авторс дамоуп еицырдыруа аҵарауаҩ, аҟазараҭҵаарадыррақәа рдоктор, апрофессор Алықьса Хәыхәыт-иԥа Аргәын. Уи истатиа «Ақьачақьцәа ангәырҿыхагоу» ҳәа хыс иаманы, агазеҭ «Аԥсны ҟаԥшь», 1991 шыкәса ноиабр 22 аҽны иҭыҵыз аномер ианылаз. Ари аусумҭаҿы жәаҳәарада автор аҟазараҭҵааҩык иаҳасабала ароман ишырҳәо еиԥш, аԥсы ахьҭаз агәы ахьеисуаз, гәаӷьс иагәылаз, идеиас иаҵаз зегьы еиламырцҳаӡакәа иааирԥшит афырхацәа хадақәеи егьырҭ ароман зда ихәарҭам аперсонажқәеи досу рҭыԥаҿ иргыланы, еиҳа ииашаны иуҳәозар, инарыгӡо арольқәа еиламҩашьо рхатә ҟазшьақәа рыманы. Убри аҟнытә, аԥхьаҩ ухаҵкы саргьы аҩымҭа «Ақьачақьцәа» ахьҭысҵаауа, сахьахцәажәо, мҩақәҵагак аҳасабала срызхьаԥшуеит ихшыҩзцарақәа, схы иасырхәоит ицитатақәа.
Абар Алықьса Аргәын зыӡбахә ҳамоу Платон Бебиа ироман иазку астатиа дшалагоу: «Ауаатәыҩса рдоуҳатә гәҟәышра азырҳараҿы, ишдыру еиԥш, ихадароу аҭыԥ ааннакылоит дара-дара лассы-лассы реибабара, реицәажәара, реимак-реиҿак, реихаҵгылара уҳәа еизааигәазтәуа зегьы. Иара убри адоуҳатә еилаҵәара ауп изхылҿиаауа иҷыдоу, иалкаау амилаҭ культурагьы. Иара убри амилаҭтә культура «еилацаланы» иагәылкаау, ихазу философиатә, естетикатә ԥшӡаган аҟалараҿы иналукааша аҭыԥ ааннакылоит ажәлар рҿаԥыцтә ҳәамҭақәа, ражәа ҟәышқәа, рыхәмарра, рычгара, рсамырҟәыл, рашәа хаақәа, рыкәашарақәа уҳәа рцәанырратә гәышьҭыҵра иахылҿиаауа адоуҳатә беиара. Амилаҭқәа рдоуҳатә беиара еилукаарц ануҭахха, иҭуҵаароуп рфольклор. Избанзар, убри афольклор иунарбоит заҟа игаӡоу, мамзаргьы заҟа иҟәышу узыхцәажәарц уҭаху ажәлар. Иара убас афольклор ауп шьагәыҭс ирымоу иахьа атеатр, амузыка, абалет, асахьаркыратә литература уҳәа ипрофессионалтәу аҟазара ҳәа ҳзышьҭоу зегьы. Уи ус шакәу маҷӡак иадамхаргьы зхы еиқәшәаны, амалрҳара макьаназ иамырлашәыц ауаҩы еилимкаарц залшом. Ауаатәыҩса агәаҟра ианақәшәалак, алԥсаа данроулак, лаӷырӡыла, ҵәыуарада ргәаҟра шырзырхымго еиԥш, ргәырӷьарақәагьы ччарада ирзрыхгом. Аԥсҭазаараҿы еснагь агәаҟреи агәырӷьареи, аччареи, аҵәыуареи еишьҭагылан еицнеиуеит.
Милаҭцыԥхьаӡа ирыман рхатә лафҳәаҩцәа ажәлар рыгәҭылсара иагәылҵыз ақьачақьцәа, агәырҿыхаҩцәа. Ҳарҭ аԥсуаа ахьӡыртәыҩцәа, алафҳәаҩцәа, абызҳәацәа зегь неидкыланы ақьачақьцәа ҳәа ҳрышьҭоуп, аурысқәа урҭ «скоморохи» ҳәа ирышьҭоуп. Арҭ зегьы ауаа ргәы арҿыхара, игәыҭшьаагоу ргәаҟрақәа рхаршҭра акәӡан ус хадас раԥхьа иқәгылаз.
Ааи, ауаа рырччара, ргәы рхаршҭра даара иуадаҩу усуп, аха ус иҟазаргьы ауаатәыҩса ргәы арҭынчраҿы ихадароу аҭыԥ ааннакылоит. Ишдыру еиԥш, згәы ҭынчу амилаҭ роуп ихәыцырцгьы, инхарцгьы, насгьы ирацәаны иҿиарцгьы зылшо. Еснагь аԥсҭазааратә «хац» икат-като иахагылоу ауаа аччара аха рымаӡамызт. Абарҭқәа зегьы зысҳәо, дарбанзаалак ауаҩы дануаҩха, милаҭк данаҵкарха, уи иуаажәлар зқьышықәсала иаԥырҵаз аччаратә, агәышьҭыхра злоу асамарҟәылтә «ажәеиқәԥара» иламлар залшом. Урҭқәа ззааигәам, иззеилымкаауа ауаҩы дкультурадоуп, гәылеи ԥсылеи дшарылахьеит ауп иаанаго. Аԥсуаа иҳамоу алафтә культура наукала ишахәҭоу макьаназ иҭҵаам, уи зусу афилософцәа рымацара ракәӡам, уи иазҿлымҳазароуп аҟазараҭҵааҩцәа, еиҳараӡак афилософцәа афилологцәа ракәзар? Аԥсуа литератураҿгьы макьаназ рацәак ишахәҭоу ахархәара амоуӡац. Уимоу, џьоукы-џьоукы рҩымҭақәа ишабаӡа ауп ишыҟоу ауаажәларра рдоуҳатә ҳаракыра иахылҿиааз ажәаԥҟақәеи, ажәамаанақәеи ргәылаӡамкәа. Анцәа иџьшьаны, абраҟа сара сзыхцәажәараны исҭаху аҩымҭа ахы инаркны анҵәамҭа аҟынӡа излеибарку аԥсуа жәлар рдоуҳатә гәеилыххареи, рфилософиатә дунеихәаԥшреи идырҿиаз рҳәамҭақәа рыла ауп. Иара ари ароман иахьӡуп «Ақьачақьцәа» ҳәа, авторсгьы дамоуп еицырдыруа ҳаԥсуа поет, апрозаик Бебиа Платон.
Ароман даара аԥхьара мариоуп, иаразнакы уагәылахаланы уаман ицоит. Аԥышәарччаратә ԥшатлакә уҵагәаҭеиуа аԥсуара ацәахаара уԥсы аҳәынҷоит, амала ари аҩымҭа сахцәажәоит ҳәа уаналагалак иуԥырхагахоу аԥынгыларақәа рацәаӡахоит. Уи зыхҟьо иара ароман асиужет рацәала иахьеиларсу ауп, еиуеиԥшым ахшыҩҵакқәа рыла еибарку, еихышәшәа-еихышәшәа ицо ановелла маҷқәа рыла еихаԥса-еиҵдоуп. Араҟа иуԥылоит ирацәаӡаны ароман ахы инаркны анҵәамҭа аҟынӡа «иуцымҵо» аӡыркәиқәа реиԥш иаацәыҵлашаны иныҵабо, даара игәырҿыхагоу, иухамышҭуа ахаҿсахьақәа. Урҭ зегьы срыхцәажәап ҳәа уалагар иара ароман «Ақьачақьцәа» захьӡу иаҟароу ашәҟәы уҩыр акәхоит, рыӡбахә мҳәаӡакәа ураҩсыр – ирыцҳароуп. Ажәакала, ари ароман аԥхьара мариоуп, узырччо ахҭысқәа ҵҩа змаӡам агәылаҵәахуп, арахь ахцәажәара уадаҩуп».
Ааи, диашоуп Платон Бебиа аҩбатәи ироман «Ақьачақьцәа» аҭыҵра (1989 ш.) игәы иахәаны астатиа ҟаимаҭ азызкыз аҟазараҭҵаарақәа рдоктор, апрофессор Алықьса Аргәын ахцәажәара уадаҩӡоуп ҳәа ахьазгәеиҭо. Иҵабыргыҵәҟьаны, имариоу акы акәым ас еиԥш иҟоу зны узырччо, узырлахҿыхуа, даҽазныхгьы узырҵәыуа, уимоу, философиатәла узырхәыцуа, ҵҩа змам ахҭысқәа згәылаҵәаху аҩымҭа аилыргара, анализ азура. Иҳамҳәар ҳиашахом, абраҟа Алықьса Аргәын аҟазараҭҵааҩык иаҳасабала дазнеины еилырфаҷа иҭиҵааит «иуадаҩуп» ҳәа дызҿыз аҩымҭа, ушьҭан иахцәажәогьы амҩа иаша дықәнаҵартә еиԥш дарманшәалоит. Иара схаҭагьы «Ақьачақьцәа» афырхацәа хадақәеи аперсонажқәеи рыхҭысқәеи, рҟазшьақәеи, рдунеихәаԥшышьақәеи, нас дара-дара реизыҟазаашьақәеи анҭысҵаауа, ацхыраара сырҭоит, сҳәаақәырҵоит ҳҵарауаҩ ду ихшыҩзцарақәа, иҟаиҵо алкаақәа, изнубаало изанааҭтә дырра аҵауылара.
Алықьса Аргәын зынӡа ииашаны иазгәеиҭеит ари аҩымҭа злеибарку хҭысрацәалеи ҵакылеи еицәыхароу ановеллақәа еидызкыло доуҳатә мчык уадыхәҵас ишрыкәыршоу атәы. Ари иамоу аҷыдара, ҳәарас иаҭахузеи, ароман ҭызҵаауа иакәым ахархь ԥхьаҩгьы имбарц залшом уи ахаҭабзиара шаҳаранакуа, избан акәзар, уаҟа ицо иааҟало ахҭысқәа зегьы еизыркәкәаны, насгьы ирзеиԥшу дунеик иатәны иааԥшуеит аԥсымчхара рыманы.
Аҩымҭаҿы афырхацәа хадақәеи аперсонажқәеи ирыдҳәаланы ицәырҵуа ахҭысқәеи аҟаларақәеи аҩада ишазгәаҳҭаз еиԥш «жьрацәарак» ишатәымгьы, имҩашьо иубоит урҭ иргәылсны ицо ауаҩреи ауаҩымреи ртәы ҳзырбо иԥсҭазааратә афилософиатә хшыҩзцарақәа. Убарҭқәа зегьы ихымԥадатәины иҭҵаатәны обиектс ирымоу. Иара ихаҵкы, еиҭарсшәа иуҳәозар, Анцәа ду иаамышьҭахь адунеи амаас, мамзаргьы аԥшәымас иамоу ауаҩы иоуп. Ааи, насгьы умашәа ибатәӡам, иџьшьатәӡам, ауаҩреи ауаҩымреи ирызку, ишьҭырхуа азҵаарақәа роуп ароман «Ақьачақьцәа» ҳасабтә хадас иамоу. Убри ахыхьгьы, иазгәаҭатәуп даҽакгьы, уи
аԥхьаҩгьы илабҿабаны ибахьеит. Иарбан ҳәа азҵаара цәырҵуазар, абар иаргьы. Аҩада исҳәаз ахҭысқәа аазырԥшуа ахҭысқәа, мамзаргьы изгәылԥшуа ановеллақәа ишызынтәыку аԥхьаҩ илабжышқәа акәапасапаҳәа иааратәы дзырччо инадыркны атрагедиатә ҵакы змоу рҟынӡа зегьы иргәылубаауеит, ацәанырра ԥха уззырҵысуа апоезиа амагиатә мчы змоу аҟәымшәышәра, ажәаҿ ишырҳәо еиԥш, ахаара-бзаара. Нас ишԥа, абаҩхатәра змоу апоет, акыр поезиатә рҿиамҭа ссирқәа аԥызҵаз, зажәа сахьарк абжьы хара инаҩхьоу ипрозатә ҩымҭаҿы ашьҭамҭа умбар, ахы аанамырԥшыр ауам.
Ишдыру еиԥш, Платон Бебиа имацара иакәымкәа, апоетцәа дуқәа апрозатә ҩымҭақәа анаԥырҵо аамҭазгьы ипоетцәаны иаанхоит. Уи иаанагоит: аҩымҭаҿы – иажәабжьыз, иповестыз, ироманыз, уимоу, апублицистика ажанр иатәыз – иҟало ахҭысқәа, аҟаларақәа, ажәакала, афырхацәа ирыҵанакуа зегьы поезиатә блала ирыхәаԥшуа, иуныруа иаарԥшуп. Избан акәзар, апоезиа аҟазараҿы зегьы реиҳа ацәанырра ҵауылоуп, иҟәымшәышәуп, ианаҭахугьы иџьбароуп, имцаԥшьуп. Изхысҳәаауа, абри ацәаҩа амчра шамоу ҳара иаабоит ҳзыхцәажәо ароман алагамҭаҿыҵәҟьа уи афырхаҵа хәыҷы Ҟансоу ицәажәашьақәа рыла. Уи игәышҵа аҩада ирханы ажәҩан ҵауыла даҵаԥшуа, иаҳәшьа хәыҷы амаалықь лгара, «адрыгә-дрыгә» ҳәа ирҵысуа ихаҿы иааиуеит аки-аки еибаԥсахуа иԥшӡоу, иԥшьоу ахәыцрақәа. Ари аҷкәын – автор ихәыҷра акырӡа иугәалазыршәо – игәы ҭәуп аԥшӡарақәеи иааикәыршаны иибо ирҭо агәахәарақәеи рыла, уимоу, еиҭарсшәа иуҳәозар, ишәаҳәоит аҷкәын ихәыцрақәагьы, адунеи ссир иԥшӡаӡа иблақәа ирыхгылоуп агәалаҟара бзиа изырҵысуа. Ус шакәу зҳәауа аҿырԥштәы: «Сара ҳашҭа агәҭа иҭагылоу алзаҵә самҵаиоуп снапқәа схы рынҵаны, ажәҩан саҵаԥшуа. Ашьац иаҵәа қашә-қашәо уарҳалра сзауеит. Сарӷьа шьапала, сшьацәа ду нақәырӷәӷәа-нақәырӷәӷәо саҳәшьа хәыҷы лгара арҵысра саҿуп. Уи адгьыл аҟны иҟаӡам ассирқәа дреиԥхыӡуа, дҭахәхәа, драҳаҭӡаны дыцәоуп, аха лырҵысра уааҟәыҵит – аҭҳарцәҳәагьы дааԥшуеит. Нырцә-дыргә-дыргә, аарцә-дыргә-дыргә… Ус мраҭашәара зегьы амҽхакны ажәҩан иааҵаҳауеит аԥҭақәа. Иааиуеит урҭ аԥҭа ӡлачқәа еиқәаҵәа самсалӡа, еилагьежь-еилахынҳәуа, уажәымзар-уажәы ишынеимарҭәара, амрахь рхы рханы. Аха убасҟан, мрагыларахьтәгьы иаацәырҵуеит аԥсҭҳәа ҩынтқәа ашәаԥшь злаԥхо аԥсҭҳәа еилачқәа, абырсааҭк бзиа рҽааизганы рҿагьынархоит афырҭын бааԥсы зҵахынҳәуа анҭ мраҭашәара ԥҭа еилаҳантақәа инарԥыларцы, иагьынарԥылоит, урҭ, хакәыла иааиуа амра аҟынӡа иаамышьҭкәа. Инеиҿаххуеит, иагьынеиҿаҳауеит, амцагь нарыбжьҟьоит, инаргәылакьылакьыз афгьы нарыбжьатҟәацны, зҿаҳәага
ԥнартлаз аԥша нарыжәҵаны, џьоукы агаҟа, џьоук ашьхаҟа иаԥцаны аҿагьынанахоит. Дгьыли-жәҩани зегь зтәызтәуа зҿаазхаз адыдгьы ишыдыдуа қәа ауам ҳәа ирҳәо даҽа зныкгьы иарҵабыргырц аҭахушәа, икаххаа амш ааихнарккоит. Амра лаша-лашо ҩаԥхьа ажәҩан агәы иазнеиуеит».
Араҟа имҩашьо иаабоит Ҟансоу хәыҷы ицәа-ижьы, игәы-иԥсы ианыруа аԥсабара ацәырҵрақәеи ашьҭыбжьқәеи, урҭ ирхылҵуа агәкаҳарақәеи агәышьҭыхрақәеи заҟа ишпрозатә ҳәоуқәоугьы, апоезиатә цәа хаа рыҟәнышьшьы иҟаҵоу. Абрантә иалагоит аԥхьаҩ ароман ашҟа имоу абзиабара. Уи ароман афырхацәа хадақәа Қдисаҟәи Ҟәыдинаҭи цәырҵаанӡагьы, дшыхәыҷызгьы гәеилыҷҷак шиакәыз ааԥшхьан. Ҟансоу иҽага кны иан длывагыланы дахьырашәозгьы, аџьабаа шибозгьы, аибашьра ахылҩа-ԥсылҩа дара рҟынӡа ишааиуазгьы зегь дара роуп уи игәы ҭахьшәашәаӡом. Алықьса Аргәын иаҵшьны ишазгәеиҭаз еиԥш, амдырреи агаӡареи ракәӡам уи дышьҭԥаа дызку, мап, уи аҿареи, агәымшәареи, иҭаацәа – иани иаби иларҵаз аџьаус абзиабареи роуп длахҿыхӡа дҟазҵаз. Автор убри аҭыԥгьы, жәаҳәарада, хшыҩзцарала дацклаԥшны асахьа ҭихуеит аԥхьаҩ игәникылартә еиԥш иԥсҭазааратә хаҿсахьаны.
Ҳаԥхьап Ҟансоу изы еиҳа иҟазшьарбагоу ҭыԥк: «Аамҭа хьанҭа сазгәааны, сеибакны аҽагаҟьара саҿуп сара уажәы, аха зегь акоуп сан сара сымаҭагьы лара лтәгьы шьҭҳәаны илыманы дцоит. Иџьоушьаша, уи иаалкыз аус абырсааҭк аԥсы ааҭылымхыкәа даҟәыҵӡом, насгьы лкымҭа убас имароуп, убасгьы ицқьоуп. Саргьы уи лҽагакышьа сҽақәыршәаны, аҳаҳаираҳәа арашәара саҿуп».
Араҟа иаабоит ԥасатәи Аџьынџьтәылатә еибашьра дуӡӡа аамҭазтәи иуадаҩу, ихьанҭоу, аха агәкаҳара зцымыз аԥсҭазаара зеиԥшраз иахҭынхьаауаз макьаназ иӷәӷәамхацыз зыбаҩ мшәыц Ҟансоугьы иан длывагыланы дымрашәар ауам. Уи иаб аибашьрахьтә шьапыда даныхынҳәы еиҳагьы иҽырхаҵаны уаҩ наӡак еиԥш далагеит аусура. Иара усгьы рқыҭаҿы аусутә аумаҷхыз, арахь кыр зылшоз ахацәа аибашьратә мцабз иалагылан. Абри аамҭа уадаҩӡа автор иааирԥшуеит макьаназ зҭәымҭахь амԥан иҟам Ҟансоу ихаҿсахьала. Аха уи изаҟаразаалак иқәра мцаӡац ҳәа дыҟәнушьо ҳәа дыҟаӡам, избанзар, агәаҳәареи агәеилгареи имоуп, дҵоуроуп, насгьы еиликаауеит иааикәыршаны иҟоу аҭагылазаашьа зеиԥшроу. Убри аҟнытә иҭахуп иара ихәҭаагьы ихәыҷы-иду Аԥсадгьыл иаҭаху амал аизгараҿы џьара иалазарц, насгьы ашәҟәыҩҩы ифырхаҵа қәыԥш аемоциа зҵоу Ҟансоу игәырҵҟәыли, иеилкаареи, идунеихәаԥшышьеи рыла иаҳирбоит
Гитлертә фашизм иаҳзаанагаз аибашьра иахҟьаны аԥсуа қыҭа изҭанаргылаз амыҟәмабарақәа, агәкаҳара аҵамкәа, уаҵәтәи амш аиааира шырзаанагоз агәрагара рыманы. Усҟантәи аамҭазы афронт аҟнытә шәҟәы ецарса хәыҷык аԥошьҭа иаанагаз иалшон ақыҭа зегьы аргәырӷьар, иарччар, агәалаҟара бзиа рнаҭар, ажәакала ршьапы иқәнаргылар. Иара убасҵәҟьа уи ашәҟәы еицарса хәыҷы иалшон афронт аҟнытә аԥсӡы аанагар. Усҟан ақыҭа зегьы алахьеиқәҵара ахатәон, алаӷырӡ аҿыкәкәо икаҭәон, избанзар, уи аҵеицәа гәымшәақәа риеҵәахә кыдшәон ауп иаанагоз, иаҳәоз.
Ари адетальгьы автор ҳазҿу аамҭазтәи аԥсҭазаара иаҵабыргхаҭаз излаҟаз ала, автор давымсит, асахьа ҭихит ароман асиужеттә канва хада иатәышьҭраны, иаласаны.
«Ақьачақьцәа» рҿы Ҟансоу ус узазҳәар ауазар, инаигӡоит хра злоу даҽа ролькгьы. Уи аԥхьаҩ ианаҳәо маҷӡам аибашьраантәи ижәлар зҭагылаз аԥсҭазаара аарԥшраҿы. Уи убри ауп ақыҭа ахада Уамажә (дызлаз иқыҭауаа «Абгыӡ» ҳәа ахьӡҷыда зырҭаз) ихаҿсахьа ҳара иаабоит Ҟансоу иблала идунеихәаԥшышьа дыҵганы. Уи иблала иалшеит «Абгыӡ» дызлаҟаз иагымкәа иацымкәа аарԥшра. Убри азоуп аԥхьаҩ дихамышҭуа дышҵоурамгьы ихаҿы дзаанхаз. Абар Абгыӡраа рзы ҳҵарауаҩ ду Алықьса Аргәын ииҩуа: «Уамажәраа зыблакыҵақәа ҵылашьцаа, зыбжьы бгыӡыбжьыз, зԥышәырччара жьакцаз, згәы хаҳәыз шаҟаҩы ҳаԥсуа қыҭақәа ирхагылаз аибашьраангьы, иара убри аибашьра ашьҭахьгьы. Насгьы Бебиа Платон заҟа аԥсы ахаҵаны иааирԥшызеи ауаҩра злаӡамыз, Сталини Бериеи рмаҵзуҩцәа рхаҿсахьақәа. Аах, ишԥарацәаз урҭ уамажәраа убасҟан, иааҟарымҵоз иҟааз, аҳәса рыцҳақәа, зхацәа аибашьра иҭахаз гыгшәыгҵас ишԥарызныҟәоз… Ароманаҿ имаҷӡам Уамажәраа реиԥш иҟақәаз ауаа џьбарақәа ақәымчрақәа ирышьцылахьоу рхаҿсахьақәа».
Аха ишаабо еиԥш, араҟа ахадара зуаны иҟоу аԥсҭазаара амамеиқәара акәыршаны изку ракәӡам автор аԥсҭазаара аԥхьаӡатәи ацәаҳәаҿы иргылоу. Уи дзыхӡыӡаауа, дзеигәырӷьо, мамзаргьы дзырччо, дзырлахҿыхуа, насгьы ҩбарак аламкәа бзиа иибо Қдисаҟәи Ҟәыдинаҭи иреиԥшқәоу, ауаа ацәа иалызхуа, изырлахҿыхуа роуп. Урҭ, иҵабыргыҵәҟьаны, ашәҟәыҩҩы илаԥш ҵары рықәкуп, ираҩиршәом, иҟарҵо, ируа ирҳәо зегьы ибарҭоуп. Даргьы, аиашазы, ауаажәларраҿы иумбо, мамзаргьы зхыԥша умаҳауа шьоукы ракәӡам, илаԥшҿабатәу хаҭарақәоуп, иахьыҟазаалакгьы ирҳәо уаҳауеит, иҟарҵо убарҭоуп. Даҽакалагьы ҟалашьа рымаӡам, избан акәзар, Қдисаҟәи Ҟәыдинаҭи изҩыдоу рҵәылхреи ирлахҿыхгоу рлафи, рсамарҟәыли, нас урҭ ирхылҵуа ҵыхәаԥҵәара змам рыччаԥшь иԥсаҟьаны, аха рыхшыҩҵакқәа хҭак еицҭадыршәуа ароман иалаԥсоуп, абырлаш
еиԥш иагәылҷҷаауеит. Арҭ аԥсҭазаара аперсонажқәа аҩыџьагьы изланхо ақыҭауаа рыҩнуҵҟа акәымкәа, уи анҭыҵгьы рыҽхәыԥхьыӡ наҩхьеит игәырҿыхагоу зны-зынлагьы рацәак узмыргәырӷьо, акритика узызуа, иануамхакәачарахалак, ухы угәалазыршәо рлаф-самырҟәылқәа. Урҭ ирхылҵуа аччаԥшьгьы ахҿеиԥш ианулалоугьы ауҟахым.
Платон Бебиа ифырхацәа хадақәа Қдисаҟәи Ҟәыдинаҭи зегьы раԥхьаӡа улаԥш рыдзырхало, еиҳа ииашаны иухәозар, иугәазырԥхо афакторқәа иреиуоуп дара ирымоу иоригиналтәу рхатә ҟазшьа ҷыдарақәа. Ииашоуп, аԥсуа сахьаркыратә литератураҿы апоезиаҿгьы апрозаҿгьы имаҷӡам зыԥсы зланы иҟоу асатиратә хаҿсахьақәа. Урҭ, жәаҳәарада, ауаажәларратә ԥсҭазаараҿы хәарҭара рылоуп, избан акәзар, ауаҩы иҵоурам инарҵауыланы ддырхәыцуеит, ажәакала, абзиа шыбзиоу инарбоит, ацәгьа идимкылартә, дақәыӡбартә, алшара инаҭоит. Иҵоуроу ауаҩы иакәзар, дарлахҿыхуеит, изхара дарччоит, иԥсы инаршьоит.
Убас шакәугьы, Қдисаҟәи Ҟәыдинаҭи (рыхьӡқәаҵәҟьагьы заҟа ҳарҳәоузеи!) реиԥш злаф амҽхак ҭбаау, аԥсҭазаара аҵкаррацәала иахьысуа асатиратә фырхацәа, сара иахьынӡаздыруа, ҳлитератураҿы имаҷӡазар ҟалап. Ҳәарас иаҭахузеи, уи иаанагом арҭ ауаа акгьы ахьыҟаӡам «адәышкәаӷь иқәиааит», мамзаргьы ишиашаз «ажәҩан илбааны», «уа мшыбзиақәа!» ҳәа иааҳалагылт ҳҳәарц. Мап, алитературара аԥсабара аханатә ишақьабзу еиԥш, Ҟәыдинаҭи Қдисаҟәи ҭынхадаӡам, «жьрацәарала» иззааигәо ахаҿсахьақәа ыҟоуп, еиҳарак ҳаклассикцәа рсатиратә ҩымҭақәа рфырхацәеи арҭи типологиатәла еиҿырԥшны урыхәаԥшыр иубоит. Ари афактгьы иаҳәоит Платон Бебиа шәҟәыҩҩык, сатирак иаҳасабала ирҿиаратә ҟыбаҩ амыҽхак шыҭбаау, харантәгьы ааигәантәгьы аԥсҭазаара агәылаԥшра шалшо, насгьы уи иалибаауа, иҩымҭагьы ииҭаху аперсонажқәа ихаҿсахьақәаны рыҟаҵараҿы хашәара-ҵашәарала ишҭиҵаауа, икалам ҵары рықәкнаҵы илаԥш ишыҵимыршәо, дрыхӡыӡаауа дышрыцу, дышрышьклаԥшуа.
Аԥхьаҩ ухаҵкы, ишубо еиԥш, ари азҵаара хазы аҭҵаара зҭаху араҟа иаҳзаԥшьуам, избан акәзар, усҟан хара ҳагоит, иаҳхәаз азырханы, ҳаиасып, ҳазхара ҳзырччо, ҳзырлахҿыхуа, насгьы бзиа иаабаз ароман афырхацәа хадақәа рышҟа. Қдисаҟәи Ҟәыдинаҭи ирҟазшьаҷыдоуп дара-дара ирыцҳаибамшьакәа, мамзаргьы еибамшаҭакәа иахьҵәылибахуа, иахьеихыччауа, акритика ахьырзеибауа. Урҭ аҵәылеибахрақәа аромангьы иамыцхыраауазар иаԥырхагам, дара реизыҟазаашьагьы изаҟаразаалак ихьысҳанатәуам, ишырҳәо еиԥш, лахәы-лахәы еихәаԥшуа иҟанаҵом, уимоу аҩымҭаҿы ицо аҟаларақәеи ахҭысқәеи азеиԥш сиужет еиҳагьы еиланасоит, еизааигәанатәуеит, аԥхьаҩгьы ддырлахҿыхуеит. Ус шакәу
амҳәаӡои урҭ зыхшаз рани раби аныԥсыз ирзеибаузгьы. Ҟәыдинаҭ иан лыԥсыжра аҽны ҽықәбалла иҽы аӷәра ацынхәрас ацәҳар аҿаҵаны дақәтәаны ашҭа дҭалт Қдисаҟә ауаа дырбарц, ирччарц. Қдисаҟә иаб дыԥсит, иԥсраҿы аҩы иҽаршьны аҵауыл чара ыҟоу џьушьап, акаҩҳәа ашәа ҳәо аҽы ырхәмарны ашҭа дынтҭҟьеит Ҟәыдинаҭ. «ишьа» иуит рҳәеит, Қдисаҟә уаанӡа иҟаиҵахьаз здыруаз зегьы.
Иҟалап маҷк игәнааламзар, аԥсраҿы зыԥсҭазаара иалҵыз, иага рықәрахь инеихьазаргьы, ан, аб зларакәу ала, Ҟәыдинаҭи Қдисаҟәи ирзеибауз ахҭыс.
Ииашоуп, дҟалар ауеит агәынамӡара зауа ԥхьаҩыкгьы, ара маҷк иахырҟьацәоуп, насгьы аԥсуа ԥсҭазаараҿы урҭ рҩызцәа ахҭысқәа уаҩы иԥылом, иԥылаӡаргьы иҟазшьарбагам ҳәа зҳәақәоугьы. Ари ахшыҩзцара иахьамаукышагьы ыҟоуп. Аха сара сгәаанагарала, асатиреи, аиумори, алафи, рыԥсабара злаҟоу ала уахәаԥшуазар, автор азин ирҭон ус ифырхацәа раарԥшра. Уи адагьы ҳхаҿы иаагарц, ҳазхәыцырц ахәҭоуп автори аромани рзы ихадароу акы. Уи убри ауп: Платон Бебиа Қдисаҟәи Ҟәыдинаҭи рхаҿсахьақәа рыла иҭахын иааирԥшырц, уажәнатәгьы исҳәоит, иагьааирԥшит аԥсуа жәлар бзиа ирбоз, лоунытә ирныруаз, шәышықәсала рыԥсы иахылҵуаз, рыхшыҩ иарҿиоз, абиԥарала имырӡкәа инеимда-ааимдо иааргоз, иахьагьы икамыжькәа иаарго амилаҭ алахь анеиқәызгьы, агәы аналаҟазгьы аҳауеиԥш ирҭахыз алаф-самарҟәылтә культура. Автор арҭ аҩыџьагьы еиҭарсшәа иуҳәозар, зҵаиҵаз аидара хьанҭан, ишьҭыхны аҭыԥ аҿы анагара ус аламала уаҩы имч зықәхоз акы акәымызт. Аха уи ифырхацәа, ишаабо еиԥш, даараӡа иазыҟаҵаз занааҭуаан. Қдисаҟәи Ҟәыдинаҭи иарбан иҟарымҵо, ирымҳәо, ажәа ишалоу еиԥш, ирымчақьуа. Аха уи азы аӡәгьы гәыбӷан рырҭаӡом, иахьдырхәуа ҳәа убаӡом, избан акәзар, рлафи рсамырҟәыли злеибарку изҩыдоу аиумор ала «еиҿартәуп», аӡы кылымкәо иҳәаақәҵоуп ҟазарыла. Аԥхьаҩ, уааи иаҳгәалаҳаршәап ҿырԥштәык аҳасабала абри афакт. Ҟәыдинаҭ иҩыза Қдисаҟә шьыбжьон асасцәа дахьқәа иҭаараны шыҟаз анеиликаа, даалаган ақыҭаҿы ирзымдыруаз, иара ус машәыршақә иааиԥыхьашәаз ҟьала-ԥалақәак џьоукы наганы игәыла ԥҳәыс джьаны, Қдисаҟә дыззыԥшыз исасцәа дара рзы илырхиаз афатә, ажәтә зегьы ифаны, ижәны, ажәакала, аишәа ҭарцәны днықәҵны дцеит. Арахь, уи ашьҭахь дук мырҵыкәа лхаҵа Қдисаҟә асасцәаҵәҟьа иман аҩны данааи ихы кны, илахь ахәхәаҳәа аԥхӡы аауа, уанӡатәи иааԥхьамыз «исасцәа» ицәдырҳәыз аишәа днахагылеит…
Абас қәаԥшь-иқәаҵа иҵеибамыргыло, иҵәылеибахуа, еихлаф-ӡасуа, аха рыҩнуҵҟа иҭатәамызт аиӷара, аизуаамра зхылҵуаз изеиҿамԥшуа
иҟазҵашаз агәаӷ ҳарам. Убри азоуп арҭ ҩқьачақьцәак рхаҿсахьақәа ароман аҟны изагәылыҷҷаауа, насгьы аԥхьаҩ игәазхара дыздырччо, дыздырлахҿыхуа.
Қдисаҟәи Ҟәыдинаҭи рхаҿсахьақәа рымацарагьы агәра удыргоит урҭ аԥызҵаз, «изшаз» автор имилаҭ рҿаԥыцтә ҳәамҭақәа ирымоу адоуҳатә ԥсымчхара инарҵауыланы иахьидыруа анаҩсангьы, ирҿиараҿы заманала ихы ишаирхәо. Ароман иҿаҿаӡа иунарбоит, иуеилнаркаауеит аԥсшәа ибзианы аҳәара, нас уи ихәажжаӡа иаҵоу аԥхара, аҳаракыра, анарха уҳәа ахьыршәыгәрақәа иамоу зегьы еилызкаауа ауаҩы инасыԥ шылашоу, имилаҭ лахьынҵа аԥеиԥшхә шыбзиоу.
Абри ахшыҩзцара инаваргыланы аҩымҭа «Ақьачақьцәа» ицәырнагоит даҽа философиатә хәыцракгьы. Уи убри ауп: иара уҽагәылахаланы уаԥхьацыԥхьаӡа иузцәырнагоит: аԥсшәа ззымдыруа, аԥсышәала изымыҩуа, изамԥхьо, зхатә жәаԥҟақәа рҵакы ззеилымкаауа заҟа днасыԥдоузеи ҳәа агәаанагара. Уи иаҵкыс дызлеиӷьузеи аҭыԥ ду аҿы дтәаны, аԥсшәа изымдырӡо, имаҵура ҟәаз ицәыӡыр ҳәа дшәаны, арахь идыруашәа узырбо иҭагылазаашьагьы. Ари афакт – абацәа рбызшәа амҳәара иаҳа-иаҳа анырра ҟазҵо, иахьатәи ҳаԥсҭазаара ҿкык еиԥш иалаҽуа, ҳәарас иаҭахузеи, ишәарҭоуп ҳажәлар ԥхьаҟатәи рҭоурыхтә лахьынҵазы. Убри аҟнытә аԥсуара иаҵанакуа азҵаарақәа рҿы еснагь агәҽанызаареи харанаԥшреи ҳамазароуп.
Сыззааиуа, Платон Бебиа иқьачақьцәа Қдисаҟәи Ҟәыдинаҭи рхаҿсахьа ссирқәа рыла иҳаиҳәаз, иҳаилиркааз, насгьы ҳхаҿы иаагаша шьардаӡоуп. Уи ароман аҿы ицо ахҭысқәа ирауаршәаны, ццакырак ҟамҵакәа ахархәара рзиуеит ҳаԥсҭазаара зқьышықәсала иалаӷьаны иаауа афилософиатә хшыҩзцара аҩаӡара аҟынӡа инагоу ажәаԥҟа хьыршәыгәқәа. Иаҳҳәар ами аиаша, уи ароман аҿы игәырҿыхагоу, ибларҿыхагоу, ихшыҩрҵагоу акыр зҵаарақәа – иахьатәи ҳаԥсҭазаараҿы зҵакы мырӡуа цәыригоит, аԥсшәа ззымдыруагьы, издыруагьы, аҭыԥ дуқәа ирышьҭоугьы, ирышьҭамгьы зегьы архәыцыртә, иарҿыхартә еиԥш.
Насыԥны, ус еиԥш аҟаҵара алшоит ҳашәҟәыҩҩы ду Алықьса Гогәуа иажәала иуҳәозар иара ахаҵкы ажәа сахьарк!
Уажәы егьырҭ – ауаа ҽеиқәагьы амҽеиқәагьы – наҟ аганахь иааныжьны, ҳарзааҭгылап ароман аҿы иаҵшьны иззааҭгылоу аҽи (аԥстәи) ауаҩи реизыҟазаашьа шаарԥшу атәы. Абри азҵаараҿы иаазгарц сҭахуп ҳҵарауаҩ ду Алықьса Аргәын иажәақәа, избанзар, уи еиӷьны аҳәара уадаҩуп. Абар даргьы: «Ааи, аҽқәа, аҽыццышәқәа рхаҿсахьақәа ароманаҿ иаҳԥыло, урҭ «ауаҩра» ирылоуи, аџьабаа ирхыргои, аибашьраҿы рхы шымҩаԥыргои атәы уаназхәыцлак, еиҭах агәра умгар залшом џьоукы-џьоукы ракәзар, зхәыжә цқьа изымҟьац
аҽабааҵәҟьа ахә ишаԥсам. Қдисаҟә иҽи Ҟәарма захьӡу ахаҿсахьа ароман иагәылоу кыраамҭа убла иаахгылоит угәы иҭнымҵәо. Аҽи ауаҩи (аԥстәи) реизыҟазаашьа урҭ реилибакаара, реицхыралала, реиԥырҵра, аԥсра уҳәа кыр философиатә гәҭахәыцрақәа уздырҵысуеит ароман ишьҭнахуа азҵаарақәа ухаҿы иааугар».
Хыхьгьы џьара исҳәахьеит Платон Бебиа ироман «Ақьачақьцәа» аҿгьы, егьырҭ ипоезиатә, ипрозатә ҩымҭа хатәрақәа рыҟны еиԥш, ажәлар рҿаԥыцтә ҳәамҭақәа рмаршәа кны, насгьы ҟазарыла ихы иаирхәоит. Ус шакәу арҵабыргуеит ароман аҟны аҭыԥ змоу, иагәылагылоу апапи, уи игәыжьи, иҽадеи ражәабжь. Иҵабыргыҵәҟьаны, ари аҳәамҭа ихшыҩрҵаган ароман иагәылыҷҷаауеит. Ашәҟәыҩҩы еиҭах ҳхьеирԥшуеит аԥсымҭәра, азхарамфара, агәыҳәра, аиҵашьыцра уҳәа аԥсҭазаара иамымҵәо кыр зҵаарақәа рахь. Уаҟа иаабоит: аҽада аӡы ажәит, иажәит, аха аӡышра азмыртәеит, аԥсымыжда мҭәит, аҵыхәтәан амгәа иазымчҳазт иԥжәеит. Ари ахшыҩзцара еиҭарсны иуҳәозар, еилукаауазар ауаа рахь ирханы иҳәоуп. Иҟами зыԥсы мҭәуа, амал, ашьал азы зҽызшьуа, ауаҩра зцәыӡуа, зыламыс иақәԥаланы изкәаҳауа, изҟьашьуа ауаа. Урҭ амалқамса иааҟәымҵӡакәа аизгара ишаҿу илахыԥсаа ицоит, дара идырҳаз шьоукы фатәыс, жәтәыс ироуеит. Абас рыԥсҭазаара еиқәҳәалахоит.
Аха уи зынӡагьы иаанагом автор ауаҩы ибзазара еиӷьызтәуа амал арҳара, амазара аизгара мап ацәикуеит, иҭахым ҳәа алкаа аҟаҵара. Иззымдыруада ауаҩы дынхоит, дынҵуеит, амал ирҳауеит, ибзазара аиӷьтәразы, иԥсҭазаара қьафла ихигарц азын. Аха уи рҳазароуп хатә џьабаала, ламысла, ԥсыцқьала, аҳәынҭқарра азакәанқәа еиламгакәа.
Ароман «Ақьачақьцәа» аԥсҭазаара ҵкаррацәала излаанарԥшуа ала уи ишьҭнахуеит, ирхьысуеит азнык азы уиаҟара зҵазымкуа ҳәа уаҩы ииԥхьаӡо азҵаарақәа рыгыдреи рҵаки ҩаганы раарԥшра, еиҳа ииашаны иуҳәозар, аԥхьаҩ иҿаԥхьа ацәыргара, дархәыцыртә еиԥш аҟаҵара. Аҩада ҳзыхцәажәоз ауаҩы ԥсабарала аханатә аахыс илоу аԥсымҭәреи аҳаԥчыԥреи ирызкызар, уи атәы аанарԥшуазар, уажәы алада иаагоу афакт-хҭыс агаӡахьыԥшы, абзамыҟәра изалымҵуа ихаҿра аанарԥшуеит. Урҭгьы ҳаԥсҭазаараҿы иауҟахым, ашәҟәыҩҩы ихы иауҭәиҳәаах. Абар иаргьы. Автор ифырхаҵа Ҟәыдинат Аӡыԥшьа ақыҭан ишәақь аҵа дышкылыԥшуаз, уажәымзар, уажәы ахьажь сеихсуеит ҳәа иԥилҭа шәақь ахәҵәы ҩызӡа, асамԥал харшалан ишикыз мацара геи-шьхеи дырхысит, аӡагабаа ихьшы дҟалеит, аха ахьажьгьы изымшьит, уарҭ даҽакгьы, идырҩатә еиӷьымхеит, иқәыхәлеит.
Абраҟагьы автор аиумори асатиреи ишырцәаҩоу еиԥш, дырхыччоит згәеилгара маҷу, хара изымхәыцуа ауаарныгқәа. Иазгәаҭатәуп ԥсабарала
агра змоу, згәамбзиара ыҟам ракәым ашәҟәыҩҩы икалам ҵры зықәку. Уи ирччархәуеит иаабаз аабеит ҳәа зышьҭахьҟеи заԥхьаҟеи игылоу зымбаӡо, зҽыҭҳәаны ҳара ҳауп иҟоу, изхьымӡо, иахьымҩаӡо иахьынҳалоу, ажәакала, ахдырра зыцәмаҷу ауаа.
Ҵабыргуп, Ҟәыдинаҭ ҽнак хәлаанӡа, деихьыс-еиԥысуа, ишәақь харшаланы, ахьажь сшьуеит ҳәа дшашьҭаз, иқәыхәлеит, дажьеит, ихыччеит. Автор абри адеталь – Ҟәыдинаҭ ахьажь дшажьаз, ишихыччоз ала иаҳирбоит еиҭарсны иҳәоу абри еиԥш иҟоу ахшыҩҵак. Заҟа ирыцҳароузеи имдырроузеи иарбан аамҭазаалакгьы, иҳаҩсхьоу аума, ҳазҭагылоу аума ауаҩы ихы изымдыруа, имч зқәымхо, зегьы реиҳагь иусым дахьынҳалан, мамзаргьы дкаҳабӷалауа данашьҭоу. Ауаҩ бзамыҟә, арныг иоуп зегьы, еиҳарак амчраҿы иҟоу ауаа иаарышьклаҳауа, «рҽышькылкцәаҩны», имҵақьақьаҩцәаны ирышьҭоу, пату шамам ззымдыруа.
Ҳашәҟәыҩҩы дызхыччо, иҵәылихуа, зны-зынлагьы ирҿаасҭо атипқәа рҩызцәа ауаажәларратә ԥсҭазаараҿы заҟаҩ уԥылода. Урҭ усда-ҳәысда, арахь нацәкьыс харшҭыга хәа ражәа гәаҩақәа гәыԥҵәагаха, ибжьагьалдызуа идәықәуп. Еиҭасҳәоит, абарҭ ауаа роуп автор изықәкны дхысуа. Сгәы иаанагоит икыду ацәҟьара ахҭа иҭашәоит ҳәа, избан акәзар автор зсахьа ҭихуа ауаа зхы зурдырша иҟан ԥасагьы, иҟоуп иахьагьы. Ус анакәха, дара рзы ихымԥадатәу акоуп ашәҟәыҩҩы, асатирик иажәаџьбара, исахьаркшәа иуҳәозар, аҟамчԥҵаҵа!
Ароманаҿ ахцәажәара саналагоз ишазгәасҭаз еиԥш, ибырлашԥсараха иагәылубаауеит ҳажәлар шәышықәсала иаԥырҵоз рҵасқәеи ҳқьабзқәеи ртәы аԥсҭазаара аҵабыргхаҭа, акәал иҭаршәны иаазырԥшуа, ҳдоуҳатә культура ӡырызго, анырра шыӷәӷәахо ртәы зҳәо, ихадароу изыхьчо ахҭысқәа. Урҭ ҳҵас, ҳқьабз бзиақәа зегьы, Платон Бебиа шьоукы-шьоукы реиԥш ицҵәылхны, дырхыччаны, иларҟәны, хаҳара рыламшәа, аамҭеикәшара иаражәызшәа дрыхәаԥшны акәымкәа, ҳаҭыр рықәҵаны, ҳдоуҳатә мал ишаҵкару дырны, гәыла-ԥсыла инырны ауп дышрыхцәажәо, ишааирԥшуа, рсахьа шҭихуа. Машәыршақә акәӡам автор хыхь зыӡбахә ҳамоу ҳқьабз ҟаимаҭқәа иахьынӡахәҭо зҵакы ззеилымкаауа, иатәамбакәа ирыхцәажәо, пату рықәзымҵо (изааӡарызеи, урҭ рҩызцәа анигилистцәагьы ауҳамахым!) ауаа иаахтны иаҿаԥызҽуа акритика рзиуеит, ажәа ишалоу еиԥш, дырмеигӡакәа рцәа алаҳарҭеиԥш ирхихуеит. Ари ахшыҩзцара аҩымҭаҿ ахы инаркны аҵыхәанӡа арахәыц ҟаԥшь еиԥш иагәылсны ицоит. Аха убри инаваргыланы иазгәаҭатәуп ароманаҿ аҭыԥ змоу, иуԥыло, иахьагьы ҳаԥсҭазаараҿ кыр зҵазкуа автор иаҩимыршәаз, иахәҭаны иазгәеиҭаз даҽа деталькгьы. Абар иаргьы. Уи аргама ду дырҿагылоит, иҿаԥиҽуеит иажәа сахьарк иамоу аԥсымчхара ихы иархәаны мыцхәы аҭаҟьаҭасрақәа,
абалыбаҭарақәа, аҩыжәраҿы аҽынӡааԥсыларақәа, ҳаԥсҭазаара асферақәа зегьы рҿы ҳарзымхәыцӡакәа арахь ҳгәабзиареи ҳаекономикеи ҵызшәаауа амыцхәрақәа, ашьцылара бааԥсқәа, иахҳарҟьо аиныхрақәа, аԥсхәрақәа, еиҵҳәо ачарақәа уҳәа иреиԥшқәоу. Урҭ автор (аԥхьаҩгьы убасҵәҟьа ауп дшырзыҟоу!) ироманаҿ дрықәыӡбоит, избан ақьабз бзиақәа «рцәа ԥырҽуеит», иарԥхашьоит ҳәа дрыхәаԥшуеит. Убри азоуп ауаҩы иԥсуара-философиатә, иетика-естетикатә ҳәаақәа ирҭыҵуа ахымҩаԥгашьақәа еилазхәо ауаа зизымчҳауа, ачҳара мацара акәымкәа иҵәылхны, еиҳа ииашаны иуҳәозар, ирҟамчны дызрыхцәажәо, дызрықәыӡбо, изҿаԥиҽуа.
Хымԥада иазгәаҭатәуп, аҩымҭаз ихадароу извыстәым даҽа деталькгьы. Ишаабо еиԥш, Платон Бебиа аԥсуа жәлар рфольклор аҟнытә ихы иаирхәо асиужетқәа зегьы иахьатәи аамҭақәа ирықәҿнаҭуеит, уахь ухьадырԥшуеит, уагьдырыччоит, уагьдырхәыцуеит.
Иаҳгәалаҳаршәап епизодк. Қдисаҟә 1941–1945 шықәсқәазтәи Аџьынџьтәылатә аибашьраҿ дахьыҟаз, ҽадаԥшьк давагыланы ипортреҭ ҭыхны аҩныҟа иааишьҭыз аҵаҟа: «Армарахь игылоу сара соуп» ҳәа аҵаҩны. Ари афакт, жәаҳәарада, асолдаҭ иҭаацәа, иҭынхацәа арччарц иҟаиҵеит, аха уи адагьы иунарбоит аӷа ихымца иаҿагылаз, зыԥсҭазаара шәарҭаз, агәкаҳара шимам, ииумор, аԥсы шҭаз, агәы шеисуаз унарбон. Ари аҽадаԥшьи Қдисаҟәи рпортреҭ иҳанаҳәо актәи ахшыҩзцара ауп. Аха уи иаҵаҵәахуп, автор, еиҭасҳәоит, иҟаиҵаз даҽа хшыҩҵакыкгьы. Уи атәы ҳҵарауаҩ ду Алықьса Аргәын зынӡа ииашаны ишазгәеиҭаз еиԥш, ҳаԥсҭазаараҿы иахьагьы иаҳпылоит иаамхәыцӡакәа иаазԥыхьашәо зыҩуа, иҟазҵо ауаа. Убарҭ изҩыдоу, илахҿыху иуморла рхыччареи рыгхақәеи раарԥшреи рҿаԥҽреи роуп изызҳәо Қдисаҟә аҽадаԥшь дадгыланы иҭихыз, афронт иалыхәхәа Аԥсныҟа иааз апортреҭгьы.
Платон Бебиа ироман «Ақьачақьцәа» рҿы иҟоуп иҵегь уззааҭгылаша, блаҵарыла иаарԥшу, ицәыргоу еиуеиԥшым аԥсҭазаара-хҭыстә еипизодқәа. Урҭ иаҳдырбоит ҳажәлар рыбзазараҿы заҟа рыҵаркуа, агәаҟреи, аччареи, аԥсреи, атрагедиеи… Арҭ акатегориақәа, ажәа ишалоу еиԥш, жәынгьы-ҿангьы рышьхәа еивҵоуп, избан акәзар, аԥсҭазаараҿы еснагь иаԥшәыманы иҟоуп, еицрымшәо еицуп аччареи, насгьы агәырӷьареи, алаӷырӡи агәырҩеи еиҿаргыланы рсахьа ҭыхуп. Аха автор арҭ афеноменқәа – агәалаҟареи аччареи реизыҟазаашьатә ҳәаақәа еилеигаӡом, ихадароу уи дмыццакӡакәа урт рдац-ԥашә еидызкыло, еицырзааигәоу, иахьеиҿарԥоу атәы цқьа иҭҵааны, агәра аагартә ҳхаҿы иааигоит, иаҳирбоит. Аччара атәы ҳҳәозар даба иаҳгәалаҳаршәап аԥхьаҩ ихамышҭуа сахьак: аџьмахьышьцәа еивагьежьуа, изцу рырахә рхаршҭны, акәашара анреибарҵо атәы, аҭыԥ. Ааи, рччагоуп, кьатеихԥҵәагоуп. Ихәыҷы
иду, насгьы митәӡак аҵанамкуазаргьы иԥсҭазаароуп, иреалтәу акоуп, нас илитературатә хаҿсахьаны изыҟамлари? Гиоте иакәӡами, мшәан изҳәаз:
Иара убас аԥхьаҩ ихашҭуа акы акәӡам аҳәса ԥшӡақәа зқәыԥшреи, зҿареи, зҭәымҭеи аколнхара ачаирҭақәеи аҭаҭынҭрақәеи «ирҿаҟәшәаны ирфаз», Алықьса Аргәын зынӡа ииашаны ишазгәеиҭаз еиԥш «ирылаканӡаз». Бзанҵы иухашҭуа иҟоума Ирма Ҭрышԥҳаи, Гәдоуԥҳа Гәашьахани. Аҩсҭаацәа имҩахырҟьаз, лымч мырхакәа Уамажә аингархажә зхы иаирхәаз Гәашьахан гәлымҵәах, зцәазтәымкәа иҟалаз, зҽыкнаҳан зҽызшьыз, зыхьӡи-зыхьымӡӷи зыԥсҭазаара аҵкыс еиҳазтәыз Гәашьахан.
Ароман аҟны Платон Бебиа дазааҭгылеит аҳәсақәа рыԥсҭазаара аибашьра хлымӡаах ишеиланаргьежьыз, ишеиланархынҳәыз, ишлахьынҵаданатәыз атәы ашәҟәыҩҩы илшеит инарҵауыланы игәыҭшьааганы урҭ раарԥшра. Аригь, ишаабо еиԥш, аҳәсақәа ргәаҟҵәаҟратә ԥсҭазаара излеибарку қьачақьроуп, анасыԥдара иахылҿиаауа, хара-бзаара зҵам, аха ҳабзазара иацу, иалаӷьаны иҟоу қьачақьроу акы ауп. Аԥсҭазаара ануадаҩу, ахацпа ианаку мцәаӷәача еиԥшу арныгцәеи, ацәышҳабиқәеи, иртәыртәуеит аамҭа, даҽакала иуҳәозар, амчра, ишыҟалалакгьы, рнапаҿы иааргоит. Урҭ уахынла игәеигәеиуа ақыҭа иалан, иԥхьон ахацәа ахьыҟамыз аҩнаҭақәа рҿы рыҳәсақәа ирылаҭхаџьуан, рыԥшәмацәа аӷа иҿагылан еибашьуан, рхы ақәырҵон рыԥсадгьыл.
Абас ауп ихьааугаргьы аԥсҭазаараҿ ишыҟоу, ишеиҿкаау: аӡәы ихы-иԥсы дамеигӡа дықәԥоит аԥсҭазаара цқьахарц, иҵоуроу ауаа аԥшәымахарцазы, ианаҭаххагьы уи ашьа каиҭәоит, деибашьуеит, иԥсадгьыли иуаажәлари ихьчоит хацәнмырха. Егьи, ауаҩ хәаԥса, зхы мацара иашьҭоу, ажәлар аамҭа уадаҩӡа иҭагылазаргьы, акгьы агәхьаа мкӡакәа, деиқәықьачақьха алашьцара иҽаҭаны, аҩы ицәазна ыжәны, дхыхәхәо иаашаанӡа аҳәсеибацәа дрышьҭоуп, рышә-гәашә ҵирхаауеит… Ажәакала, аӡәы иԥсадгьыл ихьчон иԥсы цқьа ақәҵаны, егьи Уамажәи мцәаӷәачеи реиԥш иҟоу аҭыԥҳацәа гәлымҵәахқәа рцәа ԥҽны рҽыддыршьуеит. Парадоксӡами ари амишәанра? Заҟа иашоузеи Алықьса Аргәын аҩада акырынтә зцитатақәа аазгахьоу Платон Бебиа ироман «Ақьачақьцәа» иазку истатиа злахиркәшо афилософиатә хшыҩзцара: «Ишԥа бзиоу ақьачақьцәа ангәырҿыхагоу, аԥсҭазаара ахаҭа иаламкьысӡакәа, рнапала иԥхасҭамтәкәа, ус баша ианахыхәмаруа, ианахыччо… Ааи, ианахыччо, иара ахаҭа рнапала иҟьашьны, иччархәны иҟамҵакәа… Макьаназ, ишԥасҳәари? Сыздыруам исҳәара… Аԥсҭазаараҿтәи ақьачақьцәа рацәаҩхеит…»
Арҭ ажәақәа изызку, изыхҳәаау ароман еиԥш даргьы рыԥсы ҭоуп, насгьы иахьатәи ҳаԥсҭазаара ицәырнагаз, ишатәышьҭрамгьы, акоммунистцәа рхааны ишырҳәоз еиԥш иаҵиааз анегативтә цәырҵрақәеи ашьцылара бааԥсқәеи ирҿагыланы иҿаԥнаҽлартә, ирақәԥалартә еиԥш аԥсымчҳара амоуп, избан акәзар, ихьааугартә аҟынӡа аԥсҭазаараҿтәи иҵоурам ақьачақьцәа рацәаҩхеит. Ҵабыргуп, аамҭеиҭасра иҟалаз иахҟьаны ароман «Ақьачақьцәа» анаԥҵази уи иазку апрофессор Алықьса Аргәын истатиа анҩызи рхаантәи ақьачақьцәеи иахьатәи аԥсҭазаара иалиааз ақьачақьцәеи хаҭашьатә ҟазшьалеи дунеихәаԥшышьалеи рыԥсихологиалеи рыла излеиԥшым рацәоуп, иаҳҳәап, аԥхьатәиқәа мамзаргьы, Асовет аамҭазтәи ақьачақьцәа рыхәаԥсарақәеи зегьы хырҩон, еиҳа ииашаны иуҳәозар, рхы аларыхьчон изымҵахырхәоз, иацәнымхозшәа иззыҟаз, акоммунисттә идеологиа амчра. Уажәтәиқәа ақьачақьцәа ртәы ҳҳәозар, урҭгьы ирыԥшааит зынӡа иҿыцу ахыхьчага замана, даҽакала иуҳәозар, кәрыжәаа ирықәло, имажәӡо кәылӡыс иҟарҵеит адемократиа. Урҭ неиҩымсрыда адемократиа азин ҳнаҭоит ҳәа уи ахьӡала иахьатәи ақьачақьцәа иҟарымҵара, рхы иаҭәарымшьара иҟоузеи! Ирацәоуп урҭ рыԥсабаратә, ҟазшьақәа злеиԥшым атәы иҵегьы иуҳәаша. Аха иҟоуп ҩ-аамҭак ирхаҭарнаку ақьачақьцәа ҩашәхак реиԥш излеипшу. Уи агәыҳәгәыҵәароуп, аԥсымҭәроуп, амал азы аҭҳашроуп.
Ус иҟоу ауаа ԥаршеиқәа рхы дзырдыруа, изхәышәтәуа азакәан адагьы амагиатә мчы змоу, асатиратә мцабз згәылҟьауа аҟамчы ԥҵаҵеиԥш иҿацоу ажәа сахьарк ауп. Уи жәынгьы-ҽангьы, ианакәызаалакгьы, ауаажәларратә ԥсҭазаара аҳауеиԥш иаҭахуп.
Платон Бебиа иҩымҭақәа злаԥиҵо ибызшәа ацқьареи асахьаркреи аҩада акырџьара ишысҳәахьоу еиԥш, еснагь дацклаԥшуеит, избан акәзар, ус ада, ихәыҷы иду игәылшәо аҩымҭа зыҟалом. Сыззааиуа, ҳзыхцәажәо аромангьы убас аџьабаа ду адбаланы ауп автор ирҿиаратә «лабораториа» ишыҩныҵыз.
Платон Бебиа имыруга хада – ибызшәа аҟазацәа ишырцәаҩоу еиԥш, иҩымҭа атематикеи ажанри ирауаршәаны, ифырхацәеи иперсонажқәеи рыԥсҭазааратә хҭысқәа ирнаалауа, насгьы зны-зынлагьы досу рыхшыҩзцарақәа иҵегьы идырҵрырц, идырлахҿыхырц рҭахны атекст аҩнуҵҟа ирымоу адиалогқәа аԥыжәареи, автортә хьаҵрақәеи, агәҭахәыцрақәеи, иалкаақәеи ирыламҩашьо дара рхатә стиль рыманы иҟаиҵоит. Ари арҿиаратә цәаҩа еиҳагьы иубарҭоуп ароман «Ақьачақьцәа» рҿы. Хара ҳамцаӡакәа иаҳҳәар ҳалшоит ақьачақьцәа Ҟәыдинаҭи Қдисаҟәи ртәашьа, ргылашьа, рцәажәашьа, ирҳәо, ируа, ртема даҽа литературатә фырхацәак ишреиԥшым еиԥш ауп рбызшәагьы асиужеттә еибаркышьа асистема иадҳәаланы ахатә ҷыдарақәа шрымоу.
Абригь ароман ахаҿра алызкаауа, иоригиналтәны иҟазҵо афакторқәа ируакуп ҳәа иуԥхьаӡартә иҟоуп.
Хыхь иаҳҳәаз ахшыҩзцарақәа ҵаҵӷәыдамхарц азыҳәан иаагап ҳналас-ҩаласны ҿырԥштәқәак:
«Ҟәыдинаҭ бзиа дычмазаҩхеит.
– Иугәыҵашәазеи, уара? – дааҩналеит уи иҳақьым ду Ахьы Қдисаҟә. – Сгәы амыҩрны иҭаҳауеит… – иҳәеит иаргьы иҽаԥсраҭаны, аарла еилургаратәы.
– Умгәа аума изҭаҳауа?
– Иҭаҳауеит…
– Угәы акәзар, акгьы ухьуам, умшәан!
– Ус угәы изаанагозеи?
– Агәы зызҭоу роуп изыхьуа!..
– Уара уеиԥш агәыла бзиа дансоу, сгәы смыхькәа… нхараҳәа сааҵраҿ иааз сара сакәхап?!
– Ууаҩыз џьысымшьоз…
– Уара иухьыз сара издыруеит, Ҟәыдинаҭ!
– Уара иузымдыруа алыԥха ҳауроуп.
– Арашәатәқәа ааигәахан – аашьараҳәа чымазара бааԥсык ыҟами – убри угәахы иакәшан иакит.
– Уареи сареи ҽагаҟьарада иаадыргәышьоузеи!
– Ажәытә уаҩаашьак дыҟан, рҳәеит, абри уара уеиԥш…
– Нас?
– Нас умбои, ҽнак саамԥсыр ҟалом, иҳәан, деиҵхәаа днеины ацәарҭаӷәы днықәиазаап. «Уеилагама, уара аԥсыха ҳазҭада, аӡынра ааины ҳашә иаалагылеит, арахь мыҿ хьышьаҵәык ҳамам» – дԥаԥашькны дааи дааизыцәырҟьазаап иҭакәажә ллаба ду кны. «Абыржәыҵәҟьа уцаны амҿы ҳзааугароуп!» «Зхы ықәҵаны ҭынч аԥсыха змоу ибаргузеи, баба?!» – иҳәан аҵлаҳәысҭагьы, аҿҿаҳәа ибаҩқәа илаԥыҵәҵәо дҩагылан, иеигәышә ҿаҩлакь аашьҭыхны, ашҭа дынҭыгәгәаны дцеит, рҳәеит. Мчыбжьык амҿаагарагьы даҿызаарын, ихәылазкыша. «Аҳы уажәшьҭа быԥсхәы алаауазаргьы иҳазхоит!» – иҳәан, иԥсахы ԥыжәжәо аҵыхәтәантәи иеидара ижәҩа ҩырҭрысны амҿырҟәара илылажьны, дааин деиҵхәаа ани ицәарҭаӷәы ҟадыџь деиҭанықәиеит, рҳәеит. «Уара аԥсцәаҳа иимгаз аӷныӡынра заманаха амла ҳакыргьы амҿы ҳфома?» – лҳәан, илырмазеиз аҳаҭхәыжә наирбаны, ҩаԥхьа дааины дааизыҵҟьазаап. «Иеибамбаша баргьы саргьы!» – ҳәа дшәиԥшьиуа, дцәеицәыԥсуа, иҳаҭхәыжә аашьҭыхны лагара анапыла лу ашҟа дцеит, рҳәеит, митә ззыҟалаз аҵлаҳәысҭажә. Аҽны хәлаанӡа алу дахо, ижәҩақәа ҿнаҳәаны, аҵхыбжьон зны иҳаҭхәыжә иманы даакылсзаап, гәаҟ!.. Адырҩаҽны уажәшьҭа ҭынч сынарцәымҩа сықәлап
ҳәа аҵлаҳәысҭа аашьажә деиҵаланы дышиаз, дааи деиҭааизыҵҟьазаап ани иԥсцәаҳа мыжда: «Уара мцахәыцәа, ари илаганы иааугаз ҳажәзаҵә иаҿаҳҵар, нас ҳара иахфозеи, абыржәыҵәҟа уцаны аӡынра иҳазхаша аҟашәа анышә иҵухуазаргьы иааумырхиар ҟалаӡом!» Аҵлаҳәысҭа, аԥсцәаҳа аҩны дыҩнаҵаны дызмаз, иҟаиҵагәышьоз, дындәылыгәгәаны деиҭацеит, аԥхын иааимрыхыз аӡынтәи аҟашәа дашьҭаланы. «Аҳы уажәшьҭа гьамала уԥсы!» – лҳәеит уи, аӡынра зегь рыжә иазхашаз ахәы анадигала, лыҵлаҳәысҭа днаидгыланы. Адырҩаҽны аҭакәажә данааԥш, амца ххаӡа еиқәҵаны, иҭаҭынжәга алҩаҵә хәхәаӡа, апақҳәа днаҿыхо, аҽҳәа дыҽҳәатәоуп уи лыҭаҳмада. «Иҟоуҵозеи, уара аԥсра угәы иҭаӡами?» – дыџьшьаны уи лхы наиқәылкызаап лара. «Бара ишыбҳәаҵәҟьо сгаӡаны сыҟаӡам, быххь згеит!» – иҳәазаап иара мыждагьы, дзыцәшәаны дыԥсуаз анҭ аӡынтәи иус хьанҭақәа зегьы дыриааины, дгәырӷьаҵәа дахьтәаз.
– Алакә ҽынла ирҳәаӡом, Ахьы Қдисаҟә, иухашҭыр ҟалоит. Уӡырҩла, сара иҟалаҵәҟьахьоу уасҳәоит, –  иҳәан, уи иааимидеит Ҟәыдинаҭ бзиагьы. – Ҳара хҟны хаҵа еибага заманак дыҟан, рҳәеит. Акыр иқәрахьгьы днеихьазаарын. Ибаҩқәа илаԥҵәҵәо ачымазара ахы инардыруа даналагалак: «Дад, сҽи скәадыри еиқәышәҵеишь!» – ҳәа аҷкәынцәа инарыдиҵон, рҳәеит. Нас, иҽыкәаба-иҽышьышь, иԥаҵа саны, ихы инаркны ишьапы аҟынӡа иҽыԥсахны, иҽеилаҳәа-иҽеилаца амҩа днықәлозаарын. Иуацәа-иҭынхацәа днарылс-аарылсуа, иахьа уа ижәуа-ифо, уаҵәы уа длафуа мацара, мчыбжьык ашьҭахь дгәырӷьа-дыччо, хьаа бааҳәа уаҳа имԥын џьара акы ааиха амҭаӡакәа, мыцхәгьы игәалаҟаны, ишьҭахьҟа дгьежьуан, рҳәеит, Ахьы Қдисаҟә.
Нас, узкыда, џьымхеит, аҽқәа еибашьра иҟоуп, аха ҽадак ма сара схы иадысҵоит, ус уҽузыхәышәтәуа убозар?!
– Аҽадазын хара ицатәӡам!..
Ашьыбжьышьҭахь, ирымаз ахәыҷала дааибыҭаны, дара ртәала даараӡагьы деикәаҳәа-еикәаԥсаны, амҩаду аҟны даакылганы, имаҳәыла ишҟа Аҟәаҟа амҩа дықәырҵеит Ҟәыдинаҭ.
– Ахьы Қдисаҟә, иуасҳәарызеи, ура бзиацәак ҭагылоуп сымхы, угәы иҭаз, абааԥсы, арашәара ишәцәамгааит! – ҿааиҭит Ҟәыдинаҭ, амашьына данақәтәоз игәыла ихы наиқәкны.
– Аҳаҳаи, акы уацәымшәан, Ӡаӷьала еибгазар уи агәы иаҳаргом! – игәы ааирӷәӷәеит Қдисаҟәгьы.
– Уара ухынҳәны уанаауа ачабабеи алуманаҭи ҳзаага, ахәыҷқәа бзиа ирбоит! – инаишьҭалҳәеит Ҟәыдинаҭ иԥҳәыс.
– Кәыдинаҭ бзиа, ацҳа ҟаԥшь аҟны уаннеилак улбаа, срыцҳауп, умнеиц џьшьа наҟ уалсны умцааит! – уи инеихьигӡеит Қдисаҟәгьы.
Амашьына ҭагәҭасуа аҿынанахеит, Ҟәыдинаҭ иҽеиԥхьыркәакәан дахьантәалаз, уажәы-уажә аччаԥшь иқьышә иаақәыххуа, дзызхәыцуаз иԥҳәыс ҟадыџь ачабаба ҳзаага ҳәа илҳәаз акәын.
Хаҵак акнаҳарҭахь даныргоз, иԥҳәыс мыжда дишьклаҳауа днаихьӡаны абасгьы наишьҭалҳәазаап: «Уара издыруада урымшьыкәа уаанхозар, уанаауа ашьаҵа ҿыцқәа сзаага, уаҵәы аԥсрахьы сызлацо сымаӡам, абааԥсы!» Лхаҵа папанҵҟәыргьы ашаха ихәда инахаршәны, асаҟәа дзықәгылаз наиҵдырҟьон аамҭазы, аҟырҟырҳәа дыччазаап: «Узырччозеи, уара мцахәыцәа, уахьаҳшьуа умбаӡои?» – анырҳәа, ҟеҳ, сыԥҳәыс рацәа шьаҵада даанхеит!» – иҳәазаап. Ари заҳаз зегьы ааибарччан, ас иҟоу иара Нарцәы дахьнеиуагьы акгьы даԥсам ҳәа ихәда иахаз ашахагь наҟ иаахдыршәеит, рҳәеит…»
Аԥхьаҩ, ухаҵкы, саҭоумҵан, иаазгаз ацитатақәа ахьысцәоуцәахаз, аха исҭахын автор урҭ ифырхацәа еиуеиԥшым аҭагылазаашьақәа рҿы рлаф, рсамырҟәыл заҟа еидҳәалоу, насгьы дара-дара реизыҟазаашьақәа, аҩада ишысҳәахьоу еиԥш, ҳарамра злам, рҵәылеибахрақәа зеиԥшраз, хшыҩзцарақәас ирыҵаз, убри анаҩсангьы, дара аԥызҵаз автор ибызшәеи урҭ ақьачақьцәа рбызшәеи еилазмырҩашьо ирыбжьаз аҳәаа, иҟазҵоз рхатә стиль уҳәа иреиԥшқәаз. Сгәы иаанагоит арҭ еиқәысыԥхьаӡаз акатегориақәа аԥхьаҩ илабҿабатәу акы акәны ибарҭоуп ҳәа.
Платон Бебиа ажәа асахьаркыра апоезиа аҟны еиԥш, апрозаҿгьы шьахәла ицааиуеит, амала ус ахьыҟаиҵо ахҭыс, амаҭәар ацәырҵра ҷыдала иаликаарц аниҭаху ауп. Ус шакәу рымҳәои абраҟа иаагауа аҿырԥштәқәагьы: «Амш, аҵх агәы ҟанаҵарц аҭахызшәа, алацәақәа ҵыршәааны, аблақәа ҭархәаланы, еиқәыхьшәашәа ахәлара инаԥылеит».
«Гәдоуԥҳа Гәашьахан днаҳәы-ааҳәуа лиарҭа дылаиан, ацәа лылақәа ирхыломызт». «Зызхара изымеицәажәо еишьҭагыланы иааиуаз Ахьы Қдисаҟәи Ҟәыдинаҭ бзиеи Абгьанашь лфырџьанқәа иаадырԥаџьԥаџьит».  «…Иаауан аӷба амшынгәы ихыхәхәала. Иаауан уи азнаҵәҟьа ахәыҷқәа аманы, зыбыз ада зыхәламыз, игәыҭҟьа-ԥсыҭҟьаха иҟаз ахәыҷқәа, зыҩны-згәара иацәыхҟьаз, занацәеи забацәеи нырҵәаны зыԥсы ахәыц еиқәнархаз ахәыҷқәа, рхы-ргәы цаны, ишәаҟьаны». «…Ацәылашамҭазын ахьаа бааԥс даанарԥшит Ҟәыдинаҭ. Ихы ихыҵны ицо ихаԥыц ихьуан уи. Иара ихгьы ԥхныга дук иаҟараханы, ихьанҭыџьӡа, еирыгьҳәа инапқәа иааныркыло икны аиарҭа даалатәеит». «Амра ашыра маҷӡак иадамхаргьы аҟар сара ихысҽроуп аҳәозшәа, ачаирҭа агәы ихыхәхәала ишасыц иасуеит Лажә иԥша. Уи, ҳәарас иаҭахузеи, зегьы аԥсгара ҳнаҭоит. Ҳарҭ аӡәиаӡәи ҳаиҿамԥшӡо аҳаҳаираҳәа ачаибӷьхыхра ҳаҿуп, атық-тық – атық-тық, атық-тық – атық-тық… Анапы ласқәа иаҳа-иаҳа иццакуеит, акаҵкәырқәа иаҳа-иаҳа иҭәуеит». «Шьыбжьонуп, аҭакар ҭыр-ҭыруа аԥсабара иахажьуп. Иҟьаланы акәзаргьы, ԥшашәшәык џьара иасуам. Ҵысмҩаскгьы машәыршәа улаԥш иҵашәом».
Ас игәылыршәаны зсахьа ҭыху ароманаҿ заҟа уԥылоузеи!. Аха иаагаз азҳархап…
Платон Бебиа егьырҭ иҩымҭақәа рҿы аханатә ишицәаҩоу еиԥш, абри ароман аҿгьы ҟаимаҭла, ирацәаӡаны акәымкәа, атекст аҿы ицо ахҭысқәа ишырналоу еиԥш, дазнеины ихы иаирхәоит ашәҟәыҩҩы, ажурналист, ауаҩ гәыҭбаа Шьаликәа Камкьиа ажәа хьыршәыгәқәа ҳәа дзышьҭаз, ажәеицааиқәа, афоризмқәа, ажәарццакқәа, ажәакала, аԥсуа жәлар рҿаԥыцтә ҳәамҭақәа рҿы иуԥылоу жәпакы. Ус шакәу ароман «Ақьачақьцәа» иаԥхьахьоу ирбоит, амыцхә араҟа ахцәажәара аҭахӡам ҳәа сгәы иаанагоит. Аха иага ус акәзаргьы, ҳахшыҩҵак арҵабыргразы иаагап ҿырԥштәқәак: «Уара аҽада алымҳа хырҵәон – иара закәызеи ҳәа иҵаауан». «Ажәа ахы умҳәакәа аҵыхәа узҳәом»; «Алашә ииҭаху – аҩблак»; «Амшә ахышә, аԥышә, аҭрашә, агәашә, аԥшьшьапык»; «Ацгәы аԥа аҳәынаԥ акуеит»; «Аӡы иаанахәаз – усгьы даанахәеит»; «Аҽы иаҳәашаз акәадыр иаҳәоит»; «Ианиашьоуп ихаҵашьа» уҳәа убас иҵегьы.
Иҳәатәуп даҽакгьы. Ҳзыхцәажәо ароманаҿ афырхацәа хадақәа Ҟәыдинаҭи Қдисаҟәи, убас егьырҭ аперсонажқәеи ацәгьеи абзиеи рҿы иахьеиқәшәо, иахьеицәажәо ирҳәамҭаны иуԥылоит ажәлар рҿаԥыцтә рыҿиамҭақәа (ажәытә ма ааскьа иҿиаз) иртәышьҭроу, аҟәыӷара згәылоу, узырхәыцуа ажәабжь ҟаимаҭқәа, мамзаргьы урҭ рмотивқәа рыла еиҿартәу аҳәамҭа кьаҿқәа. Убас иҟоу иреиуоуп: Чаҵә Чагә амла дынҵәо дызҭааз аԥҳәысеиба каҷбеи кәтаӷьк ала акрышиҿалҵаз; «Уа-а, абри ахаҵарԥыс ииз лахьынҵас иаҳҭарызеи?» «Хәаџьа Шьарадыни аҽадеи, ахәаци». « Анкьа зны Амшәи ауаҩи ҩызцәас иаҟеибаҵаз», «Қдисаҟә аибашьра даныҟазтәи иажәабжьқәа», «Адәы ицәхалаз алыгажәи зыҩны иахыз аҭакәажәи», «Ажәытәан, абри уара уеиԥш хаҵа еибагак дыҟазаарын»; Нестор Лакобеи, Самсон Ҷанбеи, Бебиа Ҷыҷыни, Ҵыҟьтар-иԥа Хәсини рҳәамҭақәа; «…Иаса Қьырса дандыргәаҟуаз» уҳәа убас ирацәоуп иҵегьы иааугаша.
Абраҟа хыхь иаагаз ароман ихьыршәыгәха иагәылаԥсоу ажәабжь кьаҿқәа ртәы алкааны иаҳҳәозар акы, аҩымҭа акырӡа идырлахҿыхуеит, ирыҵоу аҟәыӷара аԥхьаҩ ддырхәыцуеит. Ҩбагьы, имҩашьо иудырбоит Платон Бебиа ижәлар рҿыԥыцтә ҳәамҭақәа ибзианы иахьырдыруа иаҷыдангьы, урҭ ирҿиамҭақәа рҿы ишиқьабзу еиԥш ибзианы ахархәара шилшоу. Уигьы, жәаҳәарада, иаҳнарбоит ҳашәҟәыҩҩ ду ибаҩхатәра аԥсымчхара заҟа иҳараку, амҽхак ҭбаау.
Ароман «Ақьачақьцәа» абызшәа акырӡа иацклаԥшуп, ираӡоуп, насгьы иазгәауҭаша уи афырхацәа хадақәеи егьырҭ аперсонажқәеи рыхҭысқәа ирықәшәоит рыҿцәажәа реилкаара марианы еилыхха ианаало иҟаҵоуп. Ари ацәаҩа ԥсабарала анапҟазара иатәышьҭроу – ҳара аханатә иаабоит Платон Бебиа ирҿиамҭақәа рҿы уантәи ауп уи иахьааиуа литературатә канонк еиԥш ишьақәгылахьоу. Аԥхьаҩ ухаҵкы, сара араҟа исҳәаз ахшыҩзцарақәа шаҳаҭра рзызуа аҿырԥштәқәа срышьҭалом, избанзар, аҩада ароман сахьахцәажәоз иаазгаз ацитатақәа азхоит ҳәа иԥхьаӡаны.
Гха-ԥхак змаӡам, шамахаӡак акәымзар, сахьаркыратә ҩымҭак ыҟаӡам рҳәоит. Ииашоуп ари агәаанагара. Аха абри ахшыҩзцара иацҵатәуп даҽакгьы. Иарбан ҩымҭазаалакгьы аԥхьаҩцәа ргәаанагарақәа хҭак еицҭадыршәуа бзанҵы иҟамлаӡац. Аӡәы игәаԥхаз, дхызхыз аԥҵамҭа, даҽаӡәы рацәак дамыргәытәыр, даднамԥхьалар ауеит, ауаа зегьы гьамалеи дырралеи иахьеиҟарам аҟнытә. Аха усгьы аҩымҭа бзиа ҩашьаӡом, аԥхьаҩцәа еиуеиԥшым ргәаанагарақәеи рыхәшьарақәеи еиднакылоит, иаку акы акәны еиннаршәоит. Ус иаҵасхәуп, иақьабзуп исахьарку ажәа амагиатә мчы.
Сыззааиуа, Платон Бебиа ироман «Ақьачақьцәа» аҟынгьы, жәаҳәарада, иубоит ирацәамзаргьы, аԥхьаҩ агәынҷыхьа изҭо ҭыԥқәак, ҳәоуқәак, сахьақәак. Иҟоуп, зны-зынлагьы аперсонажцәа ахҭыс, иҟалаз акы анеиҭарҳәо ажәамыцхәрақәа ахьицәыласуа, иахьахдырҟьацәо убап. Ииашоуп, урҭ лафуп, самырҟәылуп, насгьы афырхацәа роуп изҳәо, аха алафгьы асамырҟәылгьы ирымоу рхатә ҳәаақәа ирҭагӡазар ами? Автор ифырхацәа ирбалак рҳәар ауама, аӷәра рҿактәыми. Зегьы ауаартцәар ауама, еиҳарак акалҭ иаҵанакуа ахҭысқәа рҭыӡшәа анырҳәо аԥхашьаԥхаҵарагьы иахәаԥштәыми, ҳаамҭазтәи игьамадоу сахьаркырала илаҟәу асекс романқәа шсахьаркыратә ҩымҭақәам еилкаауп. Аха еиҭасҳәоит, ара иазгәасҭаз гха ссақәак изаҟаразаалак Платон Бебиа ироман «Ақьачақьцәа» ахаҭабзиара изаԥырхагахом. Уи лагала бзианы иаанхоит ҳлитература зырлахҿыхуа асатиреи аиумори ржанр аҿы.
Апублицистика иазкны абар  иаҳәауа:  – общественный), род литературы и журналистики; рассматривает актуальные политич., экономич. лит., филос. и др. проблемы. Цель П. – воздействовать на совр. обществ. мнение, нравы и существующие политич. ин-ты, укрепить или изменить их в соответствии с классовым интересом (в классовом обществе) или социальным и нравств. идеалом. Предмет П. – вся жизнь, все прошлое и настоящее, частная и общественная, реальная или отраженная в прессе, иск-ве, документе. Картины действительности, человеческие характеры и судьбы возникают в публицистич. произв. как аргументы, почеркнутые из самой жизни, как система доказательств, как предмет анализа или служат эмоц. почвой, «раздражителем», поводом для произнесения «приговоров», для обличения или «запроса в инстанции», для утверждения идеала».
Апублицистика ԥсабарала агазеҭтә, ажурналтә жанрқәа зегьы анапы рылакуп, иаҳҳәап, астатиа, афелетон, апамфлет, аессе, аочерк, иаарту асалам шәҟәы уҳәа еиҭа акык-ҩбак.
Ауаатәыҩса рҭоурых, ркультура, руаажәларратә ҵысра, рфилософиа, ррелигиа, рмораль, ретика уҳәа рырҿиараҿы апублицистика аҵакы ду шамоу зегьы еицырдыруеит, мап кышьа змам акы акәны иҟалеижьҭеи акыр шәышықәсақәа ҵуеит. Урыстәыла (Европатәи атәыла нагақәа жәпакы рҿы уаанӡагьы ицәырҵхьан апублицистика абжьы ҿаца аханы, иаҳгәалаҳаршәап инымҩатәшәа Демосфен, Цицерон…) уи ашьапы акит ажәеизатәи ашәышықәсқәа инаркны. Аха уи зегь реиҳа амчи анырреи аманы иҟалеит Урыстәыла аҵеицәа дуқәа А. Н. Радишьчев, П. И. Чаадаев, В. Г. Белински, А. И. Герцен, Н. Г. Чернышевски, Н. А. Добролиубов, Д. И. Писарев, Н. К. Михаиловски рырҿиара иасакьаҳәымҭаны ианыҟаз аамҭазы. Урҭ рпублицистикатә статиақәа иргәылжжуаз ахшыҩзцарақәа, рҳәахьақәа ажәлар арҿыхон, изҭагылаз аԥсҭазаара ганрацәала иагәыланарԥшуан, ирыгыз ирыбзаз днарбон, ԥхьаҟатәи рԥеиԥшхә иазнархәыцуан. Н. В. Гоголь, Ф. М. Достоевски, Л. Н. Толстои,
В. Г. Короленко рпублицистикатә ԥҵамҭақәа ртәы ҳҳәозар, урҭ рыда аурыстә доуҳатә мазара инагӡаны ухаҿы иузаагом ҳәа азгәарҭахьан рхаантәиқәа ашәҟәыҩҩцәа, аҵарауаа.
Асовет Еидгыла аӷьараҳәа ианыҟаз, адунеи анырхыџхыџуаз акәзар, шьардаӡа рыҵаркуан В. В. Воровски, А. Луначарски, М. Горки, М. А. Шолохов, А. Н. Толстои, Л. М. Леонов, И. Г. Еренбург, К. М. Симонов рпублицистикатә статиақәа. Урҭ рыԥҵамҭақәа асовет уаажәларратә ԥсҭазаара аҵабыргхаҭа аазырԥшуаз, изыхьчаз иреиуан, рыкапан дун, рсахьаркыратә ҩымҭақәа инарываргыланы акәын аԥхьаҩцәа шахәаԥшуаз, ишрыдыркылоз.
Аԥсуа сахьаркыратә литература атәы ҳҳәозар, иара адунеи ианықәла амш инаркны иахьа уажәраанӡа изнысыз арҿиаратә мҩа, аҭоурых уаҩҵас игәцаракны, ҭҵааҩык иаҳасабала, уаныԥшылозар, имҩашьо иубоит ақәра дуи атрадициеи змоу егьырҭ алитературақәа иреиԥшызтәуа, уимоу, ираҟаразтәуа атрибутқәа, ацәаҩақәа шамоу. Абри ахшыҩзцара иугәаланаршәоит аԥсуаа ажәаԥҟак еиԥш ирҳәо: гәаҵәа хәыҷы ыҟаӡам, агәаҵәа гәаҵәоуп ҳәа. Ус анакәха, алитература хәыҷ ыҟаӡам, алитература литературоуп, исахьарку ажәала ишьақәгылоуп.
Сыззааиуа, аԥсуа публицистика ауп. Ишдыру еиԥш, уи ахы ыҵнахит зегьы раԥхьаӡа акәны, Дырмит Гәлиеи уи иарӷьажәҩаны ивагылаз аԥсуа интеллигенциеи ирыбзоураны зҭыҵра иалагаз агазеҭ «Аԥсны» (1912–1921 шш.) адаҟьақәа рҿы. Ус шакәу дырҵабыргуеит уи ианылаз аматериалқәа. Убас шакәугьы иҳамҳәар ҳҭоурых аҿаԥхьа ҳиашахом, азеижәтәи ашәышықәсқәа аҩбатәи азыбжа нахыс хәыҷы-хәыҷла аиҵагылара ишаҿыз. Урҭ еиҳарак ҭауади-аамысҭеи иреиуаз, аԥсуа интеллигенциа апублицистика иазхьаԥшуа иалагеит, даҽакала иуҳәозар, астатиақәа, шәагаала рацәак идумзаргьы иркьыԥхьуан урыс бызшәала Шәача, Аҟәа Қарҭ иҭыҵуаз апериодикатә газеҭқәа рҿы. Урҭ рахьтә иаҳгәалаҳаршәап: С. ). Ажәанба, А. М. Емхаа, П. М. Чачба, Д. З. Чхотуа, Ф. Х. Ешба, Н. С. Патеипа, Н. В. Ладариа, В. Д. Ӷарҵкиа. Аха амилаҭ литература амилаҭ бызшәала ишыҿиоу ишышьақәгылоу еиԥш ауп амилаҭ публицистикагьы лахьынҵас, ԥсҭазаарас иамоу. Аҩада ишазгәасҭаз еиԥш, аԥсуа публицистика цәырҵит (ишьақәгылт ҳәа ҳҳәаргьы агха ҳахьуам) агазеҭ «Аԥсны» аҭыҵрала. Уи нахыс ауадаҩрақәеи амыҟәмабарақәеи акыр ирыниазаргьы, иахнагазаргьы ҳлитература аҿиара апроцесс аҽамаданы аизҳазыӷьареи аинҭәылареи
амҩа ианны иаауеит, иҵегьы уазааигәаны иуҳәозар, еиҵагылауа абиԥарацыԥхьаӡа рхы алархәуа, рыхәҭаа алаҵауа. Урҭ реиқәыԥхьаӡара ҳалагар хара ҳагоит. Иахьа ҳаԥсуа шәҟәыҩҩцәеи ҳжурналистцәеи рџьабааи рбаҩхатәреи ирыбзоураны, еиҳаракгьы 1992–1993 шықәсқәа рзы ақырҭуа фашистцәа иаҳзааргаз аибашьра ианалага инаркны аԥсуа публицистика амҽхак арҭбааит ҳажәлар ирхыргаз аԥсҭазаара хьанҭа ахаҿра аарԥшраҿы, ҳҭоурых иазынхаша адаҟьақәа ннажьит. Ари нахысгьы урҭ адаҟьақәа хазырҭәаауа аматериал ҿыцқәа есааира ацлара иаҿуп.
Зегьы зхысҳәаауа, Платон Бебиа ипублицистика ауп. Уи амҽхакгьы атематикагьы ҭбаауп, ҷыдала ахала иззааҭгыланы аҭҵаара зҭаху акы акәны иҟоуижьҭеи акыр ҵуеит. Жәаҳәарада, саргьы ари смонографиаҿы ишахәҭоу еиԥш инҭырҷҷааны ахцәажәара сҽазыскуам, ус салагар хара сагоит, мацара иалыскаауеит сышәҟәазы еиҳа ихадарақәоу ҳәа сгәы иззаанаго зҵаарақәак, даҽакала иуҳәозар, Платон Бебиа журналистк иаҳасабала еиҳа дахьыӷәӷәо, еиҳа иаҵшьны иазгәеиҭо азҵаарақәа, ҷыдала иахьатәи ҳазҭагылоу, ҳаԥсҭазаара атәы зҳәо, иаазырԥшуа.
Платон Бебиа ипубилицистика ишаабо еиԥш, тематикала амҽхак ҭбаауп, насгьы литературатә жанрла иара иатәышьҭроу зегьы аҵанакыртә инаӡааӡоуп. Избанзар, урҭ анаԥиҵаз, зны-зынла шәҟәыҩҩцәак рҿы ишаабо еиԥш, иныбжьаршәны, мамзаргьы ирҿиаратә усуреи иаамҭеи ирхаршәаланы акәымкәа, ишьақәгылахьоу системак еиԥш ихы-иԥсы азышьҭны, насгьы ишьҭихуа азҵаарақәа уаҩҵас иҭҵааны, маҭәарума, ихаҿсахьоума, ихҭысума илабҿабатәны ибартә, иблаҿ иааиртә ихаҿы ианыҟалалак ауп аҩра даналаго. Убасҟан ауп аԥхьаҩ игәаҿы инеиуа аҩымҭагьы аниуа. Араҟа иҿыцу ҳәа акгьы ҳәам, арҿиаразы иԥсабаратәу ауп зыӡбахә сымоу, сызлацәажәо.
Платон Бебиа ипублицистика адунеи ҭбаауп, ҳдоуҳатә культуреи ҳабзазареи, ҳжәытәи-ҳҿатәи уҳәа акыр иактуалтәу азҵаарақәа ирхьысуеит, ицәырнагоит иҳагугьы, ҳаԥсыҽрақәагьы убрахь инарылаҵаны. Ус шакәу дырҵабыргуеит Платон Бебиа хазы шәҟәны аҭыжьра иазирхиаз, нахьхьиӡа аахыс зыԥҵара даҽҿу акьыԥхь збахьоу ипублицистикатә ҩымҭақәа. Араҟа иҟоуп, жәаҳәарада, аԥхьаҩ изымдыруа аматериалқәагьы. Уажәы еиқәаҳаԥхьаӡап автор аџьабаа ду рыдбаланы шықәсыла зыҩра даҿыз ипублицистикатә ҩымҭақәа рахьтә рӷьырак: «Агәы иалахаз аҵәымӷ» (Ҭырқәтәылаҟа ҳашьцәа рыбзазара абара иазку 15-мыштәи иныҟәара); «Ашьа зҿыҵуа амшқәа» (Аԥсны Аџьынџьтәылатә еибашьра иазку, џьаргьы акьыԥхь зымбац имшынҵақәа). Астатиақәеи ақәгыларақәеи рҟнытә: «Хорошо быть вечно молодым» (Аԥсны ашәҟәыҩҩцәа Реидгыла II реизара ду (1966 ш.) аҟны ииҳәаз ажәа); «Ашәҭыц» (зынӡа дышқәыԥшӡаз
машәырла иҭахаз, абаҩхатәра змаз асахьаҭыхҩы Мурман Хубулиа изку); «Быӷькаԥсан» (Иван Папасқьыр изкуп); «Ашәҟәы еиқәаҵәақәа» (ауаҩы ҳарам ихаҿсахьа ҭызхуа акоуп); «Х-еиԥыларак» (Платон Бебиа раԥхьатәи ишәҟәы иҭыҵыз Дырмит Гәлиа ишизикыз атәы зҳәо); «Аҽыхәа иаҵәа» (Миха Лакрба иԥсыбаҩ Москвантәи ианааргоз ииҳәаз ажәа); «Аҩнаҭа аԥшәма иргәырӷьоит» (1941–1945 шықәсқәа раантәи Аџьынџьтәылатә еибашьра Дуӡӡа иалахәыз, Аԥсны зҽаԥсазтәыз арҵаҩы Ҷыҷыкәа Расҭа-иԥа Хьиба изкуп); «Ажәеинраалак» (Иуа Коӷониа изку ажәеинраала шаԥҵахаз атәы ауп иаҳәауа); «Аҿиареи арҿиареи» (аԥсуа жәлар рдемографиа азҵаара иадҳәалоуп); «Поэт должен гореть болью» (1983 шықәса, август 6 аҽны Қырҭтәылатәи акомпартиа аҟәатәи агорком аҿы ииҳәаз ажәа); «Ҳара ҳ-Леуарса ду» (Леуарса Касланӡиа изкуп); «Аџьа иаӡрыжәыз абаҩхатәра» (апоет, адраматург, апрозаик, актиор Рушьни Џьопуа изкуп); «Ахраҵәҟьа ашьҭахьҟагьы иԥшуеит» (Алықьса Џьонуа ихҳәаауп); «Ҳара уҳаманаҵы» (Џьота Тапаӷәуа изкуп); «Аԥхьаҩи ашәҟәи» (ашәҟәи аԥхьаҩи реизыҟазаашьа атәоуп иаҳәоу – иҟалахьоу афакт иалхны) «Ашәҟәы рҵагоуп, ааӡагоуп» (ашәҟәыҩҩцәа III реизара ду аҟны апоет иқәгылара); «Ашәҟәыҩҩы ибжьы» (1986 шықәса, октиабр 6 рзы ашәҟәыҩҩцәа рпленум аҟны апоет иқәгылара); Ашәҟәҭыжьырҭа «Алашара» аҟны авторцәеи аҭыжьреи реиԥылараан апоет ииҳәаз ажәа); «Ахьтәы цҳақәа» (1986 шықәса, октиабр 20 рзы апоет телехәаԥшрала иқәгылара); «Абзиара шәахыццакла зегьы» (Платон Киласониа изкуп, даҽакала иуҳәозар Платон Бебиа уи иажәеинраалақәа еиқәыршәаны иҭижьыз иациҵаз аԥхьажәа ауп); «Еҳ сара аԥара сымазҭгьы!» (амал змоу ауаа ԥсымҭәқәа ирызкуп); «Мықә – абжьыуаа реизарҭа» (1991 шықәса, ииун, 2 азы, Мықә абжьуаа реизараҟны ииҳәаз ажәа); «Нелли Аӡынԥҳа лзы аҵыхәтәажәа» (ииуль 22, 1922 шықәса рзы, аҵарауаҩ аҵыхәтәантәи лымҩахь анаскьагара иазкыз амитинг аҟны апоет иқәгылара); «Аԥсынҵры» (Валери Гамгиа изкуп); «Агәыҭшьаагабжьы» (ҳаԥсҭазаара – аибашьра ашьҭахь иҵаагаз, иҳалаҽыз ҳаԥсыҽрақәа аазырԥшуа ашьцылара бааԥсқәа ирызкуп); «Аԥсны чмазаҩуп» (1994 шықәса, ноиабр 30 рзы апоет телехәаԥшрала иқәгылара); «Ахатәы бызшәа» (аԥсуа бызшәа иахьатәи аҭагылазаашьа иазкуп); «Ҳара ҳраҵла» (ихәыҷреи иаб иашҭеи ирызкуп игәаладыршәоугьы рацәоуп); «Ахаҵамԥҳәыс» (1995 шықәса, ианвар 9 азы Леила Николаи-иԥҳа Ачба лиубилеи аҟны иқәгылара) «Шьараҭын – еидгылароуп» (Аҿар рыкәашаратә ансамбль «Шьараҭын» ҩажәа шықәсхыҵра аибулеи аҟны иҳәоу ажәа); «Схәышҭаара» (хынҩежәашықәсхыҵразы ателесценари ииҩыз); «Аԥра шкәакәа» (1975 шықәса, абҵарамзазы, раԥхьаӡа акәны Аԥсны иаҭааз амҳаџьырра рхылҵшьҭрақәа ирызкуп); «Арушьан Касланӡиа
игәалашәара иазкыз аиԥылараҟны исҳәарц исҭахыз»; «Аешьа изы ажәа» (1996 шықәса, октиабр 28 рзы Едуард Бебиа иԥсыжьра иазкыз аҟны апоет иқәгылара); «Хынҩежәа шықәса» (1996 шықәса ноиабр 19 рзы, Д. И. Гәлиа иҩны-амузеи аҟны, апоет иқәгылараан ииҳәаз ажәа); «Самсон Ҷанба»; «Исҳәарц исыхәҭаны… нас исыдмырҳәаз» (Борис Гәыргәлиа изкуп); «Арҵаҩы изы ажәа» (Арҵаҩы-ааӡаҩ Гьаргь Шҳангьери-иԥа Бжьаниа хынҩежәижәаба шықәса ихыҵра иазкыз аиубилеиаҟны апоет иқәгылара); «Ҳхақәиҭра ԥшьа – ԥшьышықәса ахыҵит» (Сентиабр 30 аҽны, Мықә абжьыуаа реизараҟны апоет ииҳәаз ажәа, иқәгылара); «Абжьы» (Ноиабр 22 аҽны, Алықьса Лашәриа ииубилеи аҟны апоет иқәгылара); «Аду – дахьугалак ддууп» (Нелли Владимир-иԥҳа Маан илызкуп); «Рад мыхәа, рад гәышьа, рада-а!..» (Витали Амаршьан изкуп); «Аӷәӷәақәа шгылоу иԥсуеит» (Владимир Анқәаб изкуп); «Зегьы ирыцку» («Аԥсуа поезиа антологиа» иазкны Москва имҩаԥгаз аӡыргараҟны апоет ииҳәаз ажәа); «Ҳхәыҷрагьы зыхьчоз ақәыԥш» (Ушьангь Басариа изкны); «Ражьден Гәымба»; «Хәыхәыт Бӷажәба»; «Аччаԥшь иазшаз ауаҩы» (Ш. Ҷкадуа изку); «Магәа Абас-иԥҳа Коӷониа» (Иуа Коӷониа иаҳәшьа лыԥсыжра аҽны – апрель 8, 2003 шықәса – апоет ииҳәаз ажәа); «Иабантәааи Бабиаа?!» (апоет иабиԥара ижәла иазку); «Адоуҳамч» (Аԥсуа ҳәынҭқарратә университет аҟны Борис Гәыргәлиа иубилеиаан апоет иқәгылара); «Тамшәҭыни тамачани» (Дырмит Гәлиа иҩны-амузеиаҟны Руслан Қапба ииубилеи аан апоет иқәгылара); «Хынҩежәижәаба шықәса» (Апоет ашәҟәыҩҩы, апублицист Платон Бебиа 70 шықәса ихыҵра иазкыз аиубилеитә хәылԥазы мҩаԥган октиабр 10 рзы Самсон Ҷанба ихьӡ зху аҳәынҭқарратә аԥсуа драматә театр аҟны); «Анатоли Возба»; «Аԥхьагыла» (Нелли Аӡынԥҳа илызкуп) уҳәа убас иҵегьы.
Аԥхьаҩ ухаҵкы, араҟа еиқәысыԥхьаӡаз Платон Бебиа еиуеиԥшым ашықәсқәа рзы иаԥиҵаз ипублицистикатә статиақәа рымацарагьы иаҳдырбоит уи абри алитературатә жанр аҿгьы зымҽхак ҭбаау лыҵшәа бзиала аус шиуа. Урҭ рҿы ишьҭыхуп ҳажәлар рҭоурыхтә, рдоуҳатә ԥсҭазаараҿы акырӡа иактуалтәу азҵаарақәа жәпакы, иаҳҳәап, ҳлитература, ҳкультура, ҳдемографиа аҿиара иадҳәалоу изыхцәажәатәу апроблемақәа. Иара убас уаҟа иҟоуп ҳашәҟәыҩҩцәа, ҳҵарауаа, ҳҟазара аусзуҩцәа аӡәырҩы гәыбылрала иҭыху, рбиографиа адаҟьақәа хазырҭәаауа рхаҿсахьақәа. Урҭ, жәаҳәарада, аинтерес рыҵоуп, ирымоуп дара рыԥсҭазаареи рырҿиамҭақәеи ҭызҵаауа рзын. Избан акәзар, жәынгьы ҿангьы акыр иаԥсоуп ҳәа иԥхьаӡоуп, ашәҟәыҩҩы, аҵарауаҩ дызхаану, ибзианы иидыруа, аамҭак ицаныз иколлегацәа ирзкны ииҳәо, ииҩуа, инижьуа ажәа. Урҭ зыԥсы ҭоу документқәаны инхоит аҵарадырраҿы.
Сара сыхәҭаахь абас ауп сшахәаԥшуа Платон Бебиа аԥсуа шәҟәыҩҩцәеи аҵарауааи ирзикыз ипублицистикатә статиақәеи илитературатә қәгыларақәеи.
Платон Бебиа аԥсуа поетк, патриотк иаҳасабала иҩызцәа реиԥш иаргьы, еснагь агәҭынчымра инаҭоит ҳаҿиара иадҳәалоу азҵаарақәа. Ахыԥхьаӡара ишдыру еиԥш, акырӡа аҵанакуеит амилаҭ рҭоурыхтә ԥсҭазаараҿы. Аԥсуаа ҳхыԥхьаӡара ҳаԥсадгьылаҿы имаҷхартә иҟазҵаз аҭоурыхтә мзызқәа рацәоуп, реиқәыԥхьаӡара уалагаргьы угәы удырхьуеит, ҵыхәаԥҵәара змамыз, ҳақәырхырц иҳақәлоз ҳаӷацәа ирҿагыланы ицоз аибашьрақәа рҿы заҟаҩ ҵеицәа рхы ақәырҵахьааз! Амҳаџьырра иаҳзыҟалаз акәзар, уи зынӡак Аԥсны ҟьаҟьа дуӡӡа ҳәа изышьҭаз ҭанарцәит. Ҳгәылацәа «хазынақәа» ракәзар, ҳпара иазыԥшны есымша ҳанбарылгои ҳәа ҳгәашә илагылан, заҟа ҳаилыршьаазеи, ҳзықәшәаз арыцҳара амҳаџьырреи Сталини Бериеи рхаантәи Асовет мчра рхы иархәаны иаҳзаарымцаз иҟоузеи. Аҵыхәтәан Асовет Еидгыла аилабгара рхы иархәаны ҳақәырхӡарц иалагеит. Аха Анцәа ду дҳаман! Ҳажәлар ргәымшәареи Владислав Арӡынба ихаранаԥшреи ирыбзоураны 1992 шықәса, август 14 аҽны иҳақәлаз ҳаӷацәа Аԥсны наӡаӡа иқәцахеит, иаагеит Аиааира.
Изхысҳәаауа, абарҭқәа зегьы аԥсуаа ҳхыԥхьаӡара дырмаҷуан, ҳаҿиара иаԥырхаган, ҳекономика ҵыршәаауан.
Еиҭасҳәоит, абри аҿиара апроблема ауп изызку Платон Бебиа истатиа «Аҿиареи арҿиареи» ҳәа хыс измоу. Уи хиркәшоит абас: «Аԥсны наӡаӡа аҟазааразы иаҭаху, раԥхьаӡа иргыланы, акызаҵәык ауп: аҵеицәа хьӡырҳәагақәа. Урҭ рзыҳәан иаҭахуп ахшара рацәа рааӡара.
Аԥсны ҳаршәҭа-какаҷырц азыҳәан, иҳарҿиарц азыҳәан – ҳаҿиароуп ҳара ҳхаҭақәа.
Уаҵәтәи ҳамш аԥеиԥш лаша – ахшара рацәа роуп!
Аԥсны ԥшӡа аԥеиԥш лаша – ахшара рацәа роуп!
Ахшара рацәа – наӡаӡа аԥсны аҟазаароуп!»
Автор истатиа аниҩыз, ианикьыԥхьыз аамҭазы аҵкысгьы иахьа иаҳхаагаз аибашьра ашьҭахь даҽа аамҭанык еиԥшымкәа еиҳагьы иаҭахуп араҟа пафос ҳаракыла ишьҭыху азҵаара, даҽакала иуҳәозар, изықәҿыҭтәу, иактуалтәу акоуп ҳаԥсҭазаараҿы. Ус анакәха, апоет иахьҳахьуа инапы ақәкны иаҳирбеит.
Платон Бебиа ипублицистикатә статиақәа ҵакылагьы мҽхакылагьы зегьы ирылыҳәҳәоит «Агәы иалахаз аҵәымӷ», «Ҭырқәтәыла ажәеинраалала сахысуан» ҳәа захьӡу. Урҭ рызкуп апоет Ҭырқәтәылатәи ҩынтәи иныҟәарақәа, уаҟа ҳџьынџьуааи иареи реиқәшәарақәа, реибадыррақәа.
Урҭ аибадыррақәа ҩуп урмыԥхьакәа ус еиҭаҳәашьа змам цәанырра ҵауылала, зыԥсадгьыл иаҟәыҭхоу ҳџьынџьуаа рҭоурыхтә лахьынҵа угәаҵанӡа инеиртә, ихьааугартә еиԥш. Апоет ас еиԥш амца унаркуа аҩра илзыршаз ибаҩхатәра амацара акәӡам, уи анаҩсангьы иара ихаҭагьы дхәыҷаахыс игәы иҵхон ҳашьцәа мшын нырцә, аҭоурыхтә ӡыблара иахҟьаны, аҟазаара злахьынҵахаз рыӡбахә – иныҵыҩ-ааҵыҩны иаҳауаз аха бзанҵы иимбацыз 1975 шықәсанӡа. Усҟан ауп Ҭырқәтәылантәи ҳџьынџьуаа рхаҭарнакцәа раԥхьаӡа акәны Аԥсны ианаа, дареи ҳареи лабҿаба ҳанеибаба.
Ҳашьцәа атәым тәыла иқәынхо рҭоурыхтә ԥсадгьыл азхьра (азгәышьра ажәа араҟа иԥсыҽуп) заҟа ирныԥшуа, агәыкы-ҵәыкра аҵоу астатиақәа «Агәы иалахаз аҵәымӷ», «Ҭырқәтәыла жәеинраалала сахысуан» рҿы автор иааирԥшуеит ихаҭа дара реиԥшҵәҟьа ихҭынхьаауа. Сгәанала, убри акәзаргьы ҟалап астатиа адоуҳатә ԥсымчхара зырӷәӷәаз, уадзыԥхьало, еиҳарак уи убоит Платон Бебиа аҩынтә раан (1990 ш., декабр) даныҟаз ииҩыз астатиа «Ҭырқәтәыла жәеинраалала сахысуан» аҿы.
«Агәы иалахаз аҵәымӷ» араҟа аилыргара салагом, иаазгоит анҵәамҭа: «Ирҳәоит: Гәыма ааныжьны, Амшын Еиқәа иӡыхгылаз ашхәақәа ирҭаларц инеиуаз аԥсуаа даарылҵын, Агәаа ран: «А-а, шәаагыл, ак схашҭит?! – лҳәан, лышьҭахьҟа дыҩны дцаны, аҿыцәаара иаҿыз акәасҭха ӷәӷәак аарылылхын, ижжаӡа илыманы лҿыналхазаап. Амҩан иагьа мыҟәмабара дрықәшәазаргьы, уи уаҳа иаамырцәаӡакәа иналгеит, рҳәеит.
Уажәшьҭа аус злоу абри амцажәла мырцәаӡакәа, Аԥсныҟа агароуп! – абас шылҳәоз дагьыԥсызаап рыцҳа.
Аҭырқәа мҿқәа инарылаӡуа, иахьа макьанагьы абылра иаҿуп уи аԥсуа кәасҭӷа. Уи зынӡагьы иблаанӡа иааҽҳәԥааны Аԥсны иҽыцәааз ани аԥсуа хәышҭаара ашҟа иаазго хаҵажәла дҟаларушь, анаџьалбеит?!
Убасҟан ахәыҷы инаиркны аду иҟынӡа зегьы, аԥсуаа зегьы ргәы уаҳа иаалымҵӡо иалаханы иҟоу ани аҵәымӷ акараҳәа иналххо.
Апоет истатиа хзыркәшо арҭ иажәақәа аԥсуаа зегьы ҳгәазыҳәара акәгәышьоуп иаадырԥшуа, иаҳҭаху ауп ирҳәо, аха макьаназ… Ҵабыргуп, Платон Бебиа ари астатиа аниҩуаз аасҭа, Анцәа ду иџьшьаны, заҟа ҳашьцәа мшын нырцә иҟоуи ҳареи ҳаиҿццареи, арахь иааны рынхареи ирыҵаркуа азҵаарақәа еиҳа-еиҳа аҭышәынтәалара иаҿуп. Аԥсҭазаара ахаҭа иаҳнаҭоит ҳгәы иалоу ани аҵәымӷгьы акараҳәа ианалшәо аамҭа ҟалап ҳәа.
Астатиа «Ҭырқәтәыла жәеинраалала сахысуан» атәы ҳҳәозар, Платон Бебиа абраҟа аус бзиаҵәҟьа ҟаиҵеит. Уи аԥсуа жәеинраала иаҵоу ахаара, иаҟәну ацәа ҟәымшәышә агәыбылра рҟнытә ргәаҿы инеиртә, аԥхара бзанҵы ирхамышҭуа идирҳаит, иазирӡырҩит Ҭырқәтәыла ақыҭақәеи
ақалакькәеи рҿы инхоз ҳџьынџьуаа. Платон Бебиа раԥхьа даныҟаз ирбахьан, ираҳахьан ажәеинраалақәа ҟазарыла дышрыԥхьоз, аха усҟан аамҭа маҷны иман, Асовет шәҟәыҩҩцәа рделегациа далан, насгьы уара ишуҭаху, иахьуҭаху уцо, уқәгылауа иҟамызт, аделегациа зегьы ирзеиԥшыз апрограмма уҽҭаукӡар акәын. Абри еилызкааз Платон Бебиа иҩыза бзиа Аҭаи Цәышба ҳпоет ииҭоит ааԥхьара ҷыда. Убасҟан ауп уи амшын нырцәтәи ҳашьцәа иажәеинраалақәа данырзаԥхьа абзиабара андиркы. Урҭ изыӡырҩцәа рнапеинҟьарақәа рышьҭахь зегь раԥхьаӡа ирҳәоз акы акәын: аԥсуа бызшәа абасҟак алшоит, насгьы ахаабжь аҵоуп ҳәа ҳаҟамызт. Платон Бебиа ари еиԥш иҟаз ахәшьара ду еиҳагьы агәалаҟара инаҭон, даланахалон апоезиа аԥсымчхара, агәеилашыра. Дара азыӡырҩцәа иара ишазгәеиҭаз еиԥш еиҳа-еиҳа ргәалаҟара шьҭнахуан, рмилаҭ хдырра арҿыхон, Аԥсныҟа ирыхон. Ааи, ус иҟоуп апоезиа амч!
Убасҟан Ҭырқәтәыла жәеинраалала данахысуаз аамҭазы – Платон Бебиа иалкааны иазгәеиҭоит илитературатә қәгыларак аҿы абас: «Сара исҳәарц сҭахымызт сашьҭамызт, пропогандак еиԥш иҟаз: ҳашьцәа, шәҭоурых ԥсадгьыл ахь шәгьежьыроуп, уи ада ԥсыхәа ыҟам ҳәа. Абри ахшыҩзцара рҿаԥхьа сзыԥхьоз сажәеинраалақәа идсырҳәар ирыҵанаҳәарц сҭахын. Сара урҭ сызлаԥшуаз аԥсуа поезиа иарҿыхаз – рхаҿқәа ус шакәыз сымҩашьо агәра схадырҵон».
Диашоуп Платон Бебиа. Уи ипоезиа есқьынгьы еиԥш, абраҟагьы даҽа зны еиԥшымкәа игәазыҳәара аанарԥшуан, иҿахәы аҳәон.
Аҩада ишысҳәахьоу еиԥш, Платон бебиа ирҿиамҭақәа рҿы иналукааша аҭыԥ амоуп, иаҳхаагаз аибашьра хлымӡаах иазку атематика. Ари атема дарбан аԥсыуа шәҟәыҩҩу иамыргәамҵуа, гәыҵхас измам, зырҿиатә обиектны иҟам. Избан акәзар, арҭ ашықәс хьанҭақәа раан милаҭк аҳасабала ҳаԥсадгьыл ԥшӡаҿы ҳаҟазаареи ҳаҟамзаареи амш иазҵаараны иқәгылан. Ҳиааит! Ҳажәлари урҭ рҵеицәа гәымшәақәеи иаадырԥшыз афырхаҵара изаҟаразаалак акы аганахь инмыжькәа шықәсынҵарак еиԥш фырхаҵарыла иҭәу ҳҭоурых ианылароуп. Ус аҟаҵара ҳашәҟәыҩҩцәеи ҳҵарауааи, ҳжурналистцәеи рыԥсадгьыл ашҟа ирымоу абзиабарала иԥашәырку руалԥшьа хадақәа ируакуп.
Сыззааиуа, Аԥсны жәлар рџьынџьтәылатә еибашьра атема иазкны Платон Бебиа имоуп, иахьа уажәраанӡа аԥхьаҩ изымдыруа, акьыԥхь зымбац, аҩымҭа ду «Ашьа зҿыҵуа амшқәа» ҳәа хыс измоу. Уи жанрла амшынҵақәа иртәуп. Амала, исзеилкаауам акьыԥхь ахь изцәыримга, мзызс иамоу. Иҟалап иҵегьы аус адиуларц, иршшарц иҭахызар. Ҳәарада, ус аҟаҵара автор еснагь азин имоуп. Аха сара сзыԥхьаз (анапылаҩыра) апоет имшынҵақәа агәра сдыргеит иахьа уажәраанӡа (аԥсышәала иҩу)
ҳаибашьра атема иазку амшынҵақәа акы ашьҭахь ишгылам. Уи аамҭала иаҵанакуеит 1992 шықәса, август 14 аҽны инаркны 1993 шықәса, сентиабр 30 аҽнынӡа, ажәакала, аибашьра цонаҵы ицоз ахҭысқәа ҳнарбоит. Ҵабыргуп, Платон Бебиа иҩызцәа ашәҟәыҩҩцәа қәрала иаҵанамкуаз реиԥш, иаргьы абџьар икымызт, деибашьуамызт, бџьарс имаз икалам акәын. Уи ала деибашьуан… аха аибашьраҿы атыл аҿы ицоз ахҭысқәеи, ҳажәлар рҵеицәа иаадырԥшуаз афырхаҵареи ртәы зҳәоз аинформациа, агазеҭ ианылоз, иара убас адырраҭарақәа арадиои ателехәаԥшреи ирҳәоз, иахьынӡалшоз еиҩиршәомызт, дазҿлымҳан. Уи адагьы апозициақәа рҟнытә иаауаз ҳаибашьцәеи иареи еиқәшәон, аимадара рыман, еибашьуан иашьцәа, имаҳәцәа. Абарҭқәа зегьы Платон Бебиа имшынҵақәа хыҵхырҭас ирыман, аматериал ирҭон.
«Ашьа зҿыҵуа амшқәа» арахәыц ҟаԥшь еиԥш иагәулубаауеит иҳабашьуаз аӷа хәымга игыгшәыгратә хаҿра. Ауаа (имеибашьуаз) рыԥсы шҭаз амца иалажьны аҿҿаҳәа избылуаз, мамзаргьы агәгәаҳәа анышә рықәыԥсаны изжуаз, нас игыгшәыгымкәа иуаазма? Платон Бебиа акрыхьыр ҳәа дрыхӡыӡаауа, дрызгәдууа дрыхцәажәоит Ҳаԥсадгьыл ашьауцәа рфырхаҵара. Игәаҵа ҵырблаауеит аибашьра мцабз аҿы фырхаҵарыла иҭахаз ҳҵеицәа доуаԥшьқәа. Иара убас автор есымшатәи имшынҵақәа иалкааны иазгәеиҭоит, иаҵишьуеит аԥсҭазаара уадаҩ ишҭагылоугьы аԥсуа жәлар рдоуҳа аӷәӷәара, изаҟаразаалак гәкаҳара шрылам. Рхы, рыԥсы, рҵеицәа гәымшәақәа рыгәра ргоит, иагьа амч еиқәаҵәақәа рҽдырцәгьаргьы Аиааира дара ишыртәу, ран рыԥсадгьыл Аԥсынтәыла аӡәгьы иширымҭо, аԥсыуак иԥсы ҭанаҵы уи аҩыза ҟалашьа шамам.
Абас иҟоу ахшыҩзцара, идеиак аҳасабала, амшынҵақәа ишыргәылсуа убоит уацәымҩашьо «Ашьа зҿыҵуа амшқәа» злаҩу абызшәа атәы хҳҳәозар, аҳәоуқәа еилацалоуп, ахҭысқәа, аинформациақәа, апублицистика ишаԥсабароу еиԥш адокументтә цәаҩа рхоуп, хроникала еишьҭаргылоуп аибашьра цонаҵы мышкы аабжьамыжьӡакәа.
Апоет, ашәҟәыҩҩы Платон Бебиа имшынҵақәа «Ашьа зҿыҵуа амшқәа» ишыҭҵааратә усумҭамгьы, иаҳхаагаз аибашьра ииашаны адаҟьақәа аазыртуа, ҳаӷацәа рхаҿра аазырԥшуа, ҳҵеицәа рфырхаҵара атәы зҳәо акоуп. Амала, уи автор истол амгәа иҭамхароуп, иҭыжьтәуп, аԥхьаҩ ибароуп, избанзар, ас иҟоу аибашьра иалиааз амшынҵақәа наҟ-наҟ еиҳагьы ирҭаххоит уи аҭоурых ҭызҵаауа рзын, избанзар, ишырҳәо еиԥш, уа зыԥсы ҭоу документқәоуп.
Аԥсуа литератураҿы итрадициахеижьҭеи уажәшьҭа акрааҵуеит егьырҭ ажәларқәа рсахьаркыратә ԥҵамҭақәа аԥсшәахь реиҭагара аус. Ишдыру еиԥш, уи хациркит ҳмилаҭ сахьаркыратә литература ашьаҭаркҩы Д. И. Гәлиа, насгьы зегь раԥхьаӡа напы алаикит аклассикатә ҩымҭақәа, ҷыдала аԥсуаа рыбзазара атәы зҳәоз, ма иазааигәаз аҩымҭақәа рыла, иаагозар ақырҭуа поет Акаки Ҵереҭели ԥсра зқәым ипоема «Абаӡӡеи» еиԥш иҟаз.
Уаҩ дзеигәырӷьаша акоуп ҳдоуҳатә культураҿ шьарда зҵазкуа абри азҵаара анаҩстәи аԥсуа шәҟәыҩҩцәа еиҵагылоз абиԥарақәа рҿгьы аҭыԥ бзиа ахьаанахәаз, агәцаракра ахьаиоуз. Уи, ҳәарада, ишахәҭоу иԥкааны, алитературадырраҿы ишаԥу еиԥш, наҟ-наҟ еиҳагьы хаҳара аманы иҟаларазы хымԥада иҭҵаатәу, изхаҵгылатәу проблемоуп. Усҟан еиҳагьы уаҩы ибарҭахоит аԥсуа литература аизҳазыӷьараҿы аоригиналтә ҩымҭақәа инарываргыланы уи иаланагалаз егьырҭ, ажәларқәа рлитература аҟнытә ишмаҷым, насгьы еиҳа ихатәроу ҳсахьаркыратә литература ԥхьаҟатәи арҿиара апроцесс аҿы анырра бзиа ҟазҵо, ҳаԥхьаҩ иестетикатә гьама шьҭызхуа аклассикатә ҩымҭақәа шракәу.
Ишдыру еиԥш, аԥсуа литератураҿы чыдала, мамзаргьы рзанааҭла аиҭага иаҿу иахьа уажәраанӡагьы, изаҳамҳәарызеи аӡәгьы дҳамам. Егьырҭ, ҳашәҟәыҩҩцәа иааҟарҵахьоу зегьы рхатә рҿиаратә процесс аамҭа иахаршәаланы исахьаркшәа иуҳәозар, иацәӡаны еиҭаргаз ауп. Абри иаԥшьны иуҳәар ауеит иара убасҵәҟьа ауп ишыҟоу аҭагылазаашьа ҳҩымҭақәа аԥсшәахьтә ишиашоу аурыс бызшәахьы, ма даҽа бызшәак ахь, (англыз, афранцыз, анемец) еиҭазгаша ус еиԥш аус хьанҭа макьаназ ишьҭызхуа, знапы алазкуа, иазыҟаҵоу акадр ҳамагәышьам. Амала, абраҟа иаҳгәалаҳмыршәар ауам изаамҭанымкәа иӷәӷәамҭа дышҭагылаз зыԥсҭазаара иалҵыз ҳҵарауаҩ ду, апоет Владимир Аҵнариа. Уи аоригинал аҟнытә ишиашаз аԥсшәахь еиҭеигеит анемец поезиа аклассик Генрих Ҳаине иажәеинраалақәа, хазы шәҟәны иҭижьит.
Уажәазы ус еиԥш ҟаҳҵартә алшара ҳамам. Аха арҭ рҩызцәа аусқәа мҩаԥызго аҿар ааӡазар, амҩа рыҭазар, ирацәамхаргьы, аӡәык-ҩыџьак мгылар ауп, амилаҭ малс иамоу аинтеллигенциа еснагь ирылиаауеит ҵкар рацәала аҿахәы зҳәаша ауаа. Аха уи наҟ-наҟтәи усуп, агәыӷра иацу акоуп.
Абраҟа иӡбахә ҳәатәуп занааҭтә еиҭагаҩк иаҳасабла Иасон Ҷоҷуа. Уи адунеи иадыруа аклассикатә ҩымҭақәа Шекспири Шилери уҳәа аӡәырҩы
аԥсышәа цқьала ирцәажәеит. Аха убригь убри амацара дауаҿыхыз. Дактиорны, шықәсы рацәала атеатр асценатә аԥсҭазаара риҭон ахаҿсахьақәа.
Абас шакәугьы, иазгәамҭазар ҳақым, ҳаԥсуа шәҟәыҩҩцәа иааидкыланы урыхәаԥшыр, аиҭага аганахь ала иҟарҵахьоу, рхатә рҿиаратә усура иахаршәаланы даара уаргәырӷьартә иҟоуп. Аԥхьаҩ бзиа имбарц залшом урҭ досу илиршаз, насгьы ихәыҷы иду, ҳмилаҭ литературазы изыԥсоу.
Маҷк аҭоурых ахь… Иаҳхысыз ашәышықәса 30-тәи, 40-тәи ашықәсқәа раан аԥсуа бызшәахь еиҭаргеит абарҭ реиԥш иҟаз аҩымҭақәа аурыс жәлар рҩыратә баҟа ду «Игор ир ирыхҳәаау ажәа» – Д. Гәлиа; аерман жәлар репос «Давид Сасунтәи» – Қь. Агәмаа; Д. Мордовцев ироман «Прометеиа рхылҵшьҭра» – М. Аҳашба; Ш. Русҭавели ипоема «Абжьас цәа зшәу» – Д. Гәлиа; А. С. Пушкин иповест «Акапитан иԥҳа» – Ӡаӡ Дарсалиа; ипоема «Моцарти Солиери», итрагедиа «Борис Годунов» – Л. Кәыҵниа; А. Сирофимович ироман «Аихатә рҩаш» – Ш. Аимхаа; Е. Ниношвили «Иажәабжьқәеи иповестқәеи» Н. Карамзин иповест «Лиза рыцҳа» – В. Какалиа; Д. Дефо ироман «Робинзон Крузо» – А. Арӡынба; А. Фадеев ироман «Агвардиа ҿа» (1961 ш.) – М. Аҳашба…
Аԥсуа сахьаркыратә литература аҿиараҿы, аԥхьаҩ естетикатә гьама ааӡараҿы ишьардоуп Аԥсны жәлар рпоет Б. У. Шьынқәба аԥсшәахь иеиҭеигаз адунеи иадыруа аклассикцәа рҩымҭақәа, иаҳҳәап О. Хаиам, А. Пушкин, М. Лермонтов, А. Мицкевич, Ш. Петефи, Џь. Баирон, Н. Бараташвили, И. Ҷавҷаваӡе, Г. Табиӡе, Г. Чачба-Шервашиӡе уҳәа иҵегьы.
Аиҭагаҿ рлагала маҷӡам ҳпоетцәа дуқәа А. Џьонуа, №. Џьонуа, И. Ҭарба, Ш. Ҵәыџьба. Лымкаала иаҳхысыз ХХ ашәышықәса аҩбатәи азыбжа инаркны еиҵагылаз, иахьа ҳмилаҭ литература ҵәатәы шьаҟара азызуа аԥсуа шәҟәыҩҩцәа зыӡбахә ҳамоу аиҭага аус аҿы аџьабаа ду рбахьеит, ирылдыршаз илабҿабатәу акы акәны иҟоуп. Убарҭ иреиуоуп: аԥсуа шәҟәыҩҩцәа абри аиҭага аус аҿгьы даараӡа аџьа ду рбахьеит М. Лашәриа, Ал. Гогәуа, Ал. Џьениа, В. Амаршьан, Пл. Бебиа, Н. Кәыҵниа, К. Ломиа, Б. Гәыргәлиа, В. Анқәаб, Џь. Аҳәба, Гь. Гублиа, Нелли Ҭарԥҳа уҳәа убас егьырҭгьы.
Ҳәарас иаҭахузеи, хыхь зыӡбахә ҳәоу, иаҳамҳәазгьы убрахь инарылаҵаны, аԥсуа шәҟәыҩҩцәа роригиналтә ҩымҭақәа ҭызҵаауа акритик, алитературадырҩы, хшыҩзцара рзимурц залшом урҭ реиҭагамҭақәагьы, насгьы иаҵшьны иазгәеиҭар акәхоит аԥсуа литература иеиҭаганы иалалаз аҩымҭақәа иҟарҵаз анырра, ҳаҿиара аус ишацхрааз, зегьы раԥхьаӡагьы аԥхьаҩ идунеихәаԥшышьа шдырҭбааз, ифилософиатә хшыҩзцарақәеи иестетикатә гьамеи ишаздырҳаз.
Сыззааиуа, апоет, апрозаик Пл. Бебиа иеиҭагақәа роуп. Урҭ, ишаабо еиԥш, имаҷым. Амала, зегьы ишрыхәҭоу рыҭҵаара, рыхцәажәара,
ахәшьара рыҭара араҟа иаҳзалыршом, мацара, ихадарақәоу азҵаарақәа ҳарзааҭгылоит, аха уанӡа еиқәаҳаԥхьаӡап иарбанқәо апоет, апрозаик Пл. Бебиа иахьа уажәраанӡа иеиҭагамҭаны аԥсуа литература иаланагалаз. Урҭ рхаҭақәагьы аадыруазароуп.
Алитературатә ԥсҭазаараҿы иҟоуп ашәҟәыҩҩцәа еицырзеиԥшу ԥҟарак асахьаркыратә ҩымҭа аиҭага аус аҿы. Уи убри ауп (занааҭла убри даҿызаргьы) акы, зегьы раԥхьаӡагьы аҩымҭа бзиақәа, амилаҭ литература зырԥшӡоу, изырбеиоу, ажәакала, иклассикатә ҩымҭоу. Ҩбагьы, ашәҟәыҩҩы дызхаҭарнаку ажәлар рдоуҳатә, рҭоурыхтә ԥсҭазаара иаҵанакуазар, иахҳәазар, иазааигәазар ауп. Уи атәы аҩадагьы инабжьаршәшәа иазгәасҭеит. Хԥагьы, иҟоуп ахатә гәаԥхара – ашәҟәыҩҩы хаҭала игәамԥхаз игьама иаднамкылаз аҩымҭа, иага ибзиазаргьы, изеиҭагом, игәы изақәкуам, даараӡа ауаажәларратә ԥсҭазаара иаҭаху, адокументра зуа акы акәымзар. Ус ишоуп аханатә аахыс ашәҟәыҩҩы ибаҩхатәра аԥсабара.
Насыԥны, аԥсуа шәҟәыҩҩцәа еиҭаргахьоу зегьы (ҳара ҳжәытә, ҳҿатә ртәы зҳәо, иаагап аурыс шәҟәыҩҩцәа дуқәа К. Федин иҩымҭа «Аԥсуа жәабжьқәа» – Ал. Гогәуа; К. Паустовски ироман «Аладаҟа аныҟәара» – Ал. Џьениа; Д. Мордовцев ироман «Прометеиаа рхылҵшьҭра» – М. Аҳашба; иеиҭаргаз, иреиԥшқәоу рыдагьы) гәыла-ԥсыла иргәаԥхаз, ҳлитература аҿиараҿгьы хәарҭара рылоуп ҳәа ирыԥхьаӡаз ҩымҭақәоуп.
Еилкаауп, Платон Бебиагьы ари ацәаҩа, аҩада иазгәаҳҭаз егьырҭ ашәҟәыҩҩцәа зегьы рыҟны еиԥш, иаргьы ишицәтәымым, уи апринцип дшықәныҟәо.
Уажәы еиқәаҳаԥхьаӡап, зегьы ракәымзаргьы, Пл. Бебиа иеиҭагақәа. Абар даргьы: Урысшәала иҩуа, аԥсуа ҵарауаҩ ду, апоет, апрофессор, аҳәынҭқарратә усзуҩы Станислав Лакоба иҩымҭа «Санду» (апоема ацыԥҵәаха); шьала-дала иаҳзааигәаӡоу абаза поетцәа: Д. И. Гәлиа ихьӡ зху Аԥсны Аҳәынҭқарратә премиа алауреат Микаель Чкуту иажәеинраалақәа; «Амшын Еиқәа сацәажәон», «Асасааирҭа «Абхазиа» асоф аҟны ахәыцрақәа», «Аҩызеи амшыни», «Алашара ҳаракы», «Аԥсуа цуфара», «Ашәарыцаҩ Лашькьындар», апоема «Дел Смыгә», «Агәхьаагара». (Ари аҩымҭа Микаель Чкуту ирыхьӡниҩылеит Москва М. Горки ихьӡ зху алитературатә институт ицҭаз иҩызцәа аԥсуа шәҟәыҩҩцәа Вл. Анқәаб, Џь. Аҳәба, Ал. Гогәуа, Мушьни Лашәриа); Џьумаладдин Лаҩыцә ифилософиатә жәеинраала «Еҳ шьири»; Калимырза Џьыгәаҭан иажәеинраалақәа; «Сан», «Слашарбага», «Агәҭакы», «Сыдгьыл ҿацә», «Аибашьҩы ибаҟа», «Ашәҭқәа»; адыга поетцәа: Асқьар Ҳадаӷаҭль иажәеинраалақәа: «Уҿиала анхаҩы», «Ашьапышьҭыбжьқәа»; Борис Ҟаӷрмас иажәеинраала «Амардуан»; Бачмырза Ԥаҵәа иажәеинраала «Ажәа иаша»; ачерқьез поетцәа ражәеинраалақәа: Саидын Хатуов «Ааԥын»; Леонид Харебов «Са адунеи санықәла аҽны»; аҟабарда поетцәа ражәеинраалақәа: Магомет Мамкаев «Ҳа ҳашьхауаауп»; Али Шогенцуков «Ауасиаҭ»; аболкар жәлар рпоет Ҟаисын Кулиев иажәеинраалақәа: «Сара аԥсҭазаара сҭахуп»; «Сара сышьхауаа», «Аҽеиқәа ԥсуеит асаҿы», «Лҽылкәабон аԥҳәыс аӡаҟны»; даӷьсҭан жәлар рпоет Расул Гамзатов илирикатә жәеинраалақәа: «Ахатәы бызшәа», «Агәырӷьара, уҽаанкыл, уабацои уԥырны», «Ҩаԥхьа саҭааит стәыла, агәыкра сныруа», «Аизарақәа», «Зԥа дычмазаҩу ан лашәа»; алезгин поет Наби Хазри илирикатә жәеинраала: «Бареи сареи»; азербаиџьан поет Лоик Шерали иажәеинраала «Аӡиас ашәа»; аерман поетесса Сильва Капутикиан лфилософиа-лирикатә жәеинраалақәа: «Алашә иԥхыӡ», «Абзиабара ҳаҵоуп, ҳазҿугьы цароуп»; аерман поет Ованес Шираз иажәеинраала ссақәа: «Шаҟа ибзиаз сала аԥшалас…», «Санҭаршәу абзиабара ақәа», «Ахәыҷы дзыҩнам дбажәгәалеиуа»; ақырҭуа литература аклассик Илиа Ҷавҷаваӡе иажәеинраалақәа: «Ԥслаҳәшәа инеиуеит срашь аҽеиҵҳәа», «С. И. Чаиковскаиа лахь», «Шәазхәыц!» (зхала иҟоу ԥшьба-ԥшьба цәаҳәа ицо ажәеинраалақәа ааба еиднакылоит); Қырҭтәыла жәлар рпоет, Аԥсни аԥсуа жәлари рыбзиабара аныԥшуа акыр жәеинраала ссирқәа аԥызҵаз Галактион Табиӡе иажәеинраалақәа: «Даҽа мшык абас иабаҟоу?», «Амра амшын иӡаалоит», «Ачамгәыр арахәыц ашәа анылоит» (Арҭ ажәеинраалақәагьы Аԥсны ауп изызку, апоет-академик Иосиф Гришашвили иажәеинраалақәа: «Ажәеинраала угәаҵа иҭыҵроуп», «Зны са бсыцуп, зных бабаҟоу»; ақырҭуа поетцәа Симон Чиқовани Аԥсны иазку иажәеинраалақәа: «Риҵа», «Амзара абнаҿ», «Диоскуриа», Карло Калаӡе иажәеинраала «Шьардаамҭа, Даур!»; Аԥсни Кавкази ирызку Реваз Маргиани иажәеинраалақәа: «Риҵа» (Баграт Шьынқәба ихьӡынҩылоу), «Ҳара ҳ-Кавказ» (авар поет Расул Гамзатов ихьӡынҩылоу); ақырҭуа поетцәа Мухран Маҷавариани иажәеинраала «Еҳ, уи амш!» Нодар Думбаӡе «Ахәыҷы», Зураб Кухианиӡе «Аԥсынтәыла», Аԥсны инхоз ақырҭуа ҵарауаҩ, абызшәадырҩы, апоет Мириан Циколиа (Мирнели ҳәа ԥсевдонимс измаз) иажәеинраала «Ахәыҷқәа»; Аԥсны инхоз ақырҭуа поет, апрозаик, ақырҭ бызшәахьы ҳсахьаркыратә литература аҳәаақәа зырҭбааз Иван Папасқьыр ироман «Аԥҳәыс лыпату» иеиҭазгаз Шота Акобиа иажәеинраалақәа: «Ан», «Сгәы изаанагои?!», «Аҵыхәтәантәи акәадырҟаҵаҩы», «Бпатреҭ бара ибыдыскылоит», «Аҭаҳмада артист»; амилаҭ гимн: «Мап, имԥсӡеит Украина!»; аукраин поетцәа: Тарас Шевченко иажәеинраала «О, ишԥасҭаху срықәыԥшырц»; Иван Франко иажәеинраала «Акаршәра аҵыхәан қыҭак шьҭоуп», «Агалаган»; Лесиа Украинка: «Агимн», «Гәыӷрада агәыӷра», «Сара
сымҩа», Аџьыр узеиԥшым арбан сара сажәа», «Ахәы иаҵәа, ахәы ԥшӡа», «Аԥхын мыш ссирқәа ццакит», «Ашамҭазтәи амцақәа»; Олеқса Мушьченко Аԥсны аԥсабара иазку иажәеинраала «Риҵа амҩаҿы»; Витали Коротич – «Ажәылара»; алатыш поетцәа: Иан Раинис иажәеинраала «Ахаҳә»; Алфонсас Малдонис иажәеинраала «Ашьхақәа»; Иоҳаннес Барбарус иҩымҭа «Абаҳчаҿ хәылбыҽха»; аузбек поетесса Зульфиа (лыхьӡҵәҟьа Исраилова) лажәеинраала «Ааԥынра аан, уара иуазҵаауеит»: Рамис Рыскулов – «Апоет лашә»; аҟазах поет Олжас Сулеименов – «Усыхьӡа!»; атуркмен поет Италмаз Нуриев иажәеинраала «Аеҵәа аҭак»; абеларус поет Петрус Бровка – «Агха»; амолдован поет Емелиан Буков иажәеинраала «Ақәа»; ачуваш поет Михаил Сеспель – «Амш ҿыц ацәаӷәарсҭа»; Иван Скуратов «Сара смуза»; ататар поет Габдулла Тукаи ипоема «Аџьныш»; Сергеи Данилов – «Апоет ахара дыԥшуеит»; аурыс поетцәа: А. Пушкин ԥсра зқәым ипоема «Абҩатә ҽыуаҩ»; Михаил Лермонтов иажәеинраала «Аԥра»; С. Есенин илирикатә жәеинраалақәа: «Аҵаа-ҵла»; «Шагане, бара са с-Шагане!»., «Аеҭым»; Анна Ахматова: «Аҵых шкәакәа»; Васили Лебедев-Кумач «Аԥсадгьыл азы ашәа», Асовет Еидгыла агимн аԥҵахаанӡа, гимнҵас ашәа ирҳәоз; Сергеи Михалков ипоема «Сҭеԥан агьаргьалашь»; Константин Симонов «Уажәы иааҳаун аԥсшьара»; Михаил Светлов «Каховказы ашәа»; Иарослав Смелиаков «Сан»; Леонид Мартынов «Асахьаҭыхҩы лсахьа»; Константин Ваншенкин «Аҷкәын хәыҷы»; Анатоли Поперечныи «Ассир»; Римма Казакова «Аԥразы ашәа»; Евгени Евтушенко иажәеинраалақәа: «Аурысқәа ирҭахума еибашьрацы», «Ашәыр сфон, са сдәықәын…», Ҳиқмеҭ игәы», «Симонов иуасиаҭ», «Ахәыҟаҵаҩцәа шәышәуеит», «Чиқовани», «Амци ахәахәеи анысҿагылоз», «Сгәырҩом», «Амаршал иԥсра», «Ашәанқәа», «Сара сла», «Иауеит асы – амазара», «Ашә иасит», «Аԥенџьыр», «Ашьыцра», «Амшын»; абырзен поетцәа: Петрос Антеос «Ажьа»; Фатула Ианнакопулу «Ачныр иашәа», атуркмен поет Мелих Џьевдет Андаи «Ахы инаркны», аҭырқә прогрессивтә поет Назым Ҳиқмеҭ иажәеинраалақәа: «Керем иеиԥш», «Агәхьаагара», «Сара сышҟа», «Мап, ара иҟаӡам са сгәы…», «Иапониатәи аԥсыӡқәа» аиспан поет Гарсиа Лорка «Икаршу ашьа»…
Иара убас Платон Бебиа еиҭеигеит адунеиаҿтәи аԥхьаҩцәа ирылаҵәаз акиргиз шәҟәыҩҩы ду Ч. Аитматов иповест «Џьамила» аԥсшәахь.
Пл. Бебиа аиҭагара даҿуп (иҟалап, уажәшьҭа далгахьазаргьы) аурыс ԥсҭазаара иенциклопедиоуп ҳәа В. Г. Белински изиҳәаз А. С. Пушкин иажәеинраалоу ироман «Евгени Онегин». Ус шакәу аҳәоит агазеҭ «Аԥсны» № 22–23, 2010 шықәсазы иҭыҵыз, ианылаз уи иеиҭага аҵыԥҵәаха. Ҳаԥхьап уи иахаиргылаз астатиа хәыҷы:
«…Ауаҩы иқәрахь днеиуа даналагалак, Анцәа ду имихуа рацәоуп, раԥхьаӡа иргыланы: ибла ҵырқәа ирыгирхоит зегьы ибарц иҭаххоит азыҳәан… ишьамхы ҵарқәа ирыгирхоит – зегьы дрыхьӡарц иҭаххоит азыҳәан… Ирыгирхоит избанда уажәшьҭа уи имч хом…
Аха иҟоуп Анцәа ду уи иаҭәеишьоугьы: иԥсҭазаара аԥышәа инаҭаз аҟәыӷара ду. Уи ахара дарԥшуеит. Уаанӡатәи ажәҩан ахь аԥшра даҟәыҵны, адгьыл хҭеикуа далагоит. Уи ахаафҩы иаҳауеит, хәыцырҭас ишьҭихуеит. Убри ауп ихы ларҟәны дызныҟәо, изгәамҭазакәа хәыҷы-хәыҷла дагьзархәо, ишьҭахьҟа дагьзаднаԥхьало, ԥшырҭас ишьҭихуеит. Исылсыршазеи, иазынсыжьзеи абри адгьыл ҳәа азҵаарагьы ҭаха ааинамҭо иалагоит.
Саазқәылаз абри сарҭынчуам иара саргьы. Иҟамкәан исылсыршазгьы, аха… Иҵегь ирацәазар акәын, иҵегь еиӷьзар акәын, иҵегь… Акызаҵәык аҵәымӷ еиԥш сгәы иалаханы инхаз…
«Дырмит Гәлиа ихьӡ зху Тамшьтәи абжьаратә школ сҭан. Ажәбатәи акласс аҟны сантәаз ауп санаԥхьа «Евгени Онегин». Анаџьалбеит, заҟа ихьшәаны саԥхьазеи! Аибашьра ашьҭахь, иааины ақырҭуара иалагылаз, аныдагьы изызҳауаз ақыҭа хәыҷы иԥсҭазаара хьанҭа… Иахьа зегьы мариацәаны ҳрыхәаԥшуеит, афаст…
…Уи амчыбжь адунеи сара истәын. Ароман нҵәар ҳәа сшәаны акәын сшаԥхьоз. Ахқәак ҿырҳәала исҵон. Сԥырԥыруа сҩызцәа срылан.
Баграт Шьынқәба иажәеинраалоу ироман «Аҿатәуаа» анҭыҵгьы; ҳҵара ҳалгар, уаргьы абри аҩыза ароман уҩыроуп, рҳәон сҩызцәа. Аха сара хәыцырҭас исымаз акызаҵәык акәын: «Евгени Онегин» аԥсышәала аиҭагара.
Мышкы иахыԥо – шәымшгьы ирхыԥоит. Аха хыхь ишысҳәаз еиԥш, саазқәылаз ҭахак ааснамҭаӡо иалагеит ани сқәыԥшра агәҭакы. Апоезиа, раԥхьаӡа иргыланы: қәыԥшроуп, иҿароуп, бзиабароуп… Насгьы, аурыс поезиа Амра – Александр Пушкин иқәыԥшымҭазы иаԥиҵаз иҩымҭа хатәра – сара сажәымҭазы аиҭагара… Аха… Гиоте ԥшьынҩежәа шықәса дшырҭысхьазгьы, «Фауст» аԥҵара даҟәыҵуамызт, рҳәеит.
Иҟоу даҽакын: «Евгени Онегин» аԥсшәахь еиҭагоуп–тәа! Уи зқәыԥшра зегьы аиҭагара «иақәзырӡыз» ҳпоет ҟаимаҭ Мушьни Лашәриа иеиҭеимгеи. «Иабаҭаху?» – зҳәогьы дҟалозар акәхап. Аха: Бальмонти Пастернаки, Заболоцкии Нуцубиӡеи инадыркны, аурысшәахь шаҟаҩы еиҭаргада Шота Русҭавели ипоема «Абжьас цәа зшәу»! Мшәан, иара Мушьни Лашәриа ихаҭагьы еиҭеимгеи Дырмит Гәлиа дуӡӡа еиҭеигахьаз «Абжьас цәа зшәу»?!
Ус акә, егьыс акә – иалысхыр акәхеит сара сгәы иалаз аҵәымӷ».
Платон Бебиа еиҭарсшәа ишиҳәаз еиԥш игәы иалаз аҵәымӷ алихит, иеиҭеигеит нахьхьи аахыс А. С. Пушкин дзызхьуаз иажәеинраалоу ироман «Евгени Онегин». Ус шакәу агәра ҳнаргоит агазеҭ «Аԥсны» ианиҵаз ароман аҟнытә иеиҭеигаз хқәак (актәи, ахԥатәи, аабатәи) рцыԥҵәахақәа. Макьаназ иеиҭага аԥхьаҩ инагӡаны идимгалац, агәра аагоит убригь шыҟало. Усҟан аԥсуа литература иалалоит адунеиаҿтәи ашедевртә ҩымҭақәа ируаку «Евгени Онегин» аԥсшәахь аҩбатәи аиҭага абаҩхатәра еицамк змоу ҩыџьа ҳпоетцәа дуқәа Мушьни Лашәриеи Платони Бебиеи ирыбзоураны. Абри афактгьы иаҳәоит аԥсуа сахьаркыратә литература ԥхьаҟагьы иҿиартә, иазҳазыӷьартә аԥеиԥшхә бзиа шамоу, агәырҵҟәыл змоу абиԥара ҿыцқәа шаҵагылауа.
Уажәы А. Пушкин иажәеинраалоу ироман «Евгени Онегин» аԥсшәахь Пл. Бебиа иеиҭага ҿыц азы уаҳа мҳәакәа (ԥшӡала уи анҭыҵлак ишахәҭоу, насгьы изыԥсоу азгәаҭаны иахцәажәашт, Анцәа иџьшьарала, ус зылшо азанааҭуаа ҳамоуп), ҳаԥхьап ахԥатәи ахы аҟнытә «Аӡӷабцәа рашәа» ҿырԥштәык аҳасабала:
Аӡӷабцәа, шәара аԥшӡақәа,
Агәыфацәа, шәара аԥшқақәа,
Гәыкы-ҵәык шәнеилыс-ааилыс,
Гәыхыҭ-хыҭ шәнеилыҵ-ааилыҵ,
Ицәырыжәга уа ашәа-хаа,
Иналашәҳәа уи ажәа хаа,
Аҷкәын қәыԥш длаԥшықәышәҵа,
Шьацәха-шьацәха дықәшәҵа!
Знык ихацәа ҳнықәыԥшны,
Дзакәу аабар ҳихәаԥшны:
Ҳикәша аца пҟыш иқәҳаԥсон,
Аҵыҵындра хаагь иқәҳаԥсон,
Ашьхаражьгьы иқәҳаԥсон,
Ухәыҵагыл урзымӡырҩын,
Уара ҳашәа гәҭыхақәа,
Ухәыҵагыл урыхәамԥшын,
Ҳа ҳахәмарра ҿыхақәа.
Еиҭасҳәоит, Платон Бебиа аԥсшәахь иеиҭеигаз аҩада еиқәаҳаԥхьаӡаз аклассикатәи иара убас ҳаамҭазтәи аҩымҭақәа ирҭеит инапҟазара аззырҳашаз, арҿиараҿы инаршә зырхиаша аԥышәа бзиа. Мамзар,
иажәеинраалоу ароман «Евгени Онегин» аԥсшәахь аиҭагара изыгәаӷьуамызт, данқәыԥшыз инаркны аԥсышәала арцәажәара иага деиҩаӡозаргьы. Убри ауп иқәрахь даннеи, абасҟатәи сахьаркыратә ҩымҭақәа анаԥиҵа ашьҭахь напы заиркыз. Сгәанала, ииашангьы иҟаиҵеит. Избан акәзар, ари аҩыза аус аҿы «бзиа избеит», «исҭаххеит, абаҩхатәра сымоуп амацара ахәом, урҭ ирыцрымшәо ирыцзароуп аиҭага аус аҿы арҿиаратә ԥышәа. Убри ахыхьгьы иҳәатәуп А. С. Пушкин ифилософиатә поема «Абҩатә ҽыуаҩ»-гьы шеиҭеигахьаз. Ҳәарада, аригь Платон Бебиа ихаҭа ишиҳәаз еиԥш, «игәы аҵәымӷ» алхраҿы ицхрааз афактқәа иреиуоуп.
Еилкаауп сышәҟәы афырхаҵа хада иеиҭагақәа зегьы аҩада еиқәысыԥхьаӡаз рыхцәажәара, изыԥсоу ала рыхәшьара, ирыгу-ирыбзоугьы азгәаҭара араҟа сзалагом, уи акы хара сагоит, ҩбагьы имариоу акы акәым, ихԥахаз хазы иганы аҭҵаара зҭаху проблемоуп. Сара, мацара, сырзааҭгылоит ҩеиҭагак: А. С. Пушкин ипоема «Абҩатә ҽыуаҩ», ашотланд жәлар рпоет ду Роберт Биорнс иажәеинраалақәа реизга аԥсышәала 2007 шықәсазы Аҟәа иҭыҵыз. Дара урҭгьы амыцхә срыламлакәа ихадароуп ҳәа сгәы иззаанаго ралкаара ауп, насгьы аиҭагаҩ инапҟазара ааԥшыртә, илиршаз аабартә еиԥш.
Ишдыру еиԥш, аурыс поезиа агени А. С. Пушкин ирҿиамҭақәа рҿы Пиотр Актәи ихаҿсахьа фигура хаданы иагәылсуеит. Апоет 1836 шықәсазы иҩыза афилософ ахәыцҩы П. Чаадаев иахь ииҩыз исалам шәҟәаҿы ҳаԥхьоит: . А. С. Пушкин Пиотр Дуӡӡа ҭоурыхтә блала дихәаԥшуан, даҽакала иуҳәозар, Урыстәыла ҳәынҭқарра дуӡӡаны аҟаҵараҿы реформаторын, дыхшыҩҭран, ихараӡаны дхәыцуан, ҵабыргуп, дацԥыҳәаны ишьақәиргылаз, еиҿикааз урыстәылатәи аимпериа аинтересқәа рыхьчараҿы, идеиақәа аиааира дыргараҿы, уаҩ ишимбац дыџьбаран, дымҽыӷын. Араҟа уи ддиктаторын: акгьы деигӡомызт, аӡәгьы дишаҭомызт. Ус иҟан аимператор иҳәынҭқарратә леишәа. Мамзар Нева ахықәан «изиуамызт» аиталиан литератор, 1739 шықәсазы Урыстәыла иаҭааз Альгаротти «Петербург – Урыстәыла Европаҟа излаԥшуа ԥенџьыруп» – ҳәа ззиҳәаз ақалақь Қаруаса!
Аимператор Пиотр Дуӡӡа ихаҿсахьа афилософиатә хшыҩзцара аҵаны ҳара иаабоит А. С. Пушкин ипоема «Абҩатә ҽыуаҩ» аҟны. Аурыс критик ду В. Г. Белински иалкааны абас еиԥш иҟоу ахәшьара ҳарак заиҭаз машәырны иауҟалах:
«Абҩатә ҽыуаҩ» автор иаԥиҵеит Болдин 1833 шықәса ҽаҩраҭагалан. Анапҩыраҿ иарбоуп октиабр 6 рзы далагеит, далгеит октиабр 31 аҽны ҳәа. Аха апоема зегьы акьыԥхьра аимператор Николаи актәи азин ҟаимҵеит, мацара 1834 шықәсазы алагамҭа А. С. Пушкин икьыԥхьит  аҟны. Автор ипоема инагӡаны Николаи Актәи азин шиимҭаз атәы 1839 шықәсазы имшынҵаҿы иазгәеиҭоит. Пушкин ацензура иагәамԥхаз аҭыԥқәа азнык азы ирҽеирц иақәикит, аха нас даҟәыҵит, иҟаимҵеит. Урҭ апоемаз «иуашәшәыраз» аҭыԥқәа ирҽеит Жуковски, Пушкин даныԥсы ашьҭахь икьыԥхьит ажурнал «Современник» № 5, 1837 шықәсазы.
Апрофессор Б. В. Томашевски апоема «Абҩатә ҽыуаҩ» азы абар ииҩуа:
Апоема «Абҩатә ҽыуаҩ» аҟны иаарԥшу ахҭыс, иара А. С. Пушкин ишиҩуаз еиԥш, аиаша шьаҭас иамоуп. Аӡхыҵра (Петербург 1824 шықәса, ноиабр 7 рзы иҟалаз) атәы инарҭбааны усҟантәи ажурналқәа рҟнытә иаагоуп. Ари аԥсабара арыцҳара, ҳәарас иаҭахузеи, апоет иҩымҭаҿы асахьа ҭыхуп, иҟанаҵаз аԥхасҭеи ауаа рԥсихологиатә ҭагылазаашеи аарԥшуп ауаҩытәыҩсатә цәанырра аҵаҵаны хашҭшьак амамкәа. Аха апоемаҿ зегь реиҳа ихадароу, еиуеиԥшым афилософиатә хәыцрақәа зырҵысуа, аполитикатә, асоциалтә зҵаарақәа аԥхьаҩ изцәырызго,
ҭоурыхтәла дзырхәыцуа абҩатә ҽыуаҩ ибаҟа, даҽакала иуҳәозар, Пиотр Дуӡӡа ихаҿсахьа ауп. Аурыс литературеи аҭҵаарадырреи, аҟазареи рҿы ирацәоуп аимператор Пиотр Дуӡӡа ихаҿсахьа аазырԥшуа аурыс доуҳатә культура иаланагалахьоу аԥҵамҭақәа. Аҵарауаа аӡәырҩы, иаурысқәамгьы убрахь иналаҵаны, иазгәеиҭахьеит убарҭқәа зегьы рҿы иналукааша аҭыԥ ааннакылоит, абырлаш еиԥш иргәылыҷҷаауа, А. С. Пушкин игениа иаԥнаҵаз Пиотр Дуӡӡа ихаҿсахьа. Апоема мҽхакыла рацәак ишдумгьы уи автор илшеит Урыстәылатәи аимпериа наӡааӡаны ишьақәзыргылаз ауаҩы ихаҭашьатә ҟазшьақәа (политикк, патриотк, информаторк иаҳасабала ихаранаԥшра, иџьбарара, ихшыҩҵырра, Урыстәыла ԥхьаҟатәи аҭоурыхтә лахьынҵа азхәыцра уҳәа убас иҵегьы) еиуеиԥшым аганқәа рыла дазнеины ихаҿсахьа ҟаиҵеит абҩатә баҟа аиԥш акы амыхьуа. Насгьы имҩаԥигоз иполитика (иԥсадгьыл аҟны иадымгылоз, иаҳҳәап Петербург аргылара) рхаҿсахьақәагьы блаҵарыла иазгәамҭакәа иаҩимыжьит.
Абра иҟоуп иазгәауҭаша даҽа хшыҩҵакыкгьы. Уи атәы мҳәакәа узавсуам. Ишаабо еиԥш, хара инаскьахьоу Пиотр Дуӡӡа даныҟазтәи иаамҭа иаҵанакуа аԥсҭазаара ауп хадаратәла апоемаҿ иаарԥшу, аха убри инамаданы ҳара иаабоит Николаи Актәи иаҳра аантәи ауаажәларратә ԥсҭазаарагьы. Абраҟа А. С. Пушкин критикатә блалеи философиатә хәыцралеи дрыхәаԥшуеит, насгьы поезиатә хаҿсахьақәаны иҭихуеит дызлагылоу, иааикәыршаны иҟоу, еибарххоу, агәынамӡара зхылҵуа ауаажәларратә ԥсҭазаара. Урҭ зегьы аҩымҭа иреалтәны ианыԥшит, иҭнахит. Машәыршақә акәӡам аимператор Николаи Актәи апоема «Абҩатә ҽыуаҩ» инагӡаны акьыԥхьра мап зацәикыз. А. С. Пушкин Пиотр Дуӡӡа имаз идунеихәаԥшышьеи дызлагылаз, иааикәыршаны иҟаз аԥсҭазаара критикатә блала дахьахәаԥшуази аимператор Николаи Актәи илыжжызар, изымычҳазар акәхап апоема «Абҩатә ҽыуаҩ» акьыԥхьра мап зацәикыз.
А. С. Пушкин егьырҭ ишедевртә ԥҵамҭақәа (иажәеинраалоу ароман «Евгени Онегин» – М. Лашәриа аповест «Акапитан иԥҳа» – Ӡ. Дарсалиа; атрагедиа «Борис Годунов» ацыԥҵәаха апоема «Моцарти Солиерии» – Л. Кәыҵниа; «Астанциа ахылаԥшҩы» – В. Какалиа, 1949 шықәсазы иҭыҵыз А. С. Пушкин иажәеинраалақәа реизга ианылаз Д. Гәлиа, Б. Шьынқәба, Қь. Агәмаа, И Ҭарба, А. Џьонуа, №. Џьонуа еиҭаргаз) жәпакы реиԥш «Абҩатә ҽыуаҩ» ҳхатәы бызшәала ҳаԥхьартә алшара ҳамоуп ҳпоет Платон Бебиа иеиҭага иабзоураны. Иҵабыргуп, апоезиатә рҿиамҭа, насгьы иара аоригинал аҿы иссирха еиҿартәу, ахьхьаҳәа еихышәо, апоезиатә цәахаа аҟәнышьшьы иануацәажәо, угәы зырчыхәчыхәуа, ихааӡоу дунеик ахь иухо, ухәыцрақәа зырҿыхо даҽа бызшәак ахь еснагь иуадаҩуп, иага дҟазадузаргьы, аԥышәа имазаргьы, аԥынгылақәа иоуеит. Аха аџьабааи, аԥышәеи, абаҩхатәреи рымч анеибырҭа, еиҭарсшәа иуҳәозар, рҳәоу
анеиқәшәа, ианеицнарга арҿиараҿ алыҵшәа ҟамлар залшом. Ус иҟоу аҭагылазаашьа аабоит А. С. Пушкин ипоема «Абҩатә ҽыуаҩ» аԥсшәахь аиҭагаҿгьы.
Жәаҳәарада, Платон Бебиа зегьы раԥхьаӡагьы иеиҭагаҿы хшыҩзцара азиуеит апоема афилософиатә ҵакы, нас уи зырӷәӷәо аидеиа аԥсымчхара, иаҵанакуа, асиужет ишаласоу, иагәылсны ишцо, автор иааирԥшырц, реалла иаҳирбарц ииҭахыз Пиотр Дуӡӡа ихаҿсахьа иамаданы, мамзаргьы иауаршәаны. Ажәакала, апоема афилософиатә ҵакы хықәкыс иамоу, иҵегьы уазааигәаны иуҳәозар, автор изырҩыз гәыҵхас имаз, избан аӡхыҵра – аԥсабара арыцҳара (стихиа) иадҳәаланы атема залихыз уҳәа убас еиҭа акык-ҩбак. Ус анакәха, иаабоит аԥсуа еиҭагаҩ апоема «Абҩатә ҽыуаҩ» аҭоурых шҭиҵааз. Нас ауп апоема апоетикахь даниас, дагәылаланы излеибаркыз амаӡақәа рыҭҵаара даналага, ажәақәа, ацәаҳәақәа рыртәашьа, аритмқәа рыбжьагашьа, арифмақәа реицнагашьа, урҭ аҩкатегориак ирыҵоу, ирхыҩуа амузыка, автортә хәыцрақәа, мамзаргьы ахьаҵрақәа ирымоу ароль, иаадырԥшуа ареалтә ԥсҭазаара иадҳәалоу ахшыҩзцарақәа.
Иара убас Платон Бебиа хшыҩзышьҭра азиуит А. С. Пушкин ипоезиатә цәаҳәақәа рыртәашьа, реиҿкаашьа, рпоетика аҷыдарақәа аиҭагаҿы риқәырхара азҵаарагьы. Ииашоуп, оригинал аҟны ишыҟаҵәҟьоу еилшәарак амаӡамкәа аԥсышәала арцәажәара уадаҩӡоуп. Ус иарбан еиҭагазаалак аҿгьы иупылом иацәыӡуа асахьаркыра аганахьала иҟоуп, амала аҩада еиқәысыԥхьаӡаз егьырҭ акатегориақәа раасҭа ахшыҩҵаки асиужети реиқәырхара мариоуп. Убас «Абҩатә ҽыуаҩ» аҿгьы иубоит, иуԥылоит аиҭагаҩ имч зқәымхаз, инапаҿы имааиз Пушкин ду ипоезиатә цәаҳәақәак. Иаагап ҿырԥштәы заҵәык:
Абар А. С. Пушкин иоригинал:
Уажәы Платон Бебиа иеиҭага:
Петроград еиқәышьшьы иахьгылаз
Ноиабр ԥшоуп аҳра аанызкылоз.
Игәрымуа, ишьҭыҵуан иеиҵас,
Аԥаҩ иасуа, ацәқәырԥақәа ргыло
Нева гәаҭеиуан чмазаҩҵас –
Ачымазаҩ зиарҭа изыламгыло.
Арҭ иреиԥшқәоу иҟоуп иҵегь иааугаша, аха урҭ ракәым ихадароу, аус злоу. Араҟа изызхәыцтәу, уаҩ ихаҿы иааигаша убри ауп, иааидкыланы иугозар Платон Бебиа заманала илшеит «Абҩатә ҽыуаҩ» ахьхьаҳәа аԥсышәала арцәажәара, ҳгәаҿы инеины иҳадаҳкылартә еиԥш аҟаҵара.
Ҳахшыҩзцара зырҵабыргуа ҿырԥштәқәак. Абар А. С. Пушкин ицәаҳәақәа.
Уажәы ҳаԥхьап аиҭага, иаабап изеиԥшроу:
Пиотр иқалақь, уԥшӡаӡа
Угылаз Урыстәыла еиԥш ԥгарада,
Уҿаԥхьа иҭаслымхааит зынӡа,
Аԥсабара – узиааиз цәшәарада;
Ажәытә еиӷара – хыс иҟамҵа
Афин цәқәырԥақәа уи рхашҭааит,
Ацәамҭа – хаагьы ҭынч ирҭааит
Дахьыцәоу Пиотр дҭахәхәа!
Ишаабо еиԥш, Платон Бебиа иеиҭагаҿ дрыцклаԥшуеит Пушкин ицәаҳәақәа еилартәаху рпоетика, реиҿартәышьа, рритмқәа реиццашьа, ахшыҩзцара аазырԥшуа, аҳәоу ҟазҵо ажәақәа реишьҭаргылашьа, абжьыҟақәа, хыԥхьаӡарала еихыҳәҳәо-еиԥыҳәҳәо акымкәа, еибаркапануа реиҟарара уҳәа убас иҵегьы.
Иаагап даҽа куплеткгьы. Зны аоригинал:
Абар аиҭага:
Иҟан гәыҭшьаага аамҭа ӷәӷәак,
Уажәгьы згәалашәара ҿыцу…
Уи атәы салагоит абра
Шәа шәзыҳәан, схәыцрақәа ирыцу,
Илахьеиқәҵагахоит иара.
Ирацәоуп иҵегьы иааугаша апоема аоригинали аиҭагеи реизааигәара ҳзырбо аҿырԥштәқәа, аха иаазгазгьы, сгәанала, иазхоит. Уи адагьы Платон Бебиа «Абҩатә ҽыуаҩ» аԥсшәала арцәажәара заманала ишилшаз зырҵабыргуа зегьы иреиҳау фактуп уи аԥсуа ԥхьаҩы гәахәарыла иахьидикылаз амацарагьы. Апоема «Абҩатә ҽыуаҩ» Платон Бебиа иеиҭеигеит иаҳхысыз 20-тәи ашәышықәса 80-тәи ашықәсқәа рылагамҭазы. Раԥхьа уи кьыԥхьны ажурнал «Алашара» адаҟьақәа рҿы, нас хазы шәҟәны иҭыҵит 1982 шықәсазы. Аҵыхәтәан иануп апоет Иҩымҭақәа ахԥатәи атом 1999 шықәсазы иҭыҵыз аҟны.
Иазгәаҭатәуп, Платон Бебиа ирҿиаратә усура ишатәышьҭроу еиԥш, уи ҭыҵцыԥхьаӡа, ирацәамзаргьы, игәы еихьызшьуаз аҭыԥқәа иршшон, иахьынӡауаз ала ирҽеиуан. Ари арҿиаҩцәа зегьы, шамахаӡак акәымзар, ирзеиԥшу цәаҩоуп, амала, зны-зынлагьы ианахдырҟьацәо ыҟоуп умҳәозар.
Платон Бебиа аԥсуа литература иалаигалаз аиҭагақәа иаарылыҳәҳәо ируакуп адунеитә поезиа аклассик, ашотланд поет Роберт Биорнс ирҿиамҭақәа. Иҵабыргыҵәҟьаны, иахьа уажәраанӡагьы уи иажәеинраалақәеи ирҿиамҭақәеи шәҟәык аҿы еизганы аԥсышәала ицәажәо иҳамамызт, аԥсуа ԥхьаҩы издырамызт, иара ус аӡәык-ҩыџьак ҳпоетцәа иеиҭаргаз жәеинраалақәак рыӡбахә ҳамҳәозар. Иахьа уи аганахьала ҿыӷәӷәала ҳцәажәартә ҳаҟоуп Платон Бебиа ибзоураны. Иҳамоуп Роберт Биорнс иҩымҭақәа зегьы еиҭаганы. Уи хазы шәҟәны иҭыҵит Аҟәа 2007 шықәсазы, иахьӡуп «Роберт Биорнс ажәеинраалақәа Платон Бебиа иеиҭагамҭаны» ҳәа.
Сара агәра ганы сыҟоуп, ари ҳсахьаркыратә литература аизҳазыӷьараҿы, ҷыдала аиҭага аусхкы аҟны шкультуратә хҭысу аҟара.
Уажәы маҷк иадамхаргьы, ашотланд жәлари аԥсуааи ҳабжьаратә ааскьа (Асовет Еидгыла ахаан) Аԥсны аҳҭнықалақь Аҟәеи Шотландиа ақалақь Килмарноки, культура-литературатә еимадарақәеи еиԥш иҟалаз аҭоурых ахь ҳхьаҵып, ҳаныԥшылап изнысыз амҩа, избан акәзар, ажәа ахы мҳәакәа аҵыхәа узҳәом рымҳәои, насгьы уи уажәшьҭа иахылҵуеит 28-ҟа шықәса. Абри аиҩызаратә аиашьаратә еимадара ауп изыбзоуроу, хыҵхырҭас иамоу аҩада зыӡбахә ҳҳәаз ашотланд жәлар рмилаҭ поет ду иҩымҭақәа аԥсышәала иҳацәажәо иҟазҵаз. Иара убас иаҳхаагаз аибашьра хлымӡаах анцозгьы, уи ашьҭахьгьы изҳавагылаз, рыжәҩа зҳарҭаз, изҳадгылаз. Абар, абри аҵыхәала урҭ ржәытә, рҿатәи, ркультура бзианы издыруа, ицахьо, иаахьоу, еицырдыруа аԥсуа шәҟәыҩҩы Џьума Аҳәба ииҩуа: «Иаҳгәалаҳаршәап, иаҳхаҳмыршҭып ҳарҭ, аԥсуаа аԥсреи абзареи ҳанрыбжьагылаз, ақырҭуа нацистцәа ҳҳәышҭаарақәа рырцәара ианаҿыз аамҭазы, рхы шаадырԥшыз ашотландцәа. Иаарылшоз зегьы ҟарҵон ҳацхыраара азыҳәан. Ателехәаԥшра, агазеҭқәа уҳәа рҿы лассы-ласс ицәажәон, ирҳәон Аԥсны имҩаԥысуаз арыцҳара ду атәы. Еиҿыркаауан амитингқәа, ақәгыларақәа, ауаажәларратә еизарақәа. Иаазгоит ҿырԥштәык. Аибашьра ашыкьымҭаз, Шотландиантәи иааит ателехәаԥшреи арадиои ркорреспондентцәа ҩыџьа. В. Г. Арӡынба иҿцәажәеит. Ҳаибашьцәа ирԥылеит. Ианаа аҽныҵәҟьа дареи сареи ҳаиқәшәеит. Ҳаицәажәарагьы анырҵеит.
Иџьоушьаша, ҳаибашьраҿы иҭахаз афырхацәа рбаҟа Килмарнок зегь раҵкыс иахьыԥшӡаз ҭыԥк аҿы идыргылеит, даарагьы пату ақәҵан иахылаԥшуеит.
Ишыжәдыруа еиԥш, ашотландцәа, аԥсуаа ҳаиԥш, шьха-уаауп. Ахақәиҭра, ахьыԥшымра ԥсыс ирхоуп, убри агәҭыха ду анагӡара азыҳәан шәышықәсала ақәԥара иаҿуп. Еиҿҳарԥшып ҩ-хҭыс дуқәак. ХVII ашәышықәсқәа аан, аԥсуааи агырқәеи ҩажәижәаба шықәса раҟара аибашьра иаҿын. Аԥсуаа аиааира ргеит. Аԥсҳа агырқәа убриаҟара ицәымӷын, агыруа шьазлоу «уԥаҵа еицаҟьоуп» ҳәа даанкыланы, дкыдҵаны дишьуан. Изхысҳәаауа, убри Аԥсҳа дугәалалыршәоит Шотландиатәи аҳкәажә Мариа Стиуарт. Убарҭқәа рзыҳәаноуп ашотландцәеи ҳареи ҳзеизааигәахаз, ҳзеилибакааз».
Хыхь иаҳарбаз ацитата аагоуп ашәҟәы «Уи атәыла ссир аҟны» ҳәа хыс измоу аԥхьажәак аҳасабала иану Џьума Аҳәба истатиа «Аԥсни Шотландиеи реиҩызара» аҟнытә. Иҵабыргыҵәҟьаны, абри ашәҟәы уи аиқәыршәаҩы
Џьума Аҳәба иажәала иуҳәозар, раԥхьатәи ажәҵысуп ашотланд жәлари аԥсуа жәлари доуҳала реибадырра иазкны. Уаҟа икьыԥхьуп иахьатәи аԥсуа ԥхьаҩ акыр изҭо, аҭҵаара-публицистикатә ҟазшьа змоу Џьума Аҳәба истатиақәа: «Аԥсни Шотландиеи реиҩызара»; «Аибарбеиара»; «Ацҳа хызҵо»; , (ари астатиа урысшәала иҩуп), Џьума Аҳәба аԥсшәахь иеиҭеигаз ашотланд жәлар рлакә, «Адауы Дрегли Хогни»; аԥсуа ҵарауаҩ ду, академик Шоҭа Салаҟаиа инеиҵыху иусумҭа . Араҟа уи инарҭбааны, аинтерес аҵаны дазааҭгылоит академик Нико Марр аԥсуаҭҵаараҿы илиршаз атәы, насгьы иаҵшьны иазгәеиҭоит иахьа амҽхак дуны аҿиара иаҿу аԥсуаҭҵаарадырра ихацзыркыз, амҩа иқәызҵаз иаԥсуаам аҵарауаа дышреиуоу.
Астатиа  акәзар, бӷьыцк рацәак ишеиҳамзгьы азҿлымҳара иаԥсоу материалуп. Уи убри ауп – адунеи зыхьӡ адыруа, абызшәақәа (ҷыдала Кавказтәи) рыҭҵааҩы Нико Марр Аԥсны жәлар рпоет Дырмит Гәлиа ишҟа ииҩыз асалам шәҟәоуп. Иара аагоуп ашәҟәыҩҩы Гьаргь Дырмит-иԥа Гәлиа иаб изкны ииҩыз  аҟнытә.
Абарҭ хыхь зыӡбахә ҳҳәаз астатиақәеи алакәи рнаҩс араҟа икьыԥхьуп ашотланд жәлар рмилаҭ поет ду Роберт Биорнс иажәеинраалақәа даҽакала иуҳәозар, ҳаԥхьаҩ уи иажәеинраалақәа раԥхьаӡа акәны аԥсышәала дрыԥхьеит, изааигәаны инырит, доуҳатә мазараны идикылеит. Урҭ аԥсшәахь иеиҭеигеит Платон Бебиа.
Ашәҟәы «Уи атәыла ссир аҟны» иану аматериалқәа Роберт Биорнс иажәеинраалақәа ирҷыдангьы аԥсуа ԥхьаҩы ирҭоит ҳаиҩызареи ҳаешьареи зҭаххаз, лахьынҵала акырӡа иҳаиԥшу ашотландцәа ҭоурыхла рхы-рҵыхәеи рдоуҳатә ԥсымчхареи ртәы зҳәо жәпакы адырраҭарақәа.
Машәыршақә акәӡам абри зыӡбахә ҳамоу ашәҟәаҿы академик Н. И. Марр изку академик Шоҭа Салаҟаиа иусумҭа ҟаимаҭ занугьы, изкьыԥхьугьы. Мшәан адунеи зыхьӡ адыруаз аҵарауаҩ ду Н. И. Марр ихаҭагьы хылҵшьҭрала дшотландын, насгьы дыҟамзар ҟалап иапсуам даҽа ҵарауаҩк абри ауаҩ иаҟара аԥсуаҭҵаарадырра иазааԥсахьоу, еиҳа уазааигәаны иуҳәозар, уи ахыҵхырҭақәа рҿы игылаз, амҩа ҭбаа азҭаз дыруаӡәкны. Абарҭқәа зегьы ихаҿы иааганы, ҳҵарауаҩ ду Шоҭа Салаҟаиа иҩит Н. И. Марр аԥсуаҭҵаара аҿаԥхьа иибахьаз иџьабааи илыҵшәеи аазырԥшуа, насгьы ахәшьара бзиа аҭаны аҭҵааратә ҟазшьа змоу астатиа неиҵых. Ас иҟоу аусумҭа хатәра даҽа аамҭанык еиԥшымкәа иахьатәи аԥхьаҩ иҭахуп.
Иҵабыргуп, Н. И. Марр иԥсҭазаареи ирҿиамҭеи ҷыдала аԥсуаҭҵаара иаҵанакуа ирызкны ҳҵарауаа дуқәа Хә. Бӷажәба, Ш. Инал-иԥа, Гь.
Ӡиӡариа, С. Ашәхәаҵаа, А. Аҳашба, В. Кәыкәба акымкәа-иҩбамкәа астатиа хатәрақәа изыркхьеит. Сара сацәымҩашьо исҳәар сылшоит иҟарҵахьоу маҷуп, избанзар ари ашотланд аԥсуаҭҵаараҿы илиршаз, иҟаиҵаз рацәаӡоуп. Абри азҵаараҿы Хәыхәыт Бӷажәба «Академик Н. Марри аԥсуаҭҵаареи» ҳәа хыс измоу иусумҭаҿы абар ииҩуа: «…Аԥсуаҭҵаара абасҟак акыр иазааԥсаз, иаразы, имҩақәҵагоу Н. Марр иусумҭақәа иахьа уажәраанӡагьы ишахәҭоу ала рыхә шьаны, изыԥсоу цәырганы иҳамам. Раԥхьаӡа ари аус напы алеикит Н. Марр иҵаҩы Арсен Аҳашба, 1938 шықәсазы Аҟәа иҭыҵит уи шәҟәы «Академик Н. Марр аԥсуаа рбызшәеи рҭоурыхи рзы». Абри ашәҟәы инашьҭарххны аурыстә кадемиатә журнал  аҿы иркьыԥхьит… апрофессор Г. Ф. Турчанинов истатиа «Н. Марр – аԥсуаҭҵааҩы». Уижьҭеи аамҭа акыр цахьеит, насгьы иааԥшит ҿыц ахәаԥшреи ахәшьареи зҭаху аматериалқәа. Ажәакала, «Н. Марри аԥсуаҭҵаареи» – инеиҵыхны изыхцәажәатәу, иҭбааҭыцәу, акыр зҵазкуа, иактуалтәу зҵаароуп».
Аԥсуаҭҵаараҿы академик Н. Марр иҵанакуа абри иактуалтәу атема иазкуп «Уи атәыла ссир аҟны» захьӡу ашәҟәы иану Ш. Хь. Салаҟаиа истатиа  ҳәа хыс измоу. Ииашоуп, уи конкретла, нацәақәкыла иугозар аԥсуа жәлари ашотланд жәлари реиҩызареи реишьареи аҵыхәала ауп ишҩу, аха ҳҵарауаҩ ду Хәыхәыт Бгажәба ишиҳәаз еиԥш иџьабаа инагӡаны иҭаҳамҵаац ахәгьы ҳамшьац. Акыр игәнукылартә, уархәыцыртә иҟоуп аҩада зыӡбахә сҳәаз Хә. Бӷажәба истатиа злахиркәшо ажәақәа рыхшыҩҵакгьы: «Н. Марр иҩуан: «Ауаҩы, иԥсҭазаара даналҵлакгьы, дыԥсым-бзамзар, зыԥсы ҭоу ауаа рҿы даанхоит. Зыԥсы ҭоу аколлектив аԥсцәагьы бзартәуеит».
Ари ҟазҵаша ҳара зыԥсы ҭоу аколлектив ҳауп. Н. Марргьы даҳхашҭны дыҟаӡам, иԥсы ҭоушәа дҳалоуп. Аԥсуаҭҵаара аԥызҵаз, ашьапы иқәзыргылаз, ихьӡ хьтәы нбанла аԥсуа культура иалачаԥоуп».
Абри ахшыҩзцара иагьақәҿнаҭуеит, иагьшлабҿабоу ҳнарбоит аҩада зыӡбахә ҳҳәахьоу Ш. Салаҟаиа Н. Марр изикыз аусумҭа хатәра. Автор истатиа алагамҭаҿы иаҵшьны иазгәеиҭеит:
Абарҭқәа зегьы сзырҳәо, мамзаргьы изхысҳәаауа, иахьа зҩымҭақәа Дырмит ду ибызшәала аҿҿаҳәа ицәажәо ашотланд милаҭ поет дуӡӡа идаракәац иатәу Нико Марр иоуп. Ихаҭагьы, уи ишдыру еиԥш, аԥсуа жәлар рдоуҳатә культуреи рҭоурыхи рыҭҵаараҿы, насгьы иӡырганы адунеи ажәларқәа дырбараҿы, иҭҵааратә обиектны аҟаҵараҿы, илиршаз ишьардоуп, ашьҭамырӡгақәа иреиуоуп. Ус анакәха, зынӡа иҳақуп дара рпоет ду Роберт Биорнс аԥсшәахь иахьеиҭагахаз, дареи ҳареи наҟ-ааҟгьы ҳаибаҭахны аиҩызареи аиашьареи ахьҳабжьаҳҵаз. Уи, жәаҳәарада, аԥхара зхылҵуа ҭоурыхтә культуратә еимадароуп, насгьы Марр зхы икыз, амҩа ду ззилихыз аԥсуаҭҵаара иасимволны, иацзырӷызуа акы акәны иҟоуп.
Сыззааиуа ашәҟәы «Уи атәыла ссир аҟны» иану аҭҵааратә ҟазшьа змоу астатиақәа рнаҩсангьы, ишаҳҳәахьоу еиԥш, абраҟа икьыԥхьуп ашотландцәа рмилаҭ поет ду Роберт Биорнс иажәеинраалақәа маҷымкәа. Урҭ зегьы аԥсшәахь иеиҭеигеит Платон Бебиа. Абраҟа ауп зегь раԥхьаӡа аԥсуа ԥхьаҩы ихатәы бызшәала ихааҷкәакәараӡа иахьиаҳаз, ицәа-ижьы иахьанырыз Роберт Биорнс ипоезиа иамаз амагиатә мчы. Аха насыԥны, Платон Бебиа ихатә рҿиаратә планқәа иҟаиҵашаз шырацәазгьы, ишырҳәо еиԥш, хәдацәахьы дшеилахазгьы, аганахь инышьҭаҵаны, дызлагаз аус бзиа аҵыхәтәанынӡа инаигӡарц, даҽакала иуҳәозар, Роберт Биорнс инапы иҵыҵны иҟоу, адунеи иадыруа иажәеинраалақәа зегьы аԥсышәала ирцәажәарц, иеиҭеигарц. Насыԥны апоет уи игәҭакы қәҿиарала инаигӡеит, иҵегьы уазааигәаны иуҳәозар, қәҿиарала уи арҿиаратә ус даиааит. Иахьа аԥсуа ԥхьаҩы истол иқәуп ашотланд жәлар рмилаҭ поет, нцәахәык еиԥш ирыԥхьаӡо Роберт Биорнс иажәеинраалақәа (илитературатә ҭынха) зегьы аԥсышәала Платон Бебиа иеиҭаган Аҟәа, 2007 шықәсазы иҭыҵыз. Уи ашәҟәы редакторс дамоуп апоетесса Светлана Ладариа, аԥхьажәа бзиа ациҵеит, Роберт Биорнс иҩымҭақәа оригинал аҿы рыԥхьара зылшо, ирыҵоу апоезиатә цәахаа еилызкаауа, изныруа абаҩхатәра змоу апоет Рауль Лашәриа.
Ашәҟәы аполиграфиа аганахьала уахәаԥшуазаргьы, иахьнаугалак, изуҭалак уацәыԥхамшьо иԥшӡаӡа иҭыжьуп. Ихадоу иагәыло аиҭагақәа ртәы ҳҳәозар ламысла, баҩхатәрала, аџьабаа рыдбаланы, насгьы гәык-ԥсыкала бзиа ибаны, ауаҩытәыҩсатә ԥхара ргәылаҵаны иҟаҵоуп. Абри ҳдоуҳатә ԥсҭазаараҿы ишкультуратә хҭысу зырҵабыргуа фактуп уи Аԥсны аиҳабыра ҷыдала иахьыгәцараркыз, даҽакала иуҳәозар, Д. И. Гәлиа ихьӡ зху Аԥсны аҳәынҭқарратә премиа уи аиҭагаҩ Платон Бебиа иахьиаҭәаршьаз.
Иҵабыргыҵәҟьаны, аибашьра хлымӡаах ақырҭ нацистцәа ҳанҭадыргыла аамҭазы аиҩызареи аешьареи ҳзуны иҳавагылаз ашотландцәагьы агәахәара рнаҭон рмилаҭ поет ду аԥсышәала дахьцәажәаз, ҳаԥхьаҩи иареи ибзианы иахьеибадырыз.
Апоет Рауль Лашәриа истатиа «Роберт Биорнс аԥсышәала дцәажәоит» – ԥхьажәак аҳасабала Платон Бебиа иеиҭагамҭаны иҭыҵыз ашәҟәы иацу иаҳнарбоит: акы, аиҭагаҩ заҟа аџьабаа рыдбаланы, ираԥсуатәны ҟазарыла иҟаиҵаз. Ҩбагьы, иара ашотланд поет ду ирҿиаратә мҩа, штрих-штрихла акәзаргьы, аԥсуа ԥхьаҩы азҿлымҳара азиуртә изааигәахартә еиԥш дагәылаирԥшуеит. Ихԥахаз, Рауль Лашәриа истатиаҿы иаҩимыршәеит хадаратәла дыззааҭгылаз, дзыхцәажәаз адунеитә поезиа ашедеврқәа ирхыԥхьаӡалоу ажәеинраалақәа автор ирыҵеиҵаз аамҭа цыԥхьаӡа аҿыццәа зхалоу, имажәуа афилософиатә хшыҩзцарақәа. Араҟа астатиа автор шьахәла илшеит апоезиагьы, аԥсҭазаара аҵабыргхаҭагьы, афилософиагьы Роберт Биорнс ирҿиамҭақәа ԥсыс ирхоу поет блаҵарыла ргәылаԥшра, еиҳа ииашаны иуҳәозар, ҳгәаҵанӡа инеиртә еиԥш, бзиа ҳарбара.
Ишаабо еиԥш, Платон Бебиа ибзоураны аԥсуа ԥхьаҩы иоуит иҵегьы инаҵшьны иуҳәозар, ҳсахьаркыратә литература наӡаӡа иара иатәны иаланагалеит адунеи зыхьӡ адыруа, ашотланд жәлар гәадурас ирымоу рпоет ду Роберт Биорнс иҩымҭа хьыршәыгәқәа. Аригь, сара сахьахәаԥшуала, ҳдоуҳатә мазара еиҳа-еиҳа иазҳа-зыӷьауа аҿиара ишаҿу узырбо афеноменқәа ируакуп.
Сара араҟа салалом, аиҭага инарҭбааны анализ азуны ахцәажәара, аилыргара, избан акәзар, аԥхьаҩ ухаҵкы, ухаҭа иубоит уи иацу «Роберт Биорнс аԥсышәала дцәажәоит» ҳәа хыс измоу апоет Рауль Лашәриа истатиа заҟа еилыхха иҩу, еиҿарԥшу ҭҵаарала иаарԥшу аԥсшәахь аиҭага ахаҭабзиара. Рауль Лашәриа ус еиԥш аҟаҵара астатиа хатәра аҩра илзыршаз, аԥсабара инаҭаз абаҩхатәра анаҩсангьы, ихаҭа идыруеит англыз бызшәа (ахыцқәа ирҭакны иазгәаҳҭап А. М. Горки ихьӡ зху Аҟәатәи аҳәынҭқарратә рҵаҩратә институт аҳәаанырцәтәи абызшәақәа рфакультет англыз бызшәа аҟәша дшалгахьоу). Уи, жәаҳәарада, илшоит зыӡбахә ҳамоу ашотланд поет ду ипоезиа ссир злеибарку амаӡа аҵдыраара, насгьы аԥсуа еиҭага ахаҭабзиара зеиԥшроу аилкаара. Убри аҟнытә схаҭа аҩада исҳәаз азырханы занааҭуаҩык иаҳасабала ажәа исҭоит Рауль Лашәриа. Абраҟа
иаазго уи истатиа ацыԥҵәаха, сгәы иаанагоит аԥхьаҩ иунаҭо рацәоуп ҳәа Роберт Биорнс иԥсҭазаареи иҩымҭақәеи аԥсуа еиҭага ахаҭабзиареи рзы. Уажәы ҳарзыӡырҩып «Роберт Биорнс аԥсышәала дцәажәоит» аҟнытә еиҳа иҟазшьарбагоу ацыԥҵәахақәа: «…Уаанӡагьы аԥсуа литература иаланагалахьан Роберт Биорнс иеиԥшҵәҟьа икорифеины ирыԥхьаӡо авенгр поет Шандор Петефи иҩымҭақәа реизга ашәҟәы. Аҩыџьагьы еснагь ахақәиҭреи ахьыԥшымреи рзы иқәԥоз ртәылақәа рҵеицәа дауаԥшьқәа ракәын, рыжәларқәа аӡәы инапаҵаҟа иҟамкәа рлахьынҵа дара ирыӡбо алшара роурц азы каламԥынҵала иқәԥон. Рыҿиаратә гәеицҳара злеиԥшыз рацәан. 1849 шықәсазы анемец поет ду Ҳаинрих Ҳаине иҩуан: «Петефи убас еиԥш иҟоу поетуп, уи иацлабра Биорнси Беранжеи рыда аӡәгьы илшом… Иџьшьатәӡоу агәамч имоуп… Германиа ивасыргылаша дызбом…»
Роберт Биорнс иажәеинраалақәеи, иепиграммақәеи, ибалладақәеи, ипоемақәеи еидызкыло ашәҟәы аԥсышәала аҭыҵра, лакҩакрада, аиҭагаҩ ирҿиара аганахьала иаанаго зегьы ирбарҭаны цәҟьараҵас икыду асахьаркыратә ажәа акыдԥаара ауп. Аӡәык ҩыџьак адәахьы ицәырганы ирымҳәаргьы, ргәы иаанагар ҟалоит: «Платон Бебиа англыз бызшәа издырӡом, нас Роберт Биорнс ирҿиамҭа еиҭагашьас иаиҭазеи» ҳәа.
Ари агәаанагара – еижьагоуп. Апоет, абызшәақәа рыцҳаҵәры дықәсны, шотландиатәи алитература иагәадурахаз ажәа сахьарк азҟаза гәыла, доуҳала дигәныҩит, ицәа-ижьы ианырит игәаҭеира, иҭиҵааит Роберт Биорнс егьырҭ абызшәақәа рахь иҩымҭақәа еиҭазгахьаз авторцәа рԥышәа. Аиҭагаҩ кырӡа зымҽхак ҭбааз, ачҳара зҭахыз аҽазыҟаҵаратә усура мҩаԥигеит. Абри аус шакәу арҵабыргуеит аиҭагақәа рхаҭабзиара. Исҳәарц исҭаху абызшәа адырра зегьыҵәҟьа азыӡбом…
…Араҟа аҭыԥ амоуп изызхәыцтәу даҽа ҭагылазаашьакгьы. Роберт Биорнс ипоезиа ахаҭа аиԥшҵәҟьа Платон Бебиа ипоезиагьы еилыххоуп, адгьылтә уасхыр иқәгылоуп, излаҩу абызшәа ажәлар рҿабызшәа иазааигәоуп, ахшыҩҵак гәылшәоуп, аԥхьаҩ мариала иҿаҿы иааиуеит, ддыргәаҟуам…
Ахакәиҭреи ахьыԥшымреи рызхәыцраҿы аԥсуааи ашотландцәеи ҳаидызкыло рацәоуп. Сгәы иаанагоит абри аизыҟазаашьа Платон Бебиа нап злеикыз аус зырцыхцыхыз адоуҳатә хыҵхырҭақәа ируакуп ҳәа.
Роберт Биорнс ишьхатәыла – Шотландиа аҟнытәи «дымҵарсны» Аԥсныҟа иаагара иҽазикаанӡагьы Платон Бебиа деиҭагаҩ шьахәны иҽааирԥшхьан. Ибаҩхатәра илнаршеит зеиҭагара мариам, адунеиаҿ еицырдыруа аҩымҭақәа ҳмилаҭ литература алагалара. Абар, урҭ рахьтә акы-ҩбак: Александр Пушкин – «Абҩатә ҽыуаҩ»; Сергеи Есенин – «Аҵаа-ҵла»; «Шагане, бара са с-Шагане»; «Аеҭым»; Анна Ахматова – «Аҵых шкәакәа»; Васили Лебедев-Кумач – «Аԥсадгьыл азы ашәа»; Сергеи Михалков –
«Степан Гьаргьалашь»; Константин Симонов – «Уажә иааҳаун аԥсшьара»; Михаил Светлов – «Кавказ азы ашәа» уҳәа ирацәаны.
Рауль Лашәриа ашотланд поет ду иажәеинраалақәа аԥсуа бызшәахь аиҭага ахцәажәарахь диасаанӡа, иахәҭаны иԥхьаӡоит, ииашангьы иҟаиҵоит, Шотландиатәыла азышәаҳәаҩ ссир ипсҭазаареи ирҿиареи рымҩа аԥсуа ԥхьаҩы ирдырра. Уи иааркьаҿны, аха апоет иԥсҭазаареи ирҿиареи рҿы ихадарақәаз азгәеиҭеит ҳаԥхьаҩ игәникылартә, насгьы дазҿлымҳахартә. Ас аҟаҵара шиашоу, иҳақу усуп, аԥхьаҩ жәынгьы ҿангьы дазҿлымҳауп зҩымҭақәа бзиа ибаны дрыԥхьо ашәҟәыҩҩы ихатә ԥсҭазаарагьы адырра, аилкаара, избан акәзар, урҭ аҩбагьы иԥсҭазаареи ирҿиамҭақәеи иаку, иузеиҟәымҭхо обиектны ауп ихаҿы ишааиуа, ишынхо, насгьы иага умҳәан аҳәаанырцәтәи, ԥасатәи Ҳаԥсадгьыл ду СССР-ҳәа ҳзышьҭаз анҭыҵтәи поетуп.
Абри ашьҭахь ауп Рауль Лашәриа нацәақәкыла Роберт Биорнс аԥсышәала дышцәажәо атәы даназааҭгылауа, иҭҵааны ахәшьара аныҟаиҵауа.
Уажәы иацаҳҵап уи истатиа Платон Бебиа иеиҭага иазку: «Роберт Биорнс аԥсышәала иҭыҵуа (иҭыҵыз – Р. Қ.) иажәеинраалақәеи, иепиграммақәеи, ибалладақәеи, ипоемақәеи реизга аатуеит апоет иреиӷьу иаԥҵамҭақәа рахьтә иреиӷьӡо иажәеинраала «Ашьхақәа рҿы сгәы ыҟоуп» ала. Еиҿҳарԥшып аурыс поет ду, еицырдыруа аиҭагаҩ, Биорнс даурысызтәыз Самуил Маршаки Шотландиатәи абард даԥсыуазтәыз Платон Бебиеи абри ажәеинраала, рбызшәақәа рыԥсыԥшьҭыбжь ала ирыԥханы аԥсы шҭарҵо.
Саумил Маршак иеиҭагамҭа аҟнытәи:
Платон Бебиа иеиҭагамҭа аҟнытәи:
Ашьхақәарҿ сгәы ыҟоуп, са урҭ рзы сшоуп,
Абӷаб шьҭа схылан, сара ахра саҿоуп.
Акыргьы сазааигәахоит – иара харахоит…
Ашьхақәарҿ сгәы ыҟоуп, схаҭа арха сынхоит.
Бзиала сыԥсадгьыл! Шьхатәыла, уаанха!
Ахаҵареи ахьӡ-аԥшеи ртәыла, уаанха!
Сама идәықәуп сразҟы ахы сҭарԥаны,
Сахьцалак – саанхоит уара суԥаны.
Сгәанала, аурыс еиҭага акала иаҵахо иҟам аԥсуа текстгьы. Уимоу, ҭыԥқәак рҿы иаҳагьы икылкааны ихысуеит.
Аурыс транскрипциала иаазгарц сҭахуп аоригинал аҟнытәи цәаҳәақәак, урҭ нбанҵакыла рҵакы еиҭаганы.
Абар урҭ рышьҭыбжьгашьа:
Нбанҵакыла:
Ашьхақәарҿ сгәы ыҟоуп, сгәы ыҟаӡам ара
Сгәы ашьхақәарҿ иҩуа иашьҭоуп абынҽа.
Абынҽа иашьҭоуп иҩуа, иара убасгьы – абӷаб.
Сгәы ашьхақәарҿ иҟоуп, уа сыҟоуп еснагь.
Аԥсшәахь исахьаркны еиҭагоу абарҭ ацәаҳәақәеи Роберт Биорнс ибызшәала ицәажәо ацәаҳәақәеи зеибамдыруа иҟам, урҭ рҵаки ахҭысқәа рыҿиашьа адинамикеи зегьрыла еиқәшәоит.
Ахьӡ «Џьон» амхзар, уи аԥсуаа ҳҿы ишаҳԥылогьы, ԥсыуа жәеинраалахоит Биорнс ишедеврқәа ируаку «Ақьар рыц хәыҷ Џьон».
Араҟа иаҳԥылом иҭацәу, иԥсадоу, еидарак иаҵам цәаҳәакгьы. Аӡиас ацәқәырԥақәа реиԥш, ахҭысқәа еихьыс-еиԥысуа еишьҭоуп. Иаахҭнагоузеи ақьар рыц хәыҷ Џьон рыцҳа. Акралцәа инадыркны зегьы агәаӷ рымоуп, иақәмақаруеит, аха иаргьы саҵахап ҳәа агәы иҭаӡам.
Ҳацәымшәакәа ҩаԥхьа еиҿҳарԥшып аиҭагара аус аҿы зацлабра уадаҩу ҳәа ирыԥхьаӡо Самуил Маршаки Платон Бебиеи ари ажәеинраала алагамҭа рбызшәақәа рыла ишдырцәажәаз:
Самуил Маршак иеиҭагамҭа аҟнытәи:
Платон Бебиа иеиҭагамҭа аҟнытәи:
Акралцәа ргәы ианаргеит,
Рыԥсахы еиҟәнарҷҷон.
Урҭ, иҭадырхарц рыӡбеит
Ақьар рыц хәыҷ Џьон.
Адҵа ҟарҵеит иржрацы,
Цәмаҭәалагь иара.
Џьон фырхаҵа уа бзанҵы
Изымгыларц џьара.
Аллегориатә ҟазшьа змоу ари ажәеинраала романк ишьҭнахша ахшыҩҵак аҵубаауеит. Иагьа мыҟәмабарак, иагьа хымышҭыхә иақәшәаргьы аԥсҭазаара ахаҭа ыҟанаҵ иҟоуп ача рыц Џьон, избанзар, иара ахаҭа – ԥсҭазаароуп.
Игәыҭшьаагаха, игәырԥшаагаха Роберт Биорнс илирикатә жәеинраалақәа ирҟәну ацәахаа шәытарак рнымҵаӡакәа аԥсшәахь иеиҭеигеит Платон Бебиа. Хьыӡҳәала исҳәозар, абар сгәаанагара шьақәзырӷәӷәо аҿырԥштәы:
Днеиуеит уи агәашә аҟынӡа,
Чарҭалагьы дцоит.
Лхы иаркы лшьап пашә аҟынӡа
Убасгьы дбааӡоит.
Лоуразоуроу дбааӡажжыроуп,
Дыҟоуп дыхьҭакны.
Аха ларԥыс дизыԥшыроуп
Уи ачарҭаҟны.
Изҳамоузеи ҳара гәҭыхас
Изрылаҳҵо аҵәы?
Досу ишааиҭахугьы дыҟаз
Дигәыҵаҳәҳәо аӡәы!..
Апоезиа иазҿлымҳау аԥхьаҩ иаразнак абарҭ ацәаҳәақәа игәаладыршәоит Аԥсны жәлар рпоет Баграт Шьынқәба иминиатуратә лирикатә жәеинраала «Иауит ақәа кыдҵәан»:
Иауит ақәа кыдҵәан,
Аҩарқәа кашит.
Ус аԥҭа жәпа нкылҵәан,
Ҵаҟа амра лаԥшит.
Ԥҳәызбак амҩа дықәлан
Днеиуан дыццакуа.
Лыхцәы бааӡажжыран,
Иахьыкәкәон ақәа.
Арҭ аҩ-жәеинраалак аҵыхәтәантәи рцәаҳәақәа мажортә гәалаҟарала ихыркәшоуп, аха рҳәашьа зынӡа ихаз-хазуп. Биорнс ифырԥҳәызба лыхьҭакра лыбзиабаҩ игәы аԥхарра илыхнацозар, Баграт Шьынқәба ифырԥҳәызба амра лхаԥхоит, дрыцҳанашьоит:
Амҩа бықәуп, амҩа,
Барбааӡоит ақәа.
«Быхцәы аларбала» ҳәа,
Иаршәуеит ашәахәа.
Асахьаркыратә ҩымҭақәа реиҭагараҿы зыҽԥызшәо аҿар мыцхәы иачычахьеит Роберт Биорнс иажәеинраала «Уара са саанужьит, Џьеми». Урҭ реиҭагамҭа авариантқәа акымкәа-иҩбамкәа аԥсуа кьыԥхь ианылахьеит. Адәахьала ирыхәаԥшуа изы хар рымамшәа иҟоуп, аха ирыцклаԥшны урҭ ҭызҵаауа ибарҭахоит ажәеинраала еидызкыло асиужеттә цәаҳәа арахәыц ишагәылаԥҵәо, астрофикатә еиҿкаашьа ҷыда иамоу ишацклаԥшым, аритмика акәзар, ишҭагәҭасуа.
Платон Бебиа абри ажәеинраала иқәманшәаланы иеиҭеигеит. Аԥхьаҩ ҿырҳәала исҵандаз игәахәыртә ԥсышәала ирцәажәеит:
Уара са саанужьит, Џьеми,
Уара са саанужьит.
Наӡаӡа саанужьит, Џьеми,
Наӡаӡа саанужьит.
Алаф уҳәон уҽыргызмалны
Арахь амц уҳәахуан.
Убзиабара – иреиҳау малны
Сара истәушәа уҳәахуан.
Нас уара саанужьит, Џьеми,
Нас уара саанужьит.
Еицыҟалашьа ҳамам, Џьеми,
Еицыҟалашьа ҳамам.
Ахааназын иҳамам, Џьеми,
Ахааназын – иуаҳама?!
Нас аамҭа атәы ҟанаҵааит,
Атәы ҟанаҵааит.
Сылацәа лассы еиқәыԥсааит
Наӡаӡа еиқәыԥсааит!
Наӡаӡа еиқәыԥсааит, Џьеми,
Сылацәа еиқәыԥсааит.
Анхаҩы иԥсҭазаара иацу аҟыба-ӡыбеи ахьаа-гәыҵхеи дхәыҷны данҩыҵшәа инаркны издыруаз, зыдгьыл гәакьа дац-ԥашәла иамадаз Роберт Биорнс иаԥиҵеит алитература ҳәа ззырҳәо ыҟанаҵ дунеихаан бжьаӡшьа змам инеиҵыху ажәеинраалақәа: «Ажәытә фермер ижәытә ҽабаа ашҟа иишьҭуа ашықәс ҿыц азтәи асалам», «Скәаҭан зыҭра ацҟьаз аҳәынаԥ уахь», «Кәаҭанла искәаҳаз ашәҭыц хәыҷы иазкны».
Зықәрахь инеиз, аӡәгьы ииҭахым аҽымаҟақәеи аҽабаақәеи ирызкны, аԥсуа поетцәа назлоу, шаҟаҩы ирыҩхьада, аха Роберт Биорнс иҽабааи уи аԥшәмеи реизыҟазаашьа лымкаала игәырԥшаагоуп, ирхәыцгоуп, ажәытә фермер исалам шәҟәы ацәаҳәақәа рышьҭыбжь улымҳа иҭаҩуеит. Мшәан, ԥшь-шьапык зҵоу, зымч зылӡааз аԥстәы акәым, иара ауаҩы ихаҭагьы илимыршашаз анилиршалак неихыркәа имамкәа даныҟалалак, дызҭаххаша иҵгәаша иԥшаара уадаҩхоит. Ус иҟоуп, нас, аԥсҭазаара. Платон Бебиа иҟыбаҩ абзоурала аҽабаа иазку абри абаллада англыз бызшәала ишҩу аԥсуа ԥхьаҩгьы ихашҭуеит. Ажәытә фермер иара ижәытә ҽабаа зҭагылоу арыцҳара еиликаауеит, ирыцҳаишьоит, насгьы бзиарас
имоу, ианықәыԥшызтәи ашьамхыџьбарареи иазҭаз агәаӷьи ихеиршҭуам, игәалаиршәоит. Аха шьҭа:
Удагәахеит, нас улашәхеит,
Аамҭа мыжда убаҩ еиҿнахит,
Аамҭа мыжда уцәа ухнахит –
Уи ҟамчын, –
Зны дланарҟәит, зны дышьҭнахит
Уԥшәмагь, џьым!
Иҟан зны аамҭак уи ладеи-ҩадеи аназеиԥшыз, ашьамхқәа анаҵԥраауаз, ахы ианахыҽхәоз. Аха абар ажәытә фермер иҽабаахь ииҩуа асалам шәҟәы злахиркәшо ацәаҳәа лахьеиқәҵагақәа:
Уара уеиԥш саргьы сажәыми,
Уажәшьҭа аамҭа аҿар иртәыми,
Ҳцап иааныжьуа ҩнытәи тәыми –
Иазхоуп шьҭак.
Аха ҳцамҭаз – хара ицатәыми,
Уԥсы ааиҭак!..
Абасала, ажәытә фермер ихаҿала зуахҭа ааины изыдгылаз аҽабаа аҳаҭыр ауаҩытәыҩсатә ҳаҭырқәҵара аҟынӡа ишьҭыхуп, ажәеинраала зеиҭаҳәара уадаҩу гәыбылра дук аҵоуп.
Апоет иаша дуӡӡа ишибо еиԥшҵәҟьа уи илаԥш ҳәаа иҵигоит амаҷӡагьы, ԥсы зхоу зегьы бзиа ибоит, ирыцҳаишьоит. Ус акәмызҭгьы, Роберт Биорнс изаԥҵомызт ажәеинраала «Скәаҭан зыҭра ацҟьаз аҳәынаԥ уахь». Еиҭазгаз апоетгьы уи иаҵоу апафос ацәмырӡкәа изеиҭагомызт, изныкымкәа ишысҳәахьоу еиԥш, Шотландиатәи апоет идунеи иазааигәамызҭгьы. Аҩымҭа алирикатә фырхаҵа хҭынхьаас имоуп дызлацәаӷәоз икәаҭан машәыршәа аҳәынаԥ аҭра ахьарбгаз. Ҭыԥда-ҭышәда иаанхаз аҳәынаԥ алахьынҵа ахыгәырҩаара зылшо аӡәык-ҩыџьак ракәхап:
Уҭра сырбгеит скәаҭан арсны,
Аԥша анаауа аӡынрагь ацны,
Излаургыло ыҟоума иҿыцны
Шьҭагьы аҩны.
Аҽаҩра ықәҵит адәқәа ныжьны,
Аҭәақәа рхуп адәқәа еиужьны,
Асыҭәҳәа дәықәлар уҽырҭынчны
Аамҭа угон…
Ианужәла скәаҭан хьанҭыџьны
Зегь арбгон.
Автор илирикатә фырхаҵа икәаҭан зыҭра арбгаз аҳәынаԥ рыцҳашьаны дацәажәоит, мшәан, аҳәынаԥҵәҟьа ауаҩы иаҟареитәыма ҳәа ушхәыцуа, зегьы рҭыԥаҿы иаргылоит аҵыхәтәантәи ацәаҳәақәа иаадырԥшуа ахшыҩҵак.
Насыԥ умоуп, џьым, ҳаҵкысгьы,
Иахьа иҟоу ауп иумоу хысгьы,
Ҳаблақәа ҳзаҟәымҭхо изкызгьы –
Инхаз шьҭахьҟа.
Ҳа ҳшаку ашәаӡыӡа усгьы
Ҳаԥшуеит ԥхьаҟа.
Аҳәынаԥ иахьугалак иҳәынаԥуп, иӷьычыргьы-иқәычыргьы, иахьатәи ахныҟәгара мацара иашьҭоуп. Ауаҩы ишьҭахьҟа иаанхаз дырхгәықәԥсаауеит, иаԥхьатәи иԥеиԥш шыҟалаша азы дшәаӡыӡоит.
«Скәаҭан зыҭра ацҟьаз аҳәынаԥ уахь» мотивла иазааигәоуп «Кәаҭанла искәаҳаз ашьха шәҭыц хәыҷы иазкны» ҳәа хьӡыс измоу ажәеинраала. Шаҟа игәырԥшаагоузеи, шаҟагьы аԥхьаҩ игәаҵанӡа инеиуазеи зыԥсра ааины иназыдгылаз ашьха шәҭыц алахьынҵа. Адунеиаҿ амацара изаҵәӡа, изыхьчо дамаӡамкәа иазҳауан. Ианыхәыҷӡаз инаркны амч еизыркәкәаны аҽахьчон, имшәаӡакәа аԥша иаҿагылан, есымша амрахь иԥшуан, ишыхьҭакуазгьы адәыцәҳәы арԥшӡон. Аха амхырҭа цәаӷәатәуп. Еилкаауп нас, ашьха шәҭыц зеиԥшрахо. Ааԥын афҩыхаа ихнахыз ԥҳәызбакгьы абри адәаҿы лынасыԥ даршаҟьоит, гәаныла салам ԥхак аӡәы изылышьҭуеит, шәҭыцшәа аҳәынҵәа дадыргаанӡа. Закәытә рыцҳароузеи ашьха шәҭыци аԥҳәызбеи акәаҭан ацәышьхәа ахьрыбжьысуа, иахьеиҟәнаҭхо.
Роберт Биорнс иажәеинраалақәа зегьы лахҿыхуп, ирыццакуп, зҽеинзраало, аха зынӡа зусқәа хаз-хазу ахыци ахәымпали реиԥш, аԥсҭазааратә лахьынҵаҿы зынӡа иубарҭамшәа иҟоу, кәаԥ хәыҷӡак иҭадыршәуеит.
Ажәеинраалақәа рритмикатә ццакра, рритмикатә ҳақьԥсықьра, даара угәуҽанымзар, зҽыҩ ахы џьбароу аҽыбӷаҟаза уи ахы изнымкылакәа дымҩахнагар шалшо еиԥш, аԥхьаҩгьы дымҩахырҟьар ҟалоит. Акгьы ыҟамшәа иахьубо ауп зегь ахьыҟоу, зегь мариоушәа иахьубо ауп акгьы ахьымариам.
Ԥышәырччарак унаҭоит, иаҳҳәап, ажәеинраала «Робин». Сԥышәырчча ззыскуа аԥсуа ԥхьаҩ иоуп. Избан? Избанзар Робин – заԥхьаҟа ихьӡырҳәагахашаз – даниз арыцхә шәҟәыла иҩны ишьҭызхда? Дызҭахыдаз? Аха амзар ианымлар амуит уи даниз арыцхә:
Аха амзар ианылт, абар:
Дыҟан абасгьы аҳәынҭқар,
Ааҵраҿ ишәҭуан ианар,
Даниз уаҟа Робин.
Иҭаҷкәым раҵәа хәыҷқәа кны,
Аԥшҩы илҳәон дыгәцаракны:
– Иеиԥшгьы дҟалом ҳара ҳҟны,
Хьӡысгьы ишәҭа Робин!
Ҳрызхәыцпи уажәы адунеитә цивилизациа ацәқәырԥа ҳамҽханакит ҳәа зхы зыԥхьаӡо, иахьатәи агәеилашыра иалагыло аԥсуаа ҳанацәеи ҳабацәеи ианиз амш арыцхәқәа злашьақәдыргылоз Аԥсны Асду анаузи, нас уи ашьҭахьтәи аамҭеи рыла шакәыз.
Уеизгьы-уеизгьы еиԥшымрас иҟоузеи, Робин изы – аҳәынҭқар даниз ыҟоуп, аԥсуаа ҳзы – Асду анауз. Дгьыл ҿацәс ршьапы ахьықәгылазаалакгьы, милаҭс изеиуазаалакгьы, аилибакаашьа иақәшәом акәымзар, ауаа зегьы еиҟароуп, аԥсҭазаареи адунеибаркыреи рҿаԥхьа ихәыҷцәоуп. Аха урҭ ирхылҵуеит рҭоурыхтә лахьынҵа зыӡбо, уаҵәтәи амш ахь изырԥшуа жәлар рфырхацәа. Злахьынҵа аилкаара иахыццакуа рацәаӡак Анцәа дигәаԥхом рҳәоит. Аха ихароузеи Робин аԥшқа илахьынҵа аилкаара иеиҳабацәа ахыццакызар:
Иҭаҷкәым раҵәа хәыҷқәа кны,
Аԥшҩы илҳәон дыгәцаракны!
– Иеиԥшгьы дҟалом ҳара ҳаҟны
Хьӡысгьы ишәҭа Робин!
Уи игәы нзырхаша ҟалоит,
Ӷас дызҭаххаша дҟалоит.
Аха деицырдыруа дҟалоит,
Зегь ӡыригоит Робин.
Ҩаԥхьа даҽа ҿырԥштәык: Роберт Биорнс Аԥсны дааӡазшәа, уи аҵасқәа идыруазшәа ҳзырбо ҩ-цәаҳәак: «Уи игәы изырхьша ҟалоит,
ӷас дызҭаххаша дҟалоит». Аиҭагаҩ «ӷас дызҭаххаша» ҳәа акәымкәа «гас дышьҭызхша» ҳәа иеиҭеигазҭгьы, ажәак иаҵанарӡыр ауан аԥсуаа ирымоу ажәаԥҟа ахшыҩҵак: «Ауа бааԥс думазар аҵкыс, аӷа бзиа думазар еиӷьуп».
Арыцҳарақәа ррыцҳара ахы цәырнагоит жәынгьы-ҿангьы еихсыӷьра зқәым Аԥсадгьыл алахьынҵа иамадоу азҵаараҿы. Аџьынџь аҽырбеиаразы ианырҭиуа, ма ианаархәо. Уеизгьы-уеизгьы англызцәа усҟангьы, иахьагьы ирымуҵәҟьозаап, ԥсҭазаарак рымамзаап ҽышькылкҩыс Шотландиа рымамкәа. Абри аҽышькылкра Биорнс иааирԥшуеит иаҵоу атрагедиа зегьы ҳәаны, аха акымзарак имҳәаӡазшәа, инаимҩатәны, ажәақәак неиҿыҵышәазшәа, бџьарла еиқәных ҽцәак еибарыҩуа ишьҭоушәа.
Ажәеинраала «Штоландиа ахьӡ-аԥша» аҟнытәи цәаҳәақәак:
Кырӡа зхыҵуа ухьӡ-уԥша,
Ишьҭаҵа наӡаӡа
Уара, идуз зымч-зылша
Атәыла фырхаҵа.
Твид ахьалалауа амшын
Сарк ахьнеиуа иаан –
Уажәы Англиа рнапаҿын,
Иҟалеит уа иҳәаан.
Урҭ иаарылымшеит ҳгара,
Аамҭа ду иаркараз,
Ачарҳәаҩ ҳаиҭиит убра
О, уаԥсҵәык аԥараз.
Англиа рџьыр, ижәбоит,
Ақәԥараҿы иҳархәеит
Уажәы абзазараҿ, ижәбоит
Хьыла дара ҳаархәеит.
Иҟоума милаҭк рџьынџь ахьӡырҳәагақәа инарываргыланы акәымзаргьы, ирзымдырӡакәа, ачарҳәаҩцәа змааӡац, уи зхы знамыркыц? Мшәан, излалдырри ан агара игараҵаны кыкахшыла илааӡо лҵеи жәлар рзы дфырхаҵахо, ма дчарҳәаҩхо.
Ашьамҭлаҳәқәа зегьыҵәҟьа ирышьарҵом. Урҭ зшьарҵо маха-шьахала иӷәӷәоу аҳәынҭқарратә мчраҿы игылоу ауаа рҿагылара зылшақәо роуп.
Аха аҳәынҭқарратә лаԥшықәҵара уаԥсахарц азы иааукәыршаны иҟоу зегьы злаҟам акы уалаҟазароуп, адәахьала узшьаҳарц зылшо азанџьыр ахаҭа еиԥшҵәҟьа ҩнуҵҟала уӷәӷәазароуп. Ауаҩы дыззықәԥо аус шиашоу анидыруа, аха деимлаҳәа ашьамҭлаҳәқәа даныркуа, акнаҳарҭахь данырго, аӡәгьы дмыҽхәааит, ицәеижь мҿхоит, аха иқыдбажәхом, уи амҿы аҩнуҵҟа иҭаныҟәо ашьа аҿыхьшәашәара ишаҿугьы, ахәышҭаара иныҽҳәоуҵар, аԥырқьҳәа амца акуеит. Иоуҳәараны иҟоузеи кәашара дықәлоушәа акнаҳарҭахь ицо ахаҵа.
Уи ихы-игәы алаҟан убас,
Акнаҳарҭахь дцон.
Кәашара дықәлозшәа дас,
Днеиуан Макферсон.
Изнымкәа аибашьра адәаҿы
Саԥылеит аԥсра.
Уажәгьы сыҟоуп са стәаҿы,
Уи сацәшәом сара!
Са сшьамҭлаҳәқәа наҟ шәнарых,
Исышәҭ уа скәылӡгьы.
Жәаҩык аӷәӷәақәа шәаарых,
Сыриааиуеит зегьы.
Сеибашьҩын, сашьуам сара
Аҳәаа ашьа зҿашу.
Ачарҳәаҩ сиԥсахит убра,
Шахоуп исзыԥшу.
Макферсон ишьра аҿаԥхьа ихы-игәы ахьынӡалаҟаз атәы ҳаҟәыҵып. Ихы акгьы иаҵаирхом, иҽрыцҳатәны иҽыҟаиҵом. Уасиаҭ ҳасабла (дызшьраны иҟоу ракәхап) дрыҳәоит ишьамҭлаҳәақәа имӷырхырц, икәылӡы ирҭарц, жәаҩык аӷәӷәақәа драцлабыртә еиԥш аҭагылазаашьа ирҭарц. Избан, Макферсон ашьа зҿашу аҳәала дзырымшьуазеи, акнаҳараҿ ашаха зизыԥшузеи? Избанзар, аибашьра адәаҿы дҭахом Макферсон, ачарҳәаҩ игьангьашра ихәда ашаха аханаршәуеит.
Уажәы ианысхыҵуа сыԥсы,
Ихьаазгоит кыргьы;
Стәыла гәакьаҿ сара сзы
Ишьа иуам аӡәгьы.
Саҭамыз, уа ақәԥара иаҿу,
Чарҳәарала скын.
О, дрыцҳауп аԥсра иазыԥшу,
Ахаҭа усс изкым!..
Уи ихы-игәы алаҟан абас
Акнаҳарҭахь дцон.
Кәашара дықәлозшәа дас,
Днеиуан Макферсон.
Аԥсадгьыл азы ахымшаҭара. Ашьакаҭәара. Ачарҳәара. Акнаҳарҭахь ацара аламҭалазы агәырӷьара. Аа-куплетк иҟоу абри ажәеинраалаҿы шаҟа еилагӡоузеи, шаҟагьы аџьынџь ахьчара иамадоу амотивқәа аԥсуа изааигәоузеи, ддырхәыцуазеи?!
Омар Хаиам ду ихаҭа дугәаладыршәоит ус иааинырслашәа иҩу, ус иааинырсланы еиҭагоушәа ҳгәы иаҳнаҭо, арахь ҟәышрала еикәаҭәы иҟоу абарҭ ацәаҳәақәа:
Изфо змоу – ирзыфом, гәыԥжәагоуп, ишаноуп,
Изфо – ирфо рымам, итәоуп еиқәынҵәа.
Ҳа иаҳфауагь ҳамоуп, излаҳфауагьы ҳамоуп,
Убри азыҳәан ҭабуп ҳәа иаҳҳәоит Анцәа!
Абар, алакә! Измоу – изыфом, аха дара ирымоу афашьа ишақәымшәо рызгәаҭом, аганахьтә ирыхәаԥшуа уи ргәы ԥнажәоит, изфо ирфо рымам акәымзар, идырӷәыҵәышан, изфаша зауз Анцәа иҿаԥхьа иҭабуп ҳәа ҳәаны афашьа дақәшәароуп. Арҭ ацәаҳәақәагьы рконтекст аҿы Анцәагьы дынцәоуп, аха ауаҩгьы аԥсҭазаараҿы даԥсаны ихы мҩаԥигозароуп.
«Бзиала» ҳәа леиҳәеит арԥыс иԥшӡа хәыҷы. Знызаҵәык дааигәыдиҳәҳәалоит, лгәы ԥиҵәарц иҭахым, аха усгьы лныҳәаҿа ааникылоит. Ари ажәеинраалаҿы аԥсҭҳәақәа реиԥшҵәҟьа ҩ-ԥсҭазаарак еилалоит, еилыҵуеит. Алирикатә фырхаҵа иҽыргәаара акалашәа иҟоуп:
Хаҵацара ба ибҭахӡам,
Бхыԥшыло агәыкра абла.
Саргьы убасҵәҟьа сгаӡаӡам,
Ԥҳәыс дызгартә ҳасабла.
Бани баби дырҭахуп,
Амалгьы змоу, амчгьы.
Са сымҩа зынӡа аҽакуп
Бықәлааит нас мҩамшгьы.
Сара сӷарны срыԥхьаӡоит,
Сара хьӡыда-ԥшада.
Изҳәада сгәыхәтәы сахьӡоит
Са схақәиҭра алшада.
Абарҭ ацәаҳәақәа ирыҵаҵәахуп адәахьы иаахтны ицәыргам, аха ҩнуҵҟала еидызкыло, зеилкаара уадаҩу мчык. Хаҵацара зҭахым «агәыкра» абла ихыԥшыло аԥҳәызба илеиҽырбо арԥыс ҽыԥныҳәас илиҭоит уи лани лаби, амалгьы амчгьы змоу арԥыс динасыԥхарц ахьырҭаху. Урҭқәа зегьы ҳарҟәаҵып. Ажәеинраала аҩнуҵҟа баахырӷәӷәарҭас иамоузеи? Ашана. Аԥҳәызба агәыкра абла дхыԥшылоит, аха хаҵацара дашьҭам, иагьылҭахым. Агәыӷра уи аԥсҭҳәа быбышқәа иааргәылҷҷаз шәалҟьа мроуп. Лхәыцра иалоу ахақәиҭра заҵәык ауп, уи мҳәырҵас абзиабара ақәырҷабзаргьы. Дзыршаҟьоузеи абас дҟармаҵысха, дгәыҿкаагаха ашәа лзызҳәо афырхаҵагьы. Иԥсҭазаара леитмотив хадас иаҵоузеи? Ахақәиҭра. Уи бзазароуп, иԥсҭазаароуп, ԥсеиқәырхагоуп, инаӡаӡоуп.
«Финдлеи» – абас ахьӡуп Роберт Биорнс адунеитә литература дахзырҵәаз, иажәеинраалақәа руак. Уи шьха ӡиасҵас иӷьу аритмикатә цәқәырԥа еиликааит, дагьаццеит Платон Бебиа. Аԥхьажәатә статиак иҭаҳагӡартә еиԥш аҭыԥ ыҟамзаргьы, инагӡаны иаагатәуп ҳәа исыԥхьаӡоит абри ажәеинраала неиԥынкыланы, избанзар аидара хьанҭа иаҵоуп, арахь зегьы мариоуп, зегь «рхала» имҩаԥысуеит. Убас иҟамларгьы – ииашам, аԥсҭазаара ахаҭаҵәҟьа зыҟалома, насгьы, Анцәа ихаҭа даламҵакәа, ииашаҵәҟьоу ҳәа ишәаны-изаны, абри абас ауп ҳәа иааԥҟаны ӡәыр изышьақәиргылахьоума? Абраҟа ишеибгоу иаазгоит изҩыдоу, ицәыҵагызмалу, қәыԥшратә мцабзла иҭәу ажәеинраала «Финдлеи».
– Уарбан ашә иасуа ҵхыбжьон?
– Сара соуп! – иҳәеит Финдлеи
Ауаа зегьы ыцәоуп, рыԥсырымшьои?
– Зегьы – мап! – иҳәеит Финдлеи.
– Излоугәаӷьызеи сышҟа аара?
– Изгәаӷьит! – иҳәеит Финдлеи.
– Ус мыждак ҟауҵеит абра…
– Иҟасҵоит! – иҳәеит Финдлеи.
– Знык агәашә узасыртыр…
– Исзарты! – иҳәеит Финдлеи
– Ааҵраҿы иуршоит, идыр…
– Исыршоит! – иҳәеит Финдлеи
– Уахык са суцыԥхьар абра…
– Бсыцыԥхьа! – иҳәеит Финдлеи
Ҩаԥхьа иуҭаххоит сышҟа аара,
– Исҭаххоит, – иҳәеит Финдлеи.
– Уара сышуцыԥхьауа абра…
– Бсыцыԥхьа! – иҳәеит Финдлеи.
– Уҿы иааҭымшәароуп џьара!..
– Иааҭшәаӡом! – иҳәеит Финдлеи.
Акымзарак ҟамлаӡазшәа, ахҭысқәа рхала ицозшәа, зда ԥсыхәа ыҟам ҩ-бзиабарак хра ҿҟьарак иадкнаҳалазшәа, ианаҿаҟьагьы, Анцәа иумҳәан, аха ибӷалоушәа ауп абри ажәеинраала шеиҿартәу. Биорнс шәымҭақәак «даҳхаршҭны», ҳазхәыцып аиҭага абри ажәеинраала ԥсышәала иширцәажәаз.
Ауаа зегьы ыцәоуп, рыԥсырымшьои?
– Зегьы – мап! – иҳәеит Финдлеи.
Абраҟоуп аусқәа рхы ахьеиларсу. Уахынлаз-ҽынлаз, иҟазароуп иҵмыҳәҳәарадоу агәаҭеира. Иҟазароуп аиԥылареи аиԥырҵреи. Уи, ҳара, ишыԥсыша здыруа, иаҳмыӡбеит. Уахынла, маӡала ԥҳәызбак лышә иасуа, дӷьаҵәыӷьаҵәуа, маӡала уи изаазыртуа, дара ртәала зегь дырмаӡоит, аха зеилкаара амуа абри адунеиаҿ иуҵәахуа ҳәа маӡак ыҟаӡам, ҩыџьа рыбзиабара акәзар, аҟәара иқәыршәу ахаҳә шкәакәеиԥш ихтцәоуп, алаԥш иадыргоит. Усгьы акәыз. Илаԥшықәырҵоз, аха изынҟьалакгьы, изынԥалакгьы, адунеиаҿ рыԥсы ҭаз абзиабара аныҟәгара зылшо агәқәа.
Ахҭысқәа. Урҭ нҵәара рықәӡам. Ианымҩаԥысуа, иахьымҩаԥысуа, ишымҩаԥысуа реилыргара уадаҩуп. Уахынлоуп ауаҩы ицәаныррақәа еиҳа ианцәырҵуа, ихы далаԥшыртә даныҟарҵо:
– Убас иҵхы ссируп ари,
Ихыхәхәо агәы хыҵны.
Бышҟа снеиргь ҟамлари,
Сара аԥенџьыр схыҵны.
Даара исықәуҵоит ҳаҭыр,
Аха исҳәоит ирҿыцны.
Мҩакоуп иҟоу сышҟа, идыр,
Ауахәама иҩнысны!..
Аԥшьа ҭыԥи уи абырҵкали иркылсыз мҩак еицықәлеит иагьа уадаҩра иақәшәаргьы, рхы хьымӡӷ адыргом. Ахьымӡӷ схы иасмыргап ҳәа аԥсуа ихы гәаныла ианазиҳәа, уи зегьы иреиҳау насыԥуп…
Вилли хараныҟәа амҩа дықәуп. Ацәқәырԥақәа ҭынчым. Урҭ аџьынџь ахьаа зхьаау цәқәырԥақәоуп.
Иахьа ара, уаҵәы ана – ауаҩы гәаҭеи, Вилли,
Иахьа ара, уаҵәы ана – ушьҭа сзырхаӡом.
Сузыԥшуп, лассы ухынҳәы, сыхаара, Вилли,
Уааины иҳәа: Иббац соуп, саргьы бсызхгаӡом».
Роберт Биорнс изныкымкәа дҵәылихуеит, хҭыԥшшас дишьоит Вилли. Ус иагьихәҭоуп. Дрыцҳашьатәӡам. Избанзар:
Ауаҩы хҭыԥшша, Вилли,
Аџьармыкьахь дцоит.
Ихымаа ҭины, Вилли
Ҽак ихәҳарц иӡбоит.
– Ухымаа ҭиины Вилли
Арахь уааӡырҩы,
Аҿшьгьы ҭиины, Вилли,
Иҳамҵаргыл аҩы.
Зхымаа зҭиуа, ахьаа-гәыҵха арҳәага – аҿшьы зҭиуа, аҩы иахҭнызҵо уи имилаҭ рдоуҳа иҭиуеит, ус анакәха, – иԥсадгьыл. Ари ажәеинраала иқәырҩны иаԥхьаз дрыцҳауп, иаҵаҵәаху ахшыҩҵак аҟынӡа изымнаӡаз акы иеилсыркаауеит ҳәа аҽазкра иаԥсам.
Доуҳала еибарку агәы арахәыцқәа, аԥша ҿыхаа еиднаркьыслоит, урҭ иӡырҩуа илымҳа зыргәыбзыӷуа ашәақәа рхылҵуеит. Аԥсуа поезиаҿгьы иаҳԥылоит Роберт Биорнс иажәеинраалақәа «Индиаҟа сцоума нас, Мери» угәалазыршәо аҩымҭақәа. Убарҭ иреиуоуп Иван Ҭарба иажәеинраалак аҟнытә ацәаҳәақәа: «Бара бныжьны сцоума, нас, Агәҭацәыра згома нас…»
Индиаҟа сцоума, нас, Мери,
Араҟа иааныжьны зегьы.
Индиаҟа сцоума, нас, Мери,
Ихьанҭазаргь сымҩа кыргьы?
Исҭоубоуп, ибдыруаз, Мери,
Банызбаз амш инаркны,
Ба боуп сзыруазыруаз, Мери,
Сагьыҟоуп уи амца скны.
Ҭоуба уны ишсыбҭара ҳамҭас
Бнапы цқьа, бажәа разӡа.
Сыԥсадгьыл ааныжьны сцамҭаз,
Наҟ хара, наҟ хараӡа.
Амшын уанҭало уи ацәқәырԥақәа наҟ иуханы агәахьы ургоит, аха уахьынтәи ахықәахь схынҳәуеит ҳәа уалагар, умаха-шьаха ааԥсоит. Аха аԥсҭазаара – ԥсҭазаароуп. Уи ҽыҭк амжәаны адунеи қәлашьа амаӡам. Ахҭысқәа, ԥсаатәҵас зымҵәыжәҩақәа еиҵыхны адунеи аҵаԥырра зылшаз, агимн изыҩтәуп.
Омашәа иҟоуп апоема «Аџьармыкьа ԥсыцқьа». Мшәан, изыџьшьатәузеи, џьоукы аамҭа иаркароит, аха даҽа џьоукых, макьаназ аамҭа иалаҽырбарц рҭахуп, усҵәҟьа мариалагьы ахьаҵра ргәы иҭаӡам. Ишԥабзиоу, ишԥархәыцгоу аџьармыкьахь еиԥш хҩык аҳәса рхаҿсахьақәа. Анцәа иџьшьаны, урҭ аԥсышәала игәылырҭәааны, рхаҿсахьақәа ҳабла ихиргылоит апоет.
Ҩыџьа еиқәарала еилаҳәан,
Ианымаало ари амшгьы.
Егьи лыҵкы аҽны иазҳәан
Уи ианаало амцхәгьы,
Аԥхын мшы аҽны.
Анҭ аҩыџьа убас еиԥшын,
Еицизшәа ҽнакалагь.
Иҭакәаҳа рхы-рҿы хәаҽын
Уа шәҵатәы лымкаалагь.
Ани аӡәк дмыждан убас,
Дгәырӷьацәан дышьҭыԥон.
Уажә дааины саԥхьа дахьтәаз,
Ҳгәқәа ҭыԥ-ҭыԥон,
Уи амш еилыкка аҽны.
Еиқәарала еилаҳәаз ҩыџьа аҳәса гәыбӷан узрыҭом, рықәреи, рҟәышреи, рааԥсареи зегьы еицнеибагоит, аха «Ани амыжда, ани ишьҭыԥо», уи лҿаԥхьа итәаны згәы «ҭыԥа-ҭыԥо» рыда ари адунеиаҿ ԥсыхәа ыҟам, дара рыда уаҵәтәи амш ҟалашьа амам. Аха уаҵәтәи амш уаԥыларц азы аҽырбара мацара азхом. Аџьармыкьаҿ досу ишилшо ихы дахәоит, ауаа еилаҭыруеит.
Иааинырсланы штрихқәак рыла еилыкка ҳабла иаахгылоит шьыжьы инаркны хәлаанӡа еилашуа аџьармыкьатә ԥсҭазаара.
Аиҭагаҩ апоема иаҵоу адинамикатә ццакра ҭагәҭасрада ахы инаркны аҵыхәанынӡа агара илиршеит.
Рбырфын ҵыкқәа рышәҵаны,
Ӡӷабцәа – шьапхырҟьаҟьа,
Иргон уа ачашәқәа ҟаҵаны,
Хазы ачаџьқәа рҟьаҟьа.
Уи амш гәыҭбаа аҽны.
Аӷьал-пал ацзаргьы, «уи амш гәыҭбаа аҽны» шаҟа хҭыс ҟалозеи. Шаҟагьы ргәы неибархозеи, шаҟаҩгьы еибаргәыбзыӷуада.
Зегь реиҳа имоуп насыԥ,
Аӡә имҭо ныӡба.
Уаҟа иаанкылангьы аҭыԥ
Илыдтәалоу аԥҳәызба.
Инапы убоума, хәыҷ-хәыҷы,
Акы иаргәаҭеиуеит.
Уи лызқәа аԥшӡара шьышьы,
Лгәыҳәԥқәагьы ирызнеиуеит.
Ари амш ссир аҽны.
Аԥсуа литератураҿы иҳамоуп поетцәак агәыԥҳәқәа мыцхәы ихҭакны ашәа рзызҳәо. Уи ашәа убысҟак иҿызлаауп, урт рыбзиабара ахаҭыԥан, угәы ахдыршәоит. Хыхь иаагаз ацәаҳәақәа рҿы аҿареи, анасыԥи, амш ссири еибарԥшӡоит, ихибарҭәаауеит, гәыӷрак, разрак рыҵубаауеит. Мистер Смит еиԥш иҟоу, зҽырхықәымҵаны зхы мҩаԥызго, абадақь иасуа ихаҿсахьа ашәшьыра иҵахнаҩоит.
Платон Бебиа апоема «Ҩ-лак» лымкаала иқәҿианы, аԥсы ахаҵаны иеиҭеигеит ҳәа сгәы иаанагоит. Уи ԥсышәала арцәажәара имариаз усмызт. Алақәа – Цезари Лиуати рыԥсҭазаара акала иааибыртә иҟам. Цезар (изакәытә хьӡузеи иамоу) алорд имаҵ ауеит, уи дуаҩ нагоуп, дбеиоуп, иара ишааиҭаху адәы дықәуп.
Лиуат рыцҳа, қыҭа лоуп, аԥшәма иакәзаргьы дынхаҩуп, иара изыҳәан бӷеиҵыхрак ыҟам… Ала патуда, шабалак зхы мҩаԥызго Цезари «игәрагаразы» Лиуати ахәлара иаарымнахаанӡа еицәажәон, аԥсҭазааратә зҵаара ирылацәажәон, урҭ ирзымдыруа, ирзеилымкаауа ҳәа акрыҟоума. Аха урҭқәа зегьы реиқәыԥхьаӡара саламгакәа, иазгәасҭарц сҭахуп акызаҵәык. Алақәа рызхара еицәажәаны ианеиԥырҵуаз:
Рлымҳа дуқәа уа инарҟьеит,
Рҵыхәа дуқәагьы уа инарҟьеит,
Ишуа: – О, ибзиаҭгьы рацәа,
Ҳуааны ҳахьимшаз Анцәа.
Азныказ маҷк ачча уанаркуеит алақәаҵәҟьа ауаҩы дахьраҭәарымшьо. Уазхәыцҵәҟьар, изырҭаххарызеи уи иԥсҭазаара хьанҭа, дызҵо аидара арҳәазара. Цезари Лиуати рус мариоуп: имаашьакәа изшыр, изыҷаԥшьар амла иазмыргаша акы рымҵадыршәуеит. Дара рзын уи еиӷьу даҽа насыԥк абаҟоу.
Ахәыҷра гәырԥшаагақәа узцәырнагоит Роберт Биорнс инеиҵыху иҩымҭа «Ачычиацәа лахҿыхқәа». Автор ихаҭа иаԥҵамҭа ахьӡ «Акантата» ҳәа аҵаиргылеит. Аурыс литератураҿы уи абалладақәа ржанр иахырԥхьаӡалоит. Сара иахьынӡеилыскаауала «Ачычиацәа лахҿыхқәа», ииашаҵәҟьаны кантатоуп. Платон Бебиагьы «Абаллада» ҳәа акәымкәа, ус ишыҟаз иааныижьит… Араҟа еиԥшьу, еиларсу ахҭысқәа рацәоуп. Аԥсҭазаара ақьышә иқәнаҵаз, уимоу, азқәа иқәҵаны иаршәыз, зџьабаа ҳаҭырк ақәӡамкәа иныбжьахәаша ицаз ауаа рашәеи, руази, рыԥсы шҭоу рхы иазырхәо амыткәмеи еилаӡҩоит. Асолдаҭ хыбжа-ҿыбжа гәаҟ анкьа зны дфырхаҵагәышьан, аха шьҭа дызҭахыда.
Роберт Биорнс иажәеинраалақәеи, ипоемақәеи, ибалладақәеи зегьы рҟны уззыԥшӡам џьшьахәрак уԥигалоит. Ахьҭа еиднацалаз ауаа ҟьалақәа ашәа рҳәагәышьоит. Урҭ рыбжьы убриаҟара «ибзиазар» акәхарын, аҳәынаԥқәа рыҭра иҭнацеит:
Уиакәхеит, ишәҳәом убра,
Аҭуангьы аарқәацеит.
Уа ҩ-ҳәынаԥк ҭыҵит рыҭра,
Иныҵабагьы ицеит.
Аскрипач хазы дыҳәҳәеит:
«Ушәаҳәа ҽазнык!»
Аха уаҳа имырҳәакәа игеит
Иҭахәаҽыз ҽа бжьык.
Избан, Роберт игәазырԥхазеи ҩ-ҳәынаԥк рыҭра иҭыҵырц, урҭ рдунеитә ԥсҭазаараҿы иеицу, иеишьашәалоу роума, мамзаргьы ажәытә солдаҭи уи иашәа имыздо аԥҳәыс ҿыҟаԥшьааи абанҭ аҳәынаԥқәа ирыдкылома? Мап! Араҟа ашотланд поет аԥсҭазаара амгәырхақәа ирӷәӷәоит, иахьынӡалшо хыхьӡа дырҩаханы еибаиркуеит. Убри ала Роберт Биорнс иҳаиҳәоит: «Абааԥсы, ауаатәыҩса шәыҽкашәмыжьын, шәхы шәшақәгәыӷуа, ишәымбаӡакәа шәҽылашәмырҟәын».
Елиссленд ауп апоет иахьиҩыз Шотландиатәи арҿиаҩцәа иреиӷьӡоу рҩымҭақәа руак иажәеинраалоу аповест «Тем О Шентер». Биорнс ари абаллада аҟны иҵәылхны иааирԥшуеит арыжәтә џьбара аҽадцалаҩцәеи аԥсҭазаараҿы ахнаԥааҩцәеи рхаҿсахьақәа.
Аҵыхәтәаны, Платон Бебиа абри иџьабаа ду ахцәажәара иазку сажәақәа хыркәшо, иазгәасҭарц сҭахуп акы: ихамеигӡаратә усура ԥшьа иалыҵшәаны ҳаԥсуа доуҳатә ԥсҭазаара иаланагалаз Роберт Биорнс ипоезиа ацәқәырԥа абжьы уи азыӡырҩра зылшо зегьы ҳарҿыхоит, уаҵәтәи ҳдоуҳа ашҭахь ҳарԥшуеит».
«Анҵамҭақәа» рҿы ҳара иаабоит аԥсҭазаараҿ аԥышәа ду змоу, шьардаӡа иҟәыӷаз, хара ихәыцуаз ауаҩы идгьылтә бзазараҿ иҭакԥхықәра шаҳараку здыруаз, изныруаз, уимоу, зҳәахьақәа афоризмк еиԥш ажәлар рҿы инхаз иргәаладыршәо ауаа заманақәа иепизод ҳасабла ицәырҵуа литературатә персонажқәаны, хаҿсахьақәаны. Ҵабыргуп, урҭ афырхацәа роль дук рымаӡам, ражәа еимгеимцарак иаҩызоуп, избанзар, изықәгылоу, ус узазҳәар ауазар, «адгьыл» аҵакыра маҷӡоуп, уаҳа алаӡом, аха рҳәахьақәа злеибарку, ирыҵоу афилософиатә хшыҩҵак ҵауылоуп, инахараны удырхәыцуеит, аԥсҭазаара реалтә блала уагәыладырԥшуеит, ихадароу, абзиахә ақәцәахь удырԥшуеит, ацәгьа-мыцәгьа уацәдыршәоит. Насгьы абарҭ ауаа – автор иперсонажқәа – рҳәахьақәа, рыхшыҩзцарақәа зырӷәӷәо, аԥсымчхара рызҭо ҳажәлар ржәытә, рҿатә ԥсҭазаара аҟнытә иаагоуп, уи ауп изгәылҩаау.
Арҭ анҵамҭа кьаҿқәа ирымоуп аԥхьаҩ илаԥш иҵашәо даҽа ҷыда ҟазшьакгьы. Абар иаргьы. Уи ифырхацәа рахьтә имаҷҩым автор ихаҭа дызхааныз, ибзианы иидыруаз, рҳәамҭақәа илымҳала иаҳахьаз, дырзыӡырҩхьаз. Иара убас иҟоуп, ҳәарада, дызхьымӡаз, дызхаанымыз, аха ажәлар рхәамҭақәа рҿы зҳәахьақәа нхаз, даҽа шьоукы рыла иаҳаны ашәҟәы ианиҵаз. Иара убас иҟоуп, иагьырацәоуп «Анҵамҭақәа» рҿы автор ихаҭа дызлахәу, мамзаргьы ихҭынхьаауа ахҭысқәа. Урҭ иахьатәи ҳаԥсҭазаара ақырҭцәа иаҳзааргаз аибашьраан, уи ашьҭахь, иаҳхаагаз амыҟәмабарақәа ртәы ауп иаадырԥшуа.
Аԥхьаҩ ухаҵкы, уажәы уаҳа сажәа мроукәа, ҳарзыӡырҩып «Анҵамҭақәа» рҟнытә акык-ҩбак аԥсуа философцәа рҳәахьақәа. Аа даргьы:
«Ақәра ду нызҵыз Аҩӡы Кадыр иҳәон:
– Ауаҩы ҽнак ауп адунеи данықәу: иацы – ицеит, иахьа – дыҟоуп, уаҵәы – иҟало здырхуада?!»
«Афырхаҵара Нарҭаа ирхылҵит, рҳәоит, аха абри ашәыргәындара абантәааишь, анаџьалбеит?!»
«Изҭиуаз: «Ор-ор!» – иҳәон. Иаазхәоз: «Чиԥшь-чиԥшь!» иҳәон, рҳәеит». «Иумам зегьы – хьылабоуп, рҳәеит».
«Чагьамтәи анхаҩы Шьаҳан Абыхәба, ажәытәан ҳабацәа аҩны бзиақәа зыҟарымҵози ҳәа ианиазҵаа, абас иҳәеит, рҳәеит:
– Дад, ажәытәан, лассы-лассы аӷацәа ҳақәлон, ҳанхарақәа аамҭала иааныжьны ҽа ҭыԥк ахь ҳамцаргьы ауамызт… Абзиа ҟаҵаны аӷа иаҳҭозма?!.» «Хынҩажәижәаба шықәса зхыҵуаз Уаниа Аҳашба иан длазҵаауан, рҳәеит, уи шәышықәса дшырзынаԥшуазгьы, избанзар, сара макьана,
сыҷкәынцәа сызҵааратәы сыҟоуп ҳәа, ран ахара дарԥшуан азы». «Аҭакәажә, лысас ахырҵәы ӡыҩарҩалеи ааганы ианимҵалыргыла, иаргьы мыждак иакәымкәа дыҟамызт.
– Ди, шәыжә аҟәаҟәа ақәа кылсуама? – иҳәазаап».
«– Уааи, нан, аиҵырҟәаҟәа уҿасҵоит! – лҳәеит ан, лысаби даалыдԥхьало,
ажәа «аиҵырҟәаҟәа» анҵәамҭа днақәыӷәӷәаны.
– Удиди, хаас, сыхьӡ шԥабҳәеи, бара? – ҿаалҭит анхәа Кәакәа дахьтәаз. – Хырзаманс исҳәазеи, џьым-џьым?! – уи дналҿаԥеит аҭацагьы.
– Диид, исаҳауазеи, хса?! – уажәык амца аркӡаны дыҳәҳәеит анхәа. Егьи, абхәагьы Хырзаман ихьӡзаарын».
«Чаҵә Чагә дшаауаз џьара дымҩахыҵит. Аԥҳәысеиба каҷбеик лакәзаарын. Илымаз ахь-мыхь ааиҽыбааны днахалыртәеит. Фырџьанк ааникылеит асас, аха аԥшәмаԥҳәыс уаҳа ҭалымҭәеит. Иара уаҳа изымчҳакәа ҿааиҭит:
– Ани бфырџьан изжәыз хагаханы иҭоуп, ахы зыднакыло дамаӡамкуа! Аԥҳәыс каҷбеи лнапы ҵыс-ҵысуа, даҽа фырџьанкгьы изҭалҭәеит.
– Аҩыза ашьҭоуҵар – рыхқәа ааидыркылоит! – ҳәа нацҵаны.
Даҽа ԥыҭрак ашьҭахь Чагә ҩаԥхьа дааҳәыҵәы-ҳәыҵәит:
– Арҭ еиӷацәазаарын, еиҿагыланы еибарԥсра иаҿуп, афаст!
Аҳы, нас, еиҟәызкуа даҽакгьы рышьҭаҵа! – лнапы ҵыс-ҵысқәа афырџьан аарла иаадырҭәит. Аԥҳәыс каҷбеи уаҳа идызгалоз лакәмызт, аха иаргьы уаҳа ижәуамызт.
Анцәагьы хԥаны бзиа ибоит, рҳәоит».
«Уԥҳәыс дныҟәоит, уԥҳәыс дныҟәоит!» – ҳәа сышәкит, – шәара шәтәқәа ԥыруама, уара?»
«Аҳ: – Уанаџьалбеит, абниҵәҟьа аԥҳәысҳәа узлалыкәаиозеи? Ақьаҳиа: – Уи санлыкәаио аҳкәажә слызхәыцуеит, саҳ, ухаҵкы!» «–Сара сышьарақәа даара иссоуп, уҳәажәла бзиа суркыроуп! – ҳәа
Ҭыжә Ланҭа иҩны дҽыжәҵит, рҳәеит, рқыҭантәык.
Аԥшәмагьы дааикәҟьашаны ица дынҭалан, ҩ-ԥшлапҟьак ааҭыганы,
исас ишҟа инаирххазаап:
– Ҳәажәла бзиас иҟоу абриоуп, дад! Акрыфара зегьы ирҭахуп!» «Аҭаацәа уаххьафара ишаҿыз, анхәа лҭаца лхы налықәылкит:
– Нан, бнеины зегь ҳацыԥхьаӡа ацха ҳзаага! Аҭаца дааиқәҟьашаны,
аҿаԥараҿы ацха зҭаз абҟәыл днахагылазар, ҳәынаԥ хәыҷык ԥсны иахаршәын. Иҟалҵахуааз, иаахыхны наҟ инкалыршәын, зегьы рыцыԥхьаӡа ацха рзаалгеит. Уаанӡа ацхарпа бзиа ибаны изфоз аҭаца, уаха рацәак сгәы ахым ҳәа лџьам зымҩа днаханы инықәлыргылазаап. Аха анхәагьы мыждак лакәымзи, иаалҿалымҵар лымуит, рҳәеит. Аҭаца рыцҳа наҟ ицо – арахь иаауа, цәгьамыждарыла ифаны данаалга, анхәа ус лҳәазаап:
– Уажәшьҭоуп ма ибхашҭрым ҳәа сыҟоуп абҟәыл ахҩа шахаҵалатәу?!»
«Аԥсны ахақәиҭразы, уи аҵеицәа цеит руалԥшьа нагӡаны, ҳаԥсы ахьынӡаҭоу ҳарҭ ауал ду ҳаҵаҵаны».
Аӷа Лаҭа иҭаирхаз ҳҳаирплан ахькаҳаз, ацәынхақәа рыҟәшәараан ирбеит ани аԥеи рнапқәа еикәыршаны, ирзеимымхуа, рыԥсыбаҩқәа еидыблыланы. Ан рыцҳа, абылра даналагагьы, схәыҷы дысзыхьчозар ҳәа даҿызаарын».
«Аԥсуаа аибашьышьа бзианы ирдыруеит, аха аҭынчра ахьчашьа рыздыруам!..» – аҳәеит Адунеи абжьы».
«Аҳәаа сыхьчару, сцаны ҳаҩны сыхьчару» – иҳәеит аҳәаҭҳагаҩцәа згәы аакыдырхӡаз аԥсыуа еибашьҩык».
«Аԥсны аибашьра анеилгаҵәҟьа, зыԥсҭазаара иалҵыз Иван Ҭарба иԥсыжраҟны, ауаа маҷҩын ҳәа хьаас иҳаман аҽны. Арахь, шәахәаԥши,
аҭоурых аҟны иҟалақәахьоу. Стендаль даныржуаз, акәыба иашьҭагыланы инеиуаз ԥшьҩык ракәзаарын: Проспер Меримеи, Иван Тургенев, даҽа ҩыџьа ирзымдыруаз».
Ирацәоуп «Анҵамҭақәа» рҟынтә иҵегьы иааугаша ахшыҩҵак ҵауыла згәылоу атекстқәа, аха иаагазгьы азҳархап, ҳаиасып «Ашәҟәыҩҩцәа еиҿахысуеит» ахь. Уаҟагьы иаумаҷху уааԥсара ухазыршҭуа, агәалаҟара бзиа узҭо, узырлахҿыхуа ахатә критикатә ҟамчгьы ухызҟьо, ацәа уалызхуа аҳәахьақәа.
Хара сцаанӡа абраҵәҟьа иазгәасҭоит, Платон Бебиа иминиатиуратә ԥҵамҭақәа, ус узазҳәар ауазар, «Ашәҟәыҩҩцәа еиҿахысуеит» иашьашәалоу, сара иахьынӡаздыруа ҳлитератураҿы иахьа уажәраанӡа иҟаӡамызт. Ус анакәха, даҽа ԥсыуа шәҟәыҩҩык иманы акьыԥхь аҿы исымбац. Ҵабыргуп, ҳпоет бзиахә Кәымф Ломиа ҳашәҟәыҩҩцәа анеиқәшәоз џьара автобусла ианеиццоз иҩызцәа ашәҟәыҩҩцәа ирызкны ииҳәоз, икьатиахԥҵәагаз алафқәа ҳгәалаҳмыршәозар! Аха урҭ ркьыԥхьра ишаԥсазгьы, дашьҭамызт, иҟалап иҩны имазар, ихатә архив аҟны ишьҭазар…
«Ашәҟәыҩҩцәа еиҿахысуеит» жанрла уеизгьы-уеизгьы, иалкааны акы иузадҳәалом, аха убас шакәугьы, ҳажәлар рҿаԥыцтә ҳәамҭақәа ирзааигәоуп, урҭ рдунеи ҭбаа иатәуп, насгьы ахшыҩзцарақәа гәылыршәоуп ҳәоуқәак рыла. Ас аҟаҵара еиҳагьы иуадаҩуп, аҟазара аҭахуп. Аԥхьаҩ урҭ иҵегьы ыҟазар иҭахын, избанзар, акы, иԥсыршьагоуп, удырлахҿыхуеит, удырччоит, ҩбагьы ҳдоуҳатә мазара еихазҳауа ҳашәҟәыҩҩцәа дара рҿала рыԥсҭазааратә хҭысқәа рҟнытә игәнукылаша епизодкәак, рбиографиа иахуԥхьаӡалаша, удырҳауеит! Ус иааизакны, шәагак, загак «иҭартәаны» иуҳәозар Платон Бебиа ианҵамҭақәа «Ашьанҵа ԥҽыхақәа» «рҭаацәара» иатәу, иаҵанакуа «Ашәҟәыҩҩцәа еиҿахысуеит» изҩыдоу лафқәоуп, узырлахҿыхуа рҿиаратә процессуп, еизыгәдууа реицәажәароуп.
Сара сахьахәаԥшуала, абри ахшыҩзцара ауп иуанаҳәо, иаҵубаауа Платон Бебиа ианҵамҭақәа «Ашәҟәыҩҩцәа еиҿахысуеит».
Аԥхьаҩ ухаҵкы, ҳамҭак ԥсыршьагак аҳасабала, уаҳа «цыфак» рымҭакәа ҳарзыӡырҩып «Ашәҟәыҩҩцәа еиҿахысуеит» аҟнытә текстқәак.
Мушьни Лашәриеи, Џьума Аҳәбеи, Владимир Басариеи:
– Ҩыџьа ҳаҟоуп Аԥсынра,
Хыхь Баграт, ҵаҟа сара!
– Хҩык ҳаҟоуп Аԥсынра,
Баграт, Мушьни, нас сара!
– Ԥыҭҩык ҳаҟоуп Аԥсынра,
Анахь – шәара, арахь – сара!
Шамил Ԥлиеи Алықьса Џьениеи:
«– Шәара араҟа шәшьапҵыркьакьо ақәԥара шәаҿын, сара нахьхьи сыԥшахьысуа амшын схын, сахьааӡхыҵыз икәаԥӡа имазеихаз ҭыԥкгьы снахатәеит.
– Анхаҩы ахкаара зыҟаиҵо ихазын акәу џьушьо, ирахә ҭеиҵаларц азын ауп».
Алықьса Џьениеи Владимир Ҵнариеи:
– Иуқәшәазеи, уара, уеиҵҳәа аиарҭа уагәылаиоупеи?
– Сусқәа ҽеим, Алықьса, ахаҳә умоуп, рҳәеит, аҳақьымцәа.
– Ҟоҳ, ани ашәҟәыҩҩцәа иаҳҿаужьырц иуҩыҵракыз аума уҩныҵҟа ицаз?!»
Шалуа Ҵәыџьбеи Кьыршьал Чачхалиеи:
– Ашәҟәыҩҩцәа Реидгылаҿы хантәаҩыс уҟалар, иулшару аусура?
– Ҳәарас иаҭахузеи! Уаҟа усурас иҟоу Кәымф Ломиа акоманда иҭароуп. Уи сара есымшагьы исылшоит!»
Анатоли Возбеи Рушьбеи Смыри:
«– Рушьбеи, ухаҵазар, аресторан аҟны ҳнаганы ҵәыцак-ҵәыцак ҳаркы! – Ыы, уара, сара аԥара ахьсоуз уаргьы иумоуи?
– Исмоукәан, аха сара аказын исҭахуп!..»
Алықьса Аргәыни Платон Бебиеи:
«– Уара, Сарион Ҭаркьыл раԥхьатәи ишәҟәы иахьӡыз схамышҭи? – «Ақыҭантә саауеит».
– Дабабжьаӡи нас, абри уаҳа дзымааӡеитеи?!»
Алықьса Гогәуеи Фазиль Искандери:
«– Фазиль, ҩ-ҵәыцак угуп, аха урҭ уашьҭан иужәып, уажәы ателефон ашҟа иуԥхьоит, рҳәеит.
– Ассир ҳақәшәеит, уара, шықәсык ахь знызаҵәык аарла ԥсхәык аауеит, убригь уаҩҵас иаҳҿарҵом!..»
Уажәы «Ашьанҵа ԥҽыхақәа» рахьтә аҵыхәтәантәи ахәҭа – хыԥхьаӡарала ахԥатәи ашҟа ҳцәажәара уахь ииаагап, аха зны иара автор ихаҭа ҳаизыӡырҩып: Ашәҟәыҩҩцәа рыхлафра усхырс изықәиргылаз, ҵаҵӷәыс иаҵеиҵаз, «изыхирҟьауа» аабап, нас ҳаргьы ҳәатәқәак ҳауазар акәхап. Ажәа имоуп Платон Бебиа:
«Аҷандара ақыҭан ашәҟәыҩҩцәеи аԥхьаҩцәеи еиԥылон. Ианалга, ишаԥу еиԥш, ҵыс-хшы згымыз ачеиџьыкашҟа инарыԥхьеит. Чарабжара инеиуаны, хаҵак дҩагылан, Алықьса Џьениа ихы наиқәикит:
– Уара, абри Владимир Анқәаб апоезиа акәу, апроза акәу ииҩуа?
Алықьса Џьениа ихысганацәа ааиҵыхны иаргәҵысҭа инадикылан, иааиргьежь-ааиргьежьит…
– Аа-а, еилкаауп зегьы, – иҳәеит Аҷандаратәи, – дпоетзаап!..
Ирыцҳарахаз, џьоукы-џьоукы иахьа ҳшырдыруа абасоуп, ҳарҭ апоетцәа: ҳгаӡа-ҟәышқәаны, ҳҟәыш-бзамыҟәқәаны…
Иҟалап ус акәзаргьы: мамзар – сабатәи Аркади Раикину, мамзаргьы Геннади Хазанову, сабатәи Евгени Петросиану, мамзаргьы Михаил Задонову!
Аха… Иҟахуп даҽакгьы: досу ихьаа – иара ишиныруа еиԥш, иагьа дҳақьымзаргьы, даҽаӡәы инапы изақәкӡом. Абри агәыӷра арахәыц-па сықәланы сааит иахьа абрахь шәара шәышҟа.
– Хәышықәса инареиҳаны иҵуеит Аԥсны аибашьра еилгеижьҭеи, аха џьоук рзын уи макьанагьы ишцац ицоит. Алахь шеиқәыц еиқәуп Аԥсны. Ахәрақәа ашьа рҿыхьхьоит. Урҭ ахәрақәа џьоукы ахәрабӷьыц рықәырҵоит, џьоукы аџьыка рҿарԥсоит…
Нас иудыруазеи, имӷьаӡо урҭ ахәрақәа, руакы иадамхаргьы, сара уахатәи сыччаԥшь хәҷы ахәрашәаны иазыҟалар?! Аус злоу шәара шәоуп, шәара шәгәы аҟынӡа анеироуп. Баша иауиҳәах апоет: ауаатәыҩса зегьы аеҵәақәа иреиԥшуп ҳәа, урҭ рҟынӡа анаӡарагьы зегьы ирылшом, афаст!..»
Ажәасахьарк азҟазацәа апоетцәа аханатә аахыс ишырҟазшьаҷыдоу еиԥш, Платон Бебиагьы, рҿиаҩык иаҳасабала, еснагь ихәыҷы-иду ҩымҭа ҿыцк аԥиҵацыԥхьаӡа изҵаара хаданы изцәырҵуеит аԥхьаҩ ишԥаидикыларишь, ԥхарак аманы игәаҿы изнеирымашь ҳәа. Ари арҿиаратә процесс иатәышьҭроу Платон Бебиа ихала иакәӡам иаргәаҭеиуа.
Сыззааиуа, «Ашәҟәыҩҩцәа рыхлафра» аҿгьы автор заҟа агәҭынчымра изнарҵысуазеи аԥхьаҩи иҩымҭеи рбызшәа еибакырц, еилаҵәарц азыҳәан. Платон Бебиа «Ашәҟәыҩҩцәа рыхлафаара» аԥиҵеит 1987–1999 шықәсқәа рзы. Усҟан автор ишиҳәаз еиԥш, ахәрақәа ашьа рҿыхьхьоит, урҭ
ахәрақәа џьоукы ахәрабӷьыц рықәырҵоит, џьоукы аџьыка рҿарԥсоит… Ари Аԥсны абгахәыҷы шкәакәа гызмал, авантиурист дуӡӡа Шеварнаӡеи Урыстәыла аилажьра иаҿыз Ахада Ельцини аекономикатә блокада иҭаргыланы ианрымаз аамҭазы акәын. Иуадаҩӡан аибашьра ашьҭахьтәи аԥсҭазаара. Ааи, усҟан иит ашәҟәыҩҩцәа рыхлафаара иазку ановеллатә стиль иазааигәоу уи аҟазшьа цәаҩас измоу ажәабжьқәа. Урҭ рҿы издыруада, аибашьреи аблокадеи иҳарҭаз ахәрақәа руакы (зегьыҵәҟьа ракәымзаргьы), ахәрашәаны, ихәырбӷьыцны иазыҟалозар ҳәа автор агәыӷра иман. Имеижьеит игәыӷра.
Иҵабыргыҵәҟьаны, Платон Бебиа ҳзыхцәажәо арҭ иҩымҭақәа ирхылҵуа аччаԥшь хәырбӷьыцк иаҩызоуп, ахәра ахәшәтәуеит, ауаҩы игәалаҟара шьҭнахуеит, дарччоит, дарлахҿыхуеит, ахәыцра хьанҭақәа – агәкаҳара зҵо дрывнагоит. Заҟа ииашаны иҳәазеи афранцыз шәҟәыҩҩ ду В. Гиуго:
«Ашәҟәыҩҩцәа рыхлафра» фырхацәа хадақәаны иалоуп, аӡәыкҩыџьак ракәымзар, Аԥсны анҭыҵгьы еицырдыруа ашәҟәыҩҩцәа. Урҭ рахьтә иҟоуп иахьа зыԥсы ҭаны иҳаламгьы (Хәыхәыт Бӷажәба, Борис Гәыргәлиа, ҳартист ду Самсон Кобахиа, Алықьса Џьонуа, Анатоли Возба, Владимир Ахьиба, Кумф Ломиа, Платон Киласониа, анхаҩ нага Ҵәӡы Махаз) рыԥсаҭа шкәакәахартә, аџьанаҭ гыларҭас ироуртә, аха ражәа, рдоуҳатә ҭынха аԥсы ҭоуп, иҳацуп. Егьырҭ Алықьса Гогәуа ашәаҳәаҩ Зураб Чамагәуа, Џьума Аҳәба, Уасил Царгәыш, Платон Бебиа уреигәырӷьартә иҟоуп рырҿиаратә процессгьы агәалаҟара аманы еилашуеит, ирысакьаҳәымҭоуп, арҿиаратә усура иацу аџьабааи, аҭакԥхықәреи, еиқәылауа ашықәсқәеи анырра шыҟарҵоугьы.
Аԥхьаҩ иаразнак илаԥш иҵашәоит Платон Бебиа ишаликаауа дызхлафаауа ашәҟәыҩҩцәа (ишәҟәыҩҩцәамгьы уахь иналаҵаны), шьцыларак еиԥш ирымоу досу рхаҭашьатә ҟазшьақәа изҩыдоу лафла, ҵәылхрала, амала ҳарамрак аҵамкәа, иаԥхьоугьы, изаҳауагьы иргәаԥхартә, иарччартә еиԥш. Изаҳауа анысҳәах, абраҟа иацысҵар акәхоит: абарҭ ашәҟәыҩҩцәа рыхлафаара еиднакыло атекстқәа еиҳагьы аԥсы рхалоит, ихаҿсахьақәан, насгьы иаҳзааигәаны ҳабла иаахгылоит урҭ автор ихаҭа илитературатә қәгыларақәа рҿы ианҳаиҳәо, ҿырҳәала данрыԥхьо. Избан акәзар, акы, Платон Бебиа аҩымҭа, ихәыҷы-иду исахьаркны аԥхьара дазҟазоуп. Даҽа аԥсуа шәҟәыҩҩык иваургылаша иԥшаара уадаҩуп.
Платон Бебиа исахьаркыратә ҩымҭақәа ҭызҵаауа ауаҩы, аԥхьаҩгьы убрахь дналаҵаны имбарц залшом ирҿиаратә процесс иатәышьҭроу даҽа ҷыдаракгьы. Уи убри ауп: аиумори асатиреи рдунеи аҟнытә алитература ршаз аахыс иаауа, изҩыдоу, ҳарамра злам, аха ҳагха-ԥхақәагьы аргама иҳазҳәо, аҵәылхрақәа, алафқәа, асамарҟәылқәа рыла ишьақәгылоу аминиатиуратә нҵамҭақәа раԥҵара дахьазҟазоу, еиҳа ииашаны иуҳәозар, дахьамароу, иахьицааиуа. Насгьы арҭ анҵамҭақәа, ишсахьаркыратә ҩымҭақәоугьы автор ихы иҭиҳәааз, шәҟәыҩҩык иаҳасабала ифантазиа иарҿиаз, инаҭаз иреиуам. Урҭ хыҵхырҭас ирымоуп Платон Бебиа иааикәыршаны дызлагылоу аԥсҭазаареи уи аперсонажқәеи (араҟа иҟоуп, иҩызцәа, иқәлацәа, хаҭала дыздыруа, каламла иколлегацәоу уҳәа аӡәырҩы) иареи реиҿцаарақәеи, реиқәшәарақәеи, реимадарақәеи. Урҭ, ҳәарада, дара ԥсабарала ажәлар рҳәамҭақәа рстиль, рформа ацәа рхукаауеит, иркьаҿ-ркьаҿӡаны ажәаҿ ишырҳәо еиԥш, еилацаланы, рҵакқәа ргәылыҷҷаауа ҟазарыла иҟаҵоуп.
Араҟа зыӡбахә ҳҳәауа аминиатиуратә нҵамҭақәа (ипоезиатә, ипрозатә) автор раԥҵара далагеит уи шәҟәыҩҩык иаҳасабала дышшәра даншәы, аԥсҭазаара аԥышәа аниоу, ирҿиара школк еиԥш ианизыҟала ашьҭахь. Насгьы урҭ ирыҵубаауеит даҽа ҟазшьакгьы. Абар иаргьы. Платон Бебиа иминиатиуратә нҵамҭақәа еиԥынкыланы иҩӡомызт, дрыдтәаламызт, еиҳа уазааигәаны иуҳәозар, аԥсҭазааратә хҭысқәа иширҭоз, ианирҭоз ашәҟәы ианиҵон, ақьаад ахь иеигон. Иҟалап иара автор ихаҭагьы, зны-зынла иныбжьаршә-аабжьаршәны хшыҩзцара ззиуаз абри арҿиаратә процесс ԥсшьарак, ԥсеивгарак еиԥш дахәаԥшуазҭгьы. Ус сзырҳәо ҳара урҭ аԥҵамҭа кьаҿқәа ҳанрыԥхьо уаҟа иаабоит ахҭысқәа ҳаԥсы ҳдыршьоит, ҳдырччоит, уимоу иара авторгьы днаҳалаҵаны иҳагу-иҳабзоугьы ҳдырбоит, иҳаҵарҳәоит, агәҽанызаара ҳарҭоит.
Араҟа зыӡбахә сымоу аԥҵамҭақәа еизакны ҳара иаабоит Платон Бебиа иҩымҭақәа аԥшьбатәи атом Аҟәа 2002 шықәсазы иҭыҵыз аҿы. Автор урҭ зеиԥш хыс ириҭоит «Ашьанҵа ԥҽыхақәа». Абри ахьӡ ахаҭагьы асимволтә ҵакы амоуп, ус баша иауахьыӡху. Ашьанҵа амца злыҵуа акоуп, насгьы иԥҽыхазаргьы иӷәӷәоуп, баша хаҳәым. Ус анакәха, Платон Бебиа уи зхаиргылаз иҩымҭақәа рҿыгҳара, рышәагаа хәыҷызаргьы рҵакы дууп, иҳарҳәо кыр ыҟоуп ауп иаанаго. Ари ас шакәу ашьанҵа ԥҽыхақәа ирыҵаркыз аҩымҭа кьаҿ хәыҷқәа ирыԥхьаз иаразнак ибарҭахоит.
«Ашьанҵа ԥҽыхақәа» актәи ахәҭаҿы иҟоуп «Анҵамҭақәа». Аҩбатәи аҿы «Ашәҟәыҩҩцәа еиҿахысуеит». Ахԥатәи аҿы «Ашәҟәыҩҩцәа рыхлафаара». Абри аганахь, изаҳамҳәари, даҽа ԥсыуа поетк уи еиканша сара дсыздыруам.
Автор ифырхацәа ирзикыз иажәабжьқәа епизодтә ҟазшьоуп ирымоу, иаликаауа штрихқәак роуп, аха иухашҭуа ракәӡам, насгьы иуарҳәогьы иауҵакыдаху, уазымхәыцыр ауам ирхәмаршәа, дахлафаауа ишиҳәоугьы. Абар аҿырԥштәқәа? «…Сергеи Багаԥшь ацәылашамҭазы дгыланы, ақыҭа зегь еимданы, аӡагабаа даганы, уажәшьҭа какалк икырц аҩныҟа дышнеиуаз, зҽырԥсны, абџьар кны ашәч-ҵла иаҵагылаз хаҵак днаивагылеит. Имашьына аанкыланы дынҭыҵзар: абар, игәыла – Ҵәӡы Махаз.
– Аа-а, Махаз, ардәына шаҟа ихааны ашәа аҳәо умдыруеи, иумшьын, ирыцҳауп, абааԥсы! – дааӷьаҵәыӷьаҵәит араион ахада.
– Гәымба ихор аҟны ахапа аҳәозаргьы, иаасымшьыр ҟалаӡом, избанзар, ҳахьуарӡы кнаҳаны сааит, излакнаҳхуа цыфа ҳамаӡам, жәаҩаҩык схәыҷқәа акәшаны итәоуп! – иҳәеит Ҵәӡы Махазгьы».
«Борис Гәыргәлиеи сареи ҳхәыҷқәаны бзиа ҳаибабеит, ҳагьеиҩызцәахеит. Амала, зны ақырҭуара анҳахьӡа – сааимԥсахыр имуит: сара ахәбатәи акласс аҟны сааныжьны – иара афбатәи ахь дцеит. Убри инаркны сара сишьҭоуп – иара дцоит».
«Ииашоуп. Алықьса Гогәуа аԥсуа литератураҟны Адауы диаҟароуп, аха шәагаала, изааӡарызеи, Ленин рацәак диеиҳам. Адауаԥшь иаҩызаз ақырҭқәа, аҭеиҭыԥшазын ируҭозеи – агәы мыжда ауп акәымзар, атах-атах ҳәа рҭаҷкәымқәагьы рҿаадырхеит, аха анҭ Алықьса Гогәуа иҟынӡа илазышьҭхуадаз: аӡәы ииҟьоз аӡәы иааникыло, дара-дара аҟәадабаа рҿибахуан. Алықьса Гогәуа дрыҵахынҳәуа ҵаҟа дрыҵан. Шоҭа Салаҟаиагьы днаскьаны хаҳәы шкәакәак ибазаарын, дықәгыланы аҿыҭра даҿын.
– Алиоша, урымшьааит, срыцҳауп! Алиоша, урымшьааит, срыцҳауп! – ҳәа.
– Ҟаҳ, аригьы даԥсыуазаап, унеины икыдҵа! – иҩызак ишҟа адҵа ныҟаиҵеит ақырҭуа гаргалашькгьы.
Апҟаца ааиҿыҵгеит Шоҭа Салаҟаиагьы.
– Унан, унапы шаҟа иҿацоузеи, анышә уфааитеи!
– Ешьчо комсомолец называетсиа, невоспитаныи! – ҳәагьы нациҵеит, рҳәеит уи иӡамҩа шьышьуа.
Ус, Алықьса Гогәуа ақырҭқәа дара-дара неилаҵаны, дрыҵахынҳәуа дахьрыҵаз даарылҵын иҿааихеит, иԥыржәжәаз иблуз амаӷрақәа наҟ-ааҟ ихәда иахшьны.
Шоҭа Салаҟаиа уи днеиԥыланы, еимларӷәӷәа иикыз ҵыс кәҭаӷьк иаҟараз ихаҳә хәыҷы ирбо ҿааиҭит, рҳәеит.
– Алиоша, ахаҳә сыршәуан, аха уара иуаахар ҳәа сшәеит!..»
Уажәы иаазго ахҭыс ҟалеит Москва Дырмит Гәлиа ишәышықәсхыҵра аназгәарҭоз амшқәа раан. Аԥсуа делегациа ашәҟәыҩҩцәа Рцентртә ҩны аҟны идикылон Константин Симонов. Уи иҭаххеит Алықьса Џьонуа ицәажәашьа Платон Бебиа иҟаиҵарц, ихаҭа уа дыштәазгьы. Абар ишынагӡахаз аурыс шәҟәыҩҩ ду игәаҳәара:
Уи ашьҭахь Платон Бебиа аԥсышәала иҳәеит Алықьса Нестор-иԥа аҵара министрра аҟны иусура атәы, ҳаизыӡырҩып:
«– Иахьа ҳаизеит, уаҵәы ҳаизоит, уаҵәашьҭахьгьы ҳаизараны ҳаҟоуп. Ҳара ҳаизара – шәара ишәеизароуп. Шәара шәеизара – ҳара иҳаизароуп. Шәара шәхәыҷқәа – ҳара иаҳхәыҷқәоуп, ҳара ҳхәыҷқәа – шәара ишәхәыҷқәоуп. Шәара шәыҳәсақәа – ҳара иҳаҳәсақәоуп, ҳара ҳаҳәсақәа – шәара… Ишәаҳәшьцәоуп. Ҳара ҳхәыҷқәа еснагь ирхаԥхалароуп амра лаша, амра шеи-шеи, амра цаҳә-цаҳә, амра цаӷь-цаӷь, амра каԥха, амра каҷҷа, амра гәыбылӡа, амра гьежьӡа, амра кәымпыл, амра пырпыл».
Абри ашьҭахь, Платон Бебиа иқәгылара хиркәшоит Алықьса Џьонуа еицырдыруа иажәеинраала, ашәаны ҳажәлар ирылаҵәахьоу «Сара суардын» ала:
Аусура хьыӡ ду шалоу
Уи адыруашәа суардын.
Абригада амхы иахьҭало
Ҳрыцны ҳцоит рбаӷьҿыҭын.
Уо, рерашьа, уо, рерашьа,
Са суардын, угәаргәалеи!
Иубома Ҿаша, Лома ацашьа,
Хьи, о-ҳоу, о-орыр, о-ореи!
Аҩнаҵаҟа ҭәуп мҿыла,
Са суардын иаҳзаанагаз;
Иаанагоит зны ачашыла,
Ҽазны: аџьыка, аҵәымӷ, агаз.
Уо, рерашьа, уо, рерашьа,
Са суардын, угәаргәалеи!
Иубома Ҿаша, Лома ацашьа,
Хьи, о-ҳоу, о-орыр, о-ореи!
Абри аиубилеитә хәылԥазы, Дырмит Гәлиа ишәышықәсхыҵра иазкыз, иалахәыз аурыс шәҟәыҩҩцәеи аԥхьаҩцәеи аԥсшәа шырзымдыруазгьы, ажәеинраала аҵакы шырзеилымкаауазгьы, гәахәара дула иазыӡырҩит. Избанзар, уаҟа ирылатәаз Алықьса Џьонуа ибжьы ахаҭа акәны ауп ишраҳауаз, ишрыдыркылоз. Аригь апоет иҟазара иазҳәоуп, ибаҩхатәра аанарԥшуеит. Ус аҟаҵара атәым бжьы ухаҵаны, ацәажәара, ажәеинраала аԥхьара, мамзаргьы даҽакы имариоу усым.
Платон Бебиеи Зураб Чамагәуеи Ҭырқәтәыла реиқәшәара реибадырра акәзар, азҿлымҳара зуҭаша, уагьзырччо, уагьзырҵәыуо акоуп, избанзар, ҳажәлар ирхыргахьоу атрагедиа угәаланаршәоит акәиц еиԥш иуцрало. Ҭырқәтәылан, Трабзон аџьырмыкь аҟны еиқәшәеит ҩыџьа аԥсуаа. Абар рдиалог:
«Аԥсыуа уҟоума ара, аԥсыуа?
– Аа-а, ара ҳаҟоуп, ара! – ҳәа аӡәгьы ибжьы аагеит.
Уиакәхеит. Оумашәа ҳбаны зегьы неиҿаԥшы-ааиҿаԥшит. Иҿааихеит
иаргьы, абахәаԥшь даҩызаха, ажәлар рыцәқәырԥара еиҩырҽҽо. Сылабжышқәа хаддыло снеиԥылеит саргьы. Ҳнапқәа рџьаџьаны ҳааигәыдибаҳәҳәалеит. Иара дҵәыуан – сара сҵәыуан. Ажәлар ирҳәара рҿамшәо, ҳрыцҳашьаны, рхаҭақәагьы ишынеимарҭәара иаҳзыԥшын. Иҵәыуа игылан иара иԥҳәысгьы, сара стәгьы. Ҳнапқәа еикәыршаны ҳахьҵәыуоз, адгьыл ҳаҵахыџьхыџьуан.
– Шәыҟоума, шәарҭ амшын иӡхыӡлаз агәаҟқәа? – сҳәеит сара, сыԥсы ааивганы.
– Шәышԥаҟақәоу, шәарҭ уаҳа изааӡхымҵыз арыцҳақәа? – иҳәеит иаргьы.
– Шәабанхои, шәарҭ зыдгьыл ԥсырҭас измауз амыждақәа: Бурса аума, Памук-кале аума, Кападокиа аума? – избахьаз аҭырқә қалақьқәа реиқәыԥхьаӡара сналагеит сара.
Иара маҷк-маҷк иҽаасҟәыҭханы даасҿаԥшын
– Сара, Аҟәа Новыи раион сынхоит: ҳанаауаз асвет ҳамаӡамызт, иҟалахьоу удыруазар? – ҳәа нациҵеит уи, сааидырны.
– Ҳаит, Анцәа уаанимхааит… Асвет акәым, авада иҳамазгьы ҳамырхит! – сҳәеит саргьы».
Еиҭасҳәоит, арҭ аҩ-хацәак реиқәшәара аԥышәырччара зҵо аиумор ала ишхыркәшоугьы, заҟа уархәыцуазеи, угәы унархьуазеи аҭоурыхтә ӡыблара иаҳзаанагаз, ҳаԥсадгьыл зҭанаргылаз аразҟыдара.
Иаҳхаагаз аибашьра атема иазкуп «Анатоли Возба» ҳәа хыс измоу аҩымҭа хәыҷгьы, убраҟагьы иубоит узырччо, узырлахҿыхуа аиумор аҭыԥ шамоу. Ҳаԥхьап ахаҭа: «Аԥсны зегьы заҵааира иамҽханакуа аибашьра
цон. Анатоли Возба аҩны ихы изыҩнамкуа, игәыла ишҟа иҿынеихеит. Ашә аартны дахьыныҩналаз, игәыла астол дахатәоуп… астол дахатәоуп бомба дук имҵаҵаны. Аарла дҩеихаҵгылашәагьы иуит.
– Уара, Анатоли Қыжә-иԥа, думбаӡои? – лҳәеит уи иԥҳәысгьы дааҩнаххны.
– Дызбоит, дызба! Џьара унатәеишь, Анатол! Абра ссирк адызбалеит абри! – ирыҭәа жьакцеи ижьаҳәа мгәлыҿи кны абомба инақәырхха-нақәырххо, дацрыхоит аԥшәма.
– Уара, абри уаҟәыҵ иахьа, иԥжәоит! – лҳәеит иԥҳәыс даҽа зныкгьы дааҩнаххны.
Анатоли Возба дахьааҩналаз дгылоуп, дцар – ацара ԥхеишьо, дтәар – атәара дацәшәо дышнаҵҟьара. Аԥжәарахь ахы архаҵәҟьар – раԥхьа цыԥхьқәак рхы шԥаҳдмырбари, анаџьалбеит ҳәа уажәы-уажәы ашә ахь дыԥшуа.
– Уара, уаҟәыҵ, иԥжәоит сҳәеит, иԥжәа! – даҽа зныкгьы аӷьара ааихлыргеит уи иԥҳәыс.
– Бсыдызцалазеи, бара иԥжәоит, иԥжәоит ҳәа?! Иԥжәозар – иԥжәеит, даҽакгьы сымоуп! – иҳәеит иара, аԥшәма».
Платон Бебиа ашәҟәыҩҩцәа дахьрыхлафуа ихаиршҭуам, игәалаиршәоит Кәтолтәи алафҳәаҩцәа дуқәа: Чагәаа Кьынтышә, Адамиа Кәарсантел. Платон Киласониа иҳәамҭа алафқәа аԥхьаҩ акымкәа-ҩбамкәа идигалеит, иаҳҳәап, абарҭ реиԥш иҟоу ахшыҩҵарқәа згәылоу аҳәамҭақәа.
«– Платон, шәышԥаҟақәоу? – сгәырӷьаҵәаны снеиԥылон уи ҳгәарабжьара данаабжьалалак.
– Санӡаа хар рымам! – иҳәон иара, игәылацәа рышҟа инапы нархханы, сара усгьы уаԥхьа сгылоуп ҳәа аанарго.
– Нан, Платон, иуҳәо саҳаӡом, убжьы уҩахароуп! – лҳәон санду рыцҳа, уи дааины аҩны данаатәалак.
– Ҳаи, сара стәқәагьы ирмаҳауандаз, бымбои?!
– Унан, удышьман?! Изакәызеи иуҳәо?!
– Изысҭахузеи, дихеит, цәгьамзар бзиа раҳаӡоумеи?!» 2
Платон Бебиа дзыхлафаауа егьырҭ ифырхацәа (Хәыхәыт Бӷажәба,
Самсон Кобахьиа, Владимир Ахьиба, Џьума Аҳәба, Уасил Царгәыш, Кәымф Ломиа) рҟазшьа ҷыдақәа дрыхлафуа иаликаауеит абзазара иарҿио аиумор ацәа аҟәнышьшьы гәынҷыхьак нзыжьуа ҳарамрак изаҟаразаалак иаҵамкәа.
Аҵыхәтәан автор илафқәа хиркәшоит ихы акритика ахьазиуа иҷкәынратә шықәсқәа ҳзырбо ахҭыс ала. Сгәы излаанаго ала ус ахьыҟаиҵаз диашоуп, избан акәзар, Платон Бебиа ихаҭа ишиҳәаз еиԥш, абырсҟаҩык абырсҟак рыхҳәааны иара аӡыкәт еиԥш дбахӡа днарылҵны зымҩа дгылар – диашахомызт, ҳәарада. Насгьы, ихазы аҳәатәы анимоу аамҭазы. Ҵабыргуп, уи аԥсуаҵас маҷк аҟара игәнаалам ҳәа иԥхьаӡазаргьы, ибыргәым, насгьы аҭамзаара аԥхьаҩ иҿаԥхьа иҟаиҵаз дариашоит, дыҿнахуеит. Сыззааиуа «Платон Бебиа» аҟны автор дызлацәажәо ахҭыс ареалтә ҵаҵӷәы амоуп, иҟалаҵәҟьаз акоуп. Ихаҭа иабхәараа данынарышьҭуаз иахҳәауп. Рчараҿ иԥҳәыс уажәы-уажәы лхы шилырбозгьы, амыцхә ижәыр ҳәа дшәаны, аха амаҳә дыҷкәынамыз, акы дыннамкылеит, ҵәыцеи ԥаҭхьи акараҳәа «ашәа дырҳәаны» иабхәараа рашҭа дынҭыҵуеит, «адунеи амаа» кны! Аха уи аҿы мацара дауаагылах, саси ԥшәымеи, анхәеи абхәеи дшынаскьаргоз, дшырбоз Мықә аӡиас иҽалажьны иҽирхьуеит, ашоура дамкуаз!
Ари аҩыза ахҭыс ачарахь ицыз (Гьаргь Жанаа, Борис Гәыргәлиа, Алықьса Гогәуа) ирхашҭуазма, данырбоз иазҵаауеит, анахь ҳамцаӡои, ҳәа. Иаргьы изырҳәо закәу изымдыруашәа, дразҵаауеит: «Иаба, уара, ана?» Аҭак ҟарҵоит: «Уабхәараахь, ҽыкәабара!»
«Платон Бебиа» автор ихиркәшоит ахшыҩзцара бзиа агәылыҷҷаауа: «Ҩеижәеижәибжь шықәса инареиҳаны иҵуеит уближьҭеи. Ирхашҭӡом.
…Ех, шаҟа исҭахузеи, анаџьалбеит, ажәазаҵәык иадамхаргьы, ибзиоу акы сара исымҭаны, иахамышҭуа абри адгьыл хазына азныжьра! Баша иаурҳәахуа ҳабацәа:
Аҽы ԥсыр – адәы аҭынхоит,
Ауаҩы дыԥсыр – ажәа иҭынхоит!»
Ааи, иашоуп ҳажәлар ражәаԥҟа. Ауаҩы идгьылтә ԥсҭазаара ашьҭахь
мчы зманы иҭынхо ажәа ауп. Платон Бебиа иакәзар Анцәа ду имҭаны уи иҭынхаша ихьӡ-иԥша рхазмыршҭыша асахьаркыратә ҩымҭақәа маҷымкәа иаԥиҵахьеит. Уи аганахь инасыԥ изыгьагьахьеит ихы дахашшаартә еиԥш дыҟам, избан акәзар дзызхьуа лабҿабахеит, насгьы уи иаԥхьаҩцәа ирбоит иҵегьы еихеиҳартә арҿиаратә лашара шимоу, дышрылаҟоу.
Платон Бебиа илафқәа («Ашәҟәыҩҩцәа еиҿахысуеит», «Ашәҟәыҩҩцәа рыхлафаара») абар заҟа рыхә ҳаракны ишьаз ҳҵарауаҩ ду Алықьса Аргәын: «Сара уи иқәгыларақәа – аконцертқәа аҩбагьы срыхәаԥшуан. Аиаша шәасҳәап, раԥхьа сагьицәшәон, изакәызеи ҳпоет напы злеикыз ҳәа. Аха агәҿыӷьра акәым, инҵәар ҳәа ҳшәаны ҳтәан зегьы. Афырхаҵа Платон Бебиа. Уи араҟа ихы ааирԥшит актиор-қьачақь дуны. Алаф зхиҳәаауаз ашәҟәыҩҩцәа аҟазара аусзуҩцәеи мгәааратәы, уимоу, дара рхаҭақәагьы агәылаччо, ркьатеиах ԥҵәо иазыӡырҩуан. Избанзар, урҭ зегьы иара бзиа иибоз иҩызцәа ракәын. Иара давторын, иара иқәиргылон, иара инаигӡон… Алаф аҳәара зегьы ирыцааиуам…
Абасала, раԥхьаӡа акәны Платон Бебиа иаҳзаԥиҵеит Аԥсны актиорк итеатр».
Алықьса Аргәын хыхь иаагаз истатиа «Ашәҟәыҩҩ алаф иҳәоит» аҟны зынӡа ииашаны иазгәеиҭоит абри аҩыза ахшыҩзцара: «Амала оумашәа иубаша, иарбанзаалак кьыԥхьк «ҟып» ҳәа џьара акы аамҳәеит. Ҿаҳамҭӡеит ҳара аҟазара аусзуҩцәагьы. Изныкымкәан уи автор Платон Бебиеи ҳареи, Аԥсны ацәгьеи абзиеи рышҟа ҳаицныҟәахьеит. Аԥсраҟныҵәҟьа ҳҵәыуаны ҳанаақәҵлак, анхацәа быргцәа наикәаӷӷоит, – «Уара, ани улафқәа уаҳа ҳарзыӡырҩыр ҟамлаӡои?!» – ҳәа. Нас, абарҭгьы џьара ухы инархәеишь ҳәа дара рлафқәагьы рҿаадырхоит.
Хәышықәска ҵуеит уижьҭеи. Ҩынтәзаҵәык телехәаԥшрала идәықәырҵахьеит Платон Бебиа иқәгылара. Иҟалазеи? Рыплионкақәа бжьысзаап. Ҳара акгьы ҳаиҷаҳаӡом, ҳара ҳаԥхьаҟаҳәа ҳхәыцӡом! Автор ихаҭа имамкәа ҟаларым ихатәы нҵамҭақәа! Платон Бебиа ибаҩхатәра ҿыц аагәцараҳкызҭгьы, «Ашәҟәыҩҩцәа еиҿахысуеит» иҵегь аус адуло еихеимҳарызи! Издумырбарызеи уи Аԥсны араионқәа зегьы?! Изумгарызеи аԥсуаа ахьырацәоу Москвеи Санкт-Петербурги?! Иуманы узымцарызеи Ҭырқәтәыла иҟоу ҳашьцәа рышҟа?!
Платон Бебиа зегь бзиа еицаабо поет дууп, прозаик ҟаимаҭуп, публицист шьахәуп. Убарҭ ирҷыданы, аҵыхәтәантәи аамҭазы, уи дагьрежиссиорны, дагьактиорны ахаҿсахьа ссирқәа ҳзаԥиҵеит. Иаҳзаԥиҵеит илафыркны иара еиҳа бзиа иибоз иҩызцәа ирызкны».
Уажәы ҳазыӡырҩып Витали Амаршьан Платон Бебиа изы ииҳәауа:
«Платон Бебиа ибжьы ҳаԥсуа литература иалыҩуеижьҭеи шьарда ҵуеит. Сара уи раԥхьаӡа слымҳа иҭаҩит схаҭа аҩра сҽаназыскуаз, иаҳхысыз ашәышықәса, 60-тәи ашықәсқәа рылагамҭазы. Хаҭала ибжьы ахьсаҳазгьы наԥшыхақә дахьызбазгьы ҳлитература ауасхыр азышьҭазҵаз Дырмит Гәлиа идунеи аниԥсах, Ҷанба ихьӡ зху Аҳәынҭқарратә аԥсуа драматә театр аҿы уи наӡаӡа бзиала иаҳәара иазкны имҩаԥысуаз алахьеиқәҵаратә митинг ду аҿоуп. Аҽны иара иԥсра аԥсабарагьы ишаныруаз мҩашьо, амш қәарԥссон, маҷкгьы аҷыхь аҿан…
Аӡәаӡәала иқәгыланы, Нхыҵ-Аахыҵынтә иааз, саси-ԥшәымеи, Аԥсны моу, иара Кавказ зегьы наунагӡа иаԥхаз, аха ахаан зажәа кашәара ақәым жәлар рпоет изкыз ажәа рҳәон. Ус, абраҟа атрибуна ҳаракы иқәгыланы иахьцәажәоз, ажәа имоуп апоет ҿа Платон Бебиа – рҳәан, ҳарҭгьы рацәак қәрала иҳаиҳабымыз арԥыск, ихахәы еиқәаҵәаӡа, дыԥшӡакәакәараӡа днықәаҳбааит. Уи оумашәа иџьоушьартә еиҿкааны, гәыбылра дула, бжьыҭкаала даԥхьеит Д. Гәлиа иԥсра инаҭаз ахьаа иалхны хаҭала иара ииҩыз ажәеинраала. Ажәлар ргәаҿы инеит апоет ҿа иажәа, ргәы шарԥшааз еиԥш, рыгәгьы архаҵеит. Ҳарҭ ҿыц аҩра, уажәымзар-уажәы ҳәа зҽазызкуазгьы раԥхьаӡа абас даҳнардырит, дагьаҳнарбеит наҟ-ааҟ, ишырҳәо еиԥш, мхырҭак ҳзыцҭаарыхраны иҟаз ҳҩыза апоет.
Абри ашьҭахь дук мырҵыкәа асахьаркыратә шәҟәқәа мыцхәы ирызҿлымҳаз сара, иара абра Аҟәа, ашәҟәҭыжьырҭаҿы исымԥыхьашәеит, 1959 шықәса рзы иҭыҵыз, «Ацәқәырԥақәа» захьӡыз Пл. Бебиа раԥхьаӡатәи ишәҟәы – иажәеинраалақәа реизга хәыҷы.
Уа мшыбзиа, сҩыза, сықәла,
Сеиҳабы, сеиҵбы!
Иахьоуп са сышәҟәы амҩа ианықәла,
Иусыркуеит снапы.
«Уа мшыбзиа!» – ԥсышәа хтыгоуп,
Аԥхьа ирҳәоит зегьы.
Еибадыргоуп, иагьгәырҭәыгоуп…
Ҳаибадырп ҳаргьы!
Абас, гәыҭыӷьӷьала иҳәоу ажәала иаатуеит ари ашәҟәы аԥхьатәи адаҟьақәа. Мап ацәызкуадаз ари аибадырра – изаҳаз зегьы ҳаигәырӷьеит! Ацәқәырԥақәа рсахьа зну ари ашәҟәы хәыҷы иахьа уажәраанӡагьы еиқәырханы исымоуп. Уи ҿыц адаҟьақәа аартны иаԥхьаз акыр имбарц залшом, иахьа зымҽхак акыр иҭбаау ҳпоет дызлабзазоу шеибарку зегьы рхыҵхырҭа абраҟа ишыҟоу, раԥхьа инкеиԥсаз ажәлақәа шракәу анаҩстәи аҩымҭақәа зегьы зхылҵыз. Араҟа иаҳԥылоит алирика, аиумор, асатира, ахәыҷқәа ирызку ажәеинраалақәа, апоет иаԥхьаҟа дажәабжьеиҭаҳәаҩны дшыҟалаз зныԥшуаз, асиужет хәыҷқәа змоу, иахьеи-уахеи аԥсҭазаараҟнытә иаагоу аҩымҭа еизадақәа.
Абри ашәҟәы хәыҷы ианыз ажәеинраалақәа, аӡәаӡәала здырра саҿыз егьырҭ ҳпоетцәа рҩымҭақәа инарываргыланы, заҟантә срыԥхьази! Абар иану руакгьы бзиа ибаны ҿырҳәала исҵеит. Уи «Сгәы» ахьӡуп.
Аус хьанҭа, абзиабара,
Амшәара, акрура.
Сгәы исыдумҵо аԥсабара
Крыҟоума џьара!
Удҵа аҿаԥхьа исымоу ҿыкоуп,
Сцоит инагӡаны.
Сызлауҳәо акы заҵәыкоуп –
Уҟаз уцқьаны.
Ари иара изҳәаз еиԥш, сара сзынгьы шьарда аҵанакуан, иахьагьы иаҵанакуеит.
Ҳарҭ зегьы уижьҭеи ӷәӷәалаӡа аамҭа ҳаԥнашәеит, инеизакны иара ҳлитература зегьы акәымзаргьы, иахьа сызлахәаԥшуала ажьӷьырҩага икылнахит – аиҳарак ааигәа иаҳхаагаз ашьаарҵәыратә хлымӡаах еибашьра аахыс. Абри ауп аамҭа еиҳау критик дыҟам зырҳәо. Аус злоугьы ҳара иахьа бзиабарала ҳзыхцәажәо апоет Платон Бебиа имацара иакәӡам, ихцәажәогьы ҳакәӡам – аус злоу инеидкылан ҳлитература, ҳдоуҳатә культура зегьы ауп. Уи агәаҟра ӷәӷәа зхызгаз, иахьагьы ауадаҩра ду иҭагылоу ҳажәлар рҿаԥхьа изҵоу ахьӡи ахьымӡӷи ракәӡоуп.
Убри аиааираҿы илшамҭа дууп Платон Бебиа. Ишысҳәахьоу еиԥш, сара уи раԥхьа дызбеит ҳлитература ахыбаҩ иԥсраан. Сара сахҭыгәлеит апоет ду ари ҳдунеи лаша ааныжьны ицамҭа, иара убас апоет ҿа ажәлар рҿаԥхьа мраҵас иҩыҵхахамҭа. Ари хашҭра сзақәым.
– Уа мшыбзиа! – ҳәа иахьагьы мшаҽнеиԥш зыбжьы ҿацаӡа иго апоет, ашәҟәыҩҩы Платон Бебиа аринахысгьы – бзиа убааит! – ҳәа иаҭазклаша иаԥхьаҩцәеи иареи еигымзааит, уи ишьақәнарӷәӷәоит ҳсахьаркыратә ажәа ахаан ԥсра-ӡра шақәым!»
Араҟа аԥхьаҩ иубоит, апоет, ашәҟәыҩҩы Витали Амаршьан иҩыза, каламла иколлега ибаҩхатәра анааԥш – ҿыц ажәеинраалақәа рыҩра даналага, нас раԥхьатәи ишәҟәы «Ацәқәырԥақәа» анҭыҵ ириҭаз харанаԥшра зҵубаауа ахәшьара, анаҩсангьы иазгәеиҭеит даҽа бзиахәк ирҿиара иатәышьҭран ицәа-ижьы ишалаз, убри акәын ажәинраалақәа иара итәыз даҽаӡәы итәыз еилыхрада исахьаркны, аԥсы ахаҵаны аԥхьара шилшоз. Ҳәарас иаҭахузеи, Витали Амаршьан иазгәеиҭаз аҟыбаҩ ҷыда исахьаркны аԥхьара апоет дҭәыцыԥхьаӡа, деицырдыруа дҟалацыԥхьаӡа еиҳа-еиҳа игәылҭәаауан, даҽакала иуҳәозар, иаԥхьаҩцәа, изыӡырҩцәа аднаԥхьалон, бзиа иднарбон. Уи ашәҟәыҩҩцәа ракәым, ишәҟәыҩҩцәамгьы, иаԥхьаҩцәа, изыӡырҩцәа иазгәарҭахьан. Абраҟа иаазгоит иԥсҭазааратәу фактк.
Усҟан аибашьра еилгахьан, аха Ельцини Шеварнаӡеи Аԥсны аблокада иҭартәаны ирыман. Ҽнак Ҳақыбеи Бӷажәба иҿы снеит. Уи аԥсуа шәҟәыҩҩцәеи ҳҵарауааи рҩымҭақәа еснагь бзиа ибаны дрыԥхьон, дануқәшәалак ҿыц дзыԥхьаз иазкны еилыҷҷа иҟаз игәаанагарақәа уеиҳәон. Ҳшеицәажәоз, иаацәыригеит Платон Бебиа ажәеинраалақәа дышрыԥхьоз атәы. Абар ирыцымкәа, ирыгымкәа иажәақәа: «Сара аԥсуа школ аҿы аҵара анысҵоз, усҟан иҟаз ҳашәҟәыҩҩцәа, ҳпоетцәа аӡәырҩы рлитературатә қәгыларақәа жәпакы сырзыӡырҩхьан, исаҳахьан слымҳа ала, избахьан ахаҭала. Заҟа агәахәара сырҭоз урҭ рҩымҭақәа рзыӡырҩра, хаҭала рбара. Ус иҟаз схала аусакәхыз! Сҩызцәа, ҳашкол аҿы аҵара сыцызҵоз, зегьы убас акәын ишыҟаз. Ҳәарада, усҟантәиқәа аԥсуа поетцәа исахьаркны ажәеинраалақәа рыԥхьараҿы зегьы дреиҳаны дубон Леонти Лабахәуа. Уи ибжьы хаа иаҵан иссирыз, ажәала зеиҭаҳәара мариам мчык. Ари азгәарҭахьан аԥсшәа зынӡа злымҳа иҭамкәоз, араҟа иҳаланхоз аинтеллигенциагьы. Уи аахыс ашықәс хьанҭақәа заҟа цахьоузеи, анаџьалбеит, ҳҵеицәа гәлымҵәахқәа заҟаҩгьы иаҩнаххьоузеи! Леонти Лабахәуа, Самсон Ҷанба, Владимир Агрба, Мҭы Ақаҩба, Симон Басариа, Кондрат Ӡиӡариа реиԥш иҟаз Аԥсни аԥсуа жәлари рҿахәҳәаҩцәа рылаӡозма, ирзычҳауазма ԥсышьа цәгьа рырымҭар, ааскьаӡа зынӡа ҳақәырхырц иҳақәлаз ақырҭуа фашистцәа. Аха ари адунеиаҿ иҟоуп аҳақ. Ацәгьа зуз, аамҭа зны-зынла имыццакӡоушәа шаабоугьы, дахьнамырхәыр ауам.
Сыззааиуа, Платон Бебиа иоуп. Сара стәала, егьырҭ ҳаԥсуа шәҟәыҩҩцәа рхаҵкы сцеит, рбаҩхатәра, сара сызҿу исахьаркны аԥхьара ауп, ласырҟәуам, ҳаҭыр сызрықәуп рыхьӡгьы, рыԥшагьы, рҩымҭагьы. Аха уажәы сара избо иара иабиԥара иаҵанакуа рахьтә Платон Бебиа еиԥш, даҽаӡәы аԥсуа жәеинраала исахьаркны ихатәроу артистк еиԥш дзаԥхьом. Абри ахшыҩзцара шьақәнарӷәӷәеит сара слымҳала исаҳаз, сыззыӡырҩыз иажәеинраалақәа «Аԥсны азы ашәа», «Абжьыуаа рыҷкәынцәа». Абарҭ апоезиатә рҿиамҭақәа автор ихаҭа данрыԥхьо зынӡа ҟазшьак, цәаҩак, амхылдыз еиԥш узкуа уԥсадгьыл угәазырԥхо, уи иахнагахьоу аҭоурыхтә мыҟәмабарақәа хьааугартә уҟазҵо мчык уларҵоит, насгьы ԥхьаҟатәи ԥеиԥшхә бзиак уахьнарԥшуеит, ахацәа уқәнарԥшуеит.
Сара агәра згоит абри аганахьала уи збаҩхатәра иахьыԥшуа, анырра знаҭо аҿар шыҟалауа, избанзар, ҳмилаҭ литература аҿиара апроцесс ицәырнагоит абаҩхатәра ҿыцқәа».
Абар аҟазараҭҵааратә ҵарадыррақәа рдоктор, апрофессор Алықьса Аргәын ииҩуа аҩада ҳзыхцәажәаз, зыӡбахә ҳамаз иҟыбаҩ азы – исахьаркны аԥхьараҿ: «Платон Бебиа дышәҟәыҩҩымхазҭгьы, хымԥада дартистхон. Уи убас асцена бзиа ибоит, бзиа дабоит иара ихаҭагьы. Шәихәаԥши ма шаҟа данаало! Уи иаацәырҵрагьы акы аҳәоит, инықәҵны ицарагьы. Аиԥыларақәа
раан Платон Бебиа раԥхьа ажәа ирҭоит, мамзаргьы аҵыхәтәаны. Аԥхьа ажәа ирҭоит – аиԥылара бзианы ицарацы, аҵыхәтәаны ажәа ирҭоит – аиԥылара бзианы ихиркәшарацы. Апоет ажәа анирҭоугьы, џьоукы-џьоукы реиԥш, абырсааҭк ацәажәара далагаӡом. Асцена даақәгыланы азал блала иааимидоит, иҿымҭрала ацәажәара иаҿу ааирӡырҩуеит; уара абри уажәшьҭа даламгаӡои анырҳәо аамҭазы, ибжьы ҿаца неиҵихуеит. Уи нахыс ахәаԥшцәа зегьы тҟәаны имоуп, иара итәуп. Зегьы сҳәоит ҳәа далагаӡом, ауаҩы дирааԥсаӡом, иқәгыларақәа зегьы алагарҭа шрымоу еиԥш, алгарҭагьы рымоуп. Абри ауп бзиа иаабо ҳпоет зегьы ргәы хыҭхыҭуа изизыԥшу, ажәа имоуп анырҳәагьы агәақьҳәа изизеинырҟьо».
Ишаабо еиԥш, Платон Бебиа иҟыбаҩ ҷыда – илафқәеи исахьаркны аԥхьареи рҿы ахәшьара ҳаракы аиҭеит ҳҵарауаҩ ду Алықьса Аргәын.
Даба уажәы ҳарзыӡырҩып дара апоетцәа Платон Бебиа ибаҩхатәра ҷыда иахырҳәаауа, ишахәаԥшуа, ажәакала, иарҭо ахәшьара зеиԥшроу, насгьы ҵаҵӷәыс иазышьҭарҵо ахьынӡаиашоу. Уажәы ажәа аҳҭап, ааскьаӡа иҳаԥхаз, ҳҩыза гәакьа, раԥхьаӡатәи аԥсуа поетесса, Аԥсны жәлар рпоет Нелли Ҭарԥҳа лыстатиа «Платон Бебиа ажәеинраала даԥхьоит»:
«Иҳаиҳабу шәҟәыҩҩык иҳәоны исаҳахьеит: Леонти Лабахәуа ихаан, иаҟара ажәеинраала аԥхьара, ҿырҳәала аҳәара иазҟазаз даҽа аԥсыуа поетк дузыԥшаауамызт ҳәа…
Маиаковски иаамҭа иалиааз, ашьхақәа ирныҩыз абжьеиԥш, ибжьы зныҩыз, егьимыздаз аԥсуа поет-трибун иакәын уи.
Ишырҳәо ала, иара усгьы адау сахьа змаз идоубжьы ҿацаӡа даақәгыланы, акгьы дамыԥхьаӡакәа, ҿырҳәала мацара ипоема шьахә «Тҟәарчал абжьы» данаԥхьоз, ибжьы дыдрак еиԥш аҭыӡқәа ирынҟьон…
Ҩынҩажәабатәи ашықәсқәа раан, Леонти Лабахәуа ибжьы ихаҵаны, ибаҩхатәра ҷыда «ихкааны», иеиԥш згәы цҳафыруа иаақәгылаз Алиоша Лашәриа иакәын. Аха дыблит убригьы!
Леонти иеиԥш шьоукы дрымблызаргьы, дыблит усгьы, ишәымҭа/-ҭәымҭазы.
Дыблит згәы гәы еиԥшымыз.
Алиоша ихаану, дызҩызаз дарбан згәы ианымыҩуа иахьагьы, дарбан злымҳа иҭамыҩуа ибжьы – аныҳәақәа раан адыдреиԥш асценахьтә иааҩлоз.
Ибжьы – ахәылԥазқәа, ачарақәа зымҽхазкуаз, ирнымӡалоз, арҩаш еиԥш ихышхыҵәаны ирнылоз! Алиоша игәы аналаҟаха, асценагьы, амҩагьы, астолгьы, иара сквер хәыҷык акәзаргьы, иаразнак ипеипеиуа иҭәу аудиториа дуны изыҟамларыз!
Иҟалон, избанзар убасҟак ипоет бжьы ҿацан, убасҟак ауаа еидыԥхьалаган, идауш бжьын.
Угәгьы изаанамгарыз еиҭа имыздарыз, ибжьы зхаларыз, иабиԥараҿ еиԥш, ишьҭанеиуа рҿгьы иеиԥш уаҳагьы дҟаларымызт ҳәа!
Аха знык иирц иҟаз, зиаҵәахә жжаӡа икыдлаз, зхәышҭаара мца хәыжжаӡа еиқәылахьаз аԥсуа литература қәашь ду аман еиҭах.
Ицеит шықәсқәак.
Аԥсны Асовет мчра ашьақәгылара 50 шықәса ахыҵра азгәарҭон Аԥсны аџьажәлар.
Ешбеи Лакобеи ируан хадара…
Ихышхыҵәаз арҩаш еиԥш, асцена иқәыҩуан ибжьы – Леонти ибжьы иацырҟьахаз!
Алиоша ибжьы иацырҟьахаз!
Абахәқәа еинзырҩыз абжьеиԥш, арҭ абжьқәа еиныҩуан.
Абжьы – дара иреиԥшыз аха иагьреиԥшымыз.
Дара ирхылҵыз, аха иахьынӡауаз инаӡарц амҩа ҿыц ылызхыз. Абжьы – урҭ ирымҽханамкыз зымҽхазкырц ашьауардын амҵәыжәҩақәа еиҵызхыз!
Апоет Платон Бебиа ибжьы акәын уи.
Егьгәаҟашәаз, егьергьашәаз, Ахәрашәа еиԥш угәы зырҭаауаз, уагьзыргәырӷьоз!
Узырҵәыуогьы, узыргәырӷьогьы, узыршәаҳәогьы!
Зегь зҳәоз, ҳәаа змам, гәадурала иҭәыз апоет ипрограмматә ҩымҭахаз, уинахысгьы, иахьагьы, уаҵәгьы иқәгыларақәа раан зехьынџьара ихымԥадатәины дзыԥхьо:
Алада – хлаӷьароуп, тышароуп,
гәаҩароуп, ҭаҟәаҭаҿақәоуп, ҭыжаақәоуп…
Аҩадара – бӷацамкыроуп, ишьанҵароуп,
Ианақәук – ухаҵазар, ухьамҵроуп…
Сгәы иаанагоит абри ажәеинраала «Аладареи аҩадареи» ауп изхылҵыз Платон Бебиа ииндивидуалтә бжьы ҳәа.
Башагь иаатуам нас, иарбанзаалак иқәгыларак абри ажәеинраала «доумыжьха» ала!
Леонти ихаан, – уаанӡа ҳазцои, иара Алиоша ихаангьы! – ус уарлашәарла нықәгылара-аақәгылара рыда, аԥсуа поетцәа рлымҳа иааднамкылацызт абарҭ реиԥш иҟаз ажәақәа – автортә хәылԥазы, арҿиаратә хәылԥазы. Ҵасхәыс ишьҭырымхыцызт апоетцәа ари еиԥш алитература апропаганда аформа.
Аҟәеи, Очамчыреи, Тҟәарчали ақалақьқәа рҟны иеиҿкаан, қәҿиаралагьы имҩаԥган Платон Бебиа иавтортә хәылԥазқәа.
Изаҳауаз, иазыӡырҩуаз изы ари еиԥш иҟоу аформақәа – апоезиатә ныҳәақәа ааӡагоуп, хдырра еизырҳагоуп, лаԥшҳәаа еиҵыхгоуп, еснагь иуцу аныҳәа узҭо ланарԥшыроуп.
Изааӡарызеи, ҳаԥсуа ԥхьаҩцәа рыбжеиҳараҩык, ԥхьаҩык иаҳасабала, егьырҭ амилаҭқәа рҿы еиԥш, рацәак активра рылам, ихжәоу ажәазаргьы, аашьара рылоуп, шәҟәык аашьҭыхны иаԥхьо, игәаанагарак иҳәо егьиуа, зхы аџьа азырбо маҷуп.
Аха абас ахәылԥазқәа узрыҭар, џьа дмырбаӡакәа инартәаны иурӡырҩыр, ахаан ирхамышҭуа ныҳәахоит, ажәа зыԥсоугьы, рпоет дзыԥсоугьы убасҟаноуп еиҳа ианырдыруа.
Шаҟаҩы алацәажәахьоузеи, ҳпоет иавтортә хәылԥазы ашьҭахь шаҟа ишанханы, шаҟа ргәы дуны идәылҵыз иаԥхьаҩцәахарц зыхәҭаны иаԥхьаҩцәамхаз, изыӡырҩцәа мацарахаз!
Сгәанала, Аԥсны ашәҟәыҩҩцәа Реидгылаҿ иеиҿкааз апропаганда абиуро аус бзиа ихацнаркыз анарха аҭатәуп, апоетцәа-ԥхьаҩцәагьы рсиа ырҭбаатәуп. Абри «ахацкылхырҭаҿоуп» иҽахьԥишәаз, анархагьы ахьиоуз, аԥхьаҩгьы ҿыц иибаз акеиԥш агәра ахьигаз, иахьыгәникылаз Платон Бебиа ипоезиагьы.
Макьана Платон Бебиа иеиԥш ҩ-сааҭк, иаҭаххозар – х-сааҭкгьы, еиҳангьы иқәгыланы ажәеинраала ҿырҳәала мацара аҳәара иазыҟаҵоу, изылшо дҳамам. Уи аԥышәагьы иоуит, аҩымҭақәа ҿырҳәала рынагӡарагьы «имышәкәан дшылаз» дазшахеит, уи азы аҭагылазаашьа маншәалақәагьы аниоу, ақәҿиарақәагь изҭаз ҳаамҭазтәи апоетцәа дуқәа дырҿыԥшны, аԥсуа жәлар инагӡаны ирмаӡаз ҳпоет-трибунцәа Леонти Лабахәуеи Алиоша Лашәриеи рыбжьы ирымидазоуп, ҳагьҩашьом дпоет-трибунуп ҳәа атитул зуҭаша, егьныҟәызго иоуп ҳәа ҳҳәар.
Уи азин ҳнаҭоит Платон Бебиа цәқәырԥа хкыла еилаҽҽо ипоезиа.
…Сара исҳәарц исылшо аҵыхәтәан, ԥҳәыс доуҳас иҟоу зегьы ааидкыланы зықьнашықәсагь инаҩлааит Леонти Лабахәуеи Алиоша Лашәриеи, хара абахә иазцаз абжьныҩреиԥш ирныҩны ирымыздаз апоет ҿыц ибжьы. Лабахәуеи Лашәриеи инырымҵыз иара иниҵааит, иԥсынҵры иацлааит!
Егьынаивагылааит ибаҩхатәра еиҭазҳәаша, ҿыц амҵәыжәҩақәеи агәамчи азҭаша апоетцәа-трибунцәа!
Апоезиа ацҳаражәҳәаҩцәа, ахаҭарнакцәа иашақәа!»
Аԥхьаҩ ухаҵкы, ишубо еиԥш, ишеибгаз, ажәак агмырхакәа, иаазгеит Аԥсны жәлар рпоет, ааскьаӡа иҳаԥхаз ҳмилаҭ сахьаркыратә литература арҿиараҿи уи аҳәаақәа рырҭбаареи рҿы злагала дуу Нели Ҭарԥҳа лыстатиа «Платон Бебиа ажәеинраала даԥхьоит» ҳәа хыс измоу. Избанзар, абраҟа иаахҵәаны иҳәоуп акы, ажәеинраала исахьаркны, ишырҳәо еиԥш, аԥсы ахаҵаны аԥхьара, азыӡырҩы изнагара ишымариам, зегьы ишрылымшо, насгьы аҟыбаҩ ҷыда шаҭаху. Ҩбагьы, иааркьаҿны акәзаргьы, ҳагәыланарԥшуеит аԥсуа поезиаҿы ихьӡырҳәаганы иаҵагылаз, аха ирыцҳарахаз, зҿахәы нагӡаны аҳәаха змаӡаз ҳпоетцәа гәлымҵәахқәа ажәеинраала аԥсы ахаҵаны аԥхьараҿы ирымаз абаҩхатәра ирылаз аҟазара аҭоурыхгьы. Насгьы урҭ рбаҩхатәра ссир, традициак аҳасабала Платон Бебиа иҟынӡа ишааӡаз адоуҳатә ԥсымчхара аманы.
Платон Бебиа ибаҩхатәра ҷыда – исахьаркны, аԥсы ахаҵаны аԥхьара иазкны – сажәа хсыркәшоит абаҩхатәра еицамк змоу апоет, апрозаик, аиҭагаҩ Никәала Кәыҵниа иҩымҭа «Ажәа имоуп Платон Бебиа!..» ала:
«Аизара дуқәа, ахәылԥазқәа, ауаа рацәа злахәу еиуеиԥшым аиԥыларақәа рҟны ажәа зырҭо ауаҩы иалыркаауа иоуп, аҳәатәы змоу, аҳәашьа здыруа иоуп. Адырразы адыррагьы иманы, арахь ииҳәарц ииҭаху ахшыҩҵак агәылыршәашьа иақәымшәогьы дубап. Жәларык рыблақәа ҭырхаха иузыԥшуа, уара уажәақәа ануцәеиԥхьытта, иуҳәогьы ҵакыдахар ауеит еиқәлымҳаха иузыӡырҩуа игәы уццәар ҟалоит. Абарҭқәа зысҳәо ацәажәаҩ, аҟаза, ауаа изныкымкәа иззыӡырҩқәахьоу иаақәгылара аҭакԥхықәра ду ацуп. Абри аҭакԥхықәра атәы еилкааны измоу иажәа мраӡакәа, ацәажәара далагаанӡагьы еидҳәалатәу еидымхәыцлакәа даацәырҵуам.
Абас ацәажәашьа здыруа, зҽазыҟаҵаны, зҽеиҿкааны, аҭагылазаашьа гәаҭаны, зҽақәыршәаны иаацәырҵуа уаҩуп апоет Платон Бебиа.
«Ажәа имоуп Платон Бебиа!..» анырҳәалак, иааизхьаԥшуеит иаразнак, еиқәлымҳаха иаатәоит уи уаанӡа изыӡырҩхьаз, раԥхьаӡа акәны изыӡырҩуагьы, амхылдыз еиԥш, иажәа иааиднакылоит. Срықәшәақәахьеит ирҳәогьы акраҵанакуа, иуаа ҟәышқәаны, аха зажәа рыдрымкыло шьоукгьы. Платон иажәа уазымӡырҩлар ада ԥсыхәа умамкәа уҭаиргылоит. Аҳәоу аҟны рацәак зҵазымкуа ажәак ҟаларгьы, уазхьеирԥшуеит, уеизгьы-уеизгьы иуаҳартә уҟаиҵоит. Ари, ҳәарада, баҩхатәроуп.
Платон Бебиа иреиӷьу иажәеинраалақәа зегьы шамахамзар ҿырҳәала идыруеит. Урҭ ажәеинраалақәа ҳара ҳанрыԥхьои иара данрыԥҳьои иҳазцәырырго ацәаныррақәа еиԥшым. Автор игәаҵантә иаауа, аԥсы зхаҵаны иҳаиҳәо ацәаҳәақәа еиҳа ицәажәоит, ҳара ақьаад ианаҳхуа ацәаҳәақәа раасҭа.
Апоет иахьа еицырдыруа иажәеинраалақәа акыр дрыԥхьо дықәгылақәахьеит Мықә ашҭа, Лыхны ашҭа, шамахамзар аԥсуа қыҭақәа зегьы рҟны, Аҟәеи егьырҭ ақалақьқәеи рҟны имҩаԥысуаз алитературатә хәылԥазқәа рҟны. Аԥсны анҭыҵ – Нхыҵ-Кавказ, Москва, Ҭырқәтәыла уҳәа акырџьара азал ҭбаақәа ирыҩныҩхьеит уи иажәеинраалақәа. Урҭ дахьрыԥхьозаалакгьы Платон Бебиа диман изыӡырҩуаз, иажәа еилыхха, иажәа сахьарк заҳауаз.
Иажәеинраалақәа дахьрыԥхьо анаҩсангьы, Платон Бебиа изыӡырҩуеит иумористк иаҳасабала данықәгылоугьы, еиуеиԥшым азҵаарақәа ирызкны имҩаԥысуа аизарақәа рҟынгьы. Гәык ала иҳәоу, агәы иҭыҵуа ажәа ауаа рыгәқәа рҟынӡа имнеир ауӡом».
Ааи, Платон Бебиа иажәа сахьарк ауаа ргәаҿы иҟазаауеит, еснагь адоуҳатә ԥсымчхара аманы.

Аԥхьаҩ ухаҵкы, ишубо еиԥш, акырӡа срыцклаԥшны, насгьы сыргәылаланы, иахьынӡасылшоз ала, слаԥшҳәаа иҵызгеит, иҭысҵааит зҩымҭақәа бзиа иаабо, иахьа ҳмилаҭ литература гәадурас иамоу, ҳазхыҽхәо ҳпоетцәа, ҳпрозаикцәа дуқәа руаӡәк Платон Хәамԥа-иԥа Бебиа иԥсҭазаареи ҵкаррацәала еилоу ирҿиаратә мҩеи рхы аныҵырх, рҟарҟы андырхәыхә инаркны «Сара сыгәҭыха – гәырҩахон, иныҟәызгоз иаҳа-иаҳа ихьанҭахон… Раԥхьатәи сцәаҳәа инаркны аҵыхәтәантәи аҟынӡа сара хьаас исымоу акызаҵәык ауп – Аԥсны! Уи ахьаа сара ихаҳәраҳаны саҵоуп» – ҳәа ззиҳәо иажәеинраалоу ироман «Аҳаҳәраҳа» аҟынӡа.
Ҳәарада, аԥхьаҩ иаразнак иузцәырҵышт азҵаара: избан Платон Бебиа 30 шықәса иныҟәигоз, ихы-иԥсы дамеигӡа хәышықәса зыҩра даҿыз иҩымҭа ду «Ахаҳәраҳа» аҟны узаагылаз, уи узахымцәажәаз ҳәа. Ари азҵаара иԥсабаратәу акоуп, даҽакала иуҳәозар, аԥхьаҩ диашоуп, аха саргьы сызӡааԥшылаз, схы зласыриашаша аргументқәак сымоуп. Платон Бебиа иԥсҭазаареи ирҿиамҭақәеи рыҭҵаара напы аналаскуаз аамҭазы сара исыздыруамызт уи абас инеиҵыху (абриаҟара ҳшеизааигәоугьы) аепохатә ҩымҭа, насгьы алитератураҿы имариам, иуарла-шәарлоу ажанр иажәеинраалоу ароман аҩра дшаҿыз. Убри аҟнытә сара ҭҵааратә проблеманы маҭәарны исымаз акьыԥхь збахьаз, аԥхьаҩцәа зегьы ибзианы иаадыруаз ипоезиатә, ипрозатә ҩымҭақәа ракәын. Урҭ ракәын, ишырҳәо еиԥш, схы иҭагьежьуа иҭаз, иҭысҵаауаз. Ҵоуп, ашьҭахь автор иԥсы иахмырзакәа зыҩра даҿыз ироман кыр ианшьақәицала аӡбахәгьы иҳәо далагеит, – Руслан, идуу акы саҿуп, Анцәа ду исаҭәеишьозар ҳәа. Уи сара сеигәырӷьеит, ирласны даиааирц изеиӷьасшьеит, амала, сызҿу сыҭҵааратә аусумҭахь иҟалап уажәшьҭа алаҵара сылымшар ҳәагьы нанысҵеит. – Уара ишуҭаху иҳәеит – сажәа аҭакс. Платон Бебиа ирҿиамҭақәа рзы исҳәаша сҳәеит, еилсыргаз, сзыхцәажәаз ипоезиатә, ипрозатә иҩымҭақәа, иеиҭагамҭақәагьы убрахь инарылаҵаны, шәҟәыҩҩык иаҳасабала ихаҿсахьа аԥысҵеит. Егьирахь, Анцәа ду исаҭәеишьозар, абри аҩымҭа иазкны ушьҭан зны сгәаанагарақәак хазы исҳәозар акәхап. Аха уи Анцәа ду исаҭәеишьозар ауп.
Адоуҳатә культура, ауаажәларра-политикатә усура, аҵарадырра, русхк аҿы еицырдыруа ауаа ирызкны аусумҭақәа, мамзаргьы асахьаркыратә литература еиԥшу ажәабжьқәа, аповестқәа, ароманқәа уҳәа раԥҵара иаци, иахьеи иҟалаз усым, раԥхьа ари аԥышәа Франциеи, Италиеи, Германиеи уҳәа, економикала иҿиаз атәылақәа рҿы ицәырҵзаргьы, аҩажәатәи ашәышықәсазы шықәсқәак раԥхьа ҳаидызкылаз атәыла ду аҿы аҳаракыра бзиа аиуит. Иаҳхысыз ашәышықәса раан, сара сгәанала, Аԥсны Руслан Қапба ила иалагеит арҭ реиԥш иҟаз ашәҟәқәа рҭыҵра. Урҭ ирыман аҭҵааратә ҟазшьагьы, алитература аформагьы, асахьаркырагьы: Қь. Агәмаа, Л. Кәыҵниа, И. Папасқьыр, Хә. Бӷажәба, Вл. Анқәаб… Уажәы иҩыза гәакьа Платон Бебиа…
Иҟаларын сара ари аԥхьажәа аҿы «Апоет ду» ҳәа анысымҵаргьы, аха ари ажәа аԥша исҿанагалан исымҳәаӡеит. Абаҩхатәра змоу ашәҟәыҩҩ, алитературадырҩы, акритик, аҵарауаҩ Руслан Қапба аԥсуа поет, апрозаик, апублицист, аиҭагаҩ Платон Бебиа иԥсҭазаареи ирҿиамҭақәеи ирызкны ҩ-шәҟәыкны ииҩыз амонографиа санаԥхьа, еиҳагьы агәра згеит зыӡбахә ҳамоу апоет ҳаамҭазтәи абаҩхатәрауаа рыгәҭа дышгылоу, уи ипоезиеи ипрозеи ҳажәлар рдоуҳатә беиара уасхырс ишамоу. Аиашазы, Платон Бебиа иаԥҵамҭақәа ижәлар знысыз амҩа угәаладыршәоит, ижәлар ргәаҟҵәаҟра злаадырԥшуаз рыбжьы ахоуп, ижәлар рыԥсадгьыл ахь ирымаз абзиабара ацәа рхоуп. Урҭ уанрыԥхьо, асаркьа цқьа аиԥш ирнубаалоит Анцәа ихазы иишаз Аԥсны, иубоит уи заҟа иԥшӡоу, ҳазшаз игәаԥхарала иҟалаз Аԥснаҿы аиҩызарагьы абзиабарагьы иҵегь иԥшӡазарц, ицқьазарц шахәҭоу. Арҭ зегьы алитературадырҩы дрывсны дзымцеит. Апоет иажәеинраалақәеи ипоемақәеи ирҭаху дара ишырҳәазгьы, асахьаркыреи апоезиа абжь ҿыц, ацәа ҿыц, аԥшӡара еизҩыдахь ухьазырԥшуа ажәеинраала еиҿартәышьа шрымоугьы, аԥхьаҩ ак изгәамҭакәа драҩшәар ҳәа дшәаны, цәаҳәа-цәаҳәала дрыцны дцоит: уи ҳгәы ҳҽаниҵоит, Платон Бебиа ипоезиа дагәылԥшны иҳаиҳәоит апоет идунеиҳәаԥшра, даагылазар дзышьҭоу аҿыц, ибызшәа абеиара, урҭ инарыгӡо арҵаҩратә функциақәа, ааӡаратә ҟазшьа змоу азеиӷьашьарақәа шьақәзырӷәӷәо асахьақәа рыӡбахә. Руслан Қапба дрывымсӡеит апоети жәлар рҿаԥыцтә ҳәамҭақәеи ирыбжьоу ацҳа ҭбаа, ауаҩи аԥсабареи еимаздо, аӡәны иҟазҵо амчқәа; Руслан Қапба дрывымсӡеит апоет иаԥиҵаз аҩымҭақәа – ажәеинраалақәа, апоемақәа, ажәабжьқәа, аповестқәа, ароманқәа, аочерк еиҵыхқәа рыҩраан Анцәа илаиҵаз абаҩхатәра иабзоуроу
даара ишырацәоу мҳәакәа. Ари абаҩхатәра ааԥшуеит арҿиамҭақәа рфырхацәа рфилософиатә еигәныҩрақәа, исахьарку ражәақәа рҿы, рыгәҭахәыцрақәа, ԥхьаҟатәи рԥеиԥш уҳәа ртәы зҳәо рыбзазаратә мҩаҿы. Аусумҭа алагамҭаҿы аусумҭа автор иҩуеит: «Апоет, аҟазацәа зегь реиԥш, ибзиаӡаны идыруеит ажәеинраала асахьаркра амацарагьы шазымхо… уи ихымԥадатәны ишахәҭоу ахшыҩзцара ҵауыла змоу аҵакгьы…».
Платон Бебиа илитературатә баҩхатәра инарҭбааны анализ рзуны, апоет иҩымҭақәа ртематика, рформа, реиҿартәышьа уҳәа ауаҩы дзырхәыцуа, амч ҷыда изҭо, ицәанырра ԥшӡақәа зырҿыхо асахьақәа дышрылацәажәазгьы, Руслан Қапба ишәҟәаҿы сара избеит дарбанзаалакгьы аԥсуа рҿиаҩы ицәыхарам, дызнысхьоу игәалазыршәо ахҭысқәа. Урҭ аналитикцәа шамахамзар рхахьы ианаарымго ыҟоуп.
Аԥхьаҩцәа ирдыруеит Платон Бебиа Аԥсны иазикыз, ижәлар знысыз амҩа хьанҭа (уажә урҭ ирыцлоит иажәеинраалаоу ароман «Ахаҳәраҳа») атәы зҳәо, агәымшәареи ахаҵареи аазырԥшуа аԥҵамҭақәа, аха урҭ ирылаҩашьаӡом, иан, иаб ирыхҳәаау аҩымҭақәа, апоет иҩыза қьиа, ицхырааҩ, иԥшәма ԥҳәыс лажәабжьқәа. Аиашазы, арҭ агәалашәарақәа ауаҩы игәаҵанӡа инеиуеит, зны арҩаш еиԥш деиладыршуеит, зны амца еиԥш ицралоит. Арҭ агәалашәарақәа ари ашәҟәы аԥҵаҩы Руслан Қапба ибзоуроуп ҳәа сгәы иаанагоит. Урҭ аҩымҭа бзиа иудырбоит, угәы ахәра амазар хәрабӷьыцны иақәлоит, иуацәажәоит, рҿахәы еиҭарҳәоит, угәы уҽанырҵоит, угәы уҽанырҵоит апоет иан данигхоз аҽны лысаби жәлари зегьы дырҵеины, рхьаақәа еиҭазҳәо аӡә иакәны дҟалааит ҳәа доуҳала ҳара иаҳзымдыруа ажәақәак рыла дылныҳәазар ҟалап. Убри ауп лԥа дпоет дуны дзыҟалаз.
Руслан Қапба инарҵауыланы дрыхцәажәеит Платон Бебиа ипрозатә рҿиамҭақәа. Иҳәоит апоет ипроза аҷыдарақәа ртәы. Урҭгьы – аиҩызара, абзиабара цқьа, аихаҵгылара, апатуеиқәҵара уҳәа ирызкуп. Аха иҟоуп рыцҳашьара ззымдыруа, аԥсыцәгьара, аҳарамра, аиҵаҟәаҟәара зцәа иалоу аперсонажқәагьы. Арҭ аԥсҭазаара иаԥырхагоу елементқәоуп, аха урҭ ҳаман, иҳамоуп иахьагьы. Ауажәларратә бзазара иаԥынгыло ауаа рсахьақәа аарԥшуп ароманқәа «Ақьачақьқәа», «Ашьацҳәа» рҿы. Урҭ ридеиатә ҵакы, рсахьаркыратә хархәагақәа, ирылоу афырхацәа рдунеи бзиаӡан иаабоит аусумҭаҿы. Урҭ зны илафҳәацәоуп, – угра аахҵәаны иуарҳәоит, зны аҵәы улырхуеит – ацәгьа аҟаҵара угәы ахдыршәоит, зны – угәалаҟара шьҭырхуеит. Уи ирҵабыргырц автор иааигоит афранцыз шәҟәыҩҩ В. Гиуго акрызҵазкуа иҳәамҭа: «Ачҳара – ари ауаҩ ихы-иҿы иқәу аӡынра анызхуа мроуп» Руслан Қапба лымкаала пату рықәҵаны, рсахьаркыратә ҷыдарақәа рыӡбахә цәырган дрыхцәажәоит Пл. Бебиа аԥсшәахь еиҭеигаз, адунеи зыхьӡ ахыҵәахьоу апоетцәеи ашәҟәыҩҩцәеи раԥҵамҭақәа. Ари аус аҿгьы Платон Бебиа адунеи литература ҳзааигәан иҟазҵаз, акыр зылшаз уаҩны дҳазгылоит.
