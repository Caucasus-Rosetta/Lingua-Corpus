Рауль Лашәриа











ИАЛКААУ





















Аҟәа – 2011





ББК




Апоет Рауль Лашәриа апоезиатә еизгақәа жәа-шәҟәык дравторуп. Убарҭ рахьтә аԥхьаҩ идгалара иаԥсоуп ҳәа ииԥхьаӡо ажәеинраалақәа еиднакылоит абри ишәҟәы «Иалкаау». Игәцаракны иаԥхьо дарбанзаалак ибарҭоуп арҿиаҩы идоуҳатә ԥшаарақәа, иԥсадгьыл алахьынҵазы ихьаа-гәыҵхақәа, иџьынџь уаҵәтәи аԥеиԥш азы имоу агәҭынчымрақәа. Агәыӷра ҳамоуп ашәҟәы  зԥыхьашәо, аамҭа азыԥшааны уи аԥхьара гәаҳәарас изауа игәы иахәаша аҩымҭақәа иԥылап ҳәа.










































«АҴХ ҴӘЦА»
1973


САН

Еҵәак харантәи абла ҭкәиӡа
Илашалароуп сара сзы.
Уи акыдшәара иақәиҭӡам,
Иацнаҵароуп сыԥсынҵры.

Сара сан, аԥсра бақәиҭӡам,
Есымша иҭазароуп быԥсы.
Сара сан, аԥсра бақәиҭӡам,
Ибыхьчароуп са сразҟы.

Сара сан, бара быснықәуам,
Бнықәра – агәаӷьра аҭаххоит.
Имаҷхан сычҳара сандәықәу,
Быбла ҟәышқәа сеиқәдырхоит…

Еҵәак харантәи абла ҭкәиӡа,
Илашалароуп сара сзы.
Уи акыдшәара иақәиҭӡам,
Иацнаҵароуп сыԥсынҵры…




























СЫԤСҬАЗАРА

Уажәыгь ухраӡага рхиаӡами?
Сааихьеит, абар, мҩабжара.
Сымшқәа ураӡарц уҭахӡами?
Сан леиԥш изгонеи угәра.

…Исывсуеит аҩызцәа, сынрыжьуеит,
Урҭ рыццакра сылам сара.
…Ацәқәрԥақәа амшын ршьалашьынуеит,
Ацәыцә рҿыҵуеит дара.

Зынӡа имаҷӡоума исылшо?
Хәыцроума исымоу абџьарс?
…Сышьхақәа гылоуп еиқәышла,
Урҭ ирҭахгәышьоуп срыжьжьарц.

Саргылом џьарак, сгәы хыҭхыҭуеит,
Иауам, ишьақәгылом сҿара.
Ацәқәрԥақәа амшын ршьалашьынуеит,
Ацәыцә рҿыҵуеит дара.

О, сашьҭоуп издырырц рыгәҭыха,
Сазҵаарц сҭахуп рыгәҭакқәа – 
Дара роуп изеиԥшу, изҟәырҷахоу
Сара сылахь иану ацәаҳәақәа.

Нас урҭгьы зҿу сшьалашьынроуп,
Џьара акы саздырхиозар ҟалап.
Сахьынӡаҟо, сҽамҭакәа ашәшьыра,
Исылшо ламысла иҟасҵап.



















АҬАКАРАЗ

Амшын иахьа аидара иаҵоуп,
Иаҵақьуа иаҵоуп иара.
Кәыркәа аҭакараз, дхаҵоуп
Мшында изхызго ара.

Аха зҽызкәабо срылам.
Икыдхалан сылаԥш, сыԥшуп.
Зыԥсҭазара зхызго еисрыла
Амшын, сшазыҟоу џьшьатәуп.

О, исзыҟаҵом ҽырбзамыҟә, ҽырцәа – 
Избоит алабжыш хыушәа иахьагьы.
Иразҟыдахаз сашьцәа-амҳаџьырцәа
Ирхарам, ирхарам акгьы.

Мыцхәы ахәыцрақәа срылоуп,
Ссиршәоуп ишыҟоу Аԥсны.
Ашьхарахь зҿы рханы игылоу
Амца сцәацралар сыҩны,

Иарцәоит уи алабжыш, иарцәоит,
Цәыкәбар заҵәык ақәсҭәар иазхоит.
Зтәыла хәыҷ змаӡаз ахацәа,
Гәырҩацәгьан са сгәаҵа иҭахоит.

Амшын иахьа аидара иаҵоуп.
Иаҵақьуа иаҵоуп иара.
Кәыркәа аҭакараз, дхаҵоуп
Мшында изхызго ара.

Аха иахьала сцан сҭалап,
Аӷба-хәҷ сҭалап сара.
Асахьақәа сзааип еишьҭалан,
Амшынахьтә избап Аԥсынра.

Уи мыч ҷыдан сышьҭнахып,
Аԥсраҵәҟьагь смырбо акашәа,
Убасҟан избахып, избахып,
Аԥсынтәыла шьҭԥаа изгарашәа.

Аха нас, аӷба-хәҷ сақәҵны,
Снықәгылар адгьыл сласӡа,
Алахҿыхреи аԥшӡареи иргәылсны
Исықәыӷәӷәап аҭоурых хьанҭаӡа.

Амшын иахьа аидара иаҵоуп,
Иаҵақьуа иаҵоуп иара.
Кәыркәа аҭакараз, дхаҵоуп
Мшында изхызго ара,

Аха абла ачча-хаа хызар,
Узымнеири ашҟа игәаӷьны,
Избоит уи исхысыз, исхызгаз,
Слахьынҵа, сгәыӷра ирышәҟәны.






















































* * *
А. Лашәриа игәаларшәара иазкны

Ааԥын, сгәаҭа, сгәы сагоит,
Усҟак сазхәыцуам слахьынҵа,
Избанзар, Ааԥын, са сџьабоит – 
Уцахьеит ахәра ду сынҵа.

Ааԥын, сгәаҭа, са сшьабоит,
Схыхны самам уҟазшьа.
Ааԥын, Ааԥын, са сџьабоит:
Уара ушәҭымҭаз сашьа,

Иԥҵәеит иԥсҭазара арахәыц,
Имбацызт идгьыл изхара.
Ааԥын – сгәыӷра, цқьа уазхәыц,
Суҳәоит, дугәаларшәа уара:

Иҳәон уи ашәа игәы ҭыӷьӷьа,
Амцаԥшь иацлабуан ибжьы.
Ихеиԥш, игон, игон угәра,
Дубон длахҿыхӡа есшьыжьы.

Уаргьы иссиру ҭыԥҳаҵас
Улахҿыхӡа уҽырбон,
Игәы-раз дуӡӡа наҟ имҵарс
Изгәамҭаӡакәа иума уцон.

Ааԥын, сгәаҭа, сгәы сагоит,
Абра схандеиуеит сыԥсы мшьа.
Ааԥын, Ааԥын, угәра згоит,
Уара дысцәугазаргь сашьа.
























* * *
Адунеи ду сзыԥшуп илахҿыхӡа.
Адунеи ду ахы сгәанарԥхоит.
Аха сара сыблақәа ирхымҵӡо,
Исҭахы-исҭахым избалоит:

Данықәло анышәынҭра лхала,
Данықәҵуа аарла дгәагәо,
Ацәашьы аналыркуа хәлбыҽхала,
Ианлырцәо шьыжьла, лгәы даго.

Адунеи ду лыцәтәымуп зегь рыла,
Мыткәмак дзышьцылахьоу лҳәоит.
Лыблақәа ӡыфоуп лабжышла,
Сара сырхыԥшылар ҳәа сшәоит.

…Данықәло анышәынҭра лхала,
Данықәҵуа аарла дгәагәо,
Ацәашьы аналыркуа хәылбыҽхала,
Анышәынҭра саҩсны санцо.

Дсыхәаԥшуеит ан са гәыблыла,
Дсыхәаԥшуеит ус, деиқәшьшьы.
Исҿаҷҷоит, икыдԥхалоит сызқәа
Уа анышәынҭра иқәԥхо ацәашьы…


























ИУА ИБАҞАҾЫ

Гәаныла аԥсуара ӡырго,
Гәаныла иныҳәо Аԥсынра,
Сандәықәу сара схылда-ӡылдо,
Саналахо Аҟәа сара,

Снанагоит Иуа дахьгылоу,
Дхәыцраха амшын ахь дыԥшуа,
Снанагоит Иуа дахьгылоу,
Иара ус аказыҳәан дмашшуа.

Схагареи, сгәырӷьареи, слафи
Мыч дуӡӡак иагоит исыхҳәа,
Схы ԥхасшьоит усда сахьавоу,
Усда сахьавоу аԥшаҳәа.

О, иахьада, иахьада, иахьада
Ус ҟасҵозар жәбалап.
Ашәшь иаҵәа изқәа иахьаду
Иуа ахьҭа дакуазар ҟалап…

Уажәшьҭа сара сыӡынра ҟәашӡа
Сгәаҵаҿ аҭра аҳауеит.
Иҭынчӡа, игәыбзыӷӡа, иҟәашӡа,
Исыдҷабло бжьык саҳауеит:

Иуа џьара аидара даҵан.
Иуа иҵон аҵара.
Иашҭаҿы асасцәа ҽыжәҵуан,
Аамҭа рхыргон дара.

Иуа џьара аидара даҵан,
Бзиа ибон Аԥсынра.
Иуа даԥсыуа фырхаҵан,
Баҩхатәрала иаԥигон аԥсра.

Гәаныла аԥсуара ӡырго,
Гәаныла иныҳәо Аԥсынра,
Сандәықәу сара схылда-ӡылдо,
Саналахо Аҟәа сара,

Снанагоит Иуа дахьгылоу,
Санхәыцлак, сара сыԥхашьоит.
Уа ибаҟа аҿаԥхьа – сшьамхнышлан
Аҭамзаара саҳәарц сҭаххоит.






* * *
Исыгәҭасуаз сара ҭымра-ҭымра,
Сырцәымӷыз, сдыргылоз хара,
Аԥсынра исыхьнагӡашам еиҭымрак,
Чҳашьа змаз зегь зычҳаз Аԥсынра.

Ирхыччоз агәыӷрақәа исымоу,
Иашьклаҳәуаз амц са сҿара,
Аԥсынра иснарбоит сара сымҩа,
Чҳашьа змаз зегь зычҳаз Аԥсынра.

Сзымџьабаша сышрышьҭоу исхашҭыр,
Иқәқәма-шәықәмаха инсыжьыр сыҩнра,
Иадыруеит насыԥс исзынхаша,
Чҳашьа змаз зегь зычҳаз Аԥсынра.

Исыгәҭасуаз сара ҭымра-ҭымра,
Сырцәымӷыз, сдыргылоз хара,
Аԥсынра исыхьнагӡашам еиҭымрак,
Чҳашьа змаз зегь зычҳаз Аԥсынра.

О, имҩасуаз, ибжьаӡуаз, ихнымҳәуаз
Сыгәхьааган сымшқәа зегьы,
Сара сахьынӡаҟоу исзымҳәаз
Мышкы-зны ирҳәароуп уеизгьы.

Аԥсынра исыхьнагӡашам еиҭымрак,
Чҳашьа змаз зегь зычҳаз Аԥсынра;
Сара сзы иканарԥхашам аԥсымра,
Згәы дунеиҵас иҭбаау Аԥсынра.
























НАС, УАЖӘШЬҬАН ЗНЫ…

Сдәықәындаз, шьыри, сшьапқәа хырҟьаҟьа,
Иахьанӡагь сынхандаз сара сышхәыҷыз…
Исгәыдырҵоит иаалырҟьан ажәа-хыҭҟьара, - 
Исарҳәоит сҩызак, ма сықәлак дшыԥсыз.

Рылабжыш рыкәааша иҵәыуоит, иҵәыуоит,
Илабжырқәақәоит аҳәса аԥсыжра аҽны.
Ԥхыӡҵас хаҿсахьак схалоит, сгәы ҭӡыӡо,
Срыцҳахәха аганахь сахьгылоу сгәкны.

Аха, иага зургьы, аҳәҳәыҳәа сызҵәыуом,
Сқәыԥсычҳауа ахәхәаҳәа исызҳәом ажәақәак.
Сгәы мыжда ԥсеивгашьас иасҭаша сзыӡбом,
Сара исхатәӡамшәа ихаҳәхоит уи зынӡак.

Нас, уажәшьҭан зны, сшыҟоу са схала,
Иԥсыз ихаҿсахьа сзымхо сҟалоит.
Аӡәгьы сахьибарҭам, еишьҭала-еишьҭала,
Сылабжыш ԥшьала, ԥшьала икаҭәоит.





























АСЫКӘМАЛ
(Схәыҷра иацу агәалашәара)

Усгьы лымкаала дзызхьыда,
Хьыӡҳәала дзызхьыдашь уажәы?
Адунеиаҿ, хыхь иқәтәоу анцәа ида,
Дыҟам санду лзы ҽаӡәы.

Дҟәынд-ҟәындуа, диашьапкуа ихылҵоит
Ҳҭахцәа иԥсхьоу рзы асакәмал.
Еиҵыхәхәа алҩа иахылҵуа
Избоит ҳара ҳԥацха ишыҩнал.

Ҳацгәы ахьылатәоу ахәа
Игызмалӡа ачыс иазыԥшуеит.
Ҳлаӷрагьы, иамбошәа агәиахәо,
Абжьы ҭахәаҽӡа ишуеит.

Аарлаҳәа, аарла, ацәашьы-ԥшӡа
Алабжыш аарла иаҿыкәкәоит.
Санду лхы лыкәаҽы, дцәышӡа,
Дахьгылоу ахәыцра дагоит.

Адәахьы ажәҩан ду ӡыжьуп.
Аԥша-лас, уԥхамшьан, уҩнал.
Иахьала санду лхы дазныжьуп,
Афҩы хаацәоуп асыкәмал.

























САШҬА

Сгәы схашҭны, схы схашҭны, зегь схашҭны,
Исзымдыруа шоурас сызҭоу,
Сгәы ԥшқаӡа сықәԥшуеит сашҭа,
Сазхәыцуеит цәқәырԥас са сызлоу.

Изалшом са сашҭа аӡә дахашшуа,
Сгәы ԥшқаӡа сгылоуп ус ҿымҭ.
Сгәы ԥшқаӡа сықәԥшуеит сашҭа,
Сашҭа ссир – ажәҩан аҽыҭ.

Избан нас,избан, сгәы арахәыцқәа
Абасҵәҟьа иахьа изыххахеи?
Иалызгои, иснаҭои са схәыцра,
Сызҿузеи, исашәҳә, сызлахеи?

Сгәы схашҭны, схы схашҭны зегь схашҭны,
Исзымдыруа шоурас сызҭоу,
Сгәы ԥшқаӡа сықәԥшуеит сашҭа,
Сазхәыцуеит цәқәырԥас са сызлоу.

Са сашҭа иадыруеит суасиаҭаҿ
Ишысҳәо исҭаар аԥсра:
«Сызқәа ҭыԥ ылшәымхын сашҭаҿ,
Ишәымгәаӷьын уа анышә аԥҟара.

Исҭахыуп сара сашҭа есымша
Шәахсҭада еишьылӡа ирбаларц.
…Сеидру нас, сеидру, сымшызар,
Сымшрагь иара иазынхарц.




























АШЫЦ

Абӷьҩежьқәа қыџьқыџьуеит, ирыхьызшәа ашыӡ.
Аԥхыӡ-цәгьа изалымҵуа иалоуп дара.
Аха ишгылац игылоуп, игылоуп ашыц,
Ашҭаҿы ҭацара уа.

Аҵаргьы ҷырҷыруа идырцәажәом адәы.
Избом ашәахәа-ссир иахьанӡа сзааӡаз.
Сахьӡома, сахьӡома, сахьӡома сгәахәтәы?
Избоит абри азҵаара ҭакда ишынхаз.

Исыԥхьоит сахьгылоу са сқәыԥшра абжьы.
Хәыцрак сыцрыхоит сахьгылоу сара…
Игылоуп ашыц иаҵәа ус,еиқәшьшьы,
Ашҭаҿы ҭацара уа.






























* * *
Аԥша сԥенџьыр иадыҳәҳәалоит.
Сара исханаршҭуеит сышҿоу.
Ақәа ихымкәо аднаҳәалоит
Ашә, са суада хәыҷ иҿоу.

Акгьы ахарам иӡлачызар,
Ашә маатуазар уажә ианша.
Исылоуп, сылахь маҷк еиқәызаргь,
Агәыӷра ацыԥхьқәа рыҽша.

Агәхашҭра змоу са сгәыла ԥҳәызба,
Аԥхыӡ-хаа изалымҵыц уажәгьы,
Акран шаартыз ус инлыжьын,
Абжьы сарцәаӡом аӡгьы.

Уажә аӡы аӡәгьы иҭахӡамкәа,
Ицқьаӡа ҵаҟа икаҭәоит.
Нас ус иауалушәа, имгәамҵкәа,
Уа анышә иналаба ицоит.

Аԥша сԥынџьыр иадыҳәҳәалоит.
Сара исханаршҭуеит сышҿоу.
Ақәа ихымкәо аднаҳәалоит
Ашә, са суада хәыҷ иҿоу.




























* * *
Уажәакәмыз, саҵәцақәа ыжәны,
Сеиқәлафха санҽыжәлаз убра.
Аха икшазаап са сыжәҩа,
Сҟьалан, избом сахьцара.

Сахьыҟоу исцәыхаран, наҟӡа,
Исаҳауеит шәаҳәабжьушәа акы.
Сгәаҭеиуа сышдәықәыз, сангәаҟӡа,
Иақәсыршәит аӷәра са сҽы.

Ажәҩанаҿ аеҵә еимхәыцуп.
Исхаччоит игызмалха мыцхәы.
Сҽы саман иахьнеиуа, сазхәыцуеит,
Исыхьыз акырӡа ишхьымӡӷу…

Исҭахӡам аҽырҵәыуара, агәамҵра,
Сгәы иҭаӡам сгыларц насҭха.
Нас сашьыз аҭахызаргь, сыҩн ааҵраҿ,
Ишԥыкәу сышҟьалаз уаха?

Цқьа ирлаша, амза, са сымҩа,
Саҭоумҵан уахак сгаӡара.
Икшаҵәҟьеит, сара ахәаша, сыжәҩа,
Исамхажәт сахьыҟаз сасра.

О сқыҭа, сара исдунеиу,
Исцәымӡакәа исаҳәа уара:
Схы стәызаргь сыҩныҟа инеиуа
Сацәҩашьома амҩа сара?

…Сахьыҟоу исцәыхаран, наҟӡа,
Исаҳауеит шәаҳәабжьушәа акы,
Сгәаҭеиуа сышдықәыз, сангәаҟӡа,
Иақәсыршәит аӷәра са сҽы.

















АҶЫНҶА

Ашәҭқәеи абардқәеи зџьынџьу,
Излам, иагьзлымшо цәгьара,
Ҭыԥкаҿ изымтәоз аҷынҷеи
Аԥырԥалыкьи среиԥхыӡт сара.

Адгьыл зынӡа ималаҷырран,
Сақәтәаны снеиуан аҽыз,
Анҷаҿ аҷынҷа ҷырҷырран,
Аҷынҷа ҷырҷырран изҿыз.

Сганахь амшын ду ихылан,
Аԥырԥалыкь иаҵәа амшын иаҵәа ихын…
Сҽыз-хәыҷ кәадамызт шьамхыла,
Ишалшоз исырҩырц сҭахын…

Имаҷызма адәеиужь, хлаҳәада,
Иалаӡт агәеисра ацәқәырԥа…
Избада, изгәырҩада, ҭынхада?
Изуҭода уи азыҳәангьы вба?

О, ԥштәыла иахьеиԥшыз иажьама?
Ихылама акыр иацәшәаны?
Ма аԥсеиԥшҵәҟьа бзиа иабама?
Изхылеи амшын игәаӷьны?..

Адгьыл зынӡа ималаҷырран,
Ԥхьаҟа изцомызт аҽыз.
Анҷаҿ аҷынҷа ҷырҷырран,
Аҷынҷа ҷырҷырран изҿыз.






















* * *
Аҩны сыҟоуп сара схала.
Ацәа сықәҳан схы хьышьшьуеит.
Амца, архнышьна иахьынҳалан,
Иҟаԥшьӡа абыз ахьнашьуеит.

Аҩны сыҟоуп сара схала,
Сыргоит схәыцрақәа хара.
Ускгьы сықәшәахит уахала, - 
Саҿуп аԥш шкәакәа аҿырпра.

Алу гьежьуеит аӡлагараҿ.
Алу са сыԥш агәаԥхоит.
Ипахоит аԥшхәынҵә хәыҷ аӡара – 
Аԥшрыц ашьҭақәа азынхоит.

Илахҿыхуп амца ссиршәа,
Алҩақ иашәхьеит ахәблы.
Амца қьоуқьад уаласыршәит
Аԥшхәынҵә шкәакәа хәыҷ, ублы.

Ишызбо ԥшьаала утаруазар,
Иузымчҳаит ухала уанынха.
Уара узыҳәан ҟанҭаруазын
Иуцәызгаз аԥшрыцқәа уаха…

Уи азоума, сара сгәыраз,
Амца ушақәугьы убылны,
Урҭ рышьҭақәа нхеит ишыҟаз,
Инхеит рышьҭақәа еибганы.

Арахь аԥсҭазара иазхьуашәа,
Исцәықәԥсоит аԥшрыцқәа аҩныргәы,
Хазы асаара ду аӷьуашәа,
Абжьы ықәыҩҩуеит са сгәы.




















АҲАԤЫ

Дызҭымҵт Абрыскьыл аҳаԥы.
Ицәыӡхьома агәыӷра уажәшьҭа?
Ишыҟаз инхама иҟазшьа?
Дызҭымҵт Абрыскьыл аҳаԥы.

Иахьанӡагь инхама аҵларкәыкә,
Насыԥс ахылԥа ҟаԥшь змоу?
Абрыскьыл илабашьа зҿаҟәо,
Иахьанӡагь инхама аҵларкәыкә?

Дахьыҟоу дызнеиӡом аӡәгьы, -
Бзиа дибоз, ма диаӷаз.
Ибоит уи ихы дшазынхаз,
Дахьыҟоу дызнеиӡом аӡәгьы.

Ичҳара ӷәӷәоуп Абрыскьыл.
Агәашьагьы даараӡа иӷәӷәоуп.
Иганаҿ ауыра ду шьҭоуп,
Ичҳара ӷәӷәоуп Абрыскьыл…



























АБЛАҚӘА

Аблақәа – игәазҭаз сышгәамҵуа,
Игәазҭаз – сара сышзаҵәхаз,
Исыхӡыӡоит исмырцәарцаз амца –
Сгәаҵан хлаԥшыда инхаз.

Аблақәа ирдыруеит имцымкәа
Иахьсымаз са сгәыӷра ҵәахны.
Ацәажәара цқьа исҭахымкәа,
Сыздәықәу са сылахь еиқәны.

Аблақәа – исцәымӷуп шәахьсышьҭоу.
Аблақәа – сшәыҳәоит, шәысԥырҵ.
Шәысмыхәаԥшын схала саныҟоу,
Ианысҭаху схәыцрақәа ԥрырц.

Сҽыҟасҵом са сыхгәырԥхаган,
Шәаргәырӷьартә ма лафкгьы сымҳәац.
Аблақәа – са сызԥырхагам,
Схы саԥырхагоуп, шәысҟәаҵ.

Аблақәа, шәзаҵхаӡом амца,
Сгәаҵан хлаԥшыда инхаз.
Аблақәа – игәазҭаз сышгәамҵуа,
Игәазҭаз – сара сышзаҵәхаз.
























ЗЫНӠА

Издыруеит схаҭа исыԥгылоу,
Уи сыхәаҽра ишашьҭоу зынӡа,
Сара сыԥсы ахьынӡаҭоу исԥылоит
Сызхымсуа, сызҵымсуа зынӡа.

Ааԥынтәи  шәҭышла еиласҳәоит
Ашәаԥыџьаԥ иӷархаз зынӡа.
Аха шьҭа ибцәымӡакәа ибасҳәоит
Сызхымсуа, сызҵымсуа зынӡа.

Срызхәыцуеит са сгәыӷрақәа рышьҭа,
Исҭахым исцәыӡӡарц зынӡа.
Ах, иараби, ибцәымӡакәа ибасҳәоит
Сызхымсуа, сызҵымсуа зынӡа.

Сазхәыцуеит са сгәыӷрақәа рышьҭа,
Исҭахым исцәыӡӡарц зынӡа.
Сажәа кәамԥақәа рышьҭахь,
Иссирхахьеит амшқәа зынӡа.

Аха аӡиас ду иҭынчым ахықәан
Изаҵәуп анышьқәа зынӡа.
Ихыбкуан, са сыблақәа хыбкуан,
Амшын ҭынч банаалон зынӡа.

Исзыӡбом уажә аамҭа ахгага – 
Сыблыҵәҟьарц егьсыгым зынӡа.
Сыбзиабара абас иахьгәыҿкаагоу,
Хаҭала исхароуп зынӡа.

Аха усгьы са сгәыӷрақәа рышьҭа
Исҭахым исцәыӡӡарц зынӡа.
Сажәа кәамԥақәа рышьҭахь
Иссирхахьеит амшқәа зынӡа.

Бгәы хьаԥссан дырҩегьых бысԥымлар,
Исабымҳәар  аԥсшәа зынӡа,
Деиқәлафха ҽа рԥыск дҳабжьагылар,
Сынбыжьыр наӡаӡа, зынӡа.

Сҽыҟасҵап хьаасгьы искымшәа,
Аха исиааип сгәыԥжәара зынӡа,
Иалашәап сиеҵәахә кыдшәан
Асы,ҵааршәха иахьышьҭоу зынӡа.

Нас ашьхарахьтә агаҟа идәықәлап,
Иӡыҭып уи асымҟәыл зынӡа.
Шәа шәнышьгьы ԥеиԥеиуа инхылап
Аԥсҭазарагь жәбап иласӡа.




АҨЫЗ

Издыруеит сзыргәаҟуа хықәкыла…
Сзахьӡозар ҳәа сашьҭоуп арашь…
Насыԥк сазхәыцуа, гәаныла,
Ахәара саҿуп абыржә ажь.

Рыбла алашара ахьхыҷҷало,
Ажьыргәыцқәа сырцәымӷушәа збоит.
Аха усгьы, ирыцҳашьо, ԥшьала,
Аҳардан жьы аиаҳәаҿ исхәоит.

Уа, анцәа ииныҳәаз ашьхыц,
Уҭрахьы уцаруеи, ихәлеит.
Егьрыгым сыблақәа ҭырхырц,
Акәыбрқәа рлеишәа цәгьахеит.

…Аиаҳәа ҵаула ианылоит,
Ашәах хылоит аҩыз иԥхаӡа.
Насыԥк сазхәыцуеит гәаныла,
Ажьыргәыцқәа еилаҵәоит зынӡа.

Аҩызгьы иаҳа-иаҳа аҽарцәгьоит,
(Егьараан ҳагәқәа еизынхап).
Уажәнатә имақаруеит: «Ахацәа,
Сеибгазар, шәыгәҭыха шәсырҳәап».

О, аҩыз, уара маҷк уҽхәацәаргьы,
Иудыруаз, сара ушысгәаԥхо,
Ԥыҭк са усиааины исурҳәаргьы,
Гәҭыха зқьы сгәаҵа ишҭахо.

Цәала ацәажәара сцәымӷыуп,
Аԥсҭазара шыхьанҭоу дыр.
Аҩхара аҟынӡа акыр угыуп,
Суҳәоит, убжьнамхааит ауалыр.

Уа, анцәа ииныҳәаз ашьхыц,
Уҭрахьы уцаруеи, ихәлеит.
Егьрыгым сыблақәа ҭырхырц,
Акәбрқәа рлеишәа цәгьахеит.










АҴХ  ҴӘЦА

Ирҳәалоит:  аӡӷаби аҵәцеи,
Иҟоуп избогьы еиԥшны…
Зыбла ҭылашоу аҵх ҵәца
Иагәыслуеит аӡиас ццакны.

Избарц сҭахӡам уи аныцәо,
Иацәыӡуеит ианыцәоу аҿара.
Адунеиаҿ агәаҟрақәа инымҵәо
Рцасгьы илахҿыхуп иара.

Аӡәгьы шәеидиԥхьалом мчыла,
Гәыла шәеибадырхьазар знык,
Аӡиас ахықәан шәеиԥыла,
Еибышәҳәа шәыгәҭыха, ҩ-насыԥк.

Заа иԥхьарыло аҵаргьы,
Шәара шәзы рыцәа ндырхап.
Игәырӷьан шәа-ҷыдак рымҵаргьы,
Изышьцылахьоу ашәақәа рҳәап.

Шәгәыӷрақәа рымҩақәа ацҵо,
Аӡиас ихырԥхало ашәахәа.
Ажәҩанаҿ амзаҿа ткьацҵас
Иахкьыду ишәыԥхьап хара.

Цәгьамзар зны бзиак зымҳәацгьы,
Ижәдыруеи ргәы ааԥшқахар.
Иҳашьҭашәарыцауа амцгьы
Шәара шәҿы ахы ҟәыннашьар.

Ирҳәалоит: аӡӷаби аҵәцеи
Иҟоуп избогьы еиԥшны.
Зыбла ҭылашоу аҵх ҵәца
Иагәылсуеит аӡиас ццакны.
















ГӘАНЫЛА

«Ирыцҳауп џьара-џьара иқәыԥшқәоу…» -
Имҳәа-мырӡа, гәаныла ак сыӡбон.
Исызҭан усҟан агәы-ԥшқа,
Усҟан сара бзиа бызбон.

Иссирха иҷырҷыруан са сыжәҵыс,
Сиеҵәахә кыдын хара.
Быблақәа амцахаа сыжәҵо,
Исмеигӡа иаҿымзи  сбылра.

Аха аԥшқа сиҩызамзи усҟан.
Сгәы иҭаз, уа ишҭаз иҭахеит.
Бара быхьӡала сылабжыш хаҳәссан
Акырынтә  сгәаҵа иҭаԥсеит.

«Ирыцҳауп џьара-џьара иқәыԥшқәоу…» -
Имҳәа-мырза, гәаныла ак сыӡбон.
Исызҭан усҟан агәы-ԥшқа – 
Даҽаӡәгьы бзиа бибон.

…Уажә схала саԥылоит ашара.
Схы бҭалан сеилабгоит зынӡа.
Амши аҵхи рыбжьара
Сара сыбжьаршәуп сзаҵәӡа.

Бсахьа гәаныла ишҭысхуа,
Ишҭысхуа,ишҭысхуа инкабоит.
Адәахьы ихьтәы маркатылха,
Амацәыс аԥсҭҳәа еиҩнаҵәоит.

«Ирыцҳауп џьара-џьара иқәыԥшқәоу…» -
Имҳәа-мырза гәаныла, ак сыӡбон.
Исызҭан усҟан агәы-ԥшқа –
Гәаныла сара бзиа бызбон.
















АБЗИАБАРЕИ АҞАРМАҴЫСИ

Аҟармаҵыс анҵәыуо избахьада?
Иақәызкхьада мамзаргь ишгәырҩо?..
Исымҳәац, иагьысҳәом иахьада,
Ишәаҳәон уи агәалақәа хҩо.

Ҽнак-зны, - аԥша хьшәашәа анасуаз.
Ҽнак-зны, - амра анҭашәоз.
Аҵла ԥшӡа дуқәа  ҳанраҩсуаз,
Мҩахәасҭак ҳанылан ҳанцоз.

Ажьымжәақәа аҵлаҿ ианыԥшӡаз
Гәыӷрак анҳарҭоз дара.
Ажәҩанаҿ аеҵәа анцәырҵуаз,
Схәыҭ-хәыҭуа ианбасҳәоз сара…

Аҟармаҵыс анҵәыуо избахьада?
Иақәызкхьада мамзаргь ишгәырҩо?
Исымҳәац, шьҭа иагьысҳәом иахьада,
Ишәаҳәон уи агәалақәа хҩо.

Хәылԥазык жәҩанаҿ ицәырҵыз
Ҩ-еҵәак инрықәкны снапы.
Ҳаеҵәахә кыдлазшәа анысҳәаз,
Дара ракәызшәа анызбаз ҳгәыхәтәы.

Аха аҟармаҵыс хәыҷгьы баша,
Хәылԥазык баша имгәырҩеит:
Саҭамыз, саҭамыз – џьоук риеҵәахә,
Ргәыхәтәы ссир снапы азсырххеит.






















* * *
Са сгәаҿы имацәыст, ихысит.
Гәыӷрак бжьаӡит, аҽаӡеит.
Шьапыла амш-лаша сахысны,
Аҵх  ҵәца аҟынӡагьы снаӡеит.

Амш-лаша ауал ду шсықәыз,
Ашәаха сымҭакәа исыцәцеит.
Аԥсы ахаара ақьышә ишықәкыз,
Акәаԥҳәа амрагьы нҭашәеит.

Сыбжьгьы иахьысҭахыз имнеиӡеит –
Амшын иныхбала ицеит.
Схала, схала, схала – иаҩцан –
Хьаак хьыу-хьыууа исзынхеит.

Ацәқәырԥақәа са сгәы хьарԥссо
Аисра рылшом, ишанхеит.
Исцәыхарамкәа дгылоуп аԥссаҩ,
Уи амҩа дадԥсыло илыԥссеит.

Лҳәымсаг рыцҳа, асаба иаргылаз
Амшын ду инхаҳала ицеит.
Бзиа избоз гәыла-ԥсыла
Цәгьала ачҳара ӷәӷәахеит.

Исыздыруам сыгага иацәыӡыз,
Аԥшаҳәаҿы изышьҭоу уахак,
Егьсыгым сыблақәа ирыцәхыҵыз
Иара исцәақәҭәарц лаӷырӡқәак.





















ИСҬАХУП

Уаҳа исымамызт ԥсыхәа:
Ҳҩыџьагь ҳабжьара ак ӡбатәын.
Уи иссирӡаз аҵх ҵәца ауха
Бзиа бшызымбоз басҳәарц сҭахын.

Аха уи басҳәартә иаԥсаз ҳәа
Ажәазаҵәык сҿыҵымшәеит уа:
Сынзыжьыз сыг-сҿы амҳәо
Дансгәалашәа, сцеит снеилаууа…

…Сара сыгәра шыбгацәо бныԥшуеит,
Уи аҽны цәгьа бычча гәкын.
Аӡыхь – бара быблақәа иреиԥшу – 
Шысзыҵымхуаз басҳәарц сҭахын.


Абригьы гәаӷьны изымҳәазу?
Днымхаӡои дрыцҳан иара?
Дгьылзу, ҳауазу, ԥсҭҳәазу
Изхараз сыздыруам сара,

Аха аҩарқәа цәгьалаҵәҟьа ихыҵӡеит,
Иҳажәларц еихеит, ҳаӷеиҭа.
О. амшцәгьа базныжьҵәҟьаны сзымцеит,
Исзымгәаӷьт, иахызгеит еиҭа.

Сара сыгәра шыбгацәо бныԥшуан,
Уи аҽны цәгьа бычча гәкын.
Аӡыхь – бара быблақәа иреиԥшу – 
Шысзыҵымхуа, басҳәарц сҭахын…




















САРА АҴЛА-ҞАТА СЕИԤШУП…

Ҟазшьас исымам бзиа избо
Рывсра, сыԥсы шырхьыхәхәо.
Имаҷзарц сашьҭоуп са сызныӡбо,
Ирацәазарц сашьҭоуп исгәаԥхо.

Идырны гәнаҳа аӡәгьы изызуам.
Уажәоуп санҩыҵхаха, са сҿоуп.
Ашьыцреи, ақьиареи, ацәымӷреи,
Еснагь иахьеицынхо агәаҿоуп.

Ҟазшьас исымоуп, сгәыӷра аныӡуа,
Схала сгәала агәнгара.
Аха гәырӷьак ансызцәырҵуа,
Аӡәык-ҩыџьак дырбара.

Сазхәыцуеит саԥхьаҟа исԥеиԥшу.
Сашҭа снықәԥшлоит сгәкуа. –
Сара аҵла-ҟата сеиԥшуп
Иҵхны ианеиҭарҳа иԥсуа.































«АЕҴӘАҚӘА ЗҾАЛО АҴЛА»
1976


ДЫРМИТ ГӘЛИА

Дырмит. Ахәыҷра. Аԥсынтәыла.
Абла. Агәеисра. Ашьамхы.
Асымҟәыл. Асыҭәҳәа. Хкы-хкыла
Агәаҟра. Агәамҵра. Ацәашьы.

Дырмит. Ахәыҷра. Амҳаџьырра.
Атәым жәҩан. Атәым ӷба. Ахҵәара.
Адагәара. Алашәра. Ачнырра.
Амшын цәқәырԥа. Ашәақьмца. Ахынҳәра.

Дымрит. Аҭоурых. Аԥсынтәыла.
Амацәыс. Адыд. Ақәа.
Агәыжәла. Ажәытәра. Гәышԥыла.
Ажәлара. Аужәра. Анапқәа.

Дырмит. Аҿара. Аԥсынтәыла.
Аҿыхара. Аԥсҿыхра. Амахәҿа.
Шьаҿа-цыԥхьаӡа агәҭыха. Мбатәыла
Аиҿыхара. Аҽмырхаара. Ахҿа.

Дырмит ду. Икамҳауа аџь-ҵла.
Аӷәӷәара. Ахымтарра. Анҵра.
Аҿԥышәара. Аҽԥашәыркра. Дацла.
Ахшыҩҵарра. Аҵеира. Аҵара.

Сгәы иҵхо. Сеимыздо. Лаԥшыла.
Сзыргәыӷуа. Сзызхәыцуа. Мыцхәы.
Наӡаӡа. Дырмит. Аԥсынтәыла.
Аԥсуара. Аԥшәма. Сҿахәы.
















ХЬЫ УАРДЫНЛА

Сдырчыхәчыхәуеит амра ссир аԥыџьқәа.
Аҵәца шьҭышәхла сныҳәаҿа ҳәаны.
Жәҩантәыла шыҟоу сдәықәлоит хьы уардынла,
Ашамҭаз сыцәқәа иреиӷьу  ҵаҳәаны.

Сдырчыхәчыхәуеит амра ссир аԥыџьқәа.
Аџьынџьыхәеиԥш срымҵасуеит, схәыҷуп.
Иҵыргәатәхар сыԥсҭазара саԥыџьла,
Сыԥсыр еиӷьуп – сҩызцәа рзы схьымӡӷуп.

Сцар сҭахуп жәҩантәылаҟа уардынла,
Маӡас иаҵоу нмыжькәа зегьы сҵарц.
Иҳақәԥхо амра снавсны, ҿымҭ, гәыблыла,
Егьырҭ амра ԥагьақәарҿ снаӡарц.

Имҩасны ицап нас ашықәсқәа еишьҭала.
Мышкызны урҭ амра ԥагьақәарҿ снаӡап.
«Сыцәгьа-сыбзиа ишәҭааз, дад, милаҭла
Саԥсуоуп», - ҳәа сасӡаны сыҽхәап.

Урҭ имаӡакәа ирасҳәап исыгәҭыхоу,
Мрак шакәу расҳәап сыдгьыл хәыҷ зырԥхо,
Ауаҩытәыҩса – лашарада изнымхо –
Еснагь мрак шакәу расҳәап ихаԥхо.

Урҭ ирасҳәап, урҭ ирасҳәап са сзеигәырӷьо
Ишарԥхо расҳәап ҳамра ссир ҳагәқәа.
Аха усгьы, аха усгьы шгәыӷра духо,
Иаадырҳәыр урҭ сыдгьыл ахь рхы-рҿқәа.

Са сызусҭоу шәазҵаала, сыжәдырла,
Аҵәца шьҭышәхла сныҳәаҿа ҳәаны.
Жәҩантәыла шыҟоу сдәықәлоит хьы уардынла,
Ашамҭаз сыцәқәа иреиӷьу ҵаҳәаны.















УАҴӘЫНӠА

Акәицқәа гарасҵоит снапала,
Аган ахь снахоит акәасҭӷа.
Ахыза рзысрысуеит са схала –
Ахәа иалысхуеит уаха.

Акәицқәа гарасҵоит агара,
Урҭ срызхәыцуеит са сҽырҭынч.
Урҭ рыда исымаӡам аԥсгара,
Ур рыда исымаӡам аџьынџь.

Агара игарасҵоит акәицқәа,
Исҭахуп снапала исшьышьырц;
Иахьанӡа исамхаҳәахьоу сымцқәа
Уаҵәы исырҿыхаанӡа исшьырц.

Акәицқәа гарасҵоит снапала,
Урҭ ирыдруеит са сбызшәа,
Урҭ ирдыруеит сҟьала-ԥалан
Сшынхо – сымҩа санацәшәа.

Акәицқәа гарасҵоит агара
Адәахьы сдәылҵит – ааԥынроуп:
Ашәаԥыџьаԥ – сыԥсеиқәара – 
Хәыҷтәы кьанџьоушәа еилаҳәоуп.

Аԥсабара – са сыԥсы-цқьа –
Сгәыднакылоит са сшьышьуа;
Аԥсҭҳәа аеҵәақәа дрыцқьоит,
Рымпахьшь хәбабақәа рыхьшьуа.

Аԥсҭазара саргәыбзыӷуам.
Сымҩа усҵәҟьа имариам.
Сҩыза гәыраз – са сзықәгәыӷуа –
Уансывамгыла, акгьы саԥсам.

…Сгылоуп скәицқәа рааигәара,
Уажә ацәа иалоуп ихааӡа.
Уаҵәынӡа ак сыхьыр, урҭ агара
Игарх,  сҩыза, шарԥазӡа.











* * *
Дгьыли жәҩани ахьеивҵоу нахьхьиӡа,
Аӡә даҟәыҵуам, жьаҳәала дыкшоит.
Иҭахуп уи сҟаларц сықәрахьымӡан,
Сҿара ашьыжь сшазхәыцуа исыршоит.
Дыкшоит уи. Дрысуеит асалқәа.
Исыхәаԥшуеит быбла самсалқәа.

Зны амшынқәа ирхылаз ӷбақәакгьы,
Уаҩԥсык дырҭаӡамкәа ирбалоит.
Урҭ алоуп сыԥхыӡ сахьцалакгьы,
Ӷба дуқәак рҽырнырҟьар ҟалоит.
Иӡсалоит урҭ. Ижьакцоуп рԥарсалқәа.
Исыхәаԥшуеит быбла самсалқәа

Ҿыц иныҟәо аҷкәын хәыҷ дкамҳарц
Дахьыскыу, сдауҵәҟьоу џьысшьоит.
Уи аԥсцәаҳа диԥымларц, диҿамҳарц,
Уахгьы-ҽынгьы смыцәа дсыхьчоит.
Дыччоит уи. Ирацәоуп сара суалқәа.
Исыхәаԥшуеит быбла самсалқәа.

Аԥсны аеҵәахә ажәҩан икыдуп,
Ахьы шәахәа сгәаҵа иҭаԥхоит.
Уи сара сеиԥшҵәҟьа изгәыблыда?
Наӡаӡа адунеи иазынхоит.
Са сҭахоит. Адәы сықәушь саԥсамкәа?
Исыхәаԥшуеит быбла самсалқәа.


























* * * 

Иԥсхьоу рцәа-ржьы ирцәыбналан,
Ҩаԥхьа аԥсҭазаара рҭахны,
Џьоук иртәу атомқәа еишьҭалан,
Сцәа-сжьы иалалт ипланы.

Урҭ сымԥын иқәсымжьларц сҽазыскуам.
Ус салагаргьы – сымч дырхом.
Идырҩынтуеит сусқәа-сҳәысқәа,
Ҭынч ашьшьыҳәа сындырхом.

Џьоук иртәыз атомқәа, ибналаз,
Сцәа-сжьы иалоуп, рыԥсы ҭоуп.
Адунеи амшын-цәқәырԥа иналаӡ
Ицаз схасмыршҭларц сыхәҭоуп.

Шаҟаҩ рыбла еимхәыцқәа рыла
Сара сгәаҵа иҭаԥшуеи,
Шаҟаҩ сыҳәои, ҿымҭ, гәаныла,
Мап ацәыскларц аԥаршеи.

Сара сатомқәагь,издыруеит,
Џьоук рцәа-ржьы иалаларц рҭаххоит.
Сгәеисра анрыцымла ирзыруеи –
Исныӡбартә еиԥш урҭ мыцхәхоит…

Сусқәа-сҳәысқәа наҟ сырҟәаҵны,
Стәалом схәыцуа, сеиқәшьшьы,
Урҭ атомқәа ахьсылатҟәацуа,
Иргоит икылыблаа са сжьы.





















АЕҴӘАҚӘА ЗҾАЛО АҴЛА

Ааԥын блахкыга афҩы-хаа
Рхыскаауеит аӷӡабцәа шәҭышқәа.
Аԥсҭазара сгәызегь еиҩыхаа
Иқәнамҵарц рҽыршьуеит са сымшқәа.

Рҽыршьуеит, ишԥазури, сымшқәа,
Ууаҩыз ҳәа уасиаҭны исарҳәоит.
Рҽыршьуеит исзааныжьны рымшра,
Сыхәрақәа смырхькәа иҿарҳәоит…

Сыԥсҭазареи ааԥынтәи сымшқәеи
Ирыбжьиааз са сыҷкәынра аҵла,
Ишҿало жәҩантә аеҵә шеишеиқәа,
Дыҟам са сыда ихазҵо.

Ԥҳәызбак са сыҷкәынра аҵла
Дыҵагылоуп, зегьрыла дыссирха,
Егьлыгӡам, бзанҵык илызхамҵо,
Иҿылхырц еҵәакгьы хьыршәыгәха.

Сыдгьыли ааԥынтәи сымшқәеи –
Адунеи ду шьаплыхла саналҵлак –
Ирзынхоит жәҩантә аеҵә шеишеиқәа
Зҿало са сыҷкәынра аҵла.





























* * *
Избоит сара – ԥҳәыс ссирӡак дыцәоуп.
Иҭәӡеит атроллеибус уажәык. 
Мыцхәы акрыздыруа, идырцәоу,
Сганаҿ даӷьуеит ҭакәажәык.

Избоит сара – ԥҳәыс ссирӡак дыцәеит
Дахьынатәаз ҭыԥкаҿ џьара.
Ӡиасҵас схәыцра хышхыҵәеит,
Сызлыхәаԥшуам уи сызхара.

Ицоит, нас ицоит агәырҿыӷьга,
Атроллеибус гәырҿыӷьга ццакӡом.
Са сынасыԥ, сгәыӷра, сыԥсҿыхга
Засҳәо ҳәа аӡәгьы дызбаӡом.

Исҳәоит сара ажәа лыԥшаахқәа,
Абзиабара шыҟоу агәра згоит.
Лнацәкьара кахәхәа-ԥшӡа ԥшқарахқәа
Насхьысыр – сеиқәыццышә сыргоит.

Лхы-лҿы гьежь гәкыра сыхнахуеит.
Дунеи дук са схала сахыуп.
Лнацәкьара кахәхәа-ԥшӡа ԥшқарахқәа
Зхьысуа дыздырырц сҭахуп.

Дгәыбзыӷыу, дымҽыӷыу, дуаҩ татоу,
Длықәымчны имаҵ лируоу,
Мамзаргьы длыхӡыӡо дишаҭоу,
Диԥсахуоу, ма бзиа дибоу?

О, исаҳә, нас, насыԥла беиқәшәоума,
Быччома, нас, бхьаақәа быҽрымҭ?
Саргьы ҽыҭ-ҽыҭ исыҟәшәоума
Сыбзиабара аԥҽыхақәа ҿымҭ?

Ицоит атроллеибус ҭагә-ҭасуа,
Уи иҭыҩуеит аҭакәажә лыбжьы.
Ахәыцрақәа. Агәалақәа. Ахҭысқәа.
Сдыртәеит зынӡаск сеиқәшьшьы.















АҞӘАРАӶ

Сыхнымҳәып, сымҩасып сҽырҭынч,
Ишьҭысхрым, ишьҭысхрым ба бгәаӷ.
Ишьҭысхып, ишьҭысхып схы агәаӷ.
Сеиламгазар, иақәхап схы сымч.

Нахьхьиӡа џьара амра ҟаԥшьӡа,
Иԥеиԥеиуа иххалеит амшын.
Иахьанӡа сгәыӷуан, сыԥшын,
Џьоук рыбла сҽацәыхьча, сыҽӡа.

Џьара амра ҭашәеит иҟаԥшьӡа.
Ҳаиԥырҵит. Издыруеит бзыцәшәаз:
Ихьанҭоушәа бгәы ибнаҭеит сбызшәа.
Ихьанҭоушәа бгәы ибнаҭеит сҟазшьа.

Са сымҩагь хьанҭоушәа  бымбеи,
Иаԥсамшәа бымбеи сзышьҭақәоу,
Имыцхәцәоушәа бымбеи сгәы иҭақәоу,
Базмырԥхошәа бымбеи са сдунеи.

Нас, иаҳзеилои, исыхьи, избан,
Бзиа бзызбои, бзызбои бара?
Сзаргәаҟуеи, сзаргәаҟуеи ббара?
Схы изасҭои, изасҭои гәыбӷан?

О, сгәы бзыԥжәоузеи шаҟа…
Ишьҭысхит еҵәа ԥшӡак агәаӷ,
Иахасыршәырц сҭахуп аҟәараӷ,
Илбаазгарц сҭахуп уи ҵаҟа.















АШӘА

Ашьаҟа жьакцақәа зҵарсу,
Аччара, агәырӷьара зҵасу,
Лахьеиқәарк зыҩнамло бзанҵы,
Ресторанк ӡыхгылоуп аӡы…

Снеиуеит ԥҳәызба ԥшӡак слыцны,
Исыхәаԥшуеит ҷкәынцәақәак шьыцны.
Илацәҟәысуеит урҭ маӡала,
Аха ироуҳәои - ҿымҭ ичҳала.

Ашәаҳәабжь халоит ҵәҩанҵәыҟа.
Ишыгьежьтәу схашҭуеит аҩныҟа.
Слыцкәашоит сыԥшӡа игәаӷьны,
Сылгоит лара мшынк агәахьы.

Гәалак сызцәырҵыр сҭахыҵәҟьам,
Аԥсуа-шәа халоит ҵәҩанҵәыҟа,
Аресторан аҩныҵҟа ихәаҽуеит,
Асаркьақәа, абар, иԥнаҽуеит.

Ишызбо, абар, иара бналоит,
Ишызбо, аӡы иалаԥалоит:
Ашьхақәа рҟынӡа инаӡарц,
Архақәеи адәқәеи еимнадарц…

Ах, уи ашәа насыԥда
Шгәаҟуа аӡәгьы игәеиҭом са сыда,
Хыбрак аҩныҵҟа ихәаҽуеит,
Асаркьақәа, абар иԥнаҽуеит.
























АЛАКӘЫМҲА

(Схәыҷра иацу агәалашәара аҟнытә)

Ажәҩанаҿ амзаҿа алымҳа
Кыдҵан, ԥшьаала иӡырҩуеит.
Адгьылаҿ аԥсуа илакәымҳа
Иазкны ашәа зыҩуеит.

Ашьхақәа, архақәа рсахьа
Сара сгәаҵа иҭашуп.
Ахы азхәыцраха, саԥхьа
Алакәымҳа аандахьтә иԥшуп.

Жәҩанахьтә, ахы сгәанарԥхоушәа,
Амзаҿа ҟәашӡа илашоит;
Зынӡа ихьшәашәаӡа, џьуоушәа,
Алакәымҳа аӡаӡа аҿыкәкәоит.

Амышьҭа… Алаԥшцәгьа… Џьарҵас
Иара ақьышә еиҟәырԥоуп.
Ирқьақьан амӷыш, мацәазҵас,
Нап ҟазала уаҟа иахарԥоуп.

Сқыҭа ду… Аԥсуара… Слымҳа
Иҭаҩуеит ирхәыцгоу ашәак.
Нтенноушәа, саԥхьа алакәымҳа
Иаларсуп аанда алушәак.





















ШӘЫШԤАҞАҚӘОУ

– Угәабзиара шԥаҟоу, ажәҩан?
Сара егьсыгым сымч сшәарц.
– Изалшом сымԥын иқәларц ажәра,
Сыбла ҭиаҵәа лашәхарц.

– Угәабзиара шԥаҟоу, амра?
Сымши сыҵхи сеимдырххоит.
– Исоурц сыҟаӡам еицакра,
Сшыԥхац аринахыс сыԥхоит.

– Шәышԥаҟақәоу, аеҵә ссирқәа?
Иҵызго салагеит агәыхь…
– Ашықәсқәа рыгәхьаа мкыкәа,
Еснагь ҳхыԥхалалоит аӡыхь.

– Угәабзиара шԥаҟоу, амза?
Саргәаҭеицәоит са сҿара.
– Иҟалап иахьысҳәо иԥшӡамзар,
Аха исықәым бзанҵ аԥсра.

– Угәабзиара шԥаҟоу, сыдгьыл?
Џьым, уареи сареи ҳаишьцәоуп,
Зны саныҟам сара сыдагь
Узықәгәыӷша рацәаӡоуп.

– Усыцәшәома, ауаҩ гәыраз,
Исмыхьыц чмазарак зынӡа.
Исхызымгарц иҟои гәаҟрас,
Аха саргәыӷуеит слахьынҵа.

… Шәарҭ зегь агәабзиара шәымоуп,
Ԥшәымас шәамоуп адунеи.
Нас саргьы ссасым, саԥшәымоуп,
Шәара шәылымкаа сзыниеи?!

















РОБЕРТ БИОРНС

Исымоуп дунеи ссирк сара исхатәу,
Маҷк изызхәыцтәу, маҷкгьы ирххатәу.

Сдунеи ахь инеиуа зегьы-зегь разуп,
Урҭ злаҭасыжьло агәашәқәа хазуп.

Схәыцрақәа ирыцҵо, сыргәыӷуа еиҳагьы,
Ҽнак зны сдунеи хәыҷ уаҭааит уаргьы.

Сгәы иҵхоит уқәыԥшра, сазхәыцуеит еиҳа,
Слызхәыцуеит тәым ԥҳәыск илхылҵыз уԥҳа.

Иџьасшьоит уи илзукыз аҩымҭа сара,
Абар, уажә сҟәынд-ҟәындуа, саҿуп аҵара.

Абасҵәҟьа бзиа иубоз уԥҳа,
Ҽԥныҳәак ҟалҵозушь лара ианлызҳа?

Сгәыӷрақәа ирыцҵо, сыргәыӷуа еиҳагьы,
Ҽнак зны сдунеи хәыҷ уаҭааит уаргьы.

Хьаас излаҟауҵеи, иџьасшьоит сара,
Исырбгеит  ҳәа кәаҭанла аҳәынаԥ аҭра!

Уа зны машәыршәа саргьы исырбгеит,
Исырбгеит, иара бналеит, уаҟа ҳаилгеит.

Акалашәа иҟоуп уара улахьынҵа,
Ишԥеиԥшым ҳаԥсҭазара, ишԥеиԥшым зынӡа.

Акызаҵәык сзыҳәо, сара исыгәҭакыу:
Исҵәахырц уара уеиԥш ашьхақәарҿ сгәы.


















АҞӘАТӘИ АБАҲЧАҾ

Ақалақь Аҟәа агәҭаны
Иҟоу абаҳча уахьҭало.
Еснагь арымӡаҿ дтәаны,
Хаҵак дызбоит шьыжьымҭанла.

Ҳәыҳәқәоуп дызхылаԥшуа уи,
Акрырҿеиҵоит аҳәыҳәқәа инапала.
Дарбан? Дызусҭа? Дзакәи?
Иԥсҭазара мҩасма гәырҩала?

Иқәтәоит аҳәыҳәқәа ижәҩахыр,
Инеины инапқәа ирынтәалоит.
Асабиҵәҟьа ицәшәаны дара ԥрыр,
Амцеиԥш иаразнак деицралоит.

Иқыдхаҽа ианлеиуа ақәа,
Дыҵоуп абаҳчара ихала.
Дҟәынд-ҟәындуа, аӡыԥсы иҿыкәкәа,
Акрырҿеиҵоит аҳәыҳәқәа инапала.

Иҿынԥшылара зыцәгьои абас?
Инапқәа изларынтәалои аԥсаатәқәа?
Имоу урҭ роуп гәыӷырҭас,
Иацызҵо иԥсҭазаара асааҭқәа.

Хәылбыҽхак – абаҳча ҭацәыр – 
Арымӡаҿ днатәоит иара ихала.
Дицәалаӡзар аибашьра аӡәыр?
Далҵзар иараӡәк уи лыԥхала?

Сивслоит абаҳчаҿ шьжьымҭан,
Инапала крырҿеиҵоит аҳәыҳәқәа.
Илахь зеиқәи, избан, нас, избан,
Дҵәыуошәа зызбои аҳәҳәыҳәа?..
















АРАКӘЫН

Сыԥсҭазара ахьцашаз аракәын,
Аракәын иахьсылаз хәарҭа.
Аԥҳәқәа хсыргылоит иракәан,
Ицәыҩҩажәхоит, абар, амхырҭа.

Исцәыхьанҭаз ус хәыҷқәак схырхын,
Игәаӷьны инсыжьт сыҩнаҭа.
Сымҩа – зны ихирымзгьы хирхан –
Сагоит уи заҵааира ҩада…

Сзеигәырӷьо сҳәоит сара аргама,
Сгәы иамыхәогь, исцәымӷугь – убас…
Избахьеит сара сыдгьыл агьама,
Исымоу иароуп гәыӷырҭас.

Инеихьысшьыр сылацәа – ԥхыӡла
Сгәаҭеиуа сыҩнахуп аҩны.
Иџьалшьахуеит сангьы иахьсыцлаз,
Лгәы ԥжәахуеит иахьсамхажәуа аҩы.

Аҩны сыҩнагылахуп сӡыӷәӡа,
Ҿиҭӡахуам саб зынӡагьы.
Иаҟәыҵхит, са сҿаԥхьа игәыбзыӷӡом,
Сацәтәымны сҟалахт алагьы.

Исҳәахуеит сӷьаҵәы-ӷьаҵәуа, сџьынџьаз,
Ссирӡак ҟасҵоит ҳәа лассы.
…Икьаҭаз цәашьқәоушәа, аҟәынџьқәа
Збахуеит иахьылыҳәҳәо асы…

Уажә аԥҳәқәа хсыргылоит иракәан.
Ицәыҩҩажәхоит, абар, амхырҭа.
Ах, аракәын, аракәын, аракәын,
Аракәын иахьсылаз хәарҭа!
















АҾАРА

Азаҵәра. Ақәыԥшра. Акыр ҵхқәа
Азмыцәара. Агәҭыха. Азыԥшра.
Аԥсҭҳәақәа. Амшцәгьа. Акырцхқәа
Рышьҭыбжь. Рызхәыцра. Рхыԥша.

Ашықәсқәа. Ашлацқәа. Агәыӷра.
Ашьхыцқәа. Ашьыцра. Ауаҩра.
Ақәлацәа. Аҩызцәа. Агәҿыӷьра.
Аԥышәырчча. Ашәа. Агәырҩа.

Анацәа. Ашҭақәа. Ахшара.
Аҽышькыл. Аҽыхәа. Аҟамчы.
Аҵх лашьца. Акәицқәа. Ашара.
Анарха. Ахаҵара. Абжьы.

Ачҳара. Агәеибакра. Аҿымҭра.
Аԥшӡара. Ақәыԥшра. Агәаҭа.
Ачарҳәара. Ашәаџьҳәара. Аԥсымҭәра.
Анышәнап. Архнышьна. Аҩнаҭа.

Азаҵәра. Аеҵәа. Ашара.
Аӡиас. Амшын ду. Аԥша.
Агәыԥшқара. Ақәыԥшра. Ахшара.
Азмыцәара. Агәҭыха. Азыԥшра.



























НАТАВАН

Сара сашҭеи бара башҭеи
Рыҩбагь зырԥшӡеи, Натаван.
Аибадырреи, нас агәхашҭреи,
Ҳабжьамлар акәын, Натаван.

Исыдыббалеи, сыгәра зыбгеи,
Хьаас изыбки слахьынҵа?
Бара быблеи сара сыблеи
Ирмаӡеит аихәаԥшха зынӡа.

Сара исҳәои ба бзеигәыӷуеи,
Ба бзеиԥхыӡуеи са сзышьҭои,
Ба бзыхӡыӡои сара инысхуеи
Шаҟа еилкааӡамкәа инхои.

Бзиала, сдәықәлоит шьҭа Аԥсныҟа,
Инсыжьуеит шьҭа Азербаиџьан.
Исзыхгаҵәҟьом уа саныҟам,
Исҳәо башоуп, Натаван.

Бара ибдыруаз – сара сықәреи,
Нас сыгәҭыхеи, сыԥсынҵри,
Сгәы зеиԥхыӡуа амҩа ссирқәеи
Сжьиуеит,  иқәкны аԥсынгьари.

Бара ибдыруаз – сцәалашәара
Сара самоуп сыхҭакны.
Амшын, Ажәҩан, Мраҭашәара
Сымра ргәылоуп ихьчатәны.

Аха сқәыԥшреи сара сԥеиԥши
Брылазгалом, урҭ маӡаз.
Ах, быԥсҭазара ссир еиԥшу
Шаҟа салаӡҩарц сҭаххаз…














* * *
Снапала инанысҵоит: «Аҭыжьраз!» -
Акьыԥхьра иазхиоуп агазеҭ.
Сзалҵуам анбанқәа рӡыжьра,
Сԥаҟьԥаҟьуа агәахьы сагаӡеит.

О, срыԥхьеи шаҟантә са срыхӡыӡо
Ацәаҳәақәа, ацәаҳәақәа, ацәаҳәақәа.
Рҽахьырҵәахуа сеидру, рҽахьырӡо
Агхақәа, агхақәа, агхақәа…

Снапала инанысҵоит: «Аҭыжьраз!» -
Атипографиа аӡлагареиԥш сахоуп.
Сзалҵуам анбанқәа рӡыжьра,
Аҿарҵәиқәеи акәаԥқәеи сраӷоуп.

…Ашамҭаз аҩныҟа сандәықәло,
Снапқәа аҷышә иаганы,
Дыцәоуп драҳаҭӡа са сықәла,
Аӡә ԥхыӡла длыҿцәажәоит дгәыкны.

Са снеиуеит скараха даара,
Абар шьҭа, абар, еимыггоит:
Газеҭушәа – ажәҩан сакара,
Аеҵә- нбанқәоушәа избоит.




























АХРА

Шәсеигәырӷьоит ахра сызхалар,
Уашьҭаншәа, мамзаргьы лассы,
Аха сышкыду сыбӷалар,
Икыдхалар ахра сыԥсы,

Сшәыҳәоит, згәы сабылуа, мцымкәа,
Жәытә ҵасла аҿырпын арҳәаны,
Сыԥс ахра акыдхра шәҽазымккәа,
Шәызҿу шәаҿыз ичҳаны.

Хыхьынтәи, иссиру мрахәаган,
Издыруеит, сгәы ишықәԥхо Аԥсны.
Икыдхалаз ахраҿ гәырӷәӷәаган
Аԥсқәа ирылаз сыԥсы.







































* * *
Ишысҭаху иҵегь сшәаҳәар,
Срыхәарц шысҭаху сыжәлар,
Аԥсҭазара сгәы еиҟәнажәар,
Ажәҩанаҿ сиеҵәахә кыдшәар,

Аҟармаҵыс иахьабаша џьара
Иқәшәҵа сгәы раз хәыҷ ҭыхны.
Исҭахуп иадырырц иара
Скыдҟьо сызмаз са сыгәҭыха.

Ашьшьыҳәа инамцкласып сгәы,
Инамцкласып, тәамбашақә, ԥыцла,
Аха иадырыр уи знык изакәу,
Агәалақәа гәалак нарыцлар,

Ицәырган иаҳәап, Аԥсынра
Сахӡыӡо са бзиа ишызбоз,
Ишсымаз насыԥ лаша абра,
Сыхгьы сазгәааны сшаныӡбоз.

Аҟармаҵыс хәыҷ иаҳәап иара убас, 
Са стәала, ишкасҭәоз аԥхӡаша,
Сшазхәыцуаз – сыԥсы зыҿҳәараз
Апоезиа – згәыхәтәы ссир наӡаша.

Сызхьымӡаз џьоукы инарыгӡап…
Аӡәгьы илымҳа иҭамло бызшәала,
Аҟармаҵыс хәыҷ ицәырган иаҳәап –
Ишҭәыз сара сгәы зегьы ашәала.




















АРДӘЫНА

(Схәыҷра иацу агәалашәара аҟнытә)

Ашәшь иаҵәа иалартәа иназгон.
Ардәына аблақәа хҩан.
Иахьыскыз, сдунеи хәыҷӡа азна,
Гәҭыха мацарала иҭәуан.

Ардәына ахы цаҳәцаҳә иарблын,
Иалартәан ашәшь иԥшӡаӡа,
Бзиабарак иабылуаз ҳҳаблан,
Рыгәҭыха алеибырҳәарц маӡа…

Аԥсшәа еибаҳҳәоит дансԥыло,
Ардәына аԥсы иаԥзырхаз.
Деиқәшәарц иҭахын уи насыԥла,
Насыԥда иахьанӡагь инхаз.

Аԥсшәа еибаҳҳәоит данызбо,
Ардәына ззызгаз сара.
Лыблақәа ирхыҵуам аныӡба,
Ус ишыҟаз иажәит ла лҿара.

…Ашәшь иаҵәа иалартәа иназгон.
Иахьшын аԥыц-хәыҷ ашьа.
Игәнызгоз сзымдыруа игәнызгон.
Лахҿыхрак ацәыӡуан сҟазшьа.





















АԤСЦӘАҲА

Иҟалап, иара игәаӷьра ссирзар,
Џьара сааигәа дтәазар уаха.
…Гәалак сыцрыхоит са сизар –
Сиҿаҳарц сҭахыҵәҟьоуп саӷа.

Аха дсықәшәом, иҽиӡоит макьана,
Макьана ҳаиқәшәарц иҭахым.
Арахь, уажә аԥсҭазара агьама
Сыхнахын, усҟак сгәы сҽаным.

Иҟалап, сара схәыцшьақәа ссирзар,
Хара сыргацәозар уаха,
Иҟалап, лаԥшҵашәаразар, ԥхыӡзар,
Аха исхашҭуам: жәаха

Сашҭаҿы дықәианы дыцәан,
Иааигәара шәҭык  қашә-қашәон.
Аҵар рыбжьы маҷӡак идуцәан,
Амра ахаҿы лашаӡон…

Иссирын сахьықәԥшуаз ашҭа,
Хәыцрак сышьҭнахуан хара.
Исыԥхьон сгәы ажәҩан ду ашҵахь.
Аԥсҭазара сыԥхьон сара…

Гәалак сыцрыхоит са сизар –
Сымч иқәхарымашь саӷа?
Иссируп, уи игәаӷьра ссируп,
Дтәоуп џьара сааигәа уаха.





















АҚЫҬАҾЫ

Ҭынч ақыҭаҿы сызтәом.
Ахьшьыцбақәа гәыла среисоит.
Ҭынч, иауам, сызтәом, сызтәом,
Сқыҭа агәеисра сара исгәеисроуп.

Шарԥазӡа исдырбоит аҵар
Ацха ирҿыҵыкәкәо агьама…
Аԥсны иахәара ак ҟасҵар,
Нас сыԥсыргьы, мап егьамам.

Гәаныла аныҳәаԥхьыӡ ҳәаны,
Сазхәыцуа агәырӷьара исныруа,
Шьыжьӡа, ацәқәа ҵаҳәаны,
Кәаҭанала иалыздоит аҵыруа.

Сымра кыдуп, иҭашәом.
Агәкаҳара, мап, санышәом.
Бзанҵыкгьы сгәы иҭашәом
Сзырҽхәо дҟаландаз ҳәа машәыршәа.

Ақыҭаҿ ажәҩан даҽакӡоуп,
Адәеиужьқәа хҟьоуп какаҷла,
Сҽыхәа аӷәра сзаҿакӡом,
Иагхом анарха маҷ-маҷла.

Зынгьы избахуеит, сгәы ҟаҵо,
Ашәаԥыџьаԥ акы рҳәоушәа,
Амшын ахь ҳӡиасқәа ицо,
Ҳашьха дуқәа рыцраҳәоушәа.

…Ииашоуп, ҷышәрақәак ҵаны,
Амҩа сықәуп, шьҭа крысхыҵуеит.
Сара сқыҭауаҩуп, ҵаны
Сыԥсы қыҭада исхыҵуеит.















АЧҲАРА                                                               

Сгәаҵа иҭаканӡом ашәҭқәа.
Исхашҭуам ирхылҵуа афҩы.
Иӡӡом, ибжьаӡӡом са сашәа,
Сыҵлагьы иасуам афы.

Сымшқәа дегьызмаха ианысша,
Иссирхаргьы, изхәарҭои, са сыҵх.
Издырроуп аԥша-цәгьа анасша,
Издырроуп ианлеиша акырцх…

Аԥсуаа еидшылан ишасуа
Аимҵакьача… сгәы рыбжьашәар,
Ишԥасҭаху исмыхьырц еиласрак,
Ишԥасҭаху ҿымҭ исычҳар.

Сгәыӷуеит иҭамшәап ҳәа сымра.
Аԥсра саҿагылоит сымшәа.
Сазхәыцуеит адгьыл аҿымҭра,
Имаӡоуп сара сзын абызшәа.

…Мҩа дук, сҳалалӡа, санысны
Сышнеиуа сыԥсы еихәлашәар,
Снышәынҭра азыҳәан мышкызны
Аҵырканти ахаҳәи еиқәшәар,

Усҟангьы адгьыл ҿнаҭышам,
Иаҳәашам машәыршәа акгьы:
Адгьыл иадыруеит есымша,
Ачҳара ишахьчо зегьы.

























ХАТЫН

Ԥшьаалаӡа, ԥшьаала сҵәыуарц сҭахын,
Аха мчык сакын сжәагәаны.
Гәырҩацәгьоуп, гәыԥжәагоуп, ирыцҳауп Хатын – 
Еиқәыццышә ишьҭами Хатын ԥшӡа былны.

Араҟа иӷьашам бзанҵ адгьыл ажьы –
Аибашьра иашәахсҭан инхоит.
Араҟа икнаҳау асаркьалқәа рыбжьы
Гәыҭшьааган қьаԥҭа-цԥхьаӡа игоит.

Джьиуп араҟа изызгылоу абаҟа.
Инапқәа дырнуп иҷкәын дыԥсны.
Иамаӡам ҳәашьа игыгшәыгыз шаҟа,
Ишьҭазҵаз Хатын зегь былны.

Зныхгьы сгәы иснаҭоит: абра, шарԥазӡак,
Ирблыз ауаа зегь бзахоит.
Рхы-рҿқәа лахьеиқәрак рнымкәа зынӡак,
Игәырӷьо урҭ еицынхоит.

Абар, аԥсы ҭалеит ажьигьы ибаҟа,
Иԥеи иареи аҩныҟа еиццоит.
Асаркьалқәа кныхны идыршәуеит ҵаҟа,
Адгьыл илыҵашьшь ицоит.

…Ԥшьаалаӡа, ԥшьаала сҵәыуарц сҭахын.
Схала сҟәынд-ҟәындуа ак сҳәон.
«Адунеиаҿ иҟоуп, иҟоуп Хатын!» -
Асаркьалқәа слымҳаҿ иҳәҳәон.


















ҴХЫБЖЬОНШӘА

Еиҭах схы сазхәыцуеит ҵхыбжьоншәа,
Ихьыу-хьыууа сгәы иҭалоит акы.
Слывсуеит, схы сықәыжь, дсымбошәа,
Ицәгьамкәан илуеит ларгь ацкы.

Аха амшын цәқәырԥа дуқәа анырхыӡло
Хаҿы лаша амза ашәахәа,
Дыҩналоит, срыцҳашьан, ԥхыӡла…
Дыҩналеит са суада уаха.

Иҵӡозеи дсымбеижьҭеи… илыгыуп,
Са исхароу, мамзаргь – даҽаӡәы?
Абар, изеиԥшроу ԥарԥалыкьуп
Абырфын цаха, изҩычо лыхцәы.

Дызгылои, нас, ҿымҭӡо, слымбоушәа,
Днархьысыр иауазеи снапқәа!
…Ҳҵәаҵла иҿалаз бамбоушәа,
Иқәтәоуп ихыбны акәытқәа.

Уахьынтә исымҭаӡо ҭаха,
Рбаӷьк акыи-кыиҳәа ҿнаҭит.
Измадаз, уара мыжда, уаха,
Сшыцәаз сҭахәхәа сааурԥшит.

Шьҭа уаҳа сахьымӡар ҳәа сшәоушәа,
Лара сышлызхәыцуа исыршоит.
Ҳара ҳамҩа аҽархәоит мзаҿоушәа,
Ӡиасшәа џьара ҳаиҩнашоит.

Еиҭах схы сазхәыцуеит ҵхыбжьоншәа,
Ихьыу-хьыууа сгәы иҭалоит акы.
Слывсуеит, схы сықәыжь, дсымбоушәа,
Ицәгьамкәан илуеит ларгь ацкы.















* * *
Нас, сҟалоит абасгьы зны:
Акгьы ҭаӡамкәа, сгәы ҭацәны.

Хьаак сымамкәа зынӡа,
Сықәхоит адгьыл сыууаӡа.

Сазхәыцуеит усҟан сара аҩы,
Аҳаԥшьа иҭеиҭәаз  анхаҩы,

Аха аҳаԥшьа икылсны ицаз,
Аӡәгьы  имжәӡакәа иԥхасҭахаз.

Нас сҟалоит абасгьы зны:
Акгьы ҭаӡамкәа сгәы ҭацәны.

Схы сымахьха, сыԥхашьо,
Сышнеиуа сшыҟақәоу џьашьо,

Ҿнаҭызшәа сыдгьыл, сыхьӡ ҳәаны,
Бжьык слымҳа иҭаҩуеит иааигәаны.

Уи саҳаанӡа шаҟа ҵыз
Схаршҭуа, исхаԥыруеит аҵыс.

Амшын ззымдыруа зынӡа,
Схыԥшылоит ӡыхькгьы ицқьаӡа.

Сшьапы нахьысыр еиҩҵәарашәа,
Избоит мҩахәасҭак харашәа.

Сҭаԥшуеит ажәҩан алакҭа,
Сҭаԥшуеит сышьхақәа рлакҭа,

Рдунеи сыбзиабара ахьыгӡо,
Ԥхьаҟа сдәықәлоит сыццакӡо,


















* * *
Сгәы заҵә лак-ҩакуа, илаԥшуа,
Амҩадуқәа инырнылоит есҽны.
Суада иныҩналоит аԥша,
Сԥенџьыр асаркьақәа ԥҽны.

Ссиршәоуп са сшыҟоу иахьа,
Сгәаҭеиуа, сыԥс амкуа сыҩны…
Иқәжьуп сыстол еиԥхьытта
Бӷьыцқәак, сыгәҭыха рынны.

Суада иныҩнагьежьны, аԥша
Сыбӷьыцқәа дәылган иагоит.
Ирнысҵазгьы схашҭны схаҭа,
Схы кны сыстол снахатәоит.

Ишьҭасҵом еидаран сызҵоу, -
Уи имздеит  ҽаӡәы сихьӡаны.
Ҿымҭкәа сымҩасны сызцом,
Сымҩасны сызцом сыҽӡаны.

Сҿаԥхьаҵәҟьа амшын еилашуа,
Ижәылоит ԥхьаҟа ицәқәырԥаны.
Сгәы заҵә лак-ҩакуа, илаԥшуа,
Амҩадуқәа инырнылоит есҽны.























* * *
Зықәрахь инеихьаз аҟәраан,
Иԥырны ақыҭахьтә Аҟәа иаан,
Иқьыԥаха иахьнықәтәаз ҵлак,
Иабоз ссирын иахьыԥшлак.

Амшын шыҟоу инаԥшын,
Ихтәалан аҷнышқәа амшын,
Меигӡарахда аԥсыӡқәа ркуан,
Урҭ рҿыҵакны иԥыруан.

Наҟ абаҳчахь инаԥшын,
Абаҳча аҳәыҳәқәа рыла иҭәын,
Ауаҩы дырхылаԥшуан, ихьчон,
Фатәыла-жәтәыла урҭ ирчон.

Иҷырҷыруан хаз аҵар,
Ирҭахын ашәа ҿыцқәа рҵар.
Амаамынқәагь, ахәаны,
Ирықәлон аҵлақәа еиханы.

Зықәрахь инеихьаз аҟәраан.
Иԥырны ақыҭахьтә Аҟәа иаан,
Ҵлак иахьнықәтәаз аԥсашьарц,
Изалшозма агәы мцарц:

Ауаа рышьҭыбжь даара ицәгьан,
Амашьынақәа – еицәан.
Мхырҭак ыҟамызт џьара,
Ԥшык  ахьафашаз иара.

Ех, нас, баша Аҟәа иаан,
Зықәрахь инеихьаз аҟәраан,
Иԥырны ақыҭарахь иахьцоз,
Абриак акәӡан уи иаҳәоз:

«Ҟыр-р, ҟыр-ҟыр-р, ҟыр-р,
Иҭбеит сҟырҟы, сҟырҟы, сҟырҟы,
Шьҭа искыҵәҟьароуп какалк,
Ԥшаӡак сфароуп, ма каканк».












* * *
Рҽыргызмалны ишышеишеиуаз,
Аеҵәақәа ахьыӡ зымбеит.
Лара днаскьагаӡан сышнеиуаз,
Убас мшыцәгьа-мыждак сыхьӡеит,

Сгәы ԥнажәоит иара зегь рыла,
Сгәалақәа зегь еизнаркәкәоит,
Злакҭа хәашьу жәҩан ҵаула
Ашьа ҟәанда аҿанаркәкәоит.

Ирылагьежьуеит сара сымцқәа,
Исхыччаҵәҟьоит азхара;
Сахьцо сақәымшәо, сӡыӡымкуа,
Шьоук рааҵра сыҵахеит сара…

Лахьынҵак ануп са сылахь,
Еснагь исабжьақәо, шәысҟәаҵ.
Сахьгылоу аҵлақәа ирылыхьхь,
Ацәыкәбарқәа цоит итҟәац…

Мшәан, са соума адыԥшыла?
Еснагь згәы мыжда иажьо?
Аҩны шкәакәахьтә сыбла дхыло,
Ԥҳәызбак дсыхәаԥшуеит сџьашьо…

Бысмыхәаԥшын, са сгәы снархьуеит,
Аҩны сандәылҵуаз сыццакуа,
Машәыршәа асаркьахьтә са схаҿсахьа
Рхызымбаалеи сыбла агәқәа.

Инаскьазгаз ус сзылԥырҵуам,
Ҳзеицу сзымдрит схаҭагьы,
Цәанырракгьы ма исызцәырҵуам,
Сгәы былхьеит ауп – уаҳа акгьы.

…Шьоук рааҵра сыҵахан сзаԥырҵуам.
Ақәа иаҳа-иаҳа аҽарӷәӷәоит.
Аԥҳәызбагь сыхәаԥшра даҟәыҵуам,
Ҽԥныҳәак сылҭошәагьы збоит…

Акгьы сзыбымҳәан гәаныла,
Быҩнал аҩныҟа, идыдцәоит.
Уа бхала, бхала, хыхь бахьгылоу,
Афы бысыр ҳәа сацәшәоит.








АԤСУА БЫРГЦӘА
Аԥсуа етнографиатә хор «Нарҭаа» 
иалоу абыргцәа ирыхьӡынҩылоуп.

Сара сзыҳәан ипатууп,
Иламысуп – уаҳа акгьы,
Аԥсынтәыла – згәыӷра дуу,
Знасыԥ ыҟоу есқьынгьы,

Иазышәаҳәо аԥсуа быргцәа,
Шәҿаԥхьа ахырхәара слаҟәны,
Шәымца хаара – бзанҵ иҿымцәо –
Иҵегь аиқәҵара иӷәӷәаны,

Шәыззышәаҳәо ҳадгьыл гәакьа,
Шәыззыкәашо шәа шәԥырны,
Саныԥшылоушәа асаркьа,
Избар иахҭысқәахьоу зегьы.


Шәара шәымшра аԥсуа иашҭа
Ахаҿра арԥшӡоит есымша.
Шәара шәашәа иақәым хашҭра,
Наӡаӡа иҟоуп ахьӡ-аԥша.

О, иҟаз шәыӷәӷәара еиламскәа,
Шәарҭ ашлақәа – исгәацаԥхоу,
Шәарҭ, зҳазырҭрақәа ркаламқәа
Рышкәакәара хыхь ихоу.
























* * *
Схынҳәуеит суадахь. Шьҭа ҵхыбжьонуп.
Аҟәа амҩақәа ҭацәуп.
Ҩаԥхьа исамхажәт ба сыбжьоназ.
Ҩаԥхьа са сзаҵәуп, сзаҵәуп.

Абар, исывҟьа ицаз таксиуп,
Абла ҭиаҵәа ҭыԥхоит.
Уаха игәнызго убас иссируп –
Са сзаҵәын, сзаҵәуп, сзаҵәхоит.

Ицом аӡқәа зегьыҵәҟьа рхьышьҭрахь,
Ахаҳәқәа шҿажәку ус иаанхоит.
Аҩнқәа сахьрывсуа са сарыхьҭшьны,
Сыԥсыԥ ала исырԥхоит.

Сара исҭахуп насыԥла иҭәызарц,
Еснагь идырԥхаларц агәқәа,
Дара рзын агәаҟра ҭәицзарц
Уаха сызвысуа аҩнқәа.

…Ԥыҭк исамхжәт ба сыбжьоназ,
Исцәымӷыз ҭыԥк аҿы уаха.
Схынҳәуеит суадахь, шьҭа ҵхыбжьонуп.
Схынҳәуеит сҿажәкуа, сџьашьатәха.





























* * *
Чили апоет Виктор Хара ихьӡынҩылоуп

Апоет дымԥсит дынкаҳан,
Игәы ҭымҟьеит ма дшәаны.
Апоет дыршьит дыкнаҳан,
Астадион ду агәҭаны.

Апоет зынӡа дыгәнаҳан,
Зынӡаск дыҟаӡам анцәа.
Астадионаҿ уи дыкнаҳан,
Инацәкьарақәа ԥыҵәҵәа.

Апоет дмыцхәны даныршьо,
Иҿы анеихаргәо иццакны,
Усс дымкӡакәа наҟ даныршьуа,
Сызлатәои сыԥсы ӡаны?

Апоет игәыӷра каҳан,
Ашәа изымҳәо дҟамлаӡеит.
Апоет дыршьыз дыкнаҳан,
Ижәлар ргәаҵаҿ дынхаӡеит.

Адунеиаҿ, митә ҟаларгьы,
Апоет игәеисра еиқәтәом.
Митә ҟаларгьы, митә ҟаларгьы,
Уи дыԥсӡом, дыԥсӡом, дыԥсӡом.

























* * *
Абар, адырды ианысҵоит,
Исхахоит сгәыӷра абамбеиԥш…
Издырырц сашьҭаӡам инысҵуа –
Исҭахуп слахҿыхзарц бара беиԥш.

Аха заа схахәы кыдҵуеит,
Ашәҟәы бӷьыцқәа ирыбжьаԥсоит,
Сара сышьхақәа кыр нырҵуеит,
Урҭ сышрацлабуа сааԥсоит…

Сҟазшьа зегьы иргәаԥхашам,
Зегьы сраабларцгьы смиӡеит,
Избоит – иҭамгылт сара сашҭа,
Ааԥнеиԥш, аԥхынгьы сыцәцеит.

Акәараҷҷа сылаԥш аҩшәоит,
Абар, шьҭа ҭҟьаԥла аҽҭанаҳәҳәоит.
Аҵар ааԥын ирҳәоз ашәа,
Сӡырҩын, ҭагалангьы ирҳәоит.

…Шәарҭ абӷь ҩежьқәагь, снапсыргәыҵеиԥш,
Ацәаҳәа ссақәа зылдоу,
Шәымшьыцкәа, маҷк ҳаҭыр еиқәышәҵа,
Шьҭа ҭагалароуп ҳазҭоу.

Имшароуп аҵхқәа ԥшада, сыда,
Аӡын самгароуп агәҿыӷь.
Иԥшӡахароуп сара сыдагь –
Сыҩнра, сгәара, сашҭа, сӡыхь.

Издырырц сашьҭаӡам инысҵуа,
Исҭахуп слахҿыхзар, бара беиԥш.
Ианысҵоит, адырды ианысҵоит,
Исхахоит сгәыӷра абамбеиԥш.

















* * *
Амшын савоуп, Аҟәа, ара
Ааԥын сцәа-сжьы еимнадоит.
Изҭахыда сымҩа аҿаҟәара,
Са сгәы ԥсаатәхан, ишәаҳәоит.

Амшын савоуп, Аҟәа, ара,
Абар, абар. Абар ишоит.
Жәҩан ҵаулахьтә, аҟәара
Сгәаларшәо, аеҵәа лашоит.

Амшын савоуп, Аҟәа, ара
Са схандеиҩуп, сыкруҩуп.
Зынгьы, санҭыҵуа ныҟәара,
Алаф зцәымӷым ҽырбаҩуп.

Амшын савоуп Аҟәа, зда
Сымам сҩызцәа сыргәаԥхоит.
Амшын иақәушәа аҟәада,
Ԥхьаҟа, ԥхьаҟа, ԥхьаҟа еихоит.

Амшын савоуп, Аҟәа, ашәак
Шарԥазшәа исҳәарц сҭаххоит.
Сҩызцәа-сԥызцәа санрыҟәшәа,
Мариала усҟан са сҭахоит.

Амшын савоуп, Аҟәа, ара
Абар, абар. Абар ишоит…
Шьҭа исыцлом саҟара,
Аамҭа цоит, ицоит, ицоит.






















АУАРБАЖӘ

Сымч-сылшара агәра анызго,
Сыԥшларц ансуалу хара,
Игәнызгоит, даараӡа игәнызгоит,
Уҵашәар сылаԥш уара.

Аха аҵла хаккала, аҵла
Сахыубаазшәа сахьықәлаз сара,
Сгәырҩақәа акы ҳәа урзацлан,
Укьиуа усхалеит абра.

Избоит иахьа цқьа ишузымшаз,
Ажәҩан ушхыу узаҵәны:
Дгьыл ҿаҵак арԥсаара злымшо,
Қәа цәыкәбарк зызкамҭәо ԥсҭҳәаны.

Сцәа-сжьы ианыруеит узхаҩо,
Иахьала узыргәаҟуа зныӡа,
Аҵла еимҿаԥарҭаҿ, иахьгәаҩоу,
Иҭатәоуп ақәаӡы ҟәызгаӡа.

Шьаарҵәыран аӡиасқәа убозар,
Урҭ рыжәра азин умхзар уара,
Аӡба уакызар, уԥсӡозар,
Абри аҵлагь сылбаап нас сара.

Иахьак урыцҳахәха узхаҩо,
Сцап саԥырҵӡан хара,
Аҵла еимҿаԥарҭаҿ, иахьгәаҩоу,
Уӡыхәашь ужәып узхара.






















* * *
Абра исыршап – џьаргьы сцаӡом,
Абра исыршап сара сымгәамҵкәа.
Ԥшакгьы асуам, бӷьык қәацом,
Шәахәак ҭалашом са сгәаҵа.

Бзиа бшызбо са исызӡом.
Ус бысмабжьалан бнасықәҵәҟьан…
Амшын ҭабама? Амшын еисӡом,
Исаҳаӡом уаха аҟәиҭ-ԥсиҭҵәҟьа.

Амшын зыниазеи, аԥсы заӡеи?
Убри аҟынӡа икарахама?
Амч-алшара зегь згеи?
Еснагь агәрымра агәы ԥнаҵәама?

Ҳәатәыс исымоу, са сзышьҭоу,
Изызхәыцтәу сгәалси сгәахәеи,
Имҳәаӡакәан, сгәы ишҭоу,
Мышкызны ицәырызгошәа сгәахәуеит.

Исҭахуп – амшын сгәаҿы,
Маӡажәак саҳәо, ихәыҭ-хәыҭырц.
Ацәқәырԥа исцәалахаз бхы-бҿы
Снапқәа ԥшьаалаӡа инахьысырц…

Уажәшьҭа ашара рацәак бжьам.
Илахҿыхрахап ишшаз еиԥш.
Шьҭа издыруеит, са смыцхәӡам,
Ҽынла жәҩан икыду амзеиԥш.























* * *
Зны-зынла еиқәысҵоит сара сылахь,
Сыркуеитаз хәыцра гәарҭак сеимырхха.
Сыҩны лашароуп, илашароуп сара сыла,
Ӡыжьҵас иҵамҵамроуп сымӡырха.

Сгәы иабоит наӡаӡа абас сынхоушәа,
Иаҵамлоушәа сара сымра ашәшьы.
Сышьха дуқәа маӡала акы рҳәоушәа,
Снатәар рымуашәа ҳамҭак сеиқәшьшьы.

Сыԥхыӡ иалоуп сыцәар сара аԥхныга,
Сан аџьыка злалхуаз игәӡаӡа.
Нап ҟазала саб иҟаиҵаз аныга
Ахш ықәжжуеит ақьышә жәпа шьыжьӡа.

Аԥсуа имца еснагь иахьеиқәу иссирха,
Архнышьна ахцәы ахьқамызуа иԥшӡаӡа,
Сара аҩызцәа срыцҟоуп сгәы зырҿыхо,
Гәҭыхас урҭ ирымоуп слахьынҵа…

Имариамыз амҩа са сызнысыз,
Сыбаҩҷыда џьаршьоз сызбалак.
Схәыцра хаара иацу ҟармаҵысыз.
Слымҳа иҭаҩуаз ашәа сахьцалак.























СЫМШРА АМАЦӘАЗ
1987


* * *
Иҳагмыз ҳарҭ амра каԥхара,
Аеҵә каԥхарагь – убас.
Изнагошь, нас, адгьыл аԥхара,
Амзаҿ анеира зылшаз?

Уи дыҟазар дара деиқәҷабны,
Дцәымзан ауаа дырзакырц,
Машәыршәа ишьапқәа ирыҵарҷабны
Инеигарын адгьыл акәиц.

Еибадыруеит адгьыли амзеи,
Рынасыԥ-мҩа цом хаз-хазы.
Сгәаҵаҿ акәицжәла лаҵазар,
Сҟазҵо уи ами сразны.

Нас нагӡара ақәыз идгьылтәу,
Уи иацу агәыӷра зегьы!
Нас нагӡара ақәыз ижәҩантәу,
Исыцәтәыму ҳәа ыҟам акгьы!

Аха аеҵә рхьыбла анкуеицеиуа,
Аҵых зынӡа ианыҵәцоу,
Адәеиужь санықәу сгәаҭеиуа,
Сыццышәха сгәы саблыртә ианцоу.

Сынасыԥ сгәыӷра сазхәыцуеит –
Харантәи исзыԥшу ихьҭакны.
Сашҭахь хаҿсахьак мҩахыҵуеит,
Исацәажәоит уи сыхҭакны:

«Инасыԥым, аҵх урлашаргьы,
Умза хьшәашәан жәҩан ахьтә уааԥшыр.
Инасыԥуп, мышкы иадамхаргьы,
Удгьыл гәакьаҿ укәицны ублыр».













АГӘАЛАШӘАРА

Хышә шықәса зхыҵуа аҵыџь, -
Аԥсҭазаара сгәазырԥхоз,
Сашҭа зырԥшӡоз амыҵмыџь,
Зхаԥыц ссақәа еикәаԥхоз!..
Ақәаҵаҿы ҭынч, хрыжь-хрыжь,
Ашәа зҳәоз аҟармаҵыс.
Дӷамшь ццакы-ццакы аӡыжь,
Бзиа избоз зегьы рыҵкыс.
Аккара инагаз икашьшьы,
Абна илаз ажьақәа,
Игәарҵуаз арахә еицхаршьшьы,
Урҭ наскьазгоз алақәа.
Адәы ԥшӡа иқәыҩуаз аҽқәа,
Збырфын ԥырцәқәа еилышәшәоз,
Ирзышәарыцоз ахәыҷқәа,
Аха аҽықәтәара иацәшәоз.
Иҿыҭуа исышьҭаз сара сан,
Ихыҵны зҿыназхоз асырӡ,
Зԥашә еилышьыз алаԥан,
Уаҟа зҽызҵәахуаз аԥсыӡ.
Сыбла ихгылоуп урҭ зегьы,
Сыбла ихгылоуп ак аанмыжь.
Сара схынҳәыроуп уахь уеизгьы,
Иҭамбаӡацт макьана сӡыжь…
Сашҭа зырԥшӡо амыҵмыџь,
Зхаԥыц ссақәа еикәаԥхо!
Хышә шықәса зхыҵуа ҳҵыџь, -
Аԥсҭазаара сгәазырԥхо!























АԤХЫӠ

Аԥхыӡ ҳәа избеит аџьшьатәы:
Бара быбналаны бцазшәа,
Џьанаҭ дгьыл  ссиркаҿ бнаӡазшәа –
Иахьамбац аԥсцәаҳа ишьапы.

Уа ашәҭқәа мканӡозшәа бзанҵы,
Ицәымӡуазшәа ақәыԥшгьы иқәыԥшра.
Еицамкуазшәа аҟәышгьы иҟәышра,
Икьаҿмызшәа аӡәгьы иԥсынҵры.

Аԥхыӡ ҳәа избеит аџьшьатәы:
Сҭаҳмада хымхәан сҟалазшәа,
Бара бшынцәахшараз бынхазшәа,
Иббазшәа бара бҿаҳәатәы.

Аԥхыӡ ҳәа, ишанан зынӡа,
Уи сазхәыцуан, сазхәыцуан санҿыха.
Сгәи сыхшыҩи еиҿыхон, еиҿыхон,
Еимдырххон, еимдырххон слахьынҵа.

Бгәы ибзаруазар, быбналаны бца
Дгьылк ахь, аԥсцәаҳа дахьамбац,
Аӡыхь хәыҷ кеикеигьы ахьҭамбац,
Аӡәгьы ашәы ахьишәымлац зынӡа.

Ҿымҭ гәырҩала суахҭа сшазыԥшу,
Бца аԥсҭазаара ахьыҟоу наӡаӡа,
Бҭаԥшырц бҽазыбымкын сгәаҵа,
Саанхоит сара сабацәа ахьжу.





















СЫМШРА АМАЦӘАЗ

Ишсыхьыз сыздыруам, исцәыҟалеит ссиршәа
(Иахаразар акәхап сыгәҭыха ахьрацәаз),
Ҵа змаӡам аамҭа аҵахь исыршәит
Сахӡыӡо снап иамӷаз сгәыӷра амацәаз.

Исыршәит. Ибжьаӡит. Ииасуа амшқәа
Рӡыблара ишьҭкәыцәаа иагама хара?
Ма аҳауа ианалаха, уаҳа аналымша,
Иалагама маҷ-маҷ иҳамбаӡакәа аӡыҭра?

Ҵа змаӡам аамҭа аҵахь исыршәыз
Сымшра амацәаз хәыҷ сахьчарц иаҿуп.
Схы, збоит, схы збоит акалашәа, ссиршәа,
Аҵәца аҵа иҭашәошәа, ахьеҩбжьы сазыԥшуп.



































АЕҴӘАҚӘА

Сцарц рҭахым урҭ ус сынкылаӡ,
Ишырдыруагьы сшыԥсыша.
Ԥшьаала, ԥшьаала, игәыдыскыларц,
Аеҵәақәа лаҟәуеит сышҟа.

Урҭ рыжәҩан ду иацәыбналоит,
Иааскьоит сышҟа, сыгәра анырга…
Агәырӷьа маҭәа зегьы ирнаалоит,
Ашәеиқәаҵәоуп агәҭашьыга.

Урҭ сыԥсҭазаара иаҷыдан
Ишыҟоу, сшәыҳәоит, зегьы ихашәҵарц.
Исҭахуп сара сымчыдан
Сахьгылоу, аҳәҳәыҳәа инеимасҭәарц.

Сҳарашәк, сшәыҳәоит, сышьха ӡышқәа,
Сышәшьозар сыдгьылаҿ саԥшәыман.
Аеҵәақәа лаҟәуеит сышҟа,
Снапсыргәыҵақәа рҽырныршәлан,

Исацәажәарц бызшәа ссирла,
Жәҩантәыла амаӡақәа сарҳәарц,
Нас ҳаилаҵәарц гәыла-ԥсыла,
Сыдгьыл ахәрақәа зегьы ҿарҳәарц…

Ишрымамгьы зынӡа саха,
Ишырдыруагьы сшыԥсыша,
Иааскьоит сышҟа рыбла ҭхаха,
Аеҵәақәа лаҟәуеит сышҟа.

Аха сара урҭ сзырԥылом,
Ҵаҟа мчык сагоит исыхан…
Аеҵә харак сызрыдкылом,
Саргьы исхарои – ауаҩ гәҭыха.


















* * * 
Аԥҭа еиқәара сналԥшны, аҩшьыбжьонк рыбжьара,
Аҵеџь ҵаула аҵахьтә сиеҵәахә сҿаԥхеит.
Абри адунеиаҿ џьаргьы ҭыԥ бжькаҵәарак
Ыҟаӡамшәа исхасыршҭын, гәыла са сҿахеит.

Сиеҵәахә, зҽыԥхьазкыз, исшьышьит лаԥшыла,
Сгәаҵа иҭасҳәеит ажәақәа, гәыбылрала иҭәыз:
«Сыгәра га, о, сиеҵәахә, бзанҵык судышшылом,
Еидара хьанҭас иҟоу зегь саԥхьаҟа исзыԥшыз».

Аҭак снаҭеит сиеҵәахә: «Сгәы раз хәыҷ, умҩашьан,
Схәыцуеит, сара схәыцуеит схы аџьа ду арбо,
Сшәоит абри адунеиаҿ уара удгьыл  аншьан
Кҿалар ҳәа иҭынхадаха, дамамкәа изџьабо»,

Аҭак асҭеит сиеҵәахә: «Сара, мап, сыхшыҩдам,
Уаргьы саргьы иаҳзеиԥшу сыдгьыл еиқәсырхоит.
Уацәымшәан сара сшыҩкра, уацәымшәан сара сшыҩкра,
Аԥсы ҭоуп са сажәа, ишҭоугьы ус иаанхоит».

…Аԥҭа еиқәара иналԥшны, аԥҭа еиқәара иналԥшны,
Аҩшьыбжьонк рыбжьара сиеҵәахә сҿаԥхеит.
Сеидру сара исылшо, сеидру сара исылшо,
Сшыҩкреи, сара схәыцреи, сыҷкәынреи еиҿахеит.


























* * *
Цаха ҟаԥшьны, илакьы-лакьуа,
Амацәыс каҷҷара,
Амшын ижәыло еиҵақьы-еиҵақьуа,
Ацәқәырԥқәа рхырҷара.

Ақәа арыцқәа еишьҭала-еишьҭала –
Адгьыл шаба аԥсҿыхра,
Цәала-жьыла, еиҳәшьала, еишьала
Игәырӷьо рылахҿыхра.

Ахәыҷқәа – ихәмаруа аџьџьаҳәа,
Насыԥ зцу ашҭа-агәара.
Мшызҳа иузҳа, иузҳа, иузҳа ҳәа
Зышьҭыбжь го агара.

Инеиуа аԥҳәызба ццакы-ццакы
Лыблақәа рҭыԥхара.
Зегьы ирыцҵо ӡакы-ӡакы
Згәы аарту ԥсабара.

Харантә адыд агәыргәырра,
Ашьхатәыла аҵасқәа.
Аҽы ццышәқәа рыкьыркьырра,
Арԥарцәа еиҿамсқәа.




























* * *
Ари ақалақь, ари ақыҭа
Ирымоуп рыҩбагь сыԥсы акырҭа.
Руак сыԥсҭазаара иашьаноуп,
Егьи лакә-ҽырбага шаноуп.

Ари ақалақь, ари ақыҭа –
Сара сгәыӷырҭа, сыԥсырҭа –
Сшәоит снеигәыдырҵо сынхар ҳәа,
Сырҭахӡамкәа срыбжьахар ҳәа.

Уара, ақыҭа, исымцахароу,
Уара, ақалақь, исгәаԥхароу,
Ихьанҭоуп аидара сызҵашәҵаз,
Ахәыцрақәа сгәаҵа иҭашәҵаз.

…Абар, сгәы раз ҭәны гәырҩала,
Ԥшьаала снеиуеит қалақь мҩала.
Акалашәа сшьаҿа еихызгоит,
Исыхь сзымдыруа, акы гәнызгоит.

…Ари ақалақь – қалақь ԥшӡаҵәҟьоуп,
Иснаҭо ахәыцрақәа рацәаҵәҟьоуп.
Сышнеиуа ԥшьаалаӡа саагылоит,
Илаԥшҵашәаран сыбла ихгылоит:

Аԥааимбарцәа – аиаша иачычоу,
Гызмалрала Абрыскьыл дызҳәынҷо,
Ажәқәа рцәала адгьыл хырҟьоит,
Афырхаҵа акырӡа иҽиҟьоит.

Анцәа иацлабуаз деиҭымхеит,
Идгьыл иҵҵәрааит, ицәтәымхеит.
Ихарацәахеит ишьха ԥагьа,
Дазымыхьчеит инышәнап гәакьа.

…Ари ақалақь, ари ақыҭа –
Ирымоуп рыҩбагь сыԥсы акырҭа.
Руак сыԥсҭазаара иашьаноуп,
Егьи лакә-ҽырбага шаноуп.

Абар, схала, схала, схала
Схәыцуа снеиуеит каҭран мҩала.
Исыхь сзымдыруа, акы гәнызгоит,
Акалашәа сшьаҿа еихызгоит.





* * *

Археолог И. Воронов иахь

Сгәы ҭыԥоит, иҭыԥоит аҽраҵәан,
Иабоит иаҿагылоушәа ахҿа.
Ииаҵәоуп, илаҳәызшәа, абри аҵәца,
Ицқьоуп икеикеиуа ахаҿра.

Иӷьу аҭоурых цәқәырԥа сҿаҵәан,
Иаҿуп,  иаҿуп са схәаҽра.
Анышә хьшәашәа иамаз абри аҵәца
Ицқьоуп икеикеиуа ахаҿра.

Иҵкьыҵкьамшьа сҩызцәа ишьҭыхны,
Ҩыла ирҭәны, аныҳәаҿа рҳәоит.
Инсыжьуеит абраҟа сгәы ҭыхны,
Бжьык адгьыл иҵыҩны игоит.

…Аҵла акьышәкьышәра ихалаз,
Мышкызны ихала дылбаашт;
Хәра ҭыԥҵас ҳадгьыл ианхалаз
Сазхәыцуеит ҵабалтәи абааш.

Џьоук ԥхыӡла исгәыдҵан сыршьыхуеит,
Аха мап, сара иҭамхо  уаҩԥсуп.
Сҩызцәа аныҳәаҿа шьҭырхуеит,
Аҵысхә еиԥш аҵәца ласуп…

Ииаҵәоуп, илаҳәызшәа, абри аҵәца,
Иважын уи жәытә еибашьҩык…
Иалагазшәа ақәоура инеимаҵәан,
Слымҳа иҭаҩуеит, еихсыӷьуам шьҭыбжьык.

Абри аҵәца итәын ԥсыуа хаҵак,
Дазгылан иџьынџь, иԥсы ҭых.
Анышә ишазымфо агәра ахсҵеит,
Анышә ишазымфо ҳҭоурых.
















АРХНЫШЬНА

Сыԥшуеит гәыӷрала сшыԥшыц, -
Аԥсҭазароуп сыздызкылаз.
Сара исыргылаӡом аҩн ҿыц –
Еиқәсырхоит исыздыргылаз.

Сусқәа сцәеилахеит рацәа,
Сазымхәыцӡеит заа сышьыжь.
Бзанҵык дхасымҵацт анцәа,
Исымӡатәыц сылахь-сыџьымшь.

Аха срыхӡыӡацәоит мыцхәы
Исылаҽу аԥсуа ҵасқәа.
Урҭ роуп еиҭазҳәогьы сҿахәы,
Сагьырнышәом ирыгәҭасуа.

Сыԥшуеит гәыӷрала сшыԥшыц –
Саҵәҩаншьапуп ҩнаҭа дуӡӡак.
Нас изалшома сашшырц,
Ма схәыҭхәыҭырц сыбжьы ныҵак?

Сҩыза, сықәла, са сҭахы,
Машәыршәа ишәцәымгьалан сырхнышьна…
Шәнеины ишыжәбара сымхы,
Иҿоуп алапҟьа дуқәа еихышьны.

Иццактәызар – сыццакӡап,
Аха усҵәҟьа сгәы саԥымскәа.
Ҵыхла мацарагьы срыхьӡап
Иҟаҵатәу аус-ҳәысқәа.

Сыҩнаҭа еснагь ибзан,
Џьаргьы сызцаӡом иааныжьны,
Аӡәгьы шәазымҵаан «избан»?
Аха шәагәыҵамсын сырхнышьна.















САБ

Асы хьанҭеиԥш, ашықәс хьанҭыџьқәа ԥны,
Ихьчеит саб иахьанӡа ҳанхара-ҳанҵыра.
Ҽааны. Даҽазнык. Даҽазнык. Даҽа ааԥнык,
Ихала ҩаԥхьа иҭеикрушь аҵыруа?

Ашықәсқәа реидара даара ихьанҭоуп,
Иахьа баша дымцеит уи деиқәышла.
– Ԥшӡала, ҽаанынӡа, дад, акрыбжьоуп,
Дад, ажәла узысҟьап напымшла.

Дышԥашеи аԥсабара абри ауаҩ дмааԥсо,
Ма дышԥеиқәхеи дмажәыкәа шьамхыла?
Инап џьаџьақәа рыла ажәла каԥсо,
Аӷьара еиужь ду дынхылоит.

Абас сымхәыццызт сара абжьааԥны,
Хьаас исмоуцызт ҳанхара-ҳанҵыра.
Ҽааны. Даҽазнык. Даҽазнык. Даҽа ааԥнык,
Иҭеикуанда ихала, кәаҭанла, аҵыруа!..
































АХЫ АХЛАФРА

Сҭаҳмада-қабадан,
Сҭаҭынжәга сахо,
Сажәақәа нымҵәо имыцхәхар,
Сҭакәажә хаԥыцда
Исылымҭо ҭаха,
Аҽҳәа са сыҽҳәахар,
Схы ахьынахо сықәҵып,
Илсырбарц са сышбашам,
Снаа-наауа сдәылҵып аҩны.
Амҩан млак самкырц
Макәанк, сымч зықәхаша,
Шьҭысхып, фатәыла ирҭәны.
Сышнеиуа дысԥылап
Адау цәыршәага,
Мчымзар хшыҩк ҳәа зызҭам.
Дызжьап џьа мбаӡакәа
Ари ауаҩага, -
Сымаана сыҵхра мариам.
Ахаҳә  шыластәып,
Аҵәҵәаҳәа аӡы алысхып,
Аҵлақәагь ыҵҳәан изгап.
Сииааиуашәа мчыла,
Сыбзгьы сасуа,
Иаҵкыс еицәамкәа акрысфап.
Адаужә,  дбаҭәқьалеиуа,
Снықәыжьны иҟәаҟәа,
Шәарах гәарҭак дрыҵал,
Аҩныҟа сааигап.
– Шәабацеи, аӡә шәахӡамкәа!
Сҭакәажә, бабаҟоу? –
Агәашәаҿ сыбжьы насыргап.
…Сҭаҳмада-қабадан,
Сҭаҭынжәга сахо,
Сажәақәа нымҵәо имыцхәхар,
Сҭакәажә хаԥыцда,
Исызымҭо ҭаха,
Агәы лымоуп усгьы акы лҳәар…












АКЬЫУ

Сыԥсҭазаара анарха
Шмаҷмыз агәра згон.
Аха акьыу гәыҭҟьагаха
Абжьы гоит ҵхыбжьон.

Сгәы есиуеит ихагаха,
Мчыла схы сҟажоит.
Акьыубжьы гәыҭҟьагаха,
Ақәаҵаҟнытә игоит…

Са сгәы збылхьоу алаӷырӡ
Сӡамҩақәа ирыхьшхьеит.
Сҳәыԥы-ӡыԥуа саламхарц,
Сгәырҩагьы схәаҽхьеит.

Акьыуи сареи сашҭаҿы
Иҳамаӡам ҳәатәы.
Исымоуи цәашьас сиарҭаҿы?
Снықәххит адәы.

Аԥсцәаҳа ицҳаражәҳәара
Акьыу агәы ԥнаҵәом.
Ишԥазури, ишсашәҳәара,
Ҵхыбжьон исызшьӡом…

Сыԥсҭазаара анарха
Шмаҷмыз агәра згон.
Аха акьыу гәыҭҟьагаха,
Абжьы гоит ҵхыбжьон!

Исҭахым сымҩа анҵәамҭазы
Акьыубжьы сгәы ҭнаҟьарц,
Исҭахуп сара сцамҭазы
Ашәақь ахала иҭҟьарц!
















АБЫЗКАҬАҲА

Афина ссир, Афина. Зевс леишәацәгьа  иԥҳа,
Иаалырҟьан бысгәалашәеит, сангәырӷьашаз иаҳа.
Стәоуп сара ҩнаҭакаҿ, сныҳәаҿагьы рҳәоит,
Стәоуп сара ҩнаҭакаҿ, ԥҳәызбак дысгәаԥхоит.

Бзиабара шәахәац ԥшӡак ҽнак исҿаҷҷан,
Снанагеит ҩнаҭакаҿ. Даара еилфаҷан,
Аха аҭӡамцқәа ркәакьҭаҿ, омашәа иԥшӡаӡа,
Бызкаҭаҳак кнаҳан, аҭуан аҽахьыгӡа.

Сара – аԥсра  иазхәыцуа – уи сацәшәом бзанҵы,
Афина ссир, Афина – исылаԥҵәеит быбҵы.
Дзыхбырҟьеи Арахна, аҟаза џьашьатәы?
Аԥсҭазаараҿ уи дрыцҳан дзықәбҵеи адәы?

Иҟалеи, нас, дбеиканзар, дақәгәыӷзар уи лымч?
Ҿымҭкәа ибычҳанда, блывсында ма ҭынч.
Арахна, аҭыԥҳа ԥшӡа – дбырҿаасҭан бара,
Дбызкаҭаҳан дгәаҟуа дыкнаҳауп уажә абра.

Афина ссир, Афина, Зевс леишәацәгьа иԥҳа,
Ишԥасҭахыз са ҿысымҭырц, иҟасҵарц ҽмырҳа.
Арахнеи бареи аамҭа аӡыблара шәатәуп,
Гәнаҳарак ҟалазаргь, зны аҳақ шәатәуп.

…Стәоуп сара ҩнаҭакаҿ, сныҳәаҿагьы рҳәоит.
Стәоуп сара ҩнаҭакаҿ, ԥҳәызбак дысгәаԥхоит.
Арахна бызкаҭаҳа дысцәыԥхашьан дыԥсуеит, -
Аӡәи сареи ҳабжьара уарҳал ссирӡак лсуеит.





















СЫЗАҴӘИ СЫРАЦӘЕИ

Сызаҵә хыԥхьаӡара еидараҵас саҵоуп,
Сырацәа хыԥхьаӡара зҭаҵәаху сгәаҵоуп.

Сгәы сышҭаҵәыуахьо схаршҭуа лыԥсаала,
Схәыцраха сықәуп сдунеи хәыҷ ахсаала.

Аԥсра ашьҭахь аԥсцәаҳа изымшьыз сашҭоуп.
Ԥааимбарк уи еиқәирхарцаз дашьҭоуп.

Сызаҵәи сырацәеи еилалоит, еилыҵуеит,
Амацәыс бырфын-цаха урҭ ирыбжьыҵуеит.

Ажәҩани адгьыли баша срыбжьаршәым,
Сызаҵә бзанҵык аҷытбжьы аҩшәом.

Сырацәа хаҿсахьа ахаҿсахьақәа рыцлоит.
Урҭ сымпыҵԥрааны Амшын Еиқәа ихыӡлоит.

О, иарбан мчу хыла-гәыла сеилазҵаз?
Уахынла мҩа харак иқәлаз ҳаирпланҵас.

Сызаҵә хыԥхьаӡара ажәҩан иххалеит,
Аҳауаҿ уи абжьызаҵә кынхалеит.

Сызаҵә хыԥхьаӡара еидараҵас саҵоуп,
Сырацәа хыԥхьаӡара зҭаҵәахыу сгәаҵоуп.
























* * *
Аҟәара шкәакәеи ахаҳә шкәакәеи,
Амза шкәакәеи аҵых шкәакәеи
Ирзааныжьуа насыԥ шкәакәак,
Ицон ӡиаск, ԥштәыда-шкәакәак.

Иақәыршәызшәа ашьаршьаф шкәакәа,
Ишьҭан саԥхьа аҟәара шкәакәа.
Икәаԥ-кәаԥуа схәыҷра шкәакәа
Инархысуан ахаҳә шкәакәа.

Аҟәара шкәакәеи ахаҳә шкәакәеи
Ирызгагаз сқәыԥшра шкәакәа,
Имҵалырсит ԥҳәызба шкәакәак,
Мыцхәы изнаалоз аҵкы шкәакәа.

Уажә еицакма аҟәара шкәакәа?
Уажә еицакма ахаҳә шкәакәа?
Уажә ибжьаӡма сқәыԥшра шкәакәа?
Уажә дыбжьаӡма аԥҳәызба шкәакәа?

Ицәышкәакәоуп аҟәара шкәакәа,
Ицәышкәакәоуп ахаҳә шкәакәа,
Ицәышкәакәоуп сгәыӷра шкәакәа,
Ицәышкәакәоуп сымза шкәакәа.

Сыԥсҭазаара ишкәакәа цәышуп,
Сынасыԥгьы ишкәакәа цәышуп.
Ицәышкәакәаӡа аҳәыҳәқәа
Нысхаԥырлоит, сымҩа ныҳәо.























* * *
Аӡәгьы сиҳәом, аӡәгьы дсыҳәом,
Аҩны сыҟоуп ҭынч, сзаҵәуп.
Ҵыԥхтәи ажәҵарақәа хнымҳәит,
Рыҭрақәа ҭыкка иҭацәуп.

Избан, нас, ааԥынраз изавси,
Иадырбалеи, ҳаӷеиҭа.
Агәаартреи, чеиџьыкеи, ламыси
Бзанҵык изгымхац сыҩнаҭа.

Исараӡ, саџьал, иҵегь ԥыҭрак,
Иҟасҵаша рацәаӡоуп.
Зынӡа сгәы змырҭынчуа ҭынчрак
Иҿаҳа-дагәан исхатәоуп.

…Ҵыԥхтәи ажәҵарақәа хнымҳәит,
Рыҭрақәа ҭыкка иҭацәуп.
Аӡәгьы сиҳәом, аӡәгьы дсыҳәом,
Ус сыԥшуп, сыԥшуп, сзаҵәуп.
































* * *
Араҟа егьыҟам ирххатәу,
Шәара шәоуп сара сызтәу,
Аԥсилааи абазгааи,
Саныгааи мсааи,
Акгьы смыхькәа иахьанӡа смааи.

Шәара шәызусҭцәаз, шәахьынхоз,
Ҭоурых ԥшатлакәс шәзырххоз,
Аԥсилааи абазгааи,
Саныгааи мсааи,
Иахьагьы шәеимаркуеит, ааи.

Аԥсуа еснагь Аԥсны дакуан.
Еснагь аԥсуа дыццакуан,
Аԥсилааи абазгааи,
Саныгааи мсааи,
Иҳагмызт гәаҟреи алыԥсааи.

Аԥсны ауасхыр шәара шәоуп,
Сара сакәзар, сышәҟәыршәоуп,
Аԥсилааи абазгааи,
Саныгааи мсааи,
Сырхылан шәышьҭақәа сымԥшааи.

Араҟа егьыҟам ирххатәу,
Шәара шәоуп сара сызтәу,
Аԥсилааи абазгааи,
Саныгааи мсааи,
Егьсыхьуам иахьанӡа шьҭа санааи!





















ГАГРА

Иаухьан сара саанӡа ашьац аагага,
Иршанхагаз уԥсабара ҿыц ишәҭхьан.
Уара уанимам аԥсуа дрыцҳауп, Гагра,
Шәҩыџьагь аамҭа ӡырҩаш шәҭашәахьан.

Зда сымаӡам сбырлаш хәыҷ, сгәыҭгага,
Ажәҩан саркьа иаҵаршәу аԥшқарах.
Шәҩыла зажәа еимхәыцқәа ззыркхьоу, Гагра,
Иууам сгәы умырцәажәар уара еиҭах.

О, Гагра, Гагра, Гагра – са сҿахәҳәага,
Рымҵәыжәҩа еиҵыхуа хәыцрақәак схаԥоит.
Амшын аӡәы инықәишьызшәа аҳәҳәага,
Еиҟара-еишьылӡа сганаҿ иҽырбоит.

Исацәажәоит доуҳа мчык сҿахәыҭхәыҭуа,
Исанаҳәоит маӡа-ссирк сыззыԥшӡам.
Сахьыԥшлакгьы лакәҵас сыбла хызкуа,
Ашьха ԥагьа дуқәа шьхақәаӡам:

Ицәоуп Аԥсны аҵеицәа-ибаагәараз,
Руапа ԥхақәа нарықәҵа, ихьҭакын.
Аамҭа аӡӷьыра иалахаз, иаркараз,
Макьана имҿыхацт ԥхыӡ-хаак иатәнатәын…

Иаухьан сара саанӡа ашьац аагага,
Иршанхагаз уԥсабара ҿыц ишәҭхьан.
Уара уанимам аԥсуа дрыцҳауп, Гагра,
Шәҩыџьагь аамҭа ӡырҩаш шәҭашәахьан.





















ГАГРА ШЬЫЖЬЫМҬАН

Амырхәага аҟәнышьшьыла
Аԥсабара есышьыжь иахьиуа,
Аԥсаатә шкәакәа, напышьцыла,
Ԥшьаала иахьҭаӡсо аӡиа.

Ашәаԥыџьаԥқәа рышәшьыра
Аӡы иахьӡаало, рыԥсы шьо.
Ашәахәа-цҳа, ҟәандашьшьыра,
Амшын иахьхыло иԥхашьо,

Дгьыли-жәҩани риаҵәара
Уахьадыршәуа ирҭаххар,
Ашьха дуӡӡа акаҵәара
Иахьуоуа ҩызас уагәаԥхар.

Ԥшьаала хәыцрақәак еицыло,
Угәы ахьырыжьжьо еиҭах,
Уԥсҭазаараҿ узышьцылоу
Зегь ахьубо ҿыцбарах.

Ԥхашьарами гәаӷк анулаҽ,
Умаалықьны уҟала…
Аԥсабара шана еишьылраҿ
Ҩ-мчык еикануеит маӡала.



























ГАГРА ХӘЫЛԤАЗЫ

Араҟа исгәымԥхо ак анызба, - исмычҳароуп,
Амч араҟа исымоу – зынӡа даҽа мчуп.
Амшын иаҵәа араҟа ицәқәырԥоит, иџьоуҳаруп,
Аԥсҭҳәа бымбылқәа Мамзышьха иаҿачуп.

Ҭынч схала араҟа сахьгылоу сыԥсгарҭоуп,
Иҷырҷыруа аԥсабара дырцәажәоит аҵар.
Амзаҿа ахькыду ажәҩан акалҭан
Исҭахуп абыржәыҵәҟьа ссирӡак саҳар!

Араҟа ирацәоуп сара сыблақәа хызкуа,
Исызгәаҭом амаҷар еиԥш аҳауа сшашьуа.
Еимхәыцҵас идрыԥхын Гагратәи ахәызқәа,
Уантәи хьӡыркыла икаҷҷоит ацәашьқәа.

Иҟам ҽа дгьылк ари адгьыл ссир иаҩсуа,
Араҟа арыцжәла ахала икашәоит.
Ашьҭыбжь мыргакәа адәыӷбаҵәҟьа мҩасуеит,
Ҩаԥхьа абри адгьыл агәы ахәыр ҳәа ишәоит…

Хәылԥазы аԥсыуа ашәак, шьыри, исаҳаруеи,
Быжьра-быжьҵәа изгаша схьааи сгәырҩеи.
Амшын араҟа ицәқәырԥоит, иџьоуҳаруеит,
Араҟа акалашәа избоит адунеи!..

























АРИ АДГЬЫЛАҾ

Суаҩы мшны ари адгьыл сахымшеи,
Насыԥ сыман схы збон есымша.
Аха аӡын-ҵхы, инымҵәаӡоз, ԥхны-мшны,
Лакә шанан шьжьымҭанк иансызша,

Ԥсы зхаз зегь сыҿцәажәеит лаԥшыла, -
Ԥсы зхаз зегь сара сырҭыӡшәан…
Сыӡын-мҩа амра хаа аншылон,
Адунеи ду сазымкуа иҭшәан.

Сгәы иснаҭон идәықәлозшәа аӡы-мшын,
Шәа-ӡыӡарак сҟәамҵуа сарххон.
Сызҭагылаз, икьаҿӡаз ӡны-мшын,
Арахь амра хааӡа икаԥхон.

…Исҭахӡам сара анасыԥ хымшырз,
Сыбжамҽамны сзықәлом адәы.
Суаҩы мшны ари адгьыл сахымшар,
Издыруеит, сзахьӡомызт сгәахәтәы.

Ҩынҩажәа, абар, шьҭа сшырҭалаз
Уажәоуп цқьа сыхшыҩ аназцаз.
Зыԥсы алыхәхәо аҵх хьанҭа иалаз,
Аӡын-мшы ԥхны мшны иҟазҵаз,

Доуҳа мчык иархынҳәуеит сқәыԥшра,
Гәырӷьа маӡак сгәаҵа инҭаҵа.
Аха усгьы сарҭынчуам сгәаҟәышра,
Бжьык ааҩуеит харантә ихааӡа;

«Ари адгьыл уқәуп ууаҩы-мшны,
Урбоит бзиа уҩызцәа узлоу,
Аха уԥхынра мҩасааит иԥхны-мшны,
Уӡын-мшгьы цааит ишӡынроу».















* * *
– Аҭаацәа реиҳабы дабаҟоу,
Аҩны дызтәамзеи асы анлеиуа?
– Иааҵәа шьҭыхны дцеит дгәаҟ-гәаҟуа,
Ҳаизыԥшуп иара ҳгәаҭеиуа.

– Аҭаацәа реиҳабы дабацеи,
Егьырҭ зегь аҩны шәахыупеи?
– Ӡаагара ҳәа дцан, дабаӡи?
Ихьшәашәаӡа иаҳжәырц ҳҭахупеи?

– Аҭаацәа реиҳабы дызҿузеи,
Иараӡәк ашәшьыразы дмыцхәхама?
– Иирашәаша закәтә ԥшузеи,
Иус дацәурӡырц уҭаххама?

– Аҭаацәа реиҳабы дзыниазеи,
Дызтәамзеи аҽҳәа агәҭаныҵәҟьа?
– Ахьҭа ҳшакуа дтәартә иауазеи,
Ҳагәқәа ԥхом уаҩҵас ҳаҩныҵәҟьа.

– Ҳаи, агәаҟ-цәгьа, дабадәықәлеи,
Ихы абахоу аҭаацәа рԥыза?
– Иахьа днаскьаҳгоит иуеи иқәлеи,
Ишԥаҳаугәышьари дыԥсызар…




























АЕҴӘАҚӘА

Аеҵәақәа 
маӡас ирыҵоу, 
инымҵәо 
маӡахеит.

Рҭынчра рцәыӡын,
ржәҩангәашәԥхьара 
акырӡа 
иҭшәахеит.

Аеҵәақәа 
уажә еицәажәом, 
блала  
еизгәыкуа.

Еилаԥыруа урҭ  
еилалеит,  
шьхыцқәоушәа  
иԥыруа!































* * *
Уахгьы-ҽынгьы, хахеи-хымши,
Лабжышла ирџьабоз сыҩнра,
Сара сгәырӷьара иазхымҩеит
Уаанӡа иахҭысхьаз агәырҩа.

Иамам, иамам, иамам хашҭшьа,
Аԥсцәаҳа ибла сызҭаԥшыз.
Аџьар  ицәдырҵәаз сара сашҭа,
Ԥсы зхамыз цәҳәыран изеиԥшыз.

Гәырҩеи-гәырӷьеи ирзеимакыран,
Ириааиуа сзымдыруа, сзаҵәӡа,
Искша сақәымшәо маакырас,
Сгылоуп сашҭа аханӡа.

Сара сыххалеит агәырҩа ашьҭа,
Сыбла кыдхалан сыԥшуп.
Ҵла ҟата ԥшӡак, амаша ашьҭахь
Еиҭасҳан, аилҩаара иаҿуп.

Адунеи сықәӡам схылҩа-ԥсылҩан,
Лассы снықәба сцом абра.
Зыхьӡала еиҭасҳаз лыԥсы сыман,
Аԥсабара, суашьапкуеит сара, –

Имырҩакәа абри аҵла сзыхьча,
Саҳәшьа лхаҭыԥан иазҳауеит.
Игәкы-гәкуаз лара лыччабжь
Сахьцалакгьы исаҳауеит.

…Уахгьы-ҽынгьы, хахеи-хымши,
Лабжышла ирџьабоз сыҩнра,
Сара сгәырӷьара изазхымҽзеи,
Уаанӡа иахҭысхьаз агәырҩа?



















ИЗБАН?

Избан – бжь-мшынк,
Избан бжь-шьхак
Рхыҵра
Аԥсуаа изырҭаххазеи?
Избан – бжь-хаҳәк
Инаҩсыр знык,
Аӡы цқьахоит ҳәа
Агәра дзыргазеи?

Избан бжь-мшынк,
Избан бжь-шьхак
Ирыцнаргартә, бжь-ҩеишьцәа зырӷәӷәазеи?
Избан – быжьба,
Избан – быжьба,
Избан – бжь-ԥштәык…
Избан – бжь-ҳәыҳәк
Бжь-махәҭак ирықәтәарц
Ргәазырԥхазеи?
Аҭакәажә рыцҳа
Митә збахьаз
Бжь-цуҭак хьаас
Изыҟалҵазеи?

Бжь-еҵәак еҵәаџьаа
Еилымшәо изырӷәӷәазеи?
Мчыбжьык – бжь-мшык,
Мчыбжьык бжь-мшык
Разҟыс хазы-хаз
Изҳанаршьазеи?


















АБРЫСКЬЫЛ

Абасҵәҟьа ихьанҭоу агәаҟра
Зроурыз аԥсуаа лахьынҵас?
Иҳашҳатәароуп зегь араҟа,
Шьаҿак узыҟаҵом уаҩҵас.

Сара сгәы раз зырхыҭхыҭуа –
Абрыскьыл игәра ганы,
Аҳаԥы саныҵалоз, схәыҭхәыҭуа,
Анцәа сиашьампкит сшәаны.

Снеиуеит уажәы са сгәы каршәны,
Хаҿы лашак сазгәыкны.
Снеиуеит сара аӡыгәҭа иҭаршәны,
Саԥсуара цәашьҵас икны.

Аӡәгьы имҳәаргьы: «Умҩа бзиаз».
Усс симкыргьы – ԥхьаҟа сцоит.
Ашьашьалқәа, сымҩа ӡиас,
Лабжыш хьшәашәала иқәырҵоит.

Уаҳа сылшаӡом, снатәароуп,
Иҭагылом сгәы аҭра,
Зегь араҟа иҳашҳатәароуп,
Зегь умпыҵҵәыруеит ара…

Сыҵоуп, сыҵоуп аҳаԥ шана –
Ҵаала иҭазӡуа зегь рыԥсы.
Илашозаргьы макьана,
Сцәашьы сцәыцәару лассы?

Гәаӷьрак, иссиру, сылымшозар,
Сыдгьыл сзамоузеи сынкыл?
Сара сымчыданы сҟалозар,
Исанаумыжьын, Абрыскьыл!

















* * *
Усҟан шәышықәса ирҭысхьаз,
Аарлаҳәа иахыҳәҳәоз аҵәыгәыгә,
Аԥсҭазаара акырынтә иардысхьаз,
Аҭакәажә рыцҳа хынҷыгәыгә,

Дныҟәон хәыцра дук лҽаҭан,
Лакҭа хаак аӡәгьы илырбаӡомызт.
Амаҭ лԥаҳалар амҩан,
Исыцҳап ҳәа уи дацәшәаӡомызт.

Деиҭашәон аҭакәажә акала,
Илкуан лыбӷа џьыҟә нҭарсны.
Еилыргашьа змамыз бызшәала,
Амаҭгьы зымцо имҩасны,

Инылкылон уаҟа ишанхазшәа,
Ахы кьакьаӡа ишьҭнахуан.
Абри азыҳәан мацара дыршазшәа,
Аҭакәажә ҟәындҟәындрак дыхнахуан.

Нас лара ддәықәлон аҩныҟа,
Лылахь-лыџьымшь лӡатәуан…
Амаҭ, ашәымҭак аҩныҵҟа,
Ахабарк ҳәа ыҟамкәа ибжьаӡуан.

Усҟан шәышықәса ирҭысхьаз,
Аарлаҳәа иахыҳәҳәоз аҵәыгәыгә,
Аԥсҭазаара акырынтә иардысхьаз
Слызхәыцуеит аҭакәажә хынҷыгәыгә!






















АЕҴӘ-КӘИЦҚӘА

Сыԥсы ахьынӡаҭоу исыцу сыуаҩра иаблан
Аԥсны жәҩан иаҵаршәуп сашҭа ԥшӡаӡа.
…Иқыџьқыџьуеит абӷь ҩежьқәа, бзиабарак иаблын,
Ирҿышәшәоит ашәаԥыџьаԥ уажәы иласӡа.

Иарбан сзеигәырӷьаша исымоу ҭагалан?
Ирылызгазеи сышықәсқәа иниакәкәа ицаз?
Нас иарбан, исазҳәода, сгәаҵа инҭалан,
Схы ахьызгара смоуа сеиқәыццышә сызгаз?

Ах, шәарҭ абӷь ҩежьқәа, абӷь ҩежьқәа, абӷь ҩежьқәа,
Сацәышәыхьча сызаҵәра, сшәыҳәоит, сара.
Исыхьи, сышԥацеи исаҩжьтәымыз саҩжьуа,
Избан, сзымҩахыҵи сахьтәымыз сасра?

Иҭынчроуп, иҭынчроуп, иҭынчроуп аҳаблан,
Аҭынчра абжьада шьҭыбжь ыҟам џьаргьы.
Иқыџьқыџьуеит абӷь ҩежьқәа, бзиабарак иаблын,
Схы схәыцраха сашҭаҿ сгылоуп саргьы.

Ах, шәарҭ абӷь ҩежьқәа, шәымшәан, шәымқыџьқыџьын,
Сгәы анҭаӡыӡо аӡәгьы иасҳәом схаҭа.
Шәыԥсҭазаара сзацҵом, саҭамыз, егьсымчым,
Аха аеҵә-кәицқәа ҭаԥсоуп са суанҭа.

Снапала, снапала, снапала, абӷь ҩежьқәа,
Снапсыргәыҵа шәнаныршәлан убас  шәысуанҭап,
Шәыхаара, шәыԥшӡара, шәқәыԥшра шәызныжьны,
Кыҷырас ишәну зегь шәныхны изгап.

Аха исыԥсыхәои, исашәҳәи, машәыршәа,
Суанҭа машәыршәа аҿы насцәатыр,
Аеҵә-кәицқәа шәрыблыр уа инашәықәшәан,
Ма ирацәаххыраха урҭ снарҿаԥшыр…
















АШӘҬ

Ажәҩан анышәҭ, адгьылгьы аршәҭырц
Иаҿыҵышәшәоит ԥшьаала ибыбышӡа асы.
Егьсыгӡам мца шоурак акәа сҭанаршәырц,
Мца шоурак сыжәларц, исхымго лассы.

Иҟәандаз цәаныррак сышьҭыхӡаны сшамаз,
Сгәы шдырҿыхоз ашәала аԥсаа иргәаԥханы,
Сханагалеит ахәыԥшӡахь мҩахәасҭак ашамҭаз,
Уажә сгылоуп араҟа сара сшанханы…

Ажәҩан анышәҭ, ибыбышӡа ашәҭқәа
Иқәнаԥсеит адгьыл, ишәҭырц аҭахны.
Иабаҟоу, иабаҵәахыу исымҳәац ашәа,
Исцәыӡхьоу наӡаӡа, ма иҟоу иҵәахны?

Сашьҭам аԥсҭазаараҿ акымзарак ҳамҭас,
Сыуаҩра ҽеимзар, сшәыҳәоит, игәашәҭ,
Сханагалеит ахәы ԥшӡахь мҩахәасҭак ашамҭаз,
Аӡынраз ишәҭуа сашьҭами ашәҭ.

Ашәҭ аӡынраз ишәҭуа… Акымзарак уаҳа.
Сыԥсҭазаараҿ уаҳа акгьы сҭахӡам.
Сахысит сыуаҩра, исымамкәа гәнаҳа,
Илеиуеит асышәҭ ссир, макьана иканӡам.


























* * *
Уалҵзар адгьыл, идыр нас уи ушатәу,
Аԥсра акәым, мап, аԥсра акәым игәынгатәу,
Уԥсҭазароуп – баша иануцәҭахо,
Угәеисроуп – мцак ахылымҵуа ианынхо.

Аԥсҭазара, дад, уи хадароуп,
Аус злоу,  аус злоу ухаҭароуп.
Аԥсра акәым, мап, аԥсра акәым игәынгатәу,
Аргама зыӡбахә цәырган иҳәатәу.

Уахгьы-ҽынгьы сзызхәыцуа сара акоуп:
Аԥсҭазара ахьҵәыуара мариоуп.
Адунеи баша уқәзарц мбатәык уҭахӡам,
Ахныҟәгараз акымзарак ҵатәӡам.

Ауаҩы иҟазшьоу сыцәтәымым зынӡа акгьы:
Аԥсҭазара сахьҵәыуалоит саргьы.
Аха уи ааныжьӡаны санцо,
Исыхьҵәыуару, исыхьҵәыуару, сгәынго?

Аԥсҭазара, дад, уи хадароуп,
Аус злоу, аус злоу ухаҭароуп.
Уалҵзар адгьыл, идыр нас уи ушатәу…
Аԥсра акәым, мап, аԥсра акәым игәынгатәу.



























СЫБЗИАБАРА АҚӘАРШАҨЫ

Сыбзиабара акәиц санаҭәҳәа,
Наҟ исырцәарц, ма избылӡарц.
Сқәыԥсычҳара инахылҵын аԥсҭҳәаш,
Инаҵалт ажәҩан иҽырбарц.

Сыбзиабара акәиц аанкылан,
Снапала исырхәашарц сҭаххан,
Илакьҭеит амацәыс хьыԥштәыла,
Сыԥсҭҳәаш иасит, сгәаҵа иҭҟьан.

Шьҭа бзиабарак сазымхьаҳәуа,
Зегьы-зегь схашҭуан еиԥш иахьа,
Ӡыхь ссирк дәықәлеит ахьхьа-хьхьаҳәа,
Ҭабашьак ақәымкәа, ҩаԥхьа.

Сыбзиабара акәиц аанкылан,
Снапала исырхәашарц сҭаххан,
Илакьҭеит амацәыс хьыԥштәыла,
Сыԥсҭҳәаш иасит, сгәаҵа иҭҟьан.

Сажәа гәалақәа зегь сымҵәан,
Ус сыԥшуп, сыԥшуп, сыԥшуп.
Сыбзиабара ақәаршҩы кыдҵәан,
Абар, алеира уажә иаҿуп.


























ХЫХЬИ ҴАҞЕИ

Иаҳа-иаҳа амрахь, иаҳа-иаҳа амзахь,
Мчык хыхь исыхоит, сықәрахь саннеи.
Сашьҭоуп, исышьҭоуп схы здыруа сҟалазар
Зегь злаӡо, зегь здыруа ари адунеи.

Хыхь – ажәҩан ахь, аеҵә рыбла ҭыџьџьарахь
Снапқәа шсырххо, мап, имаӡам.
Иаҳа-иаҳа аџьар рахь, аџьар рахь, аџьар рахь,
Мҩа дук ахь, амшын ахь – ҳәаак змаӡам.

Ибзиоуп, нас, цәеижьла сатәыз еимгеимцарак –
Сгәеисра наӡаӡатәи аамҭа иатәуп.
Исҭахӡам сара хыхь иахьхыхьу мацараз,
Хыхь – ԥеиԥш шәахәа ссирла ихыркыуп.

Иаҳа-иаҳа сыдгьыл ахь, иаҳа-иаҳа сџьынџь ахь,
Мчык уахь исыхоит, сықәрахь саннеи.
Иаҳа-иаҳа аҿымҭрахь, иаҳа-иаҳа аҭынчрахь,
Шьҭа ахы азхәыцрахь исыԥхьоит сдунеи.

Схахәы иаҳа-иаҳа иалашәоит шлацқәак,
Исыхнаҟьоит аԥсҭазаара апҟеҩҳәа ҟамчык.
Иаҳа-иаҳа сыдгьыл ахь, иаҳа-иаҳа сдац ахь,
Иаҳа-иаҳа иҿыхоит сыҵаҟа мчык.

Иаҳа-иаҳа амрахь, иаҳа-иаҳа амзахь,
Мчык уахь исыхоит, исыхоит, исых.
Снапсаргәыҵа иҵоуп иџьаџьаӡа амса,
Исымам хыхьи ҵаҟеи ҳәа еилых.





















* * *
Аԥшеи амшцәгьеи идыркараз
Ӷәыцәмаҟьак збеит абас анны:
«Ҽа ҭыԥк ахь сиасроуп анхараз,
Ҭитәыс исымоуп абри аҩны».

Са исхатәызшәа, сцәа сҭаӡыӡо,
Сааҭгылт, сылахь еиқәҵаны.
Исгәалашәеит, сыбла ихымҵӡо, 
Сахьиз, сахьааӡаз сыҩны.

Исгәалашәеит, хаԥсыра цәгьала, 
Иширгылоз саб ҳаҩны.
Абнамаҭәахә шҭигоз ҟиарла,
Ҳгәыла ицәқәа ҵаҳәаны.

Еихала ишицәуаз ахаҳә-ҵәаҳәқәа,
Еихала ишицәуаз ауасхыр.
Аԥхӡы шилҵуаз иара аҵәҵәаҳәа,
Ишашьхьаз аидара ижәҩахыр…

Дызусҭадашь, дзакәтә хаҵои,
Гашьас иауҭари игәра,
Иԥсҭазаара хаарас иаҵои,
Иахәу здыруа зхәышҭаара?

Ах, са сыдгьыл, сыдгьыл хаара,
Уа уҿоуп сахьыҟоу, сахьыԥсуа.
«Ҽа ҭыԥк ахь сиасроуп анхараз…»
Аӷәыцәмаҟьа кыдуп иҵысҵысуа.





















* * *
Ажәҩанаҿ аеҵә еидҵәаҵәала
Рыбла бгыӡрақәа ссоуп.
Зҩызцәа ирыԥхьо аӡәаӡәала
Зхала иааныжьу соуп.

Аешьада иаҵкыс аҩызара
Зыԥсаҵәҟьоу здыруа дҟалом.
Гәыла еснагь сынхаҩызаргьы,
Ақалақь са сҟәыннашьом.

Аҵх-ҵәца – сқәыԥшра згәыларшәыз,
Саналоу уажәы гагаҵас.
Аӡәызаҵәык дыҟоушь сызгәалашәо,
Исывагыло сара хаҵаҵас?

…Ажәҩанаҿ аеҵә еидҵәаҵәала
Рыбла бгыӡрақәа ссоуп.
Сыԥхын мшқәа исхызгаз акакала
Рымҵәыжәҩақәа шьҭа еикәаԥсоуп.
































* * *
Аԥырра злымшо –		
игәра гатәым.
Иԥыруазар амшқәа -		
игәынгатәым.

Ахьанҭара ацәымӷыуп		
агәы – еихатәым.
Амшқәа ирыцԥыртәуп,		
рышьҭахь иаанхатәым.

Аԥсабара ҳашазар,		
идыруп ҳуахҭа.
Ҳамҵәыжәҩа ӡлачуазар,
Иаҳхароуп ҳхаҭа.

Ҳнапқәа аусаҿ		
еснагь еиҟәыддуеит.
Ҳаԥсҭазаара иабжьныҩран 
зны баша идыдуеит

Аԥырра злымшо -		
игәра гатәым.
Иԥыруазар амшқәа -		 
игәынгатәым.



























АГАӠА-ҞӘЫШ

Суҳәоит, срыцҳашьа, усхымччан,
Сҟаумҵан хәмаргас, слахьынҵа,
Агаӡа-ҟәыш сара сицәыхьча,
Снаумышьҭын имԥанҟа зынӡа.

Ех, шәиқәгәыӷуеит шәара баша,
Дшәырҩашьоит баша анцәагьы.
Агаӡа-ҟәыш дахьызымбаша
Сабацари сыхҵәангьы.

Знык, шықәсыкахьтә, шәалҟьа мроушәа,
Иҳәоит жәа-ҟәышқәак еиҿартәуа.
Ихшыҩ нас шәшьырак ахаԥоушәа,
Цәгьала дықәхоит  дҿараантәуа.

Убас аусқәа еилаижьуеит,
Иуҭаххоит зны-зынла уҳәҳәарц.
Нышәгәал ажәала улаишьҭуеит,
Иара иганахь акы уҳәар.

Арахь уахьихәаԥшуа адәахьала,
Ибаргузеи, дыкруҩуп.
Аха дыжәдыруазар хаҭала,
Зда царҭа амам мышгаҩуп.

Уи мышәҟәыш зхазыҳәа иҟәышу,
Ржьашьа здыруа ауаагьы.
Исыӡбом цасҳәа длазырҟәыша,
Дшыҟоуп исҳәо – уаҳа акгьы.

Адәы дықәыз дшәалҟьамроушәа,
Убри акәӡам са сҿы зкуа.
Агаӡа-ҟәыш дзакәу жәымбоушәа
Ҟәышс дахьышәшьо шәхаҭақәа.

Ех, шәиқәгәыӷуеит шәара баша,
Дшәырҩашьоит баша анцәагьы.
Агаӡа-ҟәыш дахьызымбаша
Сабацари сыхҵәангьы.











* * *
Иатәарымбо – аҳәак иҟәнуп,
Аанда ихыҵуеит – илаҟәуп.

Амалуаҩ мыжда дџьашьатәуп,
Ихы ҭацәуп – иџьыба ҭәуп.

Ихшыҩ иԥырхагахоит аҟәыш,
Агаӡа иҿаԥхьа зны длаҟәышт.

Анбан ззымдыруа иҩны,
Иҟагәышьоуп шәҟәыла иҭәны.

Зыхәда иахоуҵаша аҟәҟәа,
Џьоукы днаскьаргоит еиԥхыҟәҟәа.

Ацәгьеи абзиеи рышьхәа еивҵоуп,
Руак еиҳауп, егьи – еиҵоуп.

Иатәарымбо – аҳәак иҟәнуп.
Аанда ихыҵуеит – илаҟәуп.
































АМЧЫБЖЬ-АМЧЫБЖЬ

Иаҭахуп, нас, ганкахьала,
Ҳарҭ ҳахьеизало шәахьала,
Аусқәа шԥаҟоу ҳәа иахьала,
Иҽыртатаны, гәҭыӷьӷьала,
Дахьҳазҵаауа ҳаиҳабы.

Иабаргузеи, ҳажәа карҵәан:
–Лакҩакрада, ҳагәра жәгаҵәҟьа,
Аус аауеит ҳмаӷра ԥхьарҵәан,
Ҳадҵа нагӡахоит иахьаҵәҟьа, -
Аҭак ахьиаҳҭо ҳаццакны.

Ҳзырҳәацәозеи, зыбыз ҩаша,
Иҳазмырҳәозеи ҳара аиаша:
Сасык ҳаиԥылароуп аҩаша,
Аԥара ԥшаатәуп иҳазхаша,
Дабакылаӡи Кылҷын.

Шьыжь инаркны, ацәа ҳшалоу,
Ҳаиҭеизыргахуеит хашала,
Ҳаиҭадырцәажәахуеит ҟәша-ҟәшала,
Ҳаиҭахандеихуеит хьыӡла-ԥшала,
Ажәа бабақәа ҳдырчын.

Шьҭа закәыхи, инхаз аԥшьаша,
Ҳхәыцроуп ҳхы ахьаҳмырԥхашьаша.
Џьанаҭ зыԥсаҭа ҟалаша,
Хакәыцә имшҩынҩажәахь ицаша,
Уаҩҵас рсиа ҟаҵатәуп.

Ҳазҭало амчыбжь иҟаҳҵаша
Ҳусқәа шьақәҳарӷәӷәоит ахәаша,
Иаҳкапануеит цқьа ҳахьцаша,
Асабшеи амҽышеи ҳзыхьӡаша –
Уигь ахәашаҽны иӡбатәуп.

Иҳабаргузеи, ганкахьала,
Ҳарҭ ҳахьеизало шәахьала,
Аусқәа шԥаҟоу ҳәа иахьала,
Иҽыртатаны, гәҭыӷьӷьала,
Дахьҳазҵаауа ҳаиҳабы.







* *  *
Уара иуҳәан, сара исҳәан,
Аҟәа иалалт ауҳәан-сҳәан.
Иахыиааны анапы,
Иаҵагыланы ашьапы,
Ахы захьымӡартә иласны,
Инахыҵәеит уи Аԥсны:

– Уаҵәы дамырхуеит, Џьарнас.
– Уи дамырхуеит, аха нас?
– Нас закәыхзеи, зегь акоуп,
Иуртәалакгьы баша дтәоуп.

– Лассы дықәырҳәоит Гьедлач.
– Иҭыԥан дарҭарушь Кәалач?
– Иара уигь Гьедлач диеицәоуп.
Уажә дызмоугьы рацәацәоуп.

– Мызкы дызнеиуам рҳәоит Есҳаҟ.
– Дзыхдырҟьозеи уи агәаҟ?
– Дузаҿамкуазаап уи ихҿак,
Аӡәы иҿыҵиргеит «аҿақ».

– Мамсыр иҵҟьоит ишьапқәа.
– Ихьзеи, умҳәои, абаақәа?
– Иагьа ссир ҳаҳап ҳамԥсыр,
Аҵарҭыша игеит Мамсыр.

– Кәаблыхә, Кәана, Мырзаҟан,
Ӡыкәр, Никәа, нас Елҟан
Рызегь амхны иртәатәуп,
Рҭыԥқәа збашагьы ԥшаатәуп.






















АНХАҨЫ

Анхаҩы дшынхац дынхалап,
Иџьықәреи леиҵалап ааԥныла.
Афилософиа изыхәҭоу ирҵалап.
Аԥсҭазаара иазхәыцлап зегьрыла.

Дзырҟәышша еснагь иаҳалап,
Анхаҩы дыҿиалап ҩнаҭала.
Ирыц-жәла ишазҳац иазҳалап,
Иеиԥшугь ахылҵлап жәабала.

Ус аԥсҭазаара шцац ицалап, -
Насыԥ имоуп зегьраҵкыс иацәызго.
Аҟәышцәа аҟәымҵӡо ирҵалап
Рхы зыхдырҟьо, мап еицәызкуа.

Ирыц-жәла ишазҳац иазҳалап,
Дшылаҵац уи длаҵалап, нас.
Аџьықәреи лапҟьа ссирс ирбалап,
Аҟәышцәа уи дырххалап, нас…

Философиатә хәыцрала иҭәу,
Зҵаарак шәыӡбарцаз шәгәаҭеила.
Аԥсҭазаара шеибгоу изтәу,
Анхаҩы – сара сҟәыш – ухандеила.


























«АБЗИАБАРА АШЫҚӘС»
1980



АЏЬЫНЏЬ

Ԥсаатә хәыҷыс, ҷынҷас
Сзыԥхьаӡо – дгаӡоуп.
Сыҟоуп сара сџьынџьаз
Сышьҭыбжь мыргаӡо.

Хир ибом исчычаз,
Схаҭа иџьасшьоит сымч.
Сыҟоуп сара сџьынџьаз,
Сазхәыцхьеит уи сҽырҭынч.

Кырынтә, џьым, суазырхьеит,
Сыбла иҭасхьеит, џьым.
Аџьынџь зыхьӡыҵәҟьоу здырхьеит,
Аџьынџь зыхьӡыҵәҟьоу, џьым.

Сара агәаҟра исхызгаз
Мца-шоуран исзынхашт…
Сабацәа – сызхылҵыз,
Рыԥсыбаҩқәа анысхашҭ,

Сызқәа ҭыԥ сызҭынчхом,
Схаҭагьы суаҩӡам,
Сыдгьыл гәакьа сџьынџьхом,
Нышәхоит – хаарак зҵам.

О, срыцҳашьа, усыдгыл,
Цқьа урызхәыц ҳзыхшаз,
Урҭ абаҩқәа са сыдгьыл
Мцаны ишхәыҵҟьо збаз.



















АԤСҬАЗАРАҾ

Аԥсҭазараҿ иҟоуп агәы ҽеиқәа,
Аԥсҭазара аԥсы ҭазырхо.
Урҭ реиԥшуп нас аеҵә шеишеиқәа,
Зхьышәахәа ссирха икаԥхо.

Аԥсҭазараҿ иҟоуп агәы хаҳәқәа,
Зых иашьҭоу, ҽа гәык ҭазырхо.
Аԥша-цәгьа зхашәышәуа, изхаҳәҳәо,
Аха ишакәхалак зыҽзырԥхо.

Избоит сара заа дыхҳәазшәа
Зџьынџь хьаас ишьҭызхыз ахҭылҵ.
Агәы рази збоит ихаҳәхазшәа
Ҽнак, рыԥсы аԥхара анрылҵ.

Санрыцҳау, санзықәымло сшьара,
Лаԥшы-хаак са сҟынӡа иааӡоит.
Агәы-еҵәеи агәы-хаҳәи рыбжьара
Еихымсыӷьуа аибашьра цоит.

Дызбом издысҵаша харак,
Исҭахӡам аӡәгьы ирџьара.
Нахьхьи, дгьыли жәҩани рыбжьара
Ҳагәқәа бжьакнаҳауп џьара.




























АМШЫН ШЬЫЖЬЫ

Аеҵә шыҷаԥшьоз, шьҭыбжьыда,
Аҵх, абар, шьҭа аԥсы ахыҵуеит.
Исыжәло мшынҵас изшьыжьыда,
Сара истәума, шаҟа схыҵуеи?

Зынӡа исымамшәа ццакыра
Амшқәа шԥасыцәцои еишьҭала,
Иаԥызгалои ашацкыра
Санацәтәымха дала-шьала?

Еиӷьуп ҭыԥкаҿ сыҽныскылар,
Амшқәа шаҟа хыда исхызгеи.
Ирасҳәои рылаԥшқәа насԥылар
Сымра-ҳаҟьеи сыдгьыл-ԥхныгеи?

Сыԥсҭазареи уи агәаԥшьи
Ӷәӷәоушәа баша сгәы сыжьжьома?
Сыгәҭаки, нас сара суалԥшьеи
Нагӡашьа сымамкәа схы зжьома?

…Аеҵә шыҷаԥшьоз шьҭыбжьыда,
Аҵх ԥшьаала аԥсы нахыҵын,
Исыжәлаз мшынҵас изшьыжьыда
Еибарганы нхыҵи-аахыҵи?

Усҵәҟьа, мап, сара сыхҽышам,
Адәы сықәымзаргь насыԥла,
Амшын-шьыжьы сахәаҽышам
Исырцәқәырԥар уи сыԥсыԥла.





















АДУНЕИЕИБАРКЫРАҾ

Адгьыл ахала иазныжьым ахы
Инымҵәо адунеиеибаркыраҿ.
Иҳамоуп ҳзызхәыцша, сҩыза, сҭахы,
Ҳашгыламгьы уи амаакыраҿ.

Ҳалаԥш ахьзымцо џьара, хараӡа,
Ԥсҭазарак цәырҵыр џьшьатәума.
Даҽа хәыцҩык дахьыҟоу дымгәырӷьартә зынӡа
Ауаҩы убриаҟынӡа длаҟәума?

Адунеи еибаркыра, маӡа зқьы ҵәахы,
Иҟаиҵо збоит ҳәа изыԥшлома?
Адгьыл ахала иазныжьзаргь ахы
Алахь еиқәылар ҟалома?

Адгьыл – зда ҳамам, ҳзықәгәыӷуа, ҳазҭоу
Иҿыжуа игьежьлашт уи алыра.
Ауаҩи даҽа хәыцҩыки иарбан аамҭоу
Ианеиқәшәо сымч ақәхом адырра.

Игәыӷрақәа рымца акыз иххаӡа,
Ауаҩы дыҟаз еснагь амаакыраҿ.
Аха хәыцҩыкгьы дыҟаз џьара, хараӡа,
Инымҵәо адунеиеибаркыраҿ.























ЛАМЫСК

Иҟалап, схәыцрақәа рацәазар
Ламыск еидараха сахьаҵо.
Ажьы сжьызар, ацәа сцәазар
Сарԥхашьароуп  санацәхьаҵуа.

Ибаны сықәгылом ҟазшьала
Зыдәныҟатә ламыс  зҽалахызҩо,
Ацәгьеи абзиеи зегь неихшьалан
Еиҟаратәны ачалт рхьызҳәо.

Ауаа ламысдақәа иҳалоу
Рҽыҟарҵалоит угәы иҭымҵәо.
Сара сыԥсҭазара зхьынҳалоу
Ламыск ауп – зрахәыц ԥымҵәо.

Сара сыԥсҭазара зыхҭнысҵо
Схәыцра иалами лассы-ласс.
Ишәиз сымшқәа зегь инысҵуа
Аламысдара ансылас.

Шаҟа шәақь хкы ҭҟьалакгьы
Иҟоуп аламыс ирзымшьуа,
Сзықәшәалакгьы, сахьцалакгьы
Сгәаҵаҿы ианхалоит ашьҭа.
























САШЬЦӘА

Сашьцәа дара рҿала
Иасны са сдырҽхәонда.
Идәықәсҵо ахҿала
Аеҵә кыдызжәонда.

Урҭ лаҳәны иангәамҵуа
Рыԥсы сзеиқәырхонда.
Аҵаа рԥсасиуа ргәаҵан
Цәымзаны слашонда.

Сасрыҟәа иеиԥш, шьыри,
Аеҵә кыдсԥаандаз.
Сасрыҟәа иеиԥш, шьыри,
Сашьцәа сзырԥхауандаз.

Наҟ сыԥсыргьы ныҳәак
Иаԥылошәа рбозаргь,
Сара сҟынтәи ҽԥныҳәак
Ҟалаӡом, сыԥсӡозаргь.

Сасрыҟәа иеиԥш, шьыри,
Мчыла са сыӷәӷәанда,
Ишьыцны нас сыршьыргьы,
Ианылаҳәуа срыхьӡанда.

























* * *
Дыԥшӡан.
Данқәыԥшыз дыԥшӡан сара сан.
Усҟан аԥсҭазара ахаа-цәа лхан.
Дыԥшӡан.

Дыԥшӡан.
Данқәыԥшӡаз дыԥшӡан сара сан.
Лымҩа ибыбышыз шәҭыла иқәҵан.
Дыԥшӡан.

Дышлеит.
Агәырҩа даршлан, дажәит сара сан.
Дҟалеит даҽакала, лџьабаақәа лыхьӡан.
Дышлеит.

Дыԥшӡоуп.
Омашәаҵәҟьа дыԥшӡоуп сара сан.
Дажәыз шәынтәгьы, дажәыз сара сан.
Дыԥшӡоуп.
































* * *
Маҵурауаҩык
Икабинет дышдәылҵуеиԥш,
Сдәылҵуеит
Ашә ныдҵаны
Хәылбыҽхала – 
Сааԥсаны,
Скараханы,
Схы сгәашаханы.
Акабинет сдәылҵуеит.
Сылаԥш лықәшәоит
Акьыԥхьҩы-амаӡаныҟәгаҩ
Икыдылҵаз
Мона Лиза
Лсахьа.
Сгәы иснаҭоит
Уи дысхыччошәа,
Сахьцалакгьы
Лыбла гызмалқәа
Сышьҭоушәа.
Мона Лизеи,
Амаӡаныҟәгаҩ-кьыԥхьҩи?
Иџьашьатәуп.
Еиҳагьы дџьашьатәуп
Дааԥсаны,
Дкараханы,
Зхы згәашаханы
Зкабинет идәылҵуа
Амаҵурауаҩ
Мона Лиза
Лыблақәа
Дахьрыцәшәо.



















АДГЬЫЛИ АМШЫНИ

Амшын цәқәырԥала ахаҳәқәа арчалт,
Иахьрылахәмаруаз цәгьала игәнаҳан.
Агәышԥ ҟьаҟьа инықәсызшәа ачалт,
Аҽеиҟаратә уажә ицәт инҭаҳан.

Абжьы сықәнаргоит аџьалк,
Цәгьа игәыҭҟьагоуп уи абжьыҵар.
Амшын иӡааслоит жәҩан акалҭ,
Исҭаххалоит зынгьы срыбжьыҵыр.

Ӷба шкәакәак хызбаалоит амшын,
Шьҭа сызҭалаӡом уи – сагхеит.
Гха дук сзацәымцеит – исзыԥшын,
Иахьакәӡамыз сабџьар саҵхеит.

Аԥсабара анҭынчу – цәгьала иԥшқоуп,
Адгьыл иажәлашт амшын ҿыхар.
Ах, урҭ рыҩбагь, гаӡақәоуп,
Исҭахым мыцхәы еиҿыхар.

Абжьы сықәнаргоит аџьалк,
Цәгьа игәыҭҟьагоуп уи абжьыҵар,
Еибарԥсрушь иҭмырҟьакәа абџьарк
Амшыни адгьыли срыбжьыҵыр?































* * *
Сыԥсҭазара аиԥшуп зхынкылара цәгьоу,
Ихәжәаанӡа аанҿасшьак иақәымшәо аҽыҩ.
Амш ҵакыдақәа схы сызрыцәгоу
Сыздыруам, аха игәаҭеиуеит сыхшыҩ.

Сықәуп адәы схазгьы ҽаӡә изгьы,
Схазгьы ҽаӡә изгьы сгәы шеисыц еисуеит.
Ашьхақәа, амшынқәа, аԥсабара зегьы
Цқьа ҳмеибадырыр заанаҵ сыԥсуеит.

Издыруеит: сызхьымӡо, исывсуа рацәоуп,
Иагьа зургьы сгәы аԥхарра зегьы ирыхьӡаӡом.
Сареи аԥсҭазареи еснагь ҳаиуацәоуп,
Аԥсра аҿаԥхьа схы ласырҟәӡом.

Ашьхақәа, амшынқәа, аԥсабара зегьы,
Ауаа – сара исхәыцроу, сара исгәацаԥхоу,
Цәыкәбар-цәыкәбарла сшьа исылоу шаны
Ишәысҭон уи ыҟазҭгьы акала шәарԥхо.
































* * *
Ианҿыхо сыхшыбаҩ аԥыркқәа
Исыздыруам сара исыԥсыхәо,
Мчык сылаапкны исыхоит,
Ианҿыхо сыхшыбаҩ аԥыркқәа.

Ианҿыхо сыхшыбаҩ аԥыркқәа,
Сазынкылом ахыкәалаа сықәшәар,
Сыҟам баша адәы сықәушәа,
Ианҿыхо сыхшыбаҩ аԥыркқәа.

Ианҿыцәо сыхшыбаҩ аԥыркқәа,
Сыцәоуп сылақәа шааԥшуа,
Усҟан имаҷӡоуп сзызхьаԥшуа,
Сгәаҵан илеиуеит ақәа.

Ианыцәо сыхшыбаҩ аԥыркқәа
Дсымам аӡәгьы сеиқәзырхаша,
Сыбзарӡык ирхаан изҳәаша,
Ианыцәо сыхшыбаҩ аԥыркқәа.

Ианҿыхо сыхшыбаҩ аԥыркқәа,
Сгәыԥжәара иацлоит акырӡа.
Егьсыгхаӡом амца скырцаз,
Ианҿыхо сыхшыбаҩ аԥыркқәа.

























* * *
Дықәԥрит сыжәҩа аԥааимбар,
Исылеиҵеит уи мыч ҷыдак.
Сеиҭеикит ҽакала абар,
Уажәшьҭа сиеиԥшым уаҩ мчыдак.

Схыԥшылоит схәыцра хәыҷқәа рӡыхь.
Абжьы гоит уи ахьхьа-хьхьаҳәа.
Исымаӡамшәа ибжьаӡт агәыхь,
Иахьа исымам хьаҳәа-ԥаҳәа.

Наҟ иԥхьарҵәаны смаӷра,
Сара икасҭәалоит аԥхӡаша.
Цәгьала исышьҭалаз саӷа
Исырдыррами сзыхьӡаша.

Дықәԥрит сыжәҩа аԥааимбар,
Исылеиҵеит уи мыч ҷыдак.
Сеиҭеикит ҽакала абар,
Уажәшьҭа сиеиԥшым уаҩ мчыдак.

Сара сыжәлар ду сыртәуп,
Исырӷәӷәаларц сҭахуп сынхара.
Сгәы зегь ԥхарала иҭәуп –
Бзанҵык иҿымцәаауа аԥхара.



























* * *
Лассы сдәықәлоит Аҟәаҟа,
Иԥшуп уа сынасыԥ, суахҭа.
Ихәу ауарбажә иеиԥшуп аԥҳәаҟәа,
Изаҵәӡа иахьҭагылоу аҳәысҭа.

Нас дарбан гәыбӷанк сызҭаша,
Аанда снапала исышшит.
Инсыжьуеит уажә сқыҭа ԥшӡа,
Ақалақь кыр исзыԥшит.

Еиҟәшоуп сдунеи ду ҩыџьара,
Ҩ-ныхак срыҭоуп сара.
«Иарбану рыуа сызҩычара?» -
Азин сымам абас азҵаара.

Лассы сдәықәлоит Аҟәаҟа,
Иԥшуп уа сынасыԥ суахҭа.
Ихәу ауарбажә иеиԥшуп аԥҳәаҟәа,
Изаҵәӡа иахьҭагылоу аҳәысҭа.

































ИЗААМҬОУ САРА СОУП

 Ауаа зегьы среиӷьхарц акәӡам,
Ма гәахәтәык сахьӡарц ус-ус,
Схы-сыԥсы самеигӡа инақәҵан
Ҩ-напыкла изызуа аус.

Иахьа уал дук  саруазыруеит,
Сханы уи амахәқәа зазоит.
Сеиҳа здыруа шыҟоу здыруеит,
Исеиӷьыу шгылогь агәра згоит.

Иахьоуп сара аамҭа ансымоу,
Сҿахәы сызҳәозар, иахьа исҳәоит.
Сахьынӡақәу сара сымҩа
Амшцәгьа асырҳәы сҿанаҳәоит.

Иҟасҵап ҳәа сгәыӷуам шәзыршанхаҳа,
Ак сҭынхап ҳәа – иџьшьатәу,
Аха иҟоуп иҟасҵаша,
Гәыла-ԥсылаҵәҟьа сызтәу.

Иахьоуп сара аамҭа ансымоу,
Саҵамхарц ансылшо суал.
Аус анызуа хыма-ԥсыма
Зынӡа иҟамшәа аџьалк.


























* * *
Аҵәцақәа ирҭаҳҭәан аҩы
Иаҳҳәаша ҳақәымшәо ҳтәоуп.
Сара сзыхӡыӡо ауаҩы
Хьаа-цәгьак дызгаша иӷроуп.

Стәоуп, сара стәоуп сгәырҩаха,
Егьсыгым, егьсыгым сгәы ԥшаарц.
Дҭалоит адәыӷба уаха
Иреиӷьу аҳақьымцәа иԥшаарц.

Сзыхӡыӡо ауаҩы – сгәацаԥха
Имшқәа шьҭа иԥхьаӡоит.
Аҵәцақәа шьҭихуеит уаха,
Ихьаацәгьа мчылаҵәҟьа иӡоит.

Сныҳәаҿа шьҭыхны ижәуеит,
Исзеиӷьеишьоит уи аԥсынҵры.
О, сара гәыла сажәуеит,
Сзықәлашам сшьара бзанҵы.

Иныҳәаҿа шьҭысхырц саҿуп,
Игәы иаанаго сеидру, дыччоит.
Сажәақәа мчыдоуп, ихҽуп,
Гәаныла сыԥсы еиҟәыҷҷоит.

Сара сзыхӡыӡо ауаҩы
Хьаа-цәгьак – дызгаша иӷроуп.
Аҵәцақәа ирҭаҳҭәоит аҩы,
Иаҳҳәаша ҳақәымшәо ҳтәоуп.
























* * *
Сақәшәо салагеит сыгха арҽеишьа,
Издыруа салагеит исҩызоу, сзаӷоу.
Егьамам, аҩызцәа сымнеир сахьнеиша,
Егьамам сҭахеит ҳәа гәамчла сшыӷәӷәоу.

Иҟаз аԥсҭазара – саҵкыс иҟәышу.
Иҟаз аԥсҭазара – иззымхо сыхшыҩ.
Иҟаз аԥсҭазара – саҵкыс иқәыԥшу,
Иҟаз аԥсҭазара – ахы зхьымӡо аҽыҩ.








































* * *
Зны-зынла сҽысҵәахуеит, сцәырҵуам,
Сҟалоит схы стәымшәа, сашьушәа.
Аха сҩыза, ухаҿы лаша сцәыӡуам,
Харантәи исҿаԥхоит уи цәашьушәа.

Зны-зынла аҩныҟаҵәҟьа сгәарлом,
Смараҳәуеит исарҳәо смырҳакәа.
Ах, сҩыза, иуцәысҵәахуам сгәала,
Иуцәысҵәахуам схәыцра пылҳаҭқәа.

Сабдуцәа зны иржыз рнапала
Гәҭыхас исымоуп аҵеџьгьы,
Снеиуазаргь, сҩыза, мҩа-пала,
Усцәымшәан, еидарак сазреиџьуам.

Иӡышӡа џьоукы – ицәырҟьа-цәырас,
Уахынла са ԥхыӡ исзырбозеи?
Изҭиаауеи аҵеџьгьы ацәырас?
Зны-зынла, сҩыза, изҭабозеи?

Абасҵәҟьа са сгәы сзахаԥжәозеи,
Кыр рыхьма зегьы-зегьы ззеиԥшу?
Абасҵәҟьа сара сзырҳәацәозеи?
Иудыруазар, сҩыза, исԥеиԥшу?



























АХАТӘ ДУНЕИ

Аԥсҭазара иснаҭом ҭаха,
Сымч абақәхои сгәы ианас…
Сырзыԥшлоит ҭынч, сыбла ҭхаха,
Амра, амза, аеҵә, нас…

Ицәырҵуеит урҭ са сҿаԥхьа иссирны,
Сгәы сыхоит рышҟа цәгьалаӡа.
Ибаргузеи аӡыхәашь ирны
Ԥхьаҟа инеиуа дкалаӡа.

Избоит бзиа адунеи ссир,
Абри адгьыл џьашьатәы.
Ирҭахым урҭ сара исеисар,
Ирҭахуп сахьӡар сгәыхәтәы.

О, исыздыруам сыԥсы замкуа
Адунеи ссир – са сызқәу,
Схатә дунеик сымԥшаар замуа,
Цқьа исзымдырӡо изакәу, -

Уаҟа иԥхоит еснагь амра,
Иԥхоит зынӡа имааԥсаӡо.
Уаҟагь иҟоуп аеҵә, амза,
Ԥшыхькгьы насуеит, аԥсы ӡо.

Еснагь уаҟа ааԥынрами,
Ашәҭқәа быбышӡа ипытуеит.
Сгәыӷра шьҭызхуа сҩызцәа рами,
Жәҩангәашәԥхьарак сзадыртуеит.

Уи адунеиахь сара сымҩа
Ԥшьаала ацара иаҿуп.
Ҩ-дунеик ахьынеилаҵәо
Сымца лашаларц сҭахуп.

















* * *
Ирҭахымшәа сыбӷа среиџьыр,
Ирбар сылахь ма еиқәны,
Зыбла ԥштәыдоу сара сԥенџьыр
Аҳәыҳәқәа адԥрылоит есҽны.

Сара сԥенџьыр – зыбла ԥштәыдоу,
Сыԥсуа салагар схәаҽны,
Ибнардыруеит сышнасыԥдоу,
Сара сшыҟоу сыхьчатәны.

Сыԥсҭазара иасҭоит хырҩа,
Иԥшқарахыуп сгәы хәыҷҵас.
Аха бԥенџьыр – сыԥсаҭыҩра –
Иалшом сеилкаара уаҩҵас.

Сара сԥенџьыр – слашарбага,
Бара бԥенџьыр ахь иԥшуеит,
Ибанаҳәоит сышгәыԥҵәагоу,
Игәыԥҵәагаха иашшуеит.

Цқьа издыруеит сара исџьынџьу,
Иазкуам суада хәыҷ сыԥсы.
Сыхгьы мшаҭакәа сачычоит,
Ирылҵуам схәыцрақәа Аԥсны.

Зыбла ԥштәыдоу сара сԥенџьыр
Маӡак санаҳәоит есҽны.
Ирҭахыҵәҟьам сыбӷа среиџьыр,
Ирбар сылахь ма еиқәны.






















* * *
Амшцәгьа иаркаром са сгәы,
Амҩа сызқәугьы саркаром.
Сара снаскьароуп такәы.
Макьана иҵегь снаскьароуп.

Сзанымлои, избан, даҽа мҩак?
Сзырбои џьоукы даҽакала?
Сҽаҭан сызгылои гәырҩак,
Сгәаҿы ԥшьы-мҩак еихагалан?

Изысԥымлои сразҟы акаҿы?
Машәыршәа изызбои асахьа –
Изцәаакыузеи амза ахаҿы?
Ԥшьы-мҩак еиԥызгалеи саԥхьа?

Изҭынчуи нас сыҵых зынӡа?
Машәыршәа изызбои асахьа – 
Џьарсахьа ссирны иԥшӡаӡа
Ԥшьы-мҩак еиԥызгалеи саԥхьа?






























* * *
Ҿнаҭуеит, сынасыԥ, ҿнаҭуеит.
Ҿнаҭуеит акраамҭа сыхьӡ ҳәаны.
Жәҩангәашәԥхьарак џьа исзатуеит,
Шьжьымҭанк сҭаларц игәаӷьны.

Ихароуп зны сынасыԥ, хароуп.
Абжьы еихсыӷьуеит, игаӡом.
Сызҿу хәыцроуп, гәырҩароуп,
Мҩас сызнылаша збаӡом.

Зегьы зхароу сара сгәоуп,
Сгәоуп сзызгәаауа схаҭа.
Иааигәоуп зны сынасыԥ, ааигәоуп,
Цқьа сҭаԥшыртә еиԥш алакҭа.

Аха ҿымҭкәа савсны сцоит,
Савсны сцоит, аха избан?
Абжьы шгац игоит, игоит.
Избоит иснаҭошәа гәыбӷан.

Ҿнаҭуеит сынасыԥ, ҿнаҭуеит,
Ҿнаҭуеит акраамҭа сыхьӡ ҳәаны.
Жәҩангәашәԥхьарак џьа исзатуеит,
Аха сызҭалом игәаӷьны.



























АБЗИАБАРА  АШЫҚӘС

Дасу ибзиабара ашықәс –
Имоуп.
Дасу дызну, зыгәра  игаша – 
Имҩоуп.

Дасу ибзиабара ашықәс –
Шәҭыцуп.
Изгылоуп баагәаран аиашаз – 
Ицуп.

Сара сыбзиабара ашықәс – 
Сҭалеит.
Цәаныррак амардуан – иԥхӡашаз – 
Схалеит.

Дҟалар сыҽхәаԥхьыӡ зҳәаша – 
Ипатууп.
Сара сыбзиабара ашықәс –
Шықәс дууп.





























* * *
Уажәоуп абӷьыжәқәа анкаԥсаша,
Ҭагалароуп, иҭынчрам.
Избоит зынӡа иажәызшәа сашҭа,
Сашҭа – сара сымчра.

Иԥхашьозаргьы ҟазшьала,
Еилыҵуеит ашәаԥыџьаԥ.
Икаԥсоит рыбӷьыжәқәа ԥшьаала, - 
Дара рыбла аԥыџьқәа.

Сара схы акыр сахашшуеит,
Сара сдәықәуп хыда.
Абӷьыжә ықәжьуп сара сашҭа.
Уаҩҵас аҩны сахында.

О, нас дарбан изыԥссаша,
Изыԥссаша дыҟам.
Абӷьыжә ықәжьуп, иқәжьуп сашҭа, -
Сзымцаӡеит аҩныҟа.

Наҟ исхасыршҭуеит са сгәаара,
Ԥхьаҟа сдәықәлоит – сҽызӡом.
Сыҩны,  сашҭа, сқәаҵа, сгәара.
Ҿырҭӡом, сылаҿырҭӡом.





























* * *
Смаҵуратә уада ҭшәаӡам.
Мшәан, иабаргәузеи – исгәаԥхоит.
Сыззыӡырҩуа араҟа – ашәаӡам,
Ажәақәа ртәан-ца сахәоит.

Исхараӡам уск сыхҭынҟьоуп.
Срыцҳауп араҟа санажә.
Сахҭан еиқәаҵәала ихҟьоуп
Шьжьымҭанӡа иаасыртуа ашә.

Мбатәыла еилыхоит ара.
Доубеиа ирбоит зегь рхы.
Исызҳәагәышьом урҭ рызхара,
Иҩналоит сышҟа еишьҭаххы.

Ажәала абӷа дырҵысуеит,
Ақьаад еиқәдыршәоит ишахәҭоу.
Ианрыдуҵа уск – еиқәԥсуеит,
Иузырҳәо изырҳәааит ҳаӷоу!

Аҭаҭын-лҩа, сара исхатәо,
Салԥшуеит ҭынч, сеиқәшьшьы.
Сышрызхәыцуа сзышьҭоу, исхатәу,
Игоит ателефон ԥшӡа абжьы.

Ԥҳәызба қәыԥшк, - уск ҳәа змаӡам,
Исылылхуеит, дзашьҭои, аҵәы:
«Аҭаацәара ушалам маӡам,
Ицәгьамызт ҳзеиқәшәар уаҵәы!»

Смаҵуратә уада ҭшәаӡам.
Мшәан, иабаргәузеи – исгәаԥхоит.
Ажәақәа ртәан-ца – ашәаӡам.
Ажәақәа ихьшәашәоу – сырԥхоит.



















АБЫРГ

Зықәрахь инеиӡахьоу,
Зыбӷа хәахьоу,
Зуапцәа хылԥа
Зхаршьшьы изхоу,
Зеиқәа
Қәыршәу
Абырг
Ихала
Аҳәысҭа дҭахеит.
Егьырҭ зегьы
Рымхқәа ҿыхны
Иалгахьеит,
Иҭаргалахьеит,
Рыԥҳәқәа еиқәырҵахьеит.
Аха аӡәгьы
Дицхраауам,
Игәхьаагьы икым.
Абырг
Амхы ҭеигалоит.
Аԥша асуеит,
Зыбӷьы ҩаӡахьоу
Аԥҳә
Ашшыҳәа
Абжьы гоит.
Абырг
Дааҭгылан дӡырҩуеит
Изымдыруа бжьык
Иаҳазшәа – 
Аҳәҳәабжь иаҳазшәа


















* * *
Аԥсцәаҳа ихы-иҿы сшьышьуеит,
Иҵааԥсуп иӡамҩа ҭашәашәа.
Аха ччабжьыла сишьуеит,
Сахибаауа далагеит ашәа.

Аԥсцәаҳа ихы-иҿы сшьышьуеит,
Сиазҵааӡом сыблақәа инырҵуа.
Ихаҿы зегь шьала исҟьашьуеит, - 
Снацәкьарақәа ахәрақәа инырҵоит.












































САҲӘШЬА ЛГӘАЛАРШӘАРА ИАЗКНЫ

Уажә ҿымҭ са сызҿу гәырҩароуп,
Иџьасшьоит аӡә иччабжь саҳар,
Издыруеит: цәгьала иԥхашьароуп
Ахаҵа дышҵәыуо дырбар.

Аха сақәырклоит зны-зынла уи,
Хәыҷҵас сыргәабзыӷуа срыжьжьоит.
Згәы каҳаз ахаҵа дзакәи?
Ихала иԥсҭазаара ижьоит.

Аԥсцәаҳа длашәуп нас уеизгьы,
Иҷышәит саҳәшьа ллахьынҵа…
Сгәы акамыжьра иахгәаҟуаз зегьы
Сашҭа-хәыҷ шәықәҵны шәанца,

Сылабжыш ҟәандаӡа илеит,
Аԥсра абла ҭашәашәа сҭаԥшит,
Схы ахьызгара смоуа сҟалеит,
Саныцәа, сыҭрысны сааԥшит.

Уажә сашҭа – лахьеиқәрала иҭәу – 
Санықәха сгәаҭеиуа, сзаҵәӡа,
Ажәак – игәырӷәӷәагоу – шҳәатәу
Адыруазшәа, ҵыск шарԥызӡа.

Ашәа ссирк сзаҳәоит игәаӷьны,
Ӡыхьҵас уи сыхәра иаҿаҭәоит.
Исҳәо сҿамшәо, сара сшанханы,
Сышгылоу ашьацраҿ снатәоит.

Уажә сашҭа лахьеиқәрала иҭәуп,
Игылам ашьац қашәқашәо.
Иҭабуп, уара аҵыс, иҭабуп
Сгәырҩа сазынхар ҳәа уахьшәо.















ЕИҬА САҲӘШЬА ЛГӘАЛАРШӘАРА ИАЗКНЫ

Рҿыхашьа имам зымцацәаз,
Наӡаӡа иагаз адамра.
Агәырҩа – сыхәда иакәшаз аӡарҵәи – 
Иаҿуп заҵааира схәрра.

Схы сымахьха сҭалоит ҳаҩны ашҭа,
Бнышәынҭраҿ ԥшьаала снатәоит.
Саҳәшьа, убас ба быгәшаҭан,
Сбызхәыцыр, зынӡа сеилагоит.

Исылшаз ҳәа егьыҟам ба бзыҳәа,
Хәыҷҵас аҳақьымцәа сыржьеит,
Рышә сшылагылаз, сышрыҳәоз,
Иаалырҟьан бгәеисра еиқәтәеит.

Иниас шаҟа аамҭа цалакгьы,
Ибдыруаз, саҳәшьа, зегь акоуп,
Сахьцалакгьы, сара сзықәшәалакгьы
Гәыҵхас исымоу ба боуп.

Бысцәымшәан залымк са саниар ҳәа,
Иҟасҵар ҳәа бзырԥхашьо акы.
Амҩа сызнылаз сахҟьар ҳәа,
Иацәыскыр ҳәа мап сыгәҭакы.

Сара сшыббацҵәҟьа сыҟоуп,
Сыӷәӷәоуп гәыла схаҭа.
Бхаҿсахьа хызаҵәны исылҟьоуп,
Аха ихаразаап суахҭа.

Рҿыхашьа имам зымцацәаз,
Наӡаӡа иагаз адамра.
Агәырҩа – сыхәда иакәшаз аӡарҵәи –
Иаҿуп заҵааира схәрра.














* * *
Иҟасҵоит, зегь ҟасҵоит –
Иаахәжәаны.
Исҳәоит, нас зегь сҳәоит –
Иаахжәаны.

Сынхоит, са сынхоит –
Иаахтцәаны.
Сгәы ндырхоит, индырхоит –
Иаахҵәаны.

Иҟалом схәыцыр, иҟалом –
Иааигәаны.
Исҳәалом, издыруа сҳәалом –
Иаачҳаны.

Стәом аганахь, стәаӡом –
Саашьаны.
Сымҩа сықәлоит, сеиҵахом –
Сыԥсшьаны.

Имариам усҵәҟьа, узцом –
Саажьаны.
Иуҳәалакгьы ҟасҵом –
Сааршәаны.

Иҟасҵоит, зегь ҟасҵоит –
Иаахәжәаны.
Исҳәоит нас, зегь сҳәоит –
Иаахжәаны.























* * *
Сгәы – ицәаз вулканын,
Иаалҟьан ианҿыха,
Еизызгарц сгәы иҭаскын
Сыбзиабара аԥҽыха,

Игәыӷьны, сымшәаӡакәа,
Иахьеиҟәшьаз еидыскылт.
Ажәакгьы мҳәаӡакәа
Ныҳәаҿак ныскылт…

Сангылаз аӡә лааҵраҿ,
Санылкымыз хьаасгьы
Схаршҭны, са сгәаҵаҿ
Сгәалақәа ԥхьаскит.

Ҿыц иҩаҵхахаз ҷкәынҵас
Инысҿықәлан лахҿыхрак,
Ицәаз сгәы ансыҵас
Исзыҟалеит ԥсҿыхрак.

Сгәы хыхәхәо насыԥла,
Сазымхәыцӡо исԥеиԥшыз,
Снахьысит напыла
Сыбзиабара ахьеиԥшьыз.

Снацәкьарақәа ԥысҟеит,
Ирхьыкәкәеит ашьа ҟәанда,
Снацәкьарақәа ԥысҟеит
Ма исзырӷьанда.

Сгәы – ицәаз вулканын,
Иаалҟьан ианҿыха,
Еизызгарц сгәы иҭаскын
Сыбзиабара аԥҽыха,

Еиҭах исыцәкаҳаит,
Иԥҽӡаҵәҟьеит аԥҽыха.
Исымаӡам гәнаҳа,
Исымам аԥшыха.













* * *
Ишарккоит, ишарккоит,
Ишарккоит ашьшьыҳәа,
Игаӡом шьҭыбжьыҳәа,
Ақыҭаҿ ишарккоит.

Ицәқәырԥоит, сгәы цәқәырԥоит,
Ицәқәырԥоит уи мшынҵас,
Схәыцра ақәаҵа сшыҵаз
Ишоит, ишарккоит.

Иԥшуп, иазыԥшуп
Сыҩны ашацкыра,
Исымамшәа ццакыра
Сҟәиҭӡа сыԥшуп.

Ишеит, ишарккеит.
Зегьы-зегь шьаҳиҭхеит,
Саргьы схы сақәиҭхеит –
Сыгәкаҳара сацәцеит.

Илашьцоит, илашьцоит,
Исхызгоит мыш дуӡӡак.
Аџьалк абжьы ныҵак
Сыхьӡ гәаӷьны иаҳәоит.

Ишарккоит, ишарккоит,
Иақәшоит аԥсабара.
Схәыцра хьанҭоуп даара,
Ишоит, ишарккоит.






















АБЫРГЦӘА АХЬЫԤСЫЗ АҲАБЛАҾ

Сыршьом сара араҟа, сыршьаҵәҟьом сасыс,
Сналалт аҳабла – абыргцәа ахьыԥсыз.

Сналалт аҳабла – схәыҷра зегь ахьцаз,
Сналалт аҳабла – аҿар ирзынхаз.

Алықьса инышәынҭра збоит изаҵәӡа,
Шьҭа дмаҷуп иазхәыцуа уи илахьынҵа.

Ааигәа саҳәшьа лнышәынҭра збоит.
Шоурак сҭанаршәын, егьсыгым сшабоит.

Сыԥсыр еиӷьуп абри аҳабла саналҵ,
Снапала ианыҵызжәа сиешьара адац…

Ируеит џьара чарак – аԥсҭазара нҵәом.
Аха ԥсхәуп изеиԥшу – ишәаҳәом, икәашом.

Мшыбзиа ҳәа ҩыџьа ахьгылоу изымҳәац,
Даҿуп уаҟа еизаз аџьар еилиргарц.

Сналалт аҳабла – абыргцәа ахьыԥсыз,
Аҿар иахьырхаанхаз, иахьыҟалаз хыс.

Рҽеиҭаркит ҟазшьала, рҽеиҭаркит зегьы,
Рхазы-рыԥсазы инхоит ужә уеизгьы.

Анкьа-зны ақыҭаҿ игар џьа ҳәҳәабжьык,
Ицон зегь еибарсны иҟалеит ҳәа митәык.

Уажә рыҩнқәа инырдәылҵны маҷк иӡырҩуеит,
Аӡә далаӡит ҳәа шьҭахьҟа игьежьуеит.

Сыршьом сара араҟа, сыршьаҵәҟьом сасыс,
Сналалт аҳабла – абыргцәа ахьыԥсыз.













* * *
А.Аџьынџьал игәаларшәара иазкны

Уеиҵәахә, споет, икыдзыршәазеи,
Ухәызҵәазеи, џьым, абас?
Аԥсҭазараҿ угәы нзырхазеи?
Дҟамлеи уеилызкаауаз уаҩҵас?

Уара иаҳцәуӡартә узықәшәазеи?
Иузыҟалазеи џьабатәыс?
Ухәызжәазеи, ухәызжәазеи?
Иҟалазеи, мшәан, митәыс?

Сара сыуаҩра агәра анызго,
Ма сандәықәу сгәы еиҟәыҷҷо,
Даара, даараӡа игәнызгоит
Уахьысԥымло, џьым, уччо.

Уара – ажәа ԥхақәа знаалоз,
Иззырҳәоз дҵеиуп ҳәа рацәа,
Амшын хықәаҿы санааило
Салагоит сҭаӡыӡо сцәа.

Исгәалашәоит, зегьы-зегь раасҭа,
Сазхәыцуеит, сгәаҵаҟныҵәҟьа инаг,
Игазго иҭажьу амшын ацәҟьарсҭа, -
Хаҳәыла ицәуҟьаз уара ҽнак.

ЏСпоет, амшын уара уахашҭхьеит,
Ишаҿыц иаҿуп ацәқәырԥара.
Ахаҳә иуршәыз аԥслымӡ иажхьеит,
Иҵәахыуп иахьаҳамбо џьара.

Зыԥсы ахьынӡаҭо идыргәамҵуа
Даныԥслакгьы игәы ндырхоит…
Ажәа – иҭыҵыз уара угәаҵа –
Цәашьҵас саԥхьа икаԥхоит.



















* * *
Аеҵәақәа
Сыԥсы
Рылыхәхәо ирылоуп
Усс иамоузеи?

Ирылнахуазеи?
Адгьыл аҽықәнакырауазеи?
Ахы адырырауазеи?
Аҳауа

Сыԥсы
Алыхәхәо иалоуп.
Баша изыхьҭакуазеи?
Сыҩны иазмыркуазеи?

Аҽыԥхьанакырауазеи?
Ҭыԥкаҿ итәарауазеи?
Адунеиаҿ
Сыԥсы

Цәгьала иқәхеит,
Иахьцаша иақәымшәо,
Иауша иақәымшәо,
Саргьы сҟәыннашьо,
Исԥырҵынгьы изымцо.






















АБЖЬЫ

Измааноузеишь, анаџьалбеит,
Измааноузеишь, нас абри,
Сашьырц аума уи аџьалда?
Сшыцәо ԥхыӡла изсаҳари?

Измааноузеишь, анаџьалбеит,
Абас сгәы раз сзажьари?
Уи абжьы-хаа насыдҷабло
Сыштәо схала изсаҳари?

Избан, избан, уи абжьы ссир,
Сара исзышьҭои сахьцалак?
Иаҭахума са сгәы бжьысыр,
Ма сарҿыхар саныԥслак?

Аха ҿысҭуам, сгәыӷуеит, ҳәамҭак
Исҿахәыҭхәыҭуа абас аҳәоит:
«Ичҳа ҳамҭак, ичҳа ҳамҭак
Унасыԥ заҵә абжьы гоит».




























АҬАКӘАЖӘИ АӠЫНРЕИ

Ҭакәажәык – ҳара ҳауак –
Хшара дызмамыз,
Ҭынхак ҳәа дызмамыз
Ҳаҩны дышьҭан.
Уи дӷызуан, дықьуан.
Ажәакала,
Аԥсра даҿын
Акраамҭа.
Дышьҭан
Лцәеи-лыбаҩи еикәыршаны,
Ихьахьхьала иҩаз
Афархь еиԥш.
Исгәалашәоит,
Уи ашықәсан
Аӡынра цәгьан,
Ауеиа бааԥс ҳәа
Ззырҳәоз ыҟан.
Аҭакәажә
Лхьаа анеиқәтәоз,
Лылацәа анаахылтуаз
Есымша исылҭоз
Зҵаарак акәын:
«Адәахьы амш зеиԥшроузеи, нан?»
Сара аҩны сындәылҵны,
Ицәгьазаргьы ибзиазаргьы
Асы алеира иаҿуп ҳәа
Ласҳәон,
Сара сеиԥш ларгьы
Уи деигәырӷьоз џьшьа.
Аха абри шаалаҳалак
Лыхәдацәа кны дахон,
Абасгьы лҳәон:
«О, сара жәымҭацәгьа,
Аиқәаҵәа ахьыршьит
Сыԥсҭазара,
Аиқәаҵәа».
Сара усҟан еиԥш
Иахьагьы иџьасшьоит,
Исзеилымкаацт уи асы
Абасҵәҟьа дзацәшәоз,
Асы леиуазар
Лара изылԥырхагаз,
Лыԥсҭазара
Аиқәаҵәа захьнашьуаз.
Аҭакәажә
Уи ашықәс лызхымгеит,
Дыԥсит.
Исгәалашәоит усҟан
Даара аӡынра цәгьан.



АЛАБЖЫШ-БЫРЛАШ

Ирацәоуп исыгәҭыхоу, сзыргәамҵуа
Сара – ашьхақәа рԥа…
Схала салахар сзалҵуам
Ашәышықәса амшын ду ацәқәырԥа.

Нас сныжьны уабацои, абырг шла –
Абжьы умаҳаӡои акаԥкаԥ?
Ацәашьы-ԥшӡа, алабжыш-бырлаш
Иаргыларцу уԥсҭазаара акәаԥ?

…Ашамҭаз аԥсцәаҳа дырбошәа
Алақәа ашҭаҿ ишуеит.
Уи џьара гәаҟрак иазҳәошәа,
Узҷаԥшьо ҿымҭ еиҿаԥшуеит.

Хәыцрак сызцәырҵуеит ргәаҭеиган:
Ԥхьа сдәықәларгьы ухьӡала снықә,
Сыӡсаны егьсмыхькәа сазнеиру
Ашәышықәса амшын ду ахықә?

…Ирацәоуп исыгәҭыхо, сзыргәамҵуа,
Сара – ашьхақәа рԥа…
Схала салахар сзалҵуам
Ашәышықәса амшын ду ацәқәырԥа.

Анкьа зны итәыла изчычоз
Ихәыцра ишалаз иара,
Иҟалап, зынӡаск иахьиџьынџьым
Даҽа ԥсыуак даҿызаргь аԥсра.

Нас ныжьны уабацои, абырг шла –
Абжьы умаҳаӡои акаԥкаԥ?
Ацәашьы-ԥшӡа алабжыш-бырлаш
Уԥсҭазара иазақәҭәом акәаԥ.


















* * *
Сареи агәкажьреи ҳаимарам.
Сшәаны сацәыбналом аџьа.
Сызқәылаз амҩагьы мариам,
Амра, сыбла уҭаҷҷа.

Иууам гәыла са сажәыр,
Аԥсабара, слахьынҵа,
Мыч дуӡӡак сыҭ нас абыржәы,
Сымҩа схымҟьартә еиԥш сҟаҵа.

Ирхысҵом сыблақәа ашәшьы,
Гәалак сафоз аҭаххаргь,
Инхароуп сышьҭахь са сыбжьы
Сықәрахьымӡан зны сҭахаргь.

Аԥсадгьыл алихӡом аӡәгьы,
Исыцизшәа збоит иара.
Исмырԥхашьар – уаҳа акгьы –
Сазхиоуп усҟан ҭынч аԥсра.

Аԥсҭазара – злеишәа цәгьоу –
Иатәыз, иамаз слахьынҵа.
Ӡыӷӷарала сыԥсы ацәго
Сшымцо, сҩыза, ихаҵа.



























* * *
Исхьысрыма амаҭқәа рышҳам?
Исаҳарыма сгәы кылызҵәо ажәа,
Аӡы инхыршәлан снапала, ирышҳан
Аԥсҭҳәақәа анаҵасҵо ажәҩан?

Сымҩасрыма сҩымкәа, ма сӡымкәа?
Сирҽхәарыма сызцәымӷыу гәаныла,
Схәыцра, са схәыцра ӡыӡымкқәа
Шьыжьымҭантәи ашәаԥшь ианагәылоу?

Нас схьаҵрыма аӡиас хышхыҵәар?
Сынхарыма ахықәаҿ сызмыркәа,
Сгәы аԥхара мышкы-зны исымҵәар
Сықәхарыма адунеи саҭахымкәа?

Слыԥсахрыма абасҵәҟьа сзыхӡыӡо?
Ирҳәарыма са сыӡбахә неигәыдҵо,
Сгәы анаарту, иансымаӡам изӡо,
Ианырацәоу сылахь еиқәызҵо?

Инысхрыма сымшқәа зегь хыда?
Иџьабарыма са сзыҳәа иуазыруа?
Ианахаршәтәу амацәыс сыхәда,
Ианалдатәу адгьыл аҵыруа?

Инсыжьрыма сҽыхәа кәадырны?
Сҟаларыма мышкы-зны исныӡбо,
Аԥсны закәу Аԥсны ианадыруа,
Абрыскьыл игага анызбо?




















* * *
Гагра агараан иҭахаз ателеоператолр 
Анзор Кәарҷелиа бзиа иибоз ашәа  иазкны

Илыздырӡом сара сгәаҟра,
Илыздырӡом сышбылуа,
Илыздырӡом аҵх еиқәараз
Смыцәаӡакәа ишсыршауа.

Илыздырӡом уи сыгәҭыха,
Цәашьҵас еиҳа-еиҳа сбылуеит.
Илыздырӡом уи сыгәҭыха
Аамҭа ԥсаатәҵас иԥыруеит.

Илымаӡам са сзыԥшыха,
Аамҭа ԥсаатәҵас иԥыруеит.
Абзиабара сгәаҿы иҿыхаз,
Иааԥын быбышха ипытуеит.

Илыздырӡом сара сгәаҟра.
Илыздырӡом сышбылуа.
Илыздырӡом аҵх еиқәараз
Смыцәаӡакәа ишсыршауа.






























* * *
Идуӡӡоу ддуӡӡаз – хшыҩла.
Идуӡӡоу ддуӡӡаз – мчыла.
Разҟыла идуӡӡоу – ддуӡӡаз.
Ԥсынҵрыла идуӡӡоу – ддуӡӡаз.

Идуӡӡоу ддуӡӡаз – хьӡыла.
Идуӡӡоу ддуӡӡаз – хьыла.
Ҭынхала идуӡӡоу – ддуӡӡаз,
Нас ҭыԥла идуӡӡогь – ддуӡӡаз.

Идуӡӡоу ддуӡӡаз – хшыҩла.
Идуӡӡоу ддуӡӡаз – мчыла.
Адунеи ду рыхьӡ ахыҩуаз,
Ифырхацәоуп ҳәа ирдыруаз…

Идуӡӡоу ддуӡӡоуп – гәыла.
Дфырхаҵоуп уи зегьрыла.
Уск  хьӡы змам – даҿызаргь,
Иԥсҭазараҿ дзаҵәызаргь.

Акәтаӷь арацәа агәылҵӡом.
Згәы ҭбаау дунеиҵас – дыӡӡом.
Идуӡӡоу ддуӡӡоуп – гәыла,
Дфырхаҵоуп уи зегьрыла.



























* * *
Аԥсы ҭазар, иҭазар, иҭазар,
Сыԥсы ҭоуп.
Ажәҩан ааԥынра аҭазар,
Схаҭа исҭоуп.
Ажәҩан аԥхынра аҭазар,
Саргьы исҭоуп.

Агәы раз азҭазар, иазҭазар,
Агәы сызҭоуп.
Ажәҩан ҭагалан иԥшӡазар,
Ҭагалан сыԥшӡоуп.

Ԥеиԥш дук иазцозар, иазцозар,
Уи сазыԥшлоит.
Ажәҩангьы аӡын ишлозар,
Сҟәашӡа сышлоит.

Ажәҩан ду снықәлар, иснықәлар,
Санықәлоит иаргьы.
Уи аҩызара сарааԥсан снықәиар,
Исхарам акгьы.































Ҩ-ХӘЫЦРАК

Абас схәыцуан: «Зны сызҽыжәлар,
Сҟалароуп срыхәо сара сыжәлар.
Сҽы аӷәра аужьӡан сԥырӡароуп,
Уаҩ дызхьымӡаз са сахьӡароуп».

Абас схәыцуан: «Зегьы ирбарҭан,
Акы нсыжьроуп – уаҳа иарбан?
«Чоу» ҳәа слаҵҟьан археи ҿаҩеи
Наҟ сырхысроуп сашәа рҿаҩуа».

Абас схәыцуеит: «Шаҟа ицәгьоузеи,
Шаҟа ашьацәхныслара мариоузеи,
Ҽы ццышәымзаргь, ӷәрак укызар,
Угәра зго џьоук узыԥшызар».

Абас схәцуеит: «Иргәаӷьӡозеи,
Урҭ агәыҳәа ирызҭаӡозеи,
Жәларык рымаҵ рурц зҽазызкуа,
Уи зҽазызкуа, уи зҽазызкуа…»
































* * *
Ихьҭакыз ҵысҵас акәым, хьшьыцбаҵас
Бԥенџьыр садԥрылоит, сзадҵуам.
Ԥсҭҳәацк жәҩан иаҵәа иаҵам,
Ицәгьамхозар амш сара сцас.

Ихьҭакыз ҵысҵас акәым, хьшьыцбаҵас
Сымҵәыжәҩақәа адсылоит бԥенџьыр.
Сыбзиабара – срыцҳауп, сареиџьыр,
Ибҭахума схы сшьарц еибаҵас?

Ихьҭакыз ҵысҵас акәым, хьшьыцбаҵас
Сыҩналарц сҽанысшәоит буада,
Аха сара саха зауада,
Исызхымго салагеит бҵас.

Ихьҭакыз ҵысҵас акәым, хьшьыцбаҵас
Садԥрылоит бԥенџьыр саҟәымҵӡо,
Аха иббом сцәанырра шхыҵӡаз
Сымҵәыжәҩақәа ԥыххаа ишцаз.
































САРЕИ АԤСАБАРЕИ

Сшашьҭаӡам ԥсҿыхрак
Мышкызны сыԥсышт.
Ашьхақәа ҿыхар,
Адунеи дырҵысышт.

Сзеигәырӷьаша сԥылашт,
Ирацәоуп зыгәра зго.
Мышкызны ижәылашт
Амшынгьы газго.

Ашәҭқәа сышрылоу
Рыфҩы-хаа сашьышт.
Иқыџьқыџьны, сзықәгылоу
Адгьыл ҵысышт.

Схәыцрақәа срылзго
Мҩа дук сазыԥшышт.
Икаххаа ишеилгоу
Ажәҩан хәашьышт.

Сашьҭаӡам ԥсҿыхрак,
Аԥсабаразы сшоуп.
Гәамчла сыԥсыҽхар
Сҭызго ахыԥшоуп.

Иԥагьоу ҳәатәхамҵан
Санныҟәа – еикәашәоит.
Уи ыҟоуп наӡаӡа
Са сымра ҭашәоит.

Иссиру аԥсабара
Сзыҟоуп анҵас.
Ҳҩыџьагьы даара
Ҳгәыбзыӷыуп хәыҷҵас.
















* * *
Иҟалои сыҩныҟа иҿааихар
Сҩыза, иусқәа зегь ныԥхьак.
Иамаӡамкәа зынӡа ҿааихак
Ақәоура иаҿуп иахьак.

Зны-зынла убас игәҿыӷьроуп,
Аԥсҭазара ҭацәӡоушәа убоит.
Арахь уашьҭаӡамкәа ԥсҿыхрак
Урыцҳаха уқәԥоит, уқәԥоит.

Ухәыцра иалаз шеишықәсала
Уҩызцәа аӡәаӡәала иануцәца,
Алабазаҵә еиԥш ухала
Нхашьа умаӡам зынӡа.

Аҩызцәа среиԥхыӡлоит уахынла
Аҽԥныҳәа сырҭоит ргәазхара:
«Дад, уаҩҵас уҩны уахыла,
Уҽазкы, дад, шьҭа анхара».

Иамаӡамкәа зынӡа ҿааихак
Ақәоура иаҿуп, иаҿӡоуп.
Иҟалои сыҩныҟа иҿааихар
Сҩыза, схәыцра рацәаӡоуп.

Убас азаҵәра уархагоит,
Уажәагәоит иузымҳәо ажәак.
Ажәак убас иԥсеиқәырхагоуп,
Иԥхаҵәыԥхаҵәо ажәак.





















АРИ АМШГЬЫ

Ибылуеит, ари амшгьы ццышәхоит.
Ари амш саргәаҟит акыр…
Гәала хьанҭарак сыцрухуеит
Сгәыӷра, уара снауҿаԥшыр.

Зынӡа ирацәазаап ирзеило,
Амшқәеи аҵхқәеи зынӡа.
Гәыӷрак агәашә хәыҷ сазнеилон
Зегь рылаԥш сҽацәыхьча, сыҽӡа…

Аха бзиала, нас, бзиала, абзиараз,
Иазхоуп шьҭа, акыргьы сгәырҩеит.
Сыбзиабара – зда сымамыз, сгәыраз,
Идацдахаз ҵлоушәа сарҩеит.

Лабжышла исыхьҵәыуаргь, сзанышәом
Еҵәаԥшӡак сзылԥхап саргьы.
Ибылуеит, ари амшгьы ццышәхоит,
Ибылуеит, исзыннажьуам акгьы.

Имҩасуеит, ари амшгьы, ццышәхоит,
Сеибганы сҭалашт ҽа мшык.
Сгәыӷра, схьаақәа сыцрухуеит
Усыхәаччар иҵегь аԥсык.
























АБАР САБЛИТ…

Абар, саблит асы бымбыл,
Ишызбо аԥшӡара сажьоит.
Иаҳа сҭынчуп саныбымбо,
Схала ишысҭаху сгәырҩоит.

Сара исхарои? Схы сшәирыма?
Харантәи сгыланы сыԥшуеит.
Сгәи сыхшыҩи аимак рымоуп,
Бара бхарала еицәгәышуеит.

Мап, исҳәашам са сгәы бгәында,
Са сгәы акырџьара сажьоит.
Алакә  ссирқәа ирылоу Гәында
Бара бакәушәа снарбоит.

Аха сыхшыҩ аҽархагоит,
Уи иаздыруам бзысгәаԥхо,
Уи иаздыруам имырхәагоу,
Имырхәагаму сзырԥхо.

…Абар, саблит асы бымбыл.
Ишызбо аԥшӡара сажьоит.
Иаҳа сҭычнуп саныбымбо,
Схала ишысҭаху сгәырҩоит.






























* * *
Исыцуп хаҿсахьак – сзыдхалаз,
Сыԥсҭазара кьаҿыз, иауыз.
Ааԥынра ацәа-хааӡа зхалаз,
Амҵәыжәҩа хәыҷқәа зауыз

Шәҭыцҵас адәы иаҵәа инықәлеит
Ҽнак ԥарԥалыкьк ԥырԥыруа.
Ԥарԥалыкьк – сара сымшқәа ирықәлам,
Ԥарԥалыкьк – изымуша сзыруа.

Уи исханаршҭит шықәсыла исхыҵыз,
Ԥшьаала сыхәрақәа арӷьоит.
Ҽнак сара сгәеисра иахылҵыз,
Сгәеисра ишацу иаанхоит.

Ааԥынра ацәа-хааӡа зхалаз,
Зымҵәыжәҩа хәыҷқәа ирызҳаз
Ԥарԥалыкьҵас хаҿсахьак – сзыдхалаз,
Зыҭра ԥшӡа сгәаҵаҿы изҳаз,

Уахынла саныцәогь исхаҩоит,
Сгәеисыбжь иазыӡырҩуеит ҭынч.
Бзиа избазар – исхарои?
Иахьақәымхо исхарои схы сымч?
























* * *
Аԥсҭазара сажәахә сыҿнахуеит,
Исымоуп аҳәаха суасиаҭ.
Сҭанархоит шысҳәо, сыҿнахуеит,
Сгәалақәа анышә хьшәашәа инаҭ.

Ахаҳә ду – сԥыххаа сышьҭазҵо,
Сасрыҟәа иеиԥш шьапыла исзыԥҽуам.
Исзымдыруа цасҳәа саҭазҵо
Ицасҳәа цәгьа-мыцәгьак сзыршуам.

Аԥсҭазара сажәахә сыҿнахуеит
Исымазар акәхап ҳәатәык.
Чархьҵас сымшаҭаӡо сахуеит,
Исылшаӡо џьушьап митәык.

Аԥсҭазараҿ наҟ са сзықәӡыша
Сшәаны акәым – ус иҟасҵом.
Сыхҭакны самоуп аӡыша,
Еиқәзыртәаша макьаназ избом.

Аԥсҭазара сажәахә сыҿнахуеит,
Маҷ-маҷ сыԥсы ҭнамхыр ауам.
Сҭанархоит шысҳәо сыҿнахуеит,
Саргьы ал-мҿеиԥш ԥшьаала сбылуам.



























АԤСУА ТЕЛЕХӘАԤШРА

Сылабжыш аҽырҳәа инхаддылт,
«Шәнеибац…» амелодиа ансаҳа.
Исхамацәыст, уаҟа исхадыдит,
Схьаақәа ирыцлеит еиҳа.

Ауха шаанӡа сызмыцәеит,
Хәыцра ҵаулак саган. 
Ссиршәа иахьанаало иссирҵәҟьоуп,,
Аԥсшәа ахьанаало аекран.

Убас ажәытә бызшәа ҷкәынхеит,
Убас еиԥш разҟык азыԥшуп,
Аҭоурых иахьазымфаз закәыхи,
Ашьаҟьар ахылҵра иаҿуп.

Ҳаҷкәынцәа ашықәс ду нырҵып,
Иҭыргап Аԥсны ахьӡ омашәа.
Ахьӡқәа иаҳзымдыруа цәырҵып,
Рхы иазхәыцп иказыжьыз збызшәа.

Сыдгьыл иаларсуп сдацқәа,
Заҵааира избоит сышҿахо.
Сгәаҵа иҭабылуа амца
Ишыҟоу здыруеит иарԥхо.

Сылабжыш аҽырҳәа инхаддылт,
«Шәнеибац…» амелодиабжь анга.
Исхамацәыст, аҵықьҳәа исхадыдит,
Иарбан хәыцроу сыздыруам сызга.























ҼНАК

Ижәдырырц сҭахӡам исыԥсышьахо,
Уи амаӡа сымаз схазы.
Сызлеибаркыу сымаха-сышьаха
Иаразнак еицҭалеит рыԥсы.

Исҭахым, исҭахыҵәҟьам шықәсыла
Сара аԥсра аӡбахә сҳәаларц.
Иԥсларц сда-ссақәа исылоу,
Сылақәа шааԥшуа сыԥсларц.

Сызлеибаркыу сымаха-сышьаха
Рыԥсы еицҭалеит зегьы.
Идыруп сара исыԥсышьахо:
Ҽнак сеицыԥсуеит – уаҳа акгьы.































«СДОУҲА АШҬА»
1991



АԤСЫНРА

Ухьӡ шьҭымҵыр ҟалом, ирымдырыр ҟалом,
Исныруеит уаԥхьаҟа иуԥеиԥшу, Аԥсынра.
Ишысҭаху цқьаҵәҟьа уздыруа дызбом,
Сыԥсы узҭыхны усыхьчароуп сара.

Умгәамҵыр ҟалом, умгәаҟыр ҟалом,
Ихьынҭыџьӡа еидарак науқәҳашт зынгьы.
Убзырӡы цәырган зегьыҵәҟьа ирҳәалом,
Цасҳәа угәы ндырхалароуп уеизгьы.

Рыхьӡ шьҭымҵыр ауӡом, ирымдырыр ауӡом,
Ирзалхуп аԥсуаа аӡәаӡәала рҭыԥ.
Рыгәнаҳа иаҵоу хара дызцаӡом,
Рымчқәа анеибырҭа, ироуеит насыԥ.

Ухьӡ шьҭымҵыр ҟалом, ирымдырыр ҟалом,
Уара адунеи зегь уабоит, Аԥсынра.
Сцәа-сжьы ианыруа зегьыҵәҟьа сызҳәом,
Уцәашьхәы ашьшьыҳәа иаҿуп абылра.



























* * *
Сцәа-сжьы хьанҭара насымхны
(Сшыҵаз сҽырҭынчны аккара),
Дгьыл мчык насыҵас, сышьҭыхны,
Саздәықәнаҵеит ажәҩан сакара.

Схаҵоуп, нас, жәҩан еибаркыра
Сгәы ҭҟьан иаразнак сазымшьыр,
Адунеи дуқәа зыргьежьуа алыра
Мҵәышәҵас Аԥсны уа инахысшьыр.

Сзызхәыцуа: алаԥшцәгьа схьымӡар,
Слахьынҵа ацаԥха ахьасыртышоуп.
Адунеи дуқәа ахьеицәшәо, наҟ хыхьӡа,
Ирыбжьоу ҵа змаӡам тымитышоуп.

Ихҭаскыз шәаӡыӡарак салҵырц
Схала исҳәагәышьароуп ашәа…
Ҳарҭ иаҳбо аеҵә еилаарцыр
Рхьы шәахәа хьшәашәоуп, ихьшәашәоуп.

…Дгьыл мчык насыҵас, сышьҭыхны,
Саздәықәнаҵеит жәҩан еибаркыра,
Мҵәышәҵас Аԥсны дгьыл нахысшьырц
Зегь-зегь зыргьыжьуа алыра.

Аха араҟа адунеиқәа еицәшәаӡыӡоит,
Зегь араҟа еицәырӡоит рыԥхара.
Сыдгьыл мчы араҟа исцәыӡуеит,
Еиқәаҵәоуп зынӡа ажәҩан сакара.

О, насыԥуп иахьаҳбо ҵаҟантәи.
Зегьы-зегь ҳара иҳазкаԥхошәа,
Нас иахьаҳбо ҵаҟантәи, абрантәи,
Ӡыжь ҵаулаҵас ажәҩан иаҵәоушәа.

Сазыхынҳәуеит схала, ашьшьыҳәа
Сыдгьыл – сатәуп уи наӡаӡа.
Ӡәыр дыҟоума исызҭо аҽԥныҳәа
Суҳәоит, уҽцәырга, ахаҵа!














АҚЫЦӘ

Еснагь снап ихьаанагоз қыцәын
(Сгәы иҭнамхуаз иарбаныз шанас),
Аха аҽнышьыбжьон сымч хәыҷ  ҿыцәон,
Амш хьанҭа аӡыхәашь сыхьшуаназ.

Сҿи-снапи еиқәԥса, иауа-иашәан
Ак зымуцшәа сдәықәуп сгәаҭеиуа.
Еснагь сыԥсы ихьаанагоз ашәа
Рхәаҽуеит шьҭа аԥша-цәгьа, ауеиа.

…Исырбылгьарц ахаҳә дуқәа срыхон.
Сгәы иҭасҳәон: «Ӡәыр шәыҟазар, шәсыдгыл!»
Ишсыӷрыхац еснагь исыӷрыхон
Зҿахәы аҳәаха иахьырмыгӡоз сыдгьыл.

Дызмыртәозеи уаҩҵас ак зыҭнымхо?
Сымч зааӡа агәаҟрақәа иԥыршәоит.
Саныҟала сџьынџьаҿ сеиҭымхан,
Исҿалашо сиеҵәахә кыдшәоит.

Еснагь снап ихьаанагоз ҽаган
(Убриак, анцәа иҳамҭоуп, сахыбаам),
Сыхшәыргыл, нас, аӷьара снаган,
Сымч каԥсартә сықәра сахыԥам.

Ҽнак исыжәлеит амшынгьы хышхыҵәан,
Ацәқәырԥа уажә сгьежьы-хынҳәуа салоуп.
Еснагь сыԥсы ихьаанагоз қыцәын,
Сагьԥсуеит убри ақыцә сшахьынҳалоу.





















* * *
Ҩыла иҭәызарц сҭахуп сыҩцара,
Исҭахуп шәысныҳәарц хаҭала.
Ицәгьагәышьоуп аҩны аҩнцара,
Аӷарра знык уашҭа ианҭала.

Иӷархар ҳәа сшәоит сыкҿаҩра,
Сшәоит сца ҭыкка иҭацәыр ҳәа.
Сыбла ҭраа сазыԥшыми сҽаҩра,
Адәы сықәми саргьы, нас, аӡәы ҳәа.

Сымч-лшара самеигӡа исшаӡеит.
Иарбан исымоу-исыхӡу, мшәан?
Аӡысаамҭа иазымгеит, иацәцеит,
Сымхы иазҳаит лаҳәахӡушәа.

Сырхысит, са стәала, ӡи-мцеи,
Гхақәакгьы ҟасҵеит исҿаурхьыртә.
Аарҩара иазымгеит, иацәцеит,
Аҽаҩрагьы соуеит, саргәырӷьартә.

Аӡә ус, нас, дшагәышьоуп, дымшуп,
Дшыҽхәо мацара сгәы ԥиҵәоит.
Абла ҭраа сашҭа сзыԥшуп,
Рыбла ҭраа исзыԥшуп сысабицәа.

Омашәа уажә сара сеилахоуп,
Аџьа збоит омашәаҵәҟьа ҭагалан.
Хьааи гәалеи наҟӡа инасҭхоуп,
Знык, сҩызцәа, сашҭа шәанҭала!






















АДУНЕИ

Адунеи зашьцылом абжьы хаа,
Агәқәа хьшәашәт, иҳашҳатәароуп.
Аԥсабара ԥшуп аҽеиқәырԥшьыхаа, -
Лабжышк усгьы икаҭәароуп.

Ирцәымҩахҟьоит ауаа рымчра,
Урҭ ирцәыӡуеит раҳалалра.
Адунеи адыршьцылом аҭынчра,
Еснагь ахысбжьы адырҳалароуп.

Изуурызеи измоу агәхашҭра,
Игәалашәом дызнысхьоу амҩа.
Игәы рҭынчны дшықәтәо иашҭа,
Шарԥазӡак инықәчуеит алҩа.

Иахьа аҭынчра иацәнымхошәа
Еидҽырбало атәыла дуқәа,
Избоит заҵааира рыҽдырхиошәа,
Идырҭәуашәа абџьарла рыкәа…

Иусқәа идыруеит аԥхьагыла,
Дыччоит, игәы шҭәугьы гәаӷла.
Ҽнак-зны, издыруеит, уи дҩагылан,
Ишҳақәикуа инацәкьыс кәаӷӡа.

Анцәа сиҳәоит: ҳашнеи-шнеиуа
Ашьаарҵәыра хҭысқәа ҳхьымӡарц.
Иԥхаларц амра ҳхашеишеиуа,
Дгылаҩк дҳамамкәа ҳаанымхарц.




















АЦАҞЬА

Исмыхьыцшәа збахуеит, санхәыцлак, иакәымк,
Шәыламыс иамаз маӡала исзышәҳәо.
Снадгылан ацаҟьа, ираҵәан сҭаҷкәым,
Ишсылшоз сгәы сҭаст адыжәдыжәҳәа.

Слаӷырӡышо абасгьы исыргеит са сыбжьы:
«Иахьа сшаҭатәуп, ацаҟьа еиҩыцәра.
Иҭыржәжәоит аргама сышрыхәаԥшуа сжьы,
Маҷ-маҷ иаҿуп сбызшәа сцәыӡра.

Хар сымамкәа ацәгьеи абзиеи еилсыргоит,
Сҭымҵит уеизгьы-уеизгьы ҭыҩрак.
Ладантәи ҩадантәи аҽԥныҳәа сагоит.
Иумам ҳәа узхыҽхәо жәытә ҩырак.

Нас, суҳәоит, ацаҟьа, иҿухырц сыԥсы,
Уара исоуҳәарц иҟаҵәҟьоу аиаша.
Ҩырак шимаз здыруеит аԥсуа ихазы,
Уи аамҭа иҽаҿеиҵомызт баша…»

Ԥшьаалаӡа ацаҟьа цәажәеит абас:
«Дысцәымӷуп згәы каҳаз ахаҵа,
Зны уҭаԥшырц улахь ианиҵеит узшаз
Уҭоурых ду аҵеџь лашьца аҵа.

Иуцәыӡхьоу шьҭа архынҳәра ус имариам
Уеиқәхоит иахьа аӡымшын узырыр.
Абрыскьыл утәыла дшазымхо маӡам,
Иҟалом аҳаԥы мыжда дҭымҵыр.

Аԥсуа ҩыра наӡаӡа сыҩныҵҟа иҵәахыуп,
Исцәугарц сԥыҽҽуа усыӷрамлан.
Уажәазы сычҳара уоурц сҭахуп,
Уашьҭан зны уи цәырызгоит схала».

















АШЬАМҨА

Фырҭынк асуеит, аранӡа имааӡацт.
Џьоук рҽырҭынч акаҳуеиқәаҵәа иаҿыхәоит.
Знымзар-зны гәил-шәҭык змааӡац
Ашәҭқәа  хызшьаахьоу ирхыҽхәоит.

Урҭ ԥхыӡ дырбалоит хаҵа кьаҿк,
Ихы-иҿы ацәыркыҷ-ҭыԥ анпыҟҟалоуп.
Уахгьы-ҽынгьы ишәихуам икьаҿ,
Ашьа-лабжыш ибла ихыхәхәалоуп.

Лацәырӡасрак нахмырҵ ҳахирҵәап,
Џьара иаҳзеиԥшу иргылап ақьала,
Имарҵеицәа рҭаҷкәымқәа хаҳәхап,
Џьаҳанымынтә дхынҳәыр ԥаҵақьала.

Зегьы-зегь иараӡәк ицәшәаны,
Ҿаҳа-ҿымҭрала ирхыргон ицәаҩа.
Ҳәашьа узаҭом амыткәма ашәаны,
Бзанҵ хҩашьак узаҭом ашьамҩа.

Фырҭынк асуеит, аранӡа имааӡацт.
Џьоук рҽырҭынч акаҳуеиқәаҵәа иаҿыхәоит.
Знымзар-зны гәил-шәҭык змааӡац
Ашәҭқәа хызшьаахьоу ирхыҽхәоит.

Урҭ ӡааԥшылоит ӡык… Ҳагәра ргом,
Игәаҭеиуеит зегьы-зегь рызҿыцхан.
Мап, ҟамчыда аԥсҭазаара рбом,
Ишьҭаԥшуеит рыхқәа рықәыжьны ҿыцха.

О, ҳрыцҳауп шьҭа, ҳалжәга хара
Ԥаҵақьала иҭаҭынжәга алҩа!
Ҳџьынџь аҵеира, хлаҳәада шәара
Лабжышла изрыцқьода шәшьамҩа?



















* * *
Ацәҟьара сызкыдмыршәеит схысны,
Снапқәа ҿаҳәоушәа саанкылоуп.
Аамҭа маалықьра сахысны,
Ҩысҭаарак аамҭа сҭагылоуп.

Санӡаахтәыз амшқәа сырхыԥеит,
Мчыс сеидру адингьы иснаҭо…
Џьоукы срышьҭан… Акыргьы схыԥхыԥит,
Аха иснаҭуа дыҟам, сызнаҭуагь.

Анцәа сара шьҭа сиҭаххома,
Акыр сиашьапкыргьы, сизӡатәуа?
Аԥсуа инаҩс аӡәыр сигәаԥхома?
Изгәырҩода сеиҳазтәуа, сеиҵазтәуа?

Анцәа дыҟазар, баша дынцәоума
Имбозар гәнаҳала исзыруа?
Сҭоурых ду адацқәа ԥыҵәҵәома,
Сықәхома ацәҳәыра суазыруа?

Изҭахыда, иаԥхьода сҩымҭа,
Иахьынҳалан изкуада Аиаша,
Аамҭа, абри аамҭа еилаҩынтра
Сналаӡыр ус, баша-маша?

Аҵыс  ҭаҳәгәышьаӡом схылԥа,
Шьҭа сеидру адингьы иснаҭо.
Санӡаахтәыз амшқәа сырхыԥеит,
Даажәг, нас, аԥсыцқьа, сызнаҭуа!..
























* * *
Амши аҵхи – жьи-наԥхыци –
Шәҳәаақәа дырым, еилыргам.
Сара сыԥсҭазаареи сыԥхыӡи
Еилаҩашьоуп, рыгәра гам.

Иабанӡаназгари, нас, гәыла?
Ианбанӡакамԥсари, нас, сымч?
Аҵх сыԥс алыхәхәа сшагәылоу,
Сзаԥымлаӡеитеи ашара ҭынч?!

Мыцҳәарыла, ҿагәыбзыӷла
Сынхарц салагар сҽыркәаԥ,
Гәыблырҭас сроурым лаӷырӡыла,
Ӡы-цәыкәбарны сынкакәкәап.

Сара сыԥсҭазаареи сыԥхыӡи
Дрыбжьагылоуп аӡә даач-маач.
Ах, амши аҵхи – жьи-наԥхыци –
Шаҟа шәцәызгари маҷ-маҷ?

Уахь ааӡабла аҵх иацәызго,
Амш азыҳәан игәыхәтәыз.
Сара сышьҭахьгьы ицәыржәго –
Уигь аԥсҭазаара иатәыз!

Агеи ашьхеи, нхыҵи-аахыҵи
Рыԥшатлакә сышьҭкәыцә сагоит.
Сара сыԥсҭазаареи сыԥхыӡи
Маҷк исаӡар, еилсыргоит.



















ҨЫНҨАЖӘА

Амшҩынҩажәа акәӡам сызҿыу, -
Шықәсыла сызҭысхьоуп – ҩынҩажәа.
Шьҭа ирдырхьеит ауаа исхысҿу,
Саҵоуп сыԥсҭазаара аҩынашәа.

Уажә сыҟоуп сара схьыԥсааны,
Ихәны иԥыруа уарбааҵас, схынаашәа.
Сгәырҩа-гәалақәа еиҭа исхырԥсааны,
Саҵсроуп сыԥсҭазаара ахынашәа.

Снап еҵәак шаҳәшаҳәуа иарԥхоит,
Аӡәгьы икымзааит сымаршәа.
Зны-зынла схы схала исгәаԥхоит,
Сахьырбо зегьы-зегь сымоушәа.

Шьҭа ҭагалара схықәгылт. Ихьҭоуп.
Сахьӡома сыԥсҭазаара ахынашәа?
Пылҳаҭроуп сзеиԥхыӡуа, ихьанҭоуп:
Иасырҳәоит ак ҩымаашәа, хымаашәа.

Амшҩынҩажәа акәӡам сызҿу, -
Шықәсыла сызҭысхьоуп – ҩынҩажәа.
Шьҭа ирдырхьеит ауаа исхысҿу,
Саҵоуп сыԥсҭазаара аҩынашәа.

Ҩысҭаа ҟәџьалк сҭагьежьуа сҭоуп,
Уи аҭыҵраз исыхәом сымаана.
Сдақәа штҟәацра ирххоуп,
Адәы сықәзарц сҭахым схәымаа-жьымааны.

Ҩынҩажәа рнаҩсгьы саԥхьа бахәроуп,
Снахыԥраап ауарбеиԥш, схынаашәа.
Исну ахәра убас ала ихәроуп,
Иасырҳәоит ак ҩымаашәа, хымаашәа…














МОСКВА

Сыхшара рызҳаларц лыԥхала,
Аныҳәаԥхьыӡқәа сымҳәалози.
Уск санақәшәа лахьынҵала,
Москваҟа сдәықәымлар ҟамлози.

Сыԥнашәт аԥсҭазара зегь рыла.
Срыбжьахаҵәҟьеит, нас, изызӡои.
Ицаз иниас гәаҟҵәаҟрыла
Сан хәашацәгьеи сысабиӡеи.

Урҭ еиқәгәыӷрьо еиҿаԥшыртә еиԥш,
Аразҟыҵәҟьа саназшьодаз?
Инасеиҷаҳан, сгәы шыртә еиԥш,
Сыргәыбзыӷны сыԥс сзыршьодаз?..

Сыхшара рызҳаларц лыԥхала,
Баша аныҳәаԥхьыӡ сымҳәози.
Схахьызгара смоуа схала,
Дкьаҭар сысаби ҟамлози…

Сыԥсы азымкызт сара Аҟәа.
Сҽеидызгалеит хыма-ԥсыма.
Амҩа сықәлеит наҟ, Москваҟа,
Гәыӷра хәыҷқәак рцәаара сыман.

Москва гәыҭбаа, уаҳалалра
Аԥсуаа ӡәырҩы ашәа азырҳәеит.
Смааит саргьы, нас, аҳарҳарраз,
Ишԥасҭахыз сушьарц аӡәы ҳәа.

Уара – схаҵкысгьы сзықәгәыӷуаз,
Иудызбалоит иахьа иуаҭәам.
Снеины уҿаԥхьаҵәҟьа сышхырхәогь,
Исаҽԥнуҳәоит сахьмоскватәым.

Баша сцарцу ус снауҵаӡ?
Москва, узбоит омашәақәаҵәҟьа!
Иуҭахым исаҭәашьан исуҭарц
Дызласҳәо сысаби имышәкәанҵәҟьа!

Абар, ҳажәларқәа еидызкылоз,
Сықәԥшуеит гәыблыла уашҭа.
Заа иудыруан исԥынгылоз,
Уажә исоуҳәаӡом сзыниаша.

Сгәалақәа зегь наҟ исхыуҳәарц,
Цқьа дудырырц аԥсуа хаҵа,
Сҽазсырхиаҵәҟьон ашәа узысҳәарц,
Еснагь ухьӡ ҵәахыназ сгәаҵан…


* * *
Сеидру санҿыхаз, сеидру саныцәаз.
Адәахьы сдәылымԥшуа ашәқәа схаркын
Сахьакгьы рхылон сыблақәа ныцәҵас
Уаханӡа фымцала сқыҭа хыркын.

Гәыӷра хьшәашәақәак рышьҭа схыԥшылон,
Слахьынҵа ҿыц ирыӡбон ашацәа.
Ишьҭан асы ҟәашӡа – икәабан иара хшыла.
Убла хнакыртә еиԥш аҵх лашацәан.

Исымам, исоуам, сагьашьҭам аԥсгара,
Срыцҳашьа, сыламыс, схьаақәа сыцәӡа!
Ашьҭыбжь саҳарц шԥасҭаху гарак…
Ашҭа сгәаҭеиуа сықәуп сзаҵәӡа!

Фымцоуп сқыҭа агәҿыӷьрақәа хызҽуа,
Фымцоуп қалақьхазшәа  сқыҭа узырбо.
Уи иалаҭәоит ӡыхьҵас сцәаныррақәа нхыҽҽо,
Схаҭа сышӡыхьугьы сдәықәуп сшабо.

Сахьакгьы рхылон сыблақәа ныцәҵас,
Илашон фымцала сқыҭа алакҭа.
Аха сеидру изыҟхьазгьы, изҳәода изыцәаз,
Лашьцароуп иахаҳаз уажә уи ҳаӷеиҭа.

Анаџьалбеит, уахакгьы, ишарушь ҳәа лыԥхала,
Арбаӷьқәа еиқәҿырҭуеит наҟ, харашәа.
Ишызбоз иаразнак жәытә цәак ахалеит,
Иаӡаҵәҟьеит аԥсы сара сқыҭа оумашәа.

Избеит саргьы сырҭахазшәа аихацқәа.
Исҳәеит маӡала: «Шьҭа имшаӡои, имшаӡа!
Ацәашьқәа ҩыҵхахт, ашәымҭакгьы мцацкәа,
Аҩнқәа рыгәқәаҵәҟьа каҷҷеит иԥшӡаӡа.

Маалықь гәыбызӷрак ашьшьыҳәа исызцәырҵит,
Ҩныс иҟоу срыҩналан избарцгьы сҭаххеит.
Аӡшәах лашара аамҭала исцәыӡит,
Амардеиԥш схала аҵх саҿахеит…











АБЫРГ

Заԥсуара аазхәаз, изҭииз –
Заа дымҩасуеит, дыхҵәоит.
Шәышықәсак анҵәамҭаз ииз,
Абар, даҽа шәышықәсак нирҵәоит.

Дрыцҳашьа, аамҭа, абырг,
(Игәы иаҳәомызт абранӡа сааӡап.)
Уи аԥсцәаҳа дицәыхьча, диԥырг,
Данақәшәа абысҟакҵәҟьа ааӡаб!

Иоухьеит изҵаарақәа рҭак,
Шьҭа дзахьынҳалом аҿыц…
Анкьа-зны ишьҭихын маҭак,
Даҿуп икамыжькәа, дшаҿыц.

Уи идақәа ирҭахәмаруеит шьак.
Имоуп еснагь, нас, рххатәык.
Иқәлак ма иҩызак, иашьак
Дибазҭгьы, иоушан ҳәатәык…

Макьана иӷәӷәоуп ишьамхы,
Дџьаршьоит уажәыгь дызбалак.
Зны-зынла иԥхеишьоит ихы,
Диҵәыуом ақәыԥш даныԥслак…

Иаџьал зынгьы изҿнаҭуеит,
Дылахоит дгәаҟуа ицәарҭа,
Аха аԥсҭазаара агәашә изатуеит,
Илабашьа шьҭихуеит еиҭа.
























АУАҨЫ

Амшынгьы аҳәаҭыхла иқәԥоит
Имԥсырц, ахы еиқәнархарц.
Агәы ҭыҵны ицоит, ицәқәырԥоит,
Ишдуӡӡогь иакыуп аԥсы ахац.

Амшын гаӡам, нас, еихоит,
Еихоит, нас, ахы еиқәнархоит.

Абри адгьыл – ҳазхылҵыз, ҳазқәу,
Ашәахәала ирԥхоуп еҵәақәак.
Иҳаздырӡом цқьаҵәҟьа изакәу,
Ҳашреиԥышмгьы ус гаӡақәак.

Абар, адгьыл аԥсы еихәлахоит,
Аха шәҭынчыз – ахы еиқәнархоит.

Аҳаԥшьа иҭарҭәаз ҩушәа имҭәи,
Еибацәымӷра цәаныррак – шьҭа ихыҵуа,
Ԥсаатәи, шәаԥыџьаԥи, ԥстәи
Ишацәшәо, агәра згоит, изеиԥхыӡуа.

Иахьа ҳауа хәшәыркыла идырчоит,
Аха рхы маӡа-аргама ирыхьчоит.

Дықәԥоит аҳәаҭыхла ауаҩы,
Даҽа гәыки игәи еибарԥхарцаз,
Аха еинаалом, еиқәшәом аӡәырҩы,
Иӡбатәузеи урҭ ҭынч еицынхарцаз?

Аха, дшәарҭоуп зегь здыруа ауаҩы!
Ах, дрыцҳауп зегь здыруа ауаҩы!





















АЛАԤШ

Ԥсыхәа сымам, сан рыцҳа, сбыҳәоит,
Бшыԥсхьоугьы, сбыхьчарцаз лаԥшыла.
Сара сашҭаҿ зны илеит аҳәылыҳәа
Асырҳәы мыжда – инымҵәаӡо ашыла.

Уажәы иҟоуп, нас иараби, сзыҳәо,
Сыҟоуп нас, мчык агәра гаҵәҟьан.
Аамҭацкгьы ҟалароуп са сзыҳәан,
Сымцароуп сӡи-сымцеи неиқәҭәаҵәҟьан.

Сгәы аҵааршә хьанҭа шҭажьу сыччоума?
Абри адунеиаҿ слашәызма иахьанӡа?
Сан, ырцҳа, сан гәаҟ, сбыхьчоума?
Иаԥеиԥшхозеи исзеиқәбырхо амца?

Сыԥсы ҭазарц сҭахыҵәҟьам лабжышла.
Сымцароуп амшын ду сынхыӡлан.
Акы ыҟоуп ҳәа сгәыӷуеит исылшо, –
Исмырҩароуп аҽнышьыбжьон сыҵла.

Мҩа дуӡӡак, сҽырԥшӡо, снанԥалан
Саныҵуам, исшышьҭоу уаанҿас ҳәа.
Уаҵә ахәра цәгьа снылар хаҭала,
Аԥсны, хәрыбӷьыцла уи ҿасҳәап.

Аԥсреи аӡреи Аԥсны рыбжьагылам.
Аԥсны – Кавказ зегьы иаԥҽыхоуп.
Зыԥсы ҭоу уи адацқәа еидкылам,
Икәадырны игылоугьы  сҽыхәоуп.

Ԥсыхәа сымам, сан рыцҳа, сбыҳәоит,
Бшыԥсхьоугьы, сбыхьчарцаз лаԥшыла,
Аԥсынра ашҭаҿ имлеирц аҳәылыҳәа
Асырҳәы – чаӷьа злымҵуа ашыла.













СЫШЬХАХАЛАРҬА

Иацтәи уаҩу, ма иахьатәиу
Уи иашьҭада, еилзыргода?
Схы-сҵыхәа, сахьатәиу
Лакҩакрада рыгәра згода?

Сыҩны иахаҩо игәы иеижьоит.
Сзыҳәо – сыхшыҩ сымымшәонда.
Сышьха халарҭахь са сҩеишьа,
Ишәҳәа аргамаҵәҟьа, иацәшәода?

Аԥсуа иԥсы ахьҭоу адырра
Иахьа ӡәыр дыҟоума изылшаша?
Сахыст шьапыла ахаҳә рддыра
Исхалашарц амра шаша.

Аамҭа пылҳаҭ сыԥсы ацәыган,
Уаҵәынӡа анеира сымч азхома?
Сшымшынуаҩу ҿыц ицәырган.
Зегь шәҿынӡа анагара аҭаххома?

Амшын Еиқәа ихыз сыӷба
Аԥырсал ланашьҭыз иахьакәӡамыз.
Ицәгьоуп акырӡа ареиџьра сыбӷа.
Бзанҵыкгьы, мап, сара саӡәӡамызт.

Сара сатәазымбо аргама
Аҭак исҭап – уи сзыниазоуп.
Сышьхауаҩра ҳәаак амам,
Схатә дунеила адунеи сазноуп.

Иацтәи уаҩу, ма иахьатәиу
Исашәҳә, ламысла еилзыргода?
Схы-сҵыхәа, сахьатәиу
Лакҩакрада рыгәра згода?















АХЬӠ

Зны-зынла еиӷьуп уцар уныбжьаӡ,
Еиӷьуп зны-зынла уҿажәклар.
Аԥсра ахаҭеиԥш иҵакыдахоит ахьӡ
Мыцхәы ианрылаҵәа ажәлар.

Анцәа уанишах знык ууаҩны,
Ԥыҭҩыкгьы ҟалароуп уздыруа.
Мыцхәы, суҳәоит, уҩнамхан уҩны,
Аха удәықәымлан усҵәҟьа уҟалҭыруа.

Иузырха зны-зынла, дад, аҽыкәбал,
Ишьҭыхла маҷ-маҷ уаҳаҭыргьы.
Уаҿамҳан, иауазар, аамҭа абарбал,
Уазхәыцла ишыҟоу акәадыргьы.

Уаншәаша уахысыр, акгьы уацәшәаӡом,
Уи уацәцазар уара, узыруазырцәеи?
Мши-ҵхи реиԥш наӡаӡа еиԥшьуп, инҵәаӡом
Ахьӡи, нас ахьымӡӷ мцахәмыцәеи.

Сыԥшҩушәа бзанҵыкгьы исҳәашам: «Уҽҭаӡ».
Есымша исҭахуп уара уҿажәклар,
Аԥсра ахаҭеиԥш иҵакыдахоит ахьӡ
Мыцхәӡак уанрылаҳа ажәлар.
























* * *
Сашьцәа Нури Ваниеи Лашәриаа 
ирыхьӡынҩылоуп

Иахьанӡагь ҳаҟами ҳхы ҳтәны
Иаахтны ҳҵәыуом лаӷырӡыла.
Иҳаршеит аԥсцәа ҳархатәаны,
Ргәышԥқәа кылжәан еихаҵәыла.

Ҳшақәымгәыӷӡоз ҳӡыхь ҭабеит,
Иҳахьшит ҳарҭ ашьаӡа-гәаӡа.
Шьҭа амамиқәараҵәҟьа ахаԥеит
Наунагӡа ҳара ҳгәаҵа.

Ҳаиқәԥах мчы мыждак ҳакит,
Ҳархагеит амҩа ҳахьанырцаз.
Ах, иараби, ҳарҭ ҳшьапкит
Аԥсцәа гәаҟқәа ҳзырӡахырцаз.

Кәтол абаҟоу? Ихарахеит.
Аҟәа абаҟоу? Адгьыл аҵан.
Аԥсцәа гәаҟқәа харахеит,
Абри зхызгаз иоуп ахаҵа.

Ма знык ирухьазма қьаф?
Иаҿын, иаҿгәышьан анышә асра…
Иагәылаӡомызт ашьаршьаф,
О, иазкуамызт асакаса.

Ишԥаҳазкылҟьеи аҽны аурҭ?
Ҳрыцҳаршьозма ҳазбалакгьы?
Аԥсны амҩақәа ирнымӡалт урҭ,
Иаҳгеит мшынла иҳаулакгьы.

Доуҳа мчыла, анцәа ҳаибыҭ,
Ҳамырхагарц усҟан иаҳбаз.
Иҟаҳҵеит ҳнапала аҭоубыҭ, -
Ҭаҵашьа рымамызт акәыба.

Иаҳзыԥшума ҳаԥхьаҟагь уашьҭан,
Ҳазгәылаԥсран иҟоу аӡын?
Убас урҭ ҟәаҟәаса  ишьҭан,
Ҳахьрыхәаԥшуаз сцәа сҭаӡыӡон.

Изӡатәузеи, аргама избеит
Ԥсуа ҵеицәак шырҩашьыҵәҟьаз.
Аус мариалаӡа ирыӡбеит,
Ицәыргаӡамкәа дара зшьыҵәҟьаз.

…Маҷ-маҷ аԥсцәаҳагьы ҳаинышәт,
Ԥыҭрак дҳавсыр – уигь зеиԥшыҟам.
Ҳашҵәыуоз иамаҳдеит анышә, -
Убри акәӡоуп иашас иҟоу.


* * *
Избоит: ауаа зегьыҵәҟьа уаам,
Иҟоуп уақәызшьуа ҿахрак.
Мап, иахьанӡагьы иԥшаам
Дара еидызкыло цаԥхак.

Амаҷаз абџьарқәа ҭдырҟьоит,
Егьзламаз аибашьра иазхиоуп.
Аҽнышьыбжьон рыжәҩа ҭҟьоит,
Рыԥсы мыжда аҵәы иахоуп.

Сеиҿышәшәоит ҿымҭ баҩ-баҩы.
Исзыӡырҩыша аӡә дызбом.
Исҭахын дысзааигәазарц ауаҩы,
Иара иҟынӡа арахь снаӡом.

Агәыԥжәараз аума, нас, сызшоу?
Ма ишҟәышым збарцазу адунеи?
Сара соума аус злоу,
Гәаҟрас шәылымкаа сзыниеи?

Смыцәа аҵхқәа сыршахьеит,
Сшыԥшуаз аҭуанахь сыбла ҭраа.
Рҟәышра иахысны ицацәахеьит.
Агәҿыӷьрахь рхы дырхеит ауаа.

Поетцәас иҟоу, калам зкуа,
Ражәа аҭынчроуп изызкыу.
Ауаа роуп урз зызгәыкуа,
Иазхәыцуеит мҩас иахьа изқәу.

Амаҷаз абџьарқәа ҭдырҟьоит,
Егьзламаз аибашьра иазхиоуп.
Аҽнышьыбжьон рыжәҩа ҭҟьоит,
Рыԥсы мыжда аҵәы иахоуп.

Апоетцәа рымчқәа баша иршәоит,
Џьоук ԥшуп ахысра иазхианы.
Шәаанҿас, иауазар, ишәыршәоит
Зыԥс жәҩан икыду еҵәақәаны!











* * *
Аргама, сыбла ишабо,
Исхараӡам  санаҿашәкуа,
Сеиԥшхоит адгьыл аншабо,
Аӡыдараз иара анҿажәкуа.

Анхаҩ иҷкәын заҵә – сара
Абри ақалақь салҵны сцашан, -
Амц сацәгыларцаз хара,
Снахандеи ҟамларц мцурашан.

Мхәыц цәажәароуп схы ҟәыншьо
Сҟазҵо, иҵызжәо са сдацҵәҟьа.
Игәаҟуеит адгьыл аншабо,
Ианазыхәшәу ацәыкәбарҵәҟьа.

Сатәаибом акәымзар, избан,
Сымчыдоуп акәымзар, исыхьзеи,
Ауаҩ ҩанҭхь, шәӡырҩи, абан,
Иҳәоит еицакны сыжәлеи сыхьӡи?

Арахь ианышьҭихуа аԥаҭхь,
Данахныҳәо дажәарҟазо,
Дысцәынхаҵәҟьом ауаҩ ҩанҭхь,
Исызиргылоит ақаруаса.

Анхаҩ иҷкәын заҵә – сара
Абри ақалақь сафаӡама?
Аӡә даҿызаргь схырҵәара,
Дсырҽхәо аҟынӡагьы снаӡама?

Анхаҩ иҷкәын заҵә – сара
Иарбан ӡӷьыу сызго сымҵарсны?
Анхаҩ иҷкәын заҵә – сара
Исзымҩаԥгом схы нхаҩҵасла.

Аҳ, сидхалеит ауаҩ ҩанҭхь,
Изхашҭхьоу знымзар-зны дшыԥсыша.
Сгәы ԥҵәеит, исымышәх абри аԥаҭхь,
Афы аҟәақҳәа изысыша.













* * *
Сышлыхәаԥшуаз ԥҳәызба ссирӡак,
Аԥҳәызба ҳәа, зынӡа аҽарҳа,
Ишкәакәаӡа, ак иҩыҵрак,
Ҿымҭ днасыдгылеит аԥсцәаҳа.

Сгәы зегь баша иҭәызма ашәала?
Сахьынеимаз сцәа сҭаӡыӡеит.
Ларгьы дзымцеит лныҟәашәала, -
Лшьапы лыҵашәан, дшьацәхныслеит,

Аха акгьы лмыхьӡазшәа, лҽыриашан,
Деихышәашәо лымҩа  днықәлеит.
Сара сзын уа аԥсцәаҳа дбашан,
Мца шоурак мцабзха инасҿықәлеит.

Мчык насыҵасит фырҭынҵас,
Сналыхьӡарц аԥҳәызба слышьҭалт.
Аԥсцәаҳагь уаҟаҵәҟьа днасымҵас
Санизымк, ихиршәлеит сышьҭа…

Нас дцон аԥҳәызба, дцон – аҽарҳа,
Сара лыхьӡашьак сымаӡамызт.
Санхьаԥш дсышьҭазар ҳәа аԥсцәаҳа,
Ихабар бжьаӡхьан, дыҟаӡамызт.






























АҼЕИҬАКҨЫ

Гәы-зҵам, хы-зҵам, адәахьтәи
Аҽраԥш хгыла-ҿгылара.
Дшысҭахӡамгьы, иахьатәи
Имчаз аӡә иҿылара;

Зегь зылшо иҭахханы
Хаҳәырҵәиа сырқәԥара.
Ажәа бамбала сырԥханы,
Цас ҽадарԥа сырԥара;

Сҿаҳа-ҿагәаны, слашәны.
Амца акыргьы сгәылара,
Ажәак сзымҳәо, сеихашәны,
Схәамтеи-самтеи сыргылара;

Дызлаҟам ала уи дырххо
Уахгьы-ҽынгьы иӡыргара.
Агәра игарцаз сшигәаԥхо
Мыцхәы ицәшәа-ӡыӡара;

Уи дыхшыҩҭран, зегь ибо,
Схы маҷ-маҷ амҟәыбатәра.
Имц-ҵла дықәтәаны, дҽырбо,
Хыхьынтә рыԥхьла сҟәыбара;

ЏЬоуки сареи ҳлеинҟьаны
Ԥылгыд дук ҳабжьыԥаара.
Уахгьы-ҽынгьы, сыҳәҳәаны,
Хшла дкәабоуп ҳәа ихықәаара;

Уаҵәы дшышьҭыҵша баны,
Сацхраарц хыхь ихалара,
Дыҟоуп ҳәа аԥсуаа дырԥаны
Ахьӡқәа ихьнырҳалара.

Ҽнак сырҟәаҵыр игәаӷьны,
Сеиҭап иԥсы сшеиҭара…
Абар дсабжьоит иажәа рӷьны,
Дахьӡахьеит аҽеиҭакра.










* * *
Сгәы ҭнаҟьоит уахынла еимгеимцарак,
Ԥхыӡ-лабҿабоушәа гагақәак анцәырҵлак.
Сҽасыршьцылоит, смыццакӡакәа, алашьцара,
Сыԥсы ҭынчхарц, алашара анысцәыӡлак.

Ишаны ишәысҭоит, сеигӡом сымши-сыҵхи,
Аха маҷк сыхьча, нас, суҳәоит, аамҭеикәшара.
Исҭахым сымҩасырц имҳәаӡакәа сгәыҵха,
Исҭахым лассы сацәыӡырц алашара.

Сҽасыршьцылоит, смыццакӡакәа, алашьцара,
Издыргәышьоит уи сыҵахарц шысԥеиԥшу.
Шәара ишәымаз, шәара ишәымаз алашара,
Макьаназ шәаргьы саргьы иаҳзеиԥшу…






































* * *
Аӡбахә умҳәаргьы, иурҽхәаргьы, иурџьаргьы
Шьҭа зегьакоуп, ҭоурыхуп изтәу.
Ижьакцоуп ауахәама иахагылоу аџьаргьы,
Лҩақыуп аҭӡамц еиҵҳәа дуқәа ирыԥштәу.

Иҿаҳауп абри ауахәама. Аӡәызаҵәык днеиуам,
Цәашьык ибылуам ԥсаҭақәак лашахарц.
Ма анцәа диашьапкуа уа дматанеиуам,
Ихааӡа уаҵәыкгьы амра ихаԥхарц.

Москва есымша мца-шоурак иҭаршәуп.
Иахьанӡа иамблыц – уи иԥсы ишьеит.
Ихиеит, иагьхиамхеит Пушкин инаршәгьы,
Инасыԥ абри ауахәамаҿ иԥшьеит.

Аразҟы имазаргь сеидру ак зыҭнымхо,
Зыхьӡ зынӡа ирҿыҵамшәо ауа-аҭахгьы.
Аԥшӡара акәызма Пушкин изымхоз?
Бзиабарак акәызма изқәиҵоз ихгьы?

Ах, сара рыцҳа, анкьа санқәыԥшыз
Сҩашьон, иахьагьы исеижьо рацәоуп.
Уажәоуп, нас, уажәоуп сынҭагылан санқәыша,
Сус сҽаназыскша, аха шьҭа ихьшәацәоуп.

Исоуп саргьы, нас, сышнеиуа аԥсгарҭа,
Ҿымҭ-ԥсымшьа исхысҳәап аԥша-цәгьа, аурҭ.
Санқәыԥшыз сызҵаарақәа исымазма ргарҭа.
Маҷ-маҷ ихьысҳахо иалагеит урҭ.

Бзиабара мцабызк азыҳәан иаԥсазма
Аҽарбылра илашә-бзамыҟәыз ахы?
Уаҳа наилымшо Пушкин дааԥсазма?
Игәы ԥыржәахьазма ма иуа-иҭахы?

Иҿаҳауп абри ауахәама. Аӡәызаҵәык днеиуам,
Цәашьык ибылуам  ԥсаҭақәак лашахарц.
Ма анцәа диашьапкуа уа дматанеиуам,
Ихааӡа уаҵәыкгьы амра ихаԥхарц.












* * *
Зыԥсадгьыл иақәиҭу, уи ала згәы хыхыу,
Есымша еиҵыхны дыҟами илахь.
Аԥсуа дгьыл рыцҳа. Зыжәла абжаҵәҟьа зхыхыу,
Сыԥсы  шықәыхәхәо сҿынасхап сқыҭахь.

Аҵх-лашьца сшацәажәо аарлаҳәа исықәшоит,
Сара сзы ихаарадоуп избо аҩнқәаҵәҟьа.
Амҩан сышнеиуа сеиҩырҵәартә исыкәшоит,
Саԥсуара агәаҵӷаҿ иԥҵәаз адақәаҵәҟьа.

Насыԥуп сахьыҟоу исымамкәа гәнаҳа,
Срыцҳауп дахьсымам сгәалақәа ԥхьазцо.
Сахьцалак исҿаҳәуа аҭоурыхтә бызкаҭаҳа
Рхарԥоуп зыжәла зхыхыу сқыҭақәа иахьанӡагь.

Издыруеит, сыжәлар рҳәынҷара шамуа,
Ирхыргоит урҭ рыԥсҭазаара лакәшәа.
Ҽнак ирызкылԥхап убас мрак шамшамуа,
Ҽнак изқәымгәыӷуа бзиара дук иақәшәап.

Аус хьанҭа аԥеиԥшуп зда сымаӡам Аҟәа
(Анцәа иахьумырсын ҳәызбеи далақьи).
Саныҟам ԥсыхәак рмоурашәа, сгәаҟуа,
Цҳаҵас срыбжьалеит қыҭеи қалақьи.

























* * *
Аамҭа аӷәра шьҭа исымпыҵҟьоит.
Аргама ишызбо ихагахоит.
Исымҳәаша ажәа сҿыҵҟьоит,
Исыхь сыздыруам, сдагәахоит.

Сганаҿыҵәҟьа афы қшаргьы,
Сшәаны ажәҩан саҵаԥшӡом
Хьаас исымоу, ихәларгьы ишаргьы:
Сыԥсы ажәҩан иаҵаӡом

Усқәак ҟасҵоит хыма-ԥсыма,
Сашьҭоуп, нас, сахьхымҵәара.
Ишысҭахыҵәҟьоу абаха сымам
Аамҭа ахышхыҵәара.

Сшазыԥшӡамыз саџьал ааизар?
Исхамышҭыша схасыршҭуеит.
Сықәрагьы маҷ-маҷ исиааизар?
Аамҭа аԥарда салыԥшуеит.

Саҿырхә, Аамҭа, усҟәаҵуам усгьы,
Ушҳамҵәҟьа ма уцхаҵәҟьа.
Нарҭ Сасрыҟәагьы Абрыскьылгьы
Исымаӡам рызхәыцхаҵәҟьа.

Аӷәра искыу шьҭа исымпыҵҟьоит.
Аамҭа шьҭа исыцәхагахоит.
Исымҳәаша ажәа сҿыҵҟьоит,
Иара убри сԥырхагахоит.

Избоит аргама: аамҭа саӡом,
Ма сзыхьчо ҳәа исымада?
Сара сакәӡам, сара сакәӡам
Анцәа ҟадыџь имадоу.

Сара сакәӡам, сара сакәӡам
Анцәа зҳәатәы хеиҵогьы.
Аҵларкәыкә хәыҷ тәамҩахә ақәӡам,
Иароуп ахылԥа зхеиҵогьы.












* * *
Саб иблақәа алабжыш рхызбаалт.
Иара ҿиҭуам. Са исыздыруам изызҳәоу.
Иарбан, анаџьалбеит, ихы зхибааз,
Дахьыҟам акәзар игәҭыхак назеиҳәо?

Дмажәӡеит, иқәра шдуугьы, шьамхыла,
Макьаназ еиқәҷабӡа иҟоуп уи ихшыҩ.
Лабжышқәак саб иблақәа ирхылеит,
Шьҭа дшахьымӡо ибамашь аамҭа-аҽыҩ?

…Иашҭаҿ зегь анеилаз хыла-гәыла,
Ҽнак-зны уаҟа асымҟәыл анизлеи,
Уазыр ажәакгьы иҿыҵмыршәакәа дгылан,
Иԥҳа данԥсы, ианҵәыуоз гәылеи-злеи.

Акыр шықәса шьҭрала саргьы инысҵышт.
Ишԥасыҭнымхо џьара сыӡбахә зҳәо…
Саб иблақәа алабжыш нарывҵыжжт,
Издыррыдашь, о, издыррыдашь изызҳәоу?



























АНАСЫԤ

Идгьылтәу, ижәҩантәу насыԥк
Сара еснагь агәра згоит.
Уи саблырц исыгхоит аԥсык,
Ҽыҩҵас мчык савган сагоит.

Зныхгьы, ашьҭыбжь саҳартә,
Убас уи убас иааигәахоит.
Ҽазныхгьы, сыԥсы насыхҟьартә,
Срыцҳамшьа, исҿашәышәны ицоит.

Уи зхароу са сгәы еилнаргоит:
Сыдгьылтә насыԥ хьанҭацәоуп.
Сыжәҩантә насыԥ ахь сеихоит,
Аха уигь харацәоуп, иласцәоуп.

Идгьылтәу, иагьжәҩантәу насыԥк
Сшазхәыцуа шьҭа аҵх еимыггоит.
Сгәаҵа иҭауазшәа ас-ԥыбк,
Нас мрак нҭаԥхазшәа, еихыккоит.

Абар шьҭа, нас, аҵх еимыггоит,
Маҷ-маҷ, имца шкәакәан, ҩадантә.
Алашьцара са сышҟа иааскьоит,
Инасхьысыр, сеиқәыццышә сагартә.

Сыжәҩан насыԥ ашьҭақәа збом,
Аха сыдгьылтә, иухьзеи? Сурдыст.
Амца шкәакәа сыԥсы сыԥнархом, -
Сымблыкәа наҟ инасхыст.























* * *
Ӡыжь аҵулак схыланы сыӡсозшәа,
Џьарантә слымҳа иҭаҩуазшәа шьҭыбжьык,
Арахь сыԥсы сызҭымкаауа, схәаҽӡозшәа,
Сҳәыԥы-ӡыԥуа салан сара ԥхыӡк.

Аӡыжь ахаҳә-сса кырцхҵас иалаԥсахуан,
Ицахуан саԥхьа аԥаҩгьы ҿыбганы.
Смадаӷь-мадашәо баша схы сыргәаҟуан,
Избахуан шьҭа сшызҭымҵуаз сеибганы.

Сҭахон ԥхыӡла… Аха ԥхыӡлаҵәҟьагь сыгәнаҳан,
Цәыкәбарк ансықәҭәа сҿыхеит сцәырҳаны.
Саҳәшьа рыцҳа лсахьа сханы икнаҳан,
Ицон уи лылабжышқәа лҿыкәкәаны.







































* * *
Гәыӷрас ҳҩыџьагьы иҳамаз
Ҳқәыԥшра акәын – уаҳа акагьы.
Ақалақь иазшаз ҭыԥҳамызт,
Уи иазшоу сакәӡам саргьы.

Заацәан сымчқәа каԥсама,
Схы сымагәхьхан сҟазҵеи?
Бдоуҳа аԥшӡара схыхны саман,
Сытҟәаны саман бдунеи.

Лахьынҵас, бара ахәаша, ибыман:
Ибԥылоз агәқәа зегь ҭацәын.
Бхы базныжьын, беиҭымын,
Аԥсҭазараҿ усгьы бзаҵәын.

Бара – аԥсабара иахшараз,
Ишысҳәара сақәшәом бзеиԥшыз.
Бысԥылт быссирха шьыжь шараз…
Ҩысҭаа мцас иарбан бзыблыз?

…Ақалақь иазшаз ҭыԥҳамызт,
Уи иазшоу сакәым саргьы.
Гәыӷрас ҳҩыџьагьы иҳамаз
Ҳқәыԥшра акәын – уаҳа акагьы.

Бгәеисыбжь шьҭа исаҳашам,
Схыҵәҟьа цқьа агәра згом…
Быхнахт акаҭран-мҩа баша,
Бышьҭак анхалан ҳәа збом.

Ҳарҭ шьҭа ҳаиԥылашам уаҳа,
Бдунеи лашьца аҟынӡа снаӡом.
Ҽнак зны дҳабжьаҳаит аԥсцәаҳа,
Сымчыдоуп, ажәак сызҳәаӡом.

Ԥхыӡла бықәлаӡом сымԥын,
Бызхәыцхагь саӡом уаҩҵас.
Исшьоит гәнаҳа ахьсымам насыԥны,
Сахьыцқьоу сгәырҩоит лаӷырӡҵас.












ААМҬА

Иҿыхьҭаӡам, иԥхараӡам,
Избоит амш акалашәа.
Аамҭа акгьы ахараӡам,
Аамҭа акгьы агәалашәом.

Аамҭеикәшара сгараҵан
Сарҵысгәышьон анкьаӡа.
Саџьал, маҷк исараӡа, -
Сгәы хаҳәхеит икьакьаӡа.

Анцәа иҿаԥхьа ҿасҭаӡом,
Шьҭа исзыӡбом исмыӡбац.
Сҩызцәак цәқәырԥак рҽарҭаӡан,
Ҽа цәак рхарҵеит изымбац.

Ихәлазаргьы, ишазаргьы
Ишыҟац иҟоуп саԥсуа-шьа,
Исзеиҭакуам, ишԥазури,
Сҟазшьеи, сҵаси, сысасшьеи.

Издыруеит: шьҭа сатәыҵәҟьамзаап
Сзыцәнымхоз аамҭеикәшарагьы.
Ауаа заҵәык сыртәыҵәҟьазаап,
Урҭ ракәзаап сымш лашарагьы.

Сгәаҿы ихьҭам, иагьԥхараӡам,
Сцарыма цәқәырԥак сҽаҭаны?
Аамҭа акгьы ахараӡам,
Избахьада аамҭа аҽеиҭакны?




















СИЕҴӘАХӘ

Сшыҟоу сыҟаз: сеиҳамкәан, сеиҵамкәан,
Акы сзахымхуа, аҭахызаргь ихьыз.
Сашҭа ҭыԥҳа-ԥшӡа, уара ма уеицамкын,
Аҭыԥ унхалоит нацәкьыск анухьыс.

Ҵеик мышкы-зны сашҭаҿ диуазар,
Дахӡыӡароуп сашҭа. Ах, уи сацәшәоит.
Иахьа  ирыцҳамшьа аӡәыр ишәиуазар,
Ишәиԥхьыӡ ихыҵәҟьа ишиашоу иҭашәоит.

Сҟаларгьы ҽнак, аџьал цәгьак сԥеиԥшны,
Уи хьаам, нас, слахьынҵа сатәуп,
Аха араҟа лабжыши гәырӷьареи ззеиԥшны
Изхызгахьоу сашҭа блахшәала хьчатәуп.

Сизӡатәшам сызцәымӷу ҽнак зны синаалан,
Исцәымӷу дшысцәымӷу бзанҵык  исымӡацт.
Уадаҩрак аҿаԥхьа маӡа сыбналан,
Сыԥсгатәы сыман, ижәдыруаз сымцацт.

Хьааи гәалеи ныԥхьаҳәан, снарыхан
Ҿысҭуеит: «Сҩызцәа, шәааскьа,
Ҳдац-ԥашәи, ҳџьынџьи, ҳҭоурыхи
Шьҭа иаамҭоуп, иаҳзеилшәырга цқьа!»

Слымҳа иҭаҩуеит харантәи иснаҭо сыбжьныҩра
Акырӡа сзызхәыцша аҭак:
«Еигәныҩроуп, еигәныҩроуп, еигәныҩроуп,
Еигәныҩроуп иҟаӡоу шьҭак».

Исҭахым агәыр аҵа рахәыцшәа скылшәар…
Сыԥсҭазаара мшыншәа игазгоит.
Зны – иамукәа сиеҵәахә ҭынч ианызкыдшәа,
Сашҭаҿынӡа ахала аԥсы аанагоит.















АҲАҚ

Уажә ижәбахьоу акәӡам Аԥсны,
Саргьы шьҭа ижәбахьоу сакәӡам.
Издыруеит сымҩашьахуа зны,
Аргама уи аԥшӡара сшақәӡуа.

– Ичҳала, о, ичҳала, зегь чҳала, -
Сгәы иҭасҳәоит, сацҳауеит сыбыз, -
Ублаҷыц еиԥш иуцәымӡыц хьчала,
Уҭоурых ҳәызба ццышәуп иаӷрыршьыз…

Адунеи зегь иахыҩып, иаҳап
Сышҭахаз сара аҩсҭаа иҟәџьалҵәҟьа.
Амч ыӡма, мшәан, саԥсуара аҳақ
Иаразнак исхысыртә сынчалтҵәҟьан?

Сара саҵкыс зымчу сицәшәаӡом,
Ихьанҭаҵәҟьоуп икасҭәо аԥхӡаша.
Сгәы сеижьеит, ҭынхакгьы дызбом,
Дадгылан сиаша зыхьчаша.

Убас сара исырҭоит хҭынҟьак,
Убас сладырҟәуеит сара ажәала,
Имч сықәхоит шьҭа мҩасҩы хыҭҟьак,
Сдац-ԥашә ихәруеит уи шашәала.

Доуҳа мчуп сара амца сзыркуа,
Ԥхьа сназго Аԥсны аидара сгәыҵак,
Уи шназго, сыԥсы еизыркәкәа,
Сишьааит, нас, сызшьуа инасгәыдҵан.





















ҲРАЗҞЫ-ҴЛА

 Амахә маҷ-маҷ ихыжәжәоит
Ҳабдуцәа ирҭынхаз уи араҵла.
Иахьанӡа ишәарҭамызт дацла,
Аха шьҭаҵәҟьа, шьҭаҵәҟьа сацәшәоит.

Ԥсыуа жьуп иақәу ӡахәас,
Макьаназ, рыцҳа, иаҿалоит…
Ҳхәууп ҳарҭ ишҳамыркыу хҿала,
Сеидру ҳзықәшәазгьы уамас.

Бзанҵыкгьы ҳзахьӡашам ҳгәыхәтәы
Ҳанаҿшәа ҳразҟы-ҵла ҳабӷьыжәны.
Ишсашәҳәара, иҳахьзеи, ҳаимбӷьыжәны
Ҳхы ахьынахо ҳақәлартә адәы?

Ӡыблароуп аамҭа… Ҳацәшәоит.
Дыӷәӷәоуп уи акәадыргьы зҽахазкыз…
Араҵла – ҳҭыӡҭыԥ ду зымҽхазкыз,
Амахә маҷ-маҷ ихыжәжәоит.

Изыхьчарыда уаҵәы ҳамӡырха?
Изгәырҩарыда иҳагхо, иҳацло?
Иҩоит, шьҭа иҩаҵәҟьоит араҵла,
Иҩагәышьоит, абар, аӡахәа.

Адунеи еицаныҵуеит лассы,
Аха урҭ алаҟоуп ссиррак акала,
Ишрыҵоугьы хаарак ҭагалан,
Рымԥынҟа дықәлом уаҩԥсык.

Уи араҵла омашәа иҳаракӡоуп,
Нас, дабаҟоу изҟәыбаша рыԥхьла?
Аҵар ажь ахьырфо шәгәы шәмыхьлан, -
Ҳзышьцылахьоу акырӡа ирацәоуп.

Ҳарҭ иахьанӡа ҳдунеи еиҟаран,
Ҳаҟан иаҳдыруазшәа нбанқәак…
Иаҿышәшәоит амахә каканқәак
Уи араҵла ианықәтәо аҟәраан.














* * *
Уи аҽны сеишәара – еиҵаран,
Схәыцуан, сыгхақәа гәынга.
Мацәысеимҟьаран, лаԥшҵашәаран,
Исбарҭан сахьақәак рхәынга.

Сара сыҽура бжьарахыԥан,
Исԥынгылозгьы рацәан.
Абри ажәҩан ҵамҵам схыбран,
Абри адгьыл ԥшқа сцәарҭан.

Аиаша сшашьҭаз сыԥсылмтыкуан,
Аиаша сшашьҭаз са сҟәруан,
Аԥсҭазаара сарҭаслымуан,
Маҷ-маҷ сышәгәашә анаркуан.

Ирацәоуп игәнызгақәо санышла,
Амҩа еижьагақәа сдырххеит,
Сжәылеит башаӡа даушла,
Ажьа агәара сыздырхеит.

Исыхьзеи ҽышьхәа ҭагьежьырҭак
Иҟоу снышәнапаҿ ссасны?
Ицәырымгакәа рҳарҭа-сарҭак
Џьоукы иҭарфаӡеит Аԥсны…

Сара исызныҟәаз ишсыхәҭамыз, -
Ашәеиқәа салҵуеит знымзар-зны.
Аӡәгьы иҿаԥхьа исҳәом: «Саҭамыз»,
Сыԥсуеит сыгәҭыха нагӡаны.

Уи аҽны сеишәара-еиҵаран,
Схәыцуан, сыгхақәа гәынга.
Мацәысеимҟьаран, лаԥшҵашәаран,
Ишысбарҭаз сахьақәак рхәнга.

Аӡәгьы изымдырӡоз сыбжьала
Ианҿысҭ, сыбжь ашьхақәа ирынҟьеит…
Агәарабжьара ҽыхәак бжьалан,
Насыԥк аман наҟ ибжьҟьеит.












* * *
Аӡә дысхагыланы дыҳәҳәазшәа,
Ҵхыбжьон аҭҳарцәҳәа санҿыха,
Избеит сзымҵысуа сҿаҳәазшәа,
Исылакшозшәа асаркьа ԥҽыха.

…Мыцхәы иҭынчран сара сқыҭан,
Зегь ыцәан ҭынч, цәашьык аркымкәа.
Ԥшшәы ахаӡамкәа амза кыдын,
Сҽысшьуазаргьы усс иакымкәа.

Убас сыҟан, схы сҭахымшәа,
Иавызбон убас схы харак.
Сыԥсы сцәагарц аҭахызшәа,
Исцәаҵалон аҵх-ҵәца хаарак.

Сҟаларын сыԥхӡаша сԥылан,
Уаҩҵас хшыҩла са сынхозҭгьы,
Сахьа ссирӡак сыбла ихгылан,
Ҩысҭаа хәыцрак самырххозҭгьы…

Аӡә дысхагылан дыҳәҳәазшәа,
Ҵхыбжьон аҭҳарцәҳәа санҿыха,
Сзымцәажәаӡеит, сҿаҳахазшәа,
Самыҳәаӡеит гәаныла ԥсҿыхрак.

Акызаҵәык сара иџьасшьоз:
Ҿыцбарах зегьы-зегь сԥылеит…
Саанрыжьхьазаарын сыԥхазшьаз,
Амза ҵааршә гәыдыскылеит.
























* * *
Исԥеиԥшыз шәзымдырт закә аџьалыз,
Сызгаз шәзымдрит иарбан ԥшаз,
Ҵәыцоу, саану, ма иҟәџьалу
Еилзыргада уи зеиԥшраз,

Аха ак хыхьынтә, имишәанха,
Сашҭаҿ иааины инатәеит.
Сышәзымыхьчеит шәҟама шәахан,
Шәкьарахә шәаҵхан, абжьы мгеит.

Ари сџьынџьаҿ гәаӷьрак сылан,
Гәаныла сиацлабуан анцәа…
Ажәак смырҳәакәа, сырҭыслымны,
Сеилыршьит ажәҩан адауцәа.

Акыргьы сҽысҟьаӡеит имцымкәа,
Аха сҭадырԥалеит рыҟәџьал.
Нас ашәымҭакгьы ахмырҵкәа,
Ҳцеит ҳнахыԥрааны Хәаџьал.

Исраргамом урҭ исарҳәаз,  
Исраргамаӡом ҳахьцаз.
Доуҳак ыҟоуп сара сҿазҳәаз,
Сгәеилашыра зегь зжәагәаз.

Сырхьымҵәыуеит сани саби,
Сырхьымҵәыуаӡеит схәыҷқәа…
Ҵа змам ажәҩан ду асаба
Иразнышха ирықәԥсеит снапқәа.

Сыжәбон бзиа шәыԥсы ҭыхны,
Ауаа, сшәызӡатәуп, шәхаҵкы сцеит!
Шәыдгьылтә гәжәажәара зегь шьҭыхны,
Ижәдыруаз, ажәҩан ахь изгеит!

















АПОЕТ

Зегь патриотцәоуп уара уда,
Иузырҳәогь даараӡа ирацәоуп:
«Абар, дахьцо апоет шәыргәында,
Ииҷышә-мышәуа ацәа ицәоуп».

Џьоук рыбыз иафоит… Рылаҿуҭӡом,
Уара ухәыцрақәа ҽакыуп,
Аха уанақәшәагь, ус уҽуӡом,
Уԥсы уамеигӡарц уҭахуп.

Адоуҳа макьана акрахьамчу,
Аҳаҭырқәҵара уаԥсоуп.
Уара иԥхоушьоит улша ахьмаҷу,
Арахь, иараби, уааԥсоуп.

Патриот ҟадыџьк, аанда жакьак,
Ахшыҩ ҟадыџь уирҵалоит.
Амҩан џьара, игәы ҭырсакьа,
«Ҳпоет дызҿузеи» ҳәа дҵаалоит.

Цқьа уӡырҩыҵәҟьар, уара уда
Зегь рнацәкьарақәа ҭыҟьҟьоит…
Мшәан мҵәыжәҩада изыԥыррыда,
Аҳәа вырвыр баша ирҟьоит.

Иҭыӡшәаргоит уара уҿымҭра,
Арахь уҿымҭра уеиҟәнажәоит.
Ушьацәхныслоит ҭымра-ҭымра,
Уахьымгәыӷӡо ухьӡ рҿашәоит.

Зегьы ҟәышцәахеит, дад, араҟа,
Апатриотцәа уҳәеит ҳәа – алаҳарҭ.
Споет рыцҳа, угәаҟ-ҵәаҟра
Уара уда дамаӡам шаҳаҭ!















* * *
Абар, шьҭа амрагьы ҭашәоит,
Исырхәлоит қәак самырбааӡакәа.
Маҷ-маҷ акаҳара сацәшәоит,
Ус маҷ-маҷ, изымбаӡакәа.

Сазхәыцын сымш исхызгаз ҭынч,
Имҩасит баша, сзырԥхашьада?
Сазхәыцын цқьа изыхҭнысҵаз сымч,
Исыԥсаҟьеит уи хаҳада-џьшьада.

Нас иаамҭоуп шьҭа, еилыргатәуп
Абас сгәаҟ-ҵәаҟуа амҩа сзықәу.
Сыԥсҭазаара сџьынџь иатәуп,
Сымҩасрымашь ауал шсықәу?

Хар умаӡам ҳәа сышдырҽхәо,
Сгәы шдырҟәандо ныҳәаҿала,
Сҭәыр ҳәа сшәоит мыцла схыхәхәо,
Сҟалар ҳәа ҩазаҵас исҿалан.

Ауал ду иаҵоу ирџьара
Мариаӡазаргьы, дыгәнаҳауп…
Шьха уарба дуӡӡак хыхь, џьара,
Имҵысӡо аҳауа иалакнаҳауп.

Ажәҩан амҽхак хыхь, џьара,
Избоит ауарба ихыу мԥырӡошәа,
Наҟ-ааҟ ҳаҿушәа  ахжьара,
Ҳаԥсы зызҭаҵәҟьоу ҳзеилмыргошәа.

Зынгьы рахәыцҵас еихәҭхашәоит
Сымҩа-лакьҭа – са сзыхӡыӡо.
Маҷ-маҷ акаҳара сацәшәоит,
Изымбаӡакәа, сшақәымгәыӷӡо.

















* * *
Сыдгьыл гәакьа ҭынч сахуп,
Сааит иахьанӡа схымҵәакәа.
Даҽа ԥыҭк снаскьарц сҭахуп,
Лассы сымҩа нымҵәакәа.

Сызусҭоу адырра мариаӡоуп,
Санҿыхоу сара сҿыхаҵәҟьоуп.
Зны саргамоуп, зны смаӡоуп,
Сыҽрысҭом баша аҽыхацәа.

Агәра сзымго снеит аҵәы,
Уи сԥылозаргь ибырлашха…
Скарыжьыр икылжәаны сгәыҳәҵәы
Схаҵкы камыршәуа исԥылаша?

Акгьы саԥыҩлом сыццакны…
Иацтәи амшгьы сԥышьклаҳәуеит.
Сыццышәхартә сабылуеит мцакы,
Арахь уи амца сарлаҳәуеит.

Шьҭаҵәҟьа сеидара мыцхәуп,
Сдәықәуп сгәыԥшаа-хыԥшаауа.
Сшьабартә аҟынӡа сара схәуп,
О, дарбан сџьынџь сахызшьаауа?

Исылахәмарит џьоук рацәа,
Сџьынџьҵәҟьа сцәыӡыртә сырлашәуп.
Аха са сызбжа итәуп анцәа,
Сызбжак ауаа ирыларшәуп.





















* * *
Зны-зынла сгәы мыжда каҳауп,
Избоит Аҟәа салоушәа сҟьалан.
Аҭӡамц хьшәашәа хцәышааҿ икнаҳауп,
Ирыцҳахәха сԥошьҭа еидшәаҟьала.

Сҭаԥшлоит уи шәахьала… хашала,
Исзыԥшушәа насыԥк схы санеижьо.
Сихашҭхьазаргь сҩыза хаҭала,
Уеизгьы-уеизгьы сыҟам сыԥхеишьо.

Амардуан ҭшәа саҿаланы схалоит,
Схы иҭагьежьуа ажәабжь пылҳаҭуп.
Знапсыргәыҵа заҵааира санхало
Адунеи сара иснаҭаӡом ҳамҭак.

Аҩны цәыш еиҵҳәа дуқәа рҟәарами
Сызшьуа, лассы санацәымца.
Уи ацәгьеи абзиеи еиҟарами,
Иарцәом, иагьеиқәнаҵом сымца.

Азеиԥш ҩны. Азеиԥш хыбра. Ауада,
Схы сымагәыхьха сыҩнаршәуп.
Зызхара аҭӡамц цәҳәқәа збахьада?
Урҭ исықәдыршәран иҟоу шьаршьафуп.




























АНБАН ШӘҞӘЫ

Санхәыцлак, исылԥсаауеит исылоу зегь дас…
Нас урҭқәа зегь здырит – сара санҩеидас.
Схәыҷра шьыжьымҭанказ сышжьаз, сышҟаҭәаз,
Исыцәтәымыз дунеик ахь сымҩа хәыҷ шхаз.

Схәыҷра шьжьымҭанказ слырҿыхан саҳәшьа:
–Уажәыгьы ушԥацәоу, сашьа, уԥхашьа,
Иахьа, мшәан, ԥшӡала, ашкол ахь умцои,
Шьҭа уҵаҩ ҟәыбҷан уара уҟамлои!

Абар, сашьа, анбан шәҟәы – излоуҵо аҵара,
Исҭахуп уи напымшла иусҭарц сара. –
Абас насалҳәан, сылахь днагәӡит,
Саҳәшьеиҳаб лнапала ашәҟәы наслыркит.

Иԥшӡан, аиашаз, анбан шәҟәы ацәа,
Уи ҵыс ссирк ианыз сара сгәырӷьаҵәа
Зны ԥшьаала исшьышьит, игәыдыскылт нас…
Ах, насоуп ианыздыр, сара санҩеидас…

Ашәҟәы ԥсуа нбанмызт, уи анбан ҽакын.
Сбызшәа, сбызшәа рыцҳа, амҩақәа кын.
Издыруеит уажә дшыҟоу изҳәаша сыгәшәа,
Аха ахәра хтуеит унакьысыр сбызшәа.

Санхәыцлак, исылԥсаауеит исылоу зегь дас…
Нас урҭқәа зегь здырит – сара санҩеидас.
Уи аҵыс ангәыдскылоз исҿаԥсаз ахәы
Срыцқьоушәа, асаркьа санԥшылоит мыцхәы.





















НАӠАӠАТӘИ СЫҨНЫ

Наӡаӡатәи сыҩны сыгәҭыхан
Зны сазхәыцуа сҟаларушь?
Хылаԥшыда, са сеиҭымхан,
Сажәымҭыҽха сынхарушь?

– Уажәыгь дыҟоума дымԥсыцкәа?
Абас сзырҳәартә слаҟәӡарушь?
Схы зыхҭнысҵо сусқәа-сҳәысқәа
Аӡы инаҭаны итәарушь?

Сыԥсымҭазы сгәы нызкыло
Ажәа ҟәандак саҳарушь?
Ахшара ҳәа исыҵагыло
Ламыс рыман рызҳарушь?

Стәык ҳәа рыламкәа зегьрыла,
Сшақәымгәыӷӡо исыҵаркрушь?
Еидызгалаз гәаҟҵәаҟрыла
Илагәҭасны ирҭирушь?

Сҭоурых мҩа зынӡа исхашҭны,
Сыхшыҩ мыжда ҭыкәкәарушь?
Сеигәыдҵатәхар, аӡә дысхашшаан,
Сыбзырӡык ма изҳәарушь?

Ус акәымкәа, сгәы еицамкуа,
Абыржә сшыҟуо сынхарушь?
Сшақәымгәыӷӡо, жәымҭа шкәакәа
Змоу са сакәны сҟаларушь?..





















АҼЫ

Сҿы зшәаҳада еихагәаны,
Ажәак сҿыҵшәан исымҳәартә?
Ҽык кьыркьыруеит ҵхагәаны,
Изыџьгәада слымҳақәа ирмаҳартә?

Маӡа ихарҟәало снацәа,
Исцәцаз сымшқәа сыԥхьаӡом.
Сишәиит усгьы сара анцәа, -
Ахызаҵә сывҟьан ицаӡом.

Аԥсцәаҳа сышьклаҳәра даҿӡоуп,
Иҵааршә сакрымашь сеимлаҳәа?
Сразҟы, сзықәгәыӷуа уара уоуп,
Ааԥын маҭәала сеилаҳәа.

Ҽык кьыркьыруеит ҵхагәаны,
Икьыркьыруеит, имлашьуеит.
Икьыркьыруеит иааигәаны,
Сгәашә иагәыдлан аҽашьуеит.

Аҳаблаҿ ицәоуп ргәқәа каршә,
Лак машәыршәагьы ишуам.
Хыла иасуеит сеиха агәашә,
Аха иабаҟоу, уи атуам.

Хаԥыцла иаҟаҟоит аиха,
Агәаӷ убриала иахнагоит.
Иаҭаауеит ааԥын сымӡырха,
Лассы ашьацгьы аанагоит.

Даҿума дсықәшәиӡарц анцәа?
Даҿума еицеикырц уи схы-сҿы?
Иахыхны иафоит аҵла ацәа
Ааԥнынӡа ирҭахым аҽы.
















АШӘА

Ак сгәы иахәан, мамзаргь сгәы иалсны,
Сыҟаӡам, ус сылаԥш еимдоит.
Ашәаԥыџьаԥ реилачыра сагәлсны
Амра аҭашәамҭазҵәҟьа сцоит.

Аратәи аԥсҭазаашьа, аратәи
Иснаҭоит, иагьсымнахуеит мчык.
Сыбжьы ахьымнаӡо наҟӡа, харантәи,
Исаҳауеит ихааӡа шәаҳәабжьык.

Ашәаԥыџьаԥ рлымҳақәа кыдҵан,
Иазыӡырҩуеит уи ашәа еиқәшьшьы.
Сгәаҭеиуа сара  аҵлақәа срыҵоуп,
Ажәак сҳәашам инҭыган сыбжьы.

Ашәаԥыџьаԥ сара срыҵашьыцуеит,
Ашәа иазыӡырҩуеит, урҭ рыԥсы ҭоуп.
Анцәа иҳамҭоуп, ашәа рымшьыцкәа
Иахьыҟоу… дунеи ссирк саҭоуп.

































* * *
Уахьынхало, ахәаҿы,
Ахала иқәхеит ашәырдәы:
Ихәаҽуеит аҩны, ихәаҽы,
Шәласны аԥенџьырқәа ашәырты!

Араҟа иссируп аҭыӡҭыԥ.
Аҩнгьы  ханчаԥоуп рацәа!
Аха ирыцҳашьан уӡҭып, -
Иахьыкәкәоит ақьаԥҭа-цәа.

…Аԥсны ирацәан ақьаԥҭақәа, -
Ҭоурыхла ус иаҳлахьынҵан.
Рышәқәа акуан аҩнаҭақәа,
Аҵеицәа реидара хьанҭан.

Џьаргьы икнаҳаӡам ҳкәымжәы,
Ҳзықәгәыӷуагьы ҳара ҳхоуп.
Ҳзыниазеи рыцҳарас уажәы?
Аҩны еиҭымқәа рацәаӡоуп.

…Шьҭа схәыҷума, абар, сышлоуп.
Схы ықәсмырхароуп ашәырдәы…
Ашҭа еихацла икәыршоуп,
Аҩны аԥенџьырқәа ашәырты!

Уи иазымкызт аӡә иԥсы,
Қалақьк дафеит, иҭаххан.
Ишԥашәызгәамҭо, абааԥсы,
Ақьаԥҭа-цәа ахалт ахан.

Икылсуам уи макьана ақәа,
Хәыҷык игәырӷьабжьы иаԥсан.
Аԥсны ирацәан ақьаԥҭақәа, -
Ҭоурыхла ус иаҳлахьанҵан…

Уахьынхало, ахәаҿы,
Ахала иқәхеит ашәырдәы:
Ихәаҽуеит аҩны, хәаҿы,
Шәласны аԥенџьырқәа ашәырты!









АЏЬАЛ

Сашьит аӡиас хәылԥазык…
Сыԥсы ҭыжәгеит ижәулакгьы.
Нас сигәаламшәеит уаҩсԥык,
Ма имшит машәыршәа лакгьы.
Наҟ сыбжьаӡит – ус иахәҭан.
Аџьалда ацәыҵаԥсра суахҭан.

Сышнеиуаз, схәыцраха, шьыжьык,
Инасхыст машьынак сгәыдлан,
Сыҵәаабжь ада имгеит шьҭыбжьык,
Ичара изахмырԥеит сгәыла.
Иазхәыцт сыԥсҭазаара хәыц-хәыц,
Сыԥсы анырҵеит арахәыц.

Адәеиужь сықәланы сышцоз,
Избеит адгьыл сыҵабгазшәа,
Сгәы ԥшқарахгьы, мыцхәы ишӡоз,
Инасымыҩрны ицазшәа…
Сыԥсы шҭоу сыҵашьшьуеит анышә,
Џьоук ччо икылыԥшуеит ахышә.






























* * *
Сдунеи мшынҵас еилашуеит,
Сырхуп аԥсуаа рышьҭақәа.
Гәыӷрак сыман сырҭаԥшуеит
Еицакра зқәым урҭ рашҭақәа.

Иҟарҵахьоума, мшәан, иакәымк,
Ирҭамԥшыртә рыбла ҭшашақәа.
Избарц сашьҭоуп злахь еиқәым,
Еснагь иаԥсыуоу ашҭақәа.

Урҭ санрывсуа сгәы сыжьжьоит,
Насыԥк аԥсуаа ирымоуп ҳәа.
Схы убасшәа, убасшәа изжьоит,
Еҵәаџьаа рымҩа рымҩоуп ҳәа.

Џьа мбаӡакәа зус зыӡбаз,
Срыхәом рыбыз ҟьаҟьақәа.
Анцәа дрықәныҳәт аԥсуаа убас, -
Урҭ рашҭақәа жәҩашәаҟьақәоуп.

Зегь сыбжьы дсырҳарц сҭахуп,
Аӡыблара цәгьа сҽамҭакәа.
Абар, лахьеиқәрак ацәа рхуп
Нарҭаа дуқәа рашҭақәа.

Анцәа иныҳәеит аԥсуаа убас, -
Дад, рашҭақәа – жәҩашәаҟьақәоуп.
Аԥсуаа иахьанӡагь еиқәзырхаз,
Ирызкылԥхало ашәалҟьамроуп.
























* * *
Сшыцәаз, ҵхыбжьонказ, сшәаӡыӡан сцәырҳаит:
Аргамаҵәҟьа ԥсҭазаарак ашьҭыбжь саҳаит.

Уи ааҩит харантәи, ҽа дунеикоуп изтәу,
Абжьныҩроуп макьаназ исыцу, исхатәу.

Слымҳа иҭаҩыз ашьҭыбжь маӡоуп, исҳәаӡом,
Шәыгәқәагьы мышкы-зны ирнымҩыр ауӡом.

Аурҭ асуеит, сыҵла абӷь ҩеижьқәа ҿыршәшәо,
Уи амаӡа издыруа сҳәарҳәа сыршәо.






































* * *
Имч зқәымхо изкашәоит…
Шәаӡыӡарак уи дышьҭнахуеит.
Хәыцра хьанҭак иԥсы ҭнахуеит.
Аҭаҳмада аԥсра дацәшәоит.

Идоуҳа-мра шьҭа иҭашәоит.
Игәнаалам ак импыҵҟьом.
Ажәа-гәацәыхьак ма иҿыҵҟьом…
Зынгьы амаҷаз деилашәоит.

Зегьы изырҳәоит: уи дымшуп,
Ибзиахароуп иԥсы атәарҭа.
Ишьҭахьҟа имам шәарҭа,
Ԥхьаҟа – изымдыруа изыԥшуп.

Иҟазшьа аҽаԥсахӡеит, иаууеи…
Ацәашьы ирцәаӡом уахынла.
Аԥсцәаҳа дкәадаӡам шьамхыла,
Аҵх лашә иҽалаикыр ауеит.

Дақәӡбо аԥсҭазаара ирџьоит,
Арахь аҭәыц дахьынҳалароуп.
Иахьынӡаилшогьы дҳалалуп,
Ихьчатәхаргьы ихы ихьчоит.

Дшыцәоу уи дыԥсыр ҳәа дшәоит,
Аԥенџьырқәа аартуп иуада,
Ашәҵәҟьа ма аркра згәаӷьуада,
Еиҳа анцәа дихьчошәа ибоит…
























* * *
Ус лахьынҵала исызшоуп:
Лахьеиқәрак еснагь сарххалоит.
Сан лыншьан аҩны исзыкҿоуп,
Убас лыбла аҭаԥшра сҭаххалоит…

Агәырҩа сшаиргаша иӡбоит
Аԥсцәаҳа – сара исызкашәаз.
Иԥхыӡ пылҳаҭушәа збоит,
Сзанышәом агәаҟра сзыниаз.

Аԥсҭазаара схыччоитаз, цас
Гәылеи шьамхылеи сҵархеит.
Зегь сашҭаҿ рҽеиԥыршьт убас, -
Цәгьеи-бзиеи рышьхәа еивҵахеит.

Адәы сшықәу сеицамкуа, суаҩны
Цәашьҵас ԥшьаала сӡыҭып.
Акраамҭа сахӡамызт сыҩны,
Ирыхьчеит сани саби сҭыӡҭыԥ.

Сгәырҩа хьанҭахоит быӷькаԥсан.
Схы схәыцраха амҩа сануп.
Инагаз шьха ԥҳәызбаҵәҟьан сан,
Лыжәла ԥшӡа аҳарҩа иануп.

Дымгәаҟкәа дыԥсырцаз анцәа
Еснагь диҳәон. Лыбжьы имаҳаӡеит.
Уи лгәыӷрақәа леижьеит рацәа, -
Шәеиқәаҵәала лынарцә-мҩахь дцеит.

Лыԥсышьа бзиахарц диҳәон анцәа,
Аха иҿы лара лахь имырхеит.
О, иҭаӡозеи ауаҩы мыжда ицәа?
Неиҭамҳәа, лыԥсышьа цәгьахеит.

Сан лыншьан аҩны исзыкҿоуп.
Убас лыбла аҭаԥшра сҭаххалоит…
Дыԥсӡам уи, дахьыҟоу сгәаҿоуп,
Ллакҭа хаа сара сарԥхалоит.














* * *
Аԥсҭазара хьанҭахоит.
Шьҭа избарҭоуп – сҭанархоит,
Аха усгьы уахь сеихоит,
Мышкы шә-гәаҟрак сеимдырххоит.

Аԥсҭазара хьанҭахоит.
Шьҭа избарҭоуп – сҭанархоит.

Ишԥасҭаху сара шьҭа,
Исзыԥшу здырырц ауахҭа,
Схы мацара сазынхарц,
Сгәы уазыргьы – цәымсахарц…

Исмычҳашақәа зегь збоит.
Исзыҟамҵашақәа сыӡбоит.

Сгәы иабахуан аханатә
Еилсыргозшәа ажәытә-аҿатә.
Сымҵанарсит уажәы ԥшак.
Иҭыкка сҭаԥшуеит ҳаԥшьак…

Аԥсҭазара хьанҭахоит.
О, избоит уи – сҭанархоит.

Ишԥасҭаху, ҳаӷеиҭа,
Наҟ саԥырҵырц сыҩнаҭа,
Исыламӡаша ак зымбарц,
Исыламӡаша ак смаҳарц.

Аԥсҭазаара хьанҭахоит,
Сгәы цәымсамхакәа иԥшқахоит.




















АХЫЗАҴӘ

Угәы раҳаҭны, сыдгьыл уыцә
Арыц-жәла ааԥынраз исҟьаанӡа.

Ахызаҵә ҭоуп ашәақь агәыцә,
Уи гьежьы-хынҳәып иҭҟьаанӡа.

Сара снапы иакуп ақыцә,
Сыԥсҭазаара асахьа ҭнахуеит.

Ахызаҵә ҭоуп ашәақь агәыцә,
Сахьазхәыцуа сыԥсы ҭнахуеит.

Снапы аларԥоуп аҽыҩ аԥырцә,
Уи шьацәхнысланы сахҟьаанӡа.

Ахызаҵә ҭоуп ашәақь агәыцә,
Сымшқәа рыцҵас срыԥсаҟьаанӡа.

Угәы раҳаҭны, сыдгьыл уцә, -
Сара еибашьрак сахаанӡам.

Ахызаҵә ҭҟьом ашәақь агәыцә,
Аихеиԥш сылаԥш хьанҭахаанӡа.



























* * *
Ауаџьаҟқәа рыԥсыԥ ларгаҩаргом,                                                                    
Ашьыжь шара аҭынчра ахатәоуп.
Аҵаа зыхшәылаз аҩарқәа
Акәалаԥ еиԥш рыҭра иҭатәоуп.

Ирхылымҵыц алҩа ауаџьаҟқәа,
Рыгәқәа ҭынчуп уажәала анхацәа.
Ирҵәахуам урҭ аԥара еиқәырчаҟәа,
Аԥсҭазаара иԥнашәоит рацәа.

Машәыршәа ма рдәынак ҿықә-ҿықәуам,
Аӡә даҿым исыршьоит ҳәа ма мҿык.
Ҩахьхьи џьара, амҩаҵәҟьа аҿықәан,
Игылоуп ихырқәақәо ҽык.

Ишьҭоуп иблахкыгаха адәеиужь,
Ашәыб иаҵақьуа аҵла зазоит.
Исыцәтәымым ажәҩан ацәеижь,
Аҿыхьҭара сгәаҵан еизоит.

Сшәом адгьыл асы иҭанасып ҳәа,
Аарлаҳәа иакым сыԥсы ахац.
Анцәа сиашьапкуеит, сиҳәоит,
Ус ишқыҭоу ақыҭа аанхарц.

Аӡын, уӡныз, нас, уҽырцәгьа,
Асы лымҳараҩқәа лашьҭы.
Анхаҩы-цқьа дицәыхьча аԥсыцәгьа,
Иԥс иршьа, думыргылан шьыжьы!

Ак аныруеит ихьшәашәаӡа сцәеижь,
Исыхьыз сеидру, иӡнызар сҭахуп.
Ишьҭоуп саԥхьа иблахкыгаха адәеиужь,
Иԥырны инеиуа аҟәраан заҵә мыцхәуп.
















СЦӘАШЬЫ

Иакыуп ҽынлагьы сцәашьы,
Икьаҭом, аха ԥшаҷыхьк асуеит,
«Уара ушеибгоу анцәа сшьы!» -
Сан лажәақәа слымҳа иҭасуеит.

Исызгәамҭаӡакәа сгәы анцәашьы,
Ианеигәыдырҵа уи мпылҵас.
Изҭахыда ҽынлатәи сцәашьы,
Аӡәы исцәигап днасымпыҵас.

Иакыуп уахынлагьы сцәашьы, -
Аеҵәақәа ирыдызбалоит.
Сыжәҩан иаҵалар ашәшьы,
Аԥсҭазаараҿ сзаҵәуп, исзалои?

«Уара ушеибгоу анцәа сшьы!» -
Сан лажәақәа са исҟәынҷаблоит.
Ашәваз иадблыло ацәашьы
Гәырҩак снамҭарц сацәыбналоит.

Сыԥхыӡқәа иргәылҷҷо сцәашьхәы,
Исхагәаҭеиуа ҿымҭ, сааԥшаанӡа,
Иакыуп уахынлатәи сцәашьхәы,
Сара саҷаԥшьоит аашаанӡа.

…Ԥшаласк хыҵт, абар, ахәы,
Аҽеибнаҭоит шьыжь иҿыхан.
Дасу ишәымаз, нас, шәцәашьхәы, -
Уаҩраны, ламысны, ԥсҿыхган.




















САРА СЫШЬҬАХЬ
Мы все волки дремучего 
леса вечности.
М.Цветаева

Наӡаӡа… Наӡаӡатәи абнаршәыра
Ҳзылҵрымызт ҳабгақәамзар…
Абри аихаӡа ашәыра сшәыран
Сҟаларымызт, ус сыӷәӷәамзар.

Ҵлакы сыҵахт, ҵла уашәшәырак, -
Адәыцәҳәыра иқәхаз зхала.
Ихыршьаама абнаршәыра,
Излалҵзеи абгақәа лыԥхала?

Сызцарым сыгәҭыха мҳәакәа,
Исеижьарым зыгәра згаҵәҟьо.
Сара сҭаршәуп хәыцрак акәа:
Адунеи сықәума сыбгаҵәҟьан?

Агәра гатәума инсыжьыз ашьҭа?
Сагама сымч еижьага схыхны?
Сара асыс-ԥшқарахра сашьҭан,
Сыбга гәнаҳарақәа схыхны.

…Аиха, аихаӡа ашәыра сшәыран,
Снапы ӷәӷәақәа иааныркылоит.
Наӡаӡа… Наӡаӡатәи абнаршәыра
Сара сышьҭахь еиҭа  еинылоит.
























ҨАЖӘИЖӘИБЖЬ

Ҩажәижәибжь, ҩажәижәибжь,
Ҩажәижәибжьтәи ахацәа.
Ишәыхҭыжәгаз шәиԥхьыӡ-жәабжьуп,
Ишәылакьысызгьы джәымҭацәгьан…

Аӡбахә сацәшәоит ҩажәижәибжь,
Сшахаанымгьы лахьынҵала.
Ҩажәижәибжь, ҩажәижәибжь, –
Аамҭа гәнаҳа аҵеџь ҵаула.

Ҩажәижәибжь, ҩажәижәибжь, -
Еҵәаџьаа-ҵеицәа ркыдышәшәамҭа.
Аҩызцәа гәакьақәа анкеибажь,
Ахысга нацәа ԥагәа азҳамҭа.

Ҩажәижәибжь қәрала сҭысны,
Харгьы сымаӡамкәа снықәлеит,
Аха сшыҟоу гәыла сдысны
Излардырри сҩызцәеи сықәлеи?

Ҩажәижәибжь… Сцәа сҭаӡыӡоит,
Исгәалашәоит Пушкин иқәра.
Атәым ҽырбаҩ ицәа дҭыҵӡан,
Изымариахеит абџьар иқәкра.

Изгарыда слакәқәа сымхны?..
Ҩажәижәибжь – шәиԥхьыӡ-жәабжьуп.
Уи ӡахәарқьақьа-дамыӷны,
Сара сшәышықәса иахаршәуп.























АЦХАҴӘРЫ

Сара сакәымкәан, ҽаӡәы
Заа идырырцу сзыниаша?
Ацгәы абыз ықәнашьт ацҳаҵәры,
Сықәҟьан џьаҳанымҟа сцашоу…

Иахьа сыҟазаргь сзаҵәны,
Игәнызгозаргьы сызхьымӡаз,
Иауам сазымхәыцыр суаҵәы,
Иароуп исзыҟаӡоу хәырбӷьыцҵас.

Сара сакәымкәа ҽаӡәы
Заа идырырцу сзыниаша?
Ала абыз ықәнашьт ацҳаҵәры,
Сыԥсаҭа џьанаҭҟа ицашоу…

Исԥынгылаша шьхарԥҵас
Аҵх еиқәара наҟ снахысны,
Исоуз амҩан лахьынҵас
Уаҵәтәи сымш заҵә иназныжьны,

Ԥшьаала снықәлап ацҳаҵәры,
Избап сзықәсыр смыхбыкьыкәа.
Ах, уаҵәы, уаҵәы,  уаҵәы, –
Исџьаҳаным џьанаҭу мцымкәа.


























СДОУҲА АШҬА

Аԥсны инхо, Аԥсны зымбац,
Амшын иҭамлац, ашьха ихамлац,
Ҳҭоурых абаашқәа ирыҩнамлац,
Аԥсны инхо, Аԥсны зымбац,
Сцаргьы цәгьа ирбаӡом сныбжьаӡ,
Ма инарымҩатәны срыбжьарц.

Аԥсны инхо, Аԥсны зымбац,
Аԥсуа ҳаԥқәа бзанҵ ирҭамлац,
Аԥсуа музеи бзанҵ иҩнамлац…
Аԥсны инхо, Аԥсны зымбац,
Иагьмаҷҩым урҭ шьҭа, ирацәаҩӡоуп,
Ус уахьрыхәаԥшуа иааӡоуп:

Аԥсны инхо, Аԥсны зымбац,
Аԥсынра маҷ-маҷ иахыҵәоит,
Иахьырҭаху сџьынџь ҿахырҵәоит…
Аԥсны инхо, Аԥсны зымбац,
О дадраа, ицәырыргеит рҭыҳәрыкь,
Ирыԥхьоит рҩызцәа иасны абыкь.

Аԥсны инхо, Аԥсны зымбац,
Сара сдоуҳа ашҭа иҭамлац,
Иакуазаарын, рыцҳа, амла…
Аԥсны инхо, Аԥсны зымбац,
Исзыԥшуеит акрыфа-акрыжә…
Иеиԥшынсшьалоит дара ақдыжә.























АԤХЫӠ БЫЗКАҬАҲА

Аԥхыӡ бызкаҭаҳа абырфын рахәыцқәа
Ԥыҵәҵәаны сҿыхарц сымч хәыҷ баша исшәон.
Ԥсыуа ԥҳәызбак илымпыҵышәшәоз еимхәыцқәак
Лышьҭа схылан маӡала исыҟәшәон.

Аԥхыӡ азынгьы илакәыз ланарԥшыран:
Шәҩыла, шәҩыла рыбла ҭраа исзыԥушан…
Ирзымычҳауазшәа снапсыргәыҵа ашыра,
Қәа цәыкәбарҵас урҭ аимхәыцқәа ӡыҭуан…

Шәахәак сарлашәыхуан сыбла хыстыр,
Ак сылаԥш иҵашәахуан, нас, хрыжь-хрыжь…
Днеиуан уи аԥҳәызба, днеиуан ӡара еихатыр,
Лшьаҵа ашьхәақәа рҭыԥ шәытара сызныжь.

Сыԥсыр еиӷьын сара уа инасықәшәан,
Издыруан: саԥхьаҟа ҽыԥныҳәан исзынхоз.
Аӡәы слышьҭан леимхәыц ссақәа шьҭыҟәшәо,
Иӡыҭуан цәыкәбарҵас схы-сгәы сшахаԥжәоз.

…Схын сара сызхымҵуа уи аԥҳәызба лышьҭа,
Илаҳартә ажәак сызҳәомызт хаҵаҵас.
Лызқәа икыдшәаз лыхцәы-кьлар арыхьҭшьны,
Илакьҭо ианыршәлан амҩаду маҭҵас.























АДГЬЫЛ АҶАПАН

Сара издыруеит: адгьыл саҷапаным,
Аӡәгьы изыҳәан сыҟаӡам сымчны.
Бзанҵык сахьынҳалаӡом исҷаным,
Сдәықәлаӡом са соуп ҳәа сыцәқәырчны.

Дынхоит қьафла иахьа зус маџьаноу,
Иара дахьӡоит зегьреиҳагь игәыхәтәы.
Садыԥсылан сахьынҳалом ҽаӡә иҷану,
Исызхоит – ицәгьа-ибзиа – сара стәы.

Схәыцуеит. Сгәыӷуеит. Сныҟәоит сымацара,
Егьсыгым шьҭа сдунеи қьаԥҭа дырҳәырц.
Сара исызхоит, ижәдыруаз, еимгеимцарак,
Сыԥсҭазаара ахыи-аҵыхәеи аасырҳәырц.

Снышьацәхнысло снеиуеит ҭымра-ҭымра,
Иаҳаурызеи, ҳаԥсҭазаара еиԥшӡам.
Исызкаԥхап сара мышкы-зны аԥсымра,
Ахыкәалааиԥш икылҟьап сыззыԥшӡам.

Бзанҵык сҵәыуом сара схы сахашшуа,
Ҵлакаҿ сыԥсы бӷьушәа иқәацқәацоит.
Снеиуам аҩадара шыҟоу схаршҭуа,
Аха хылаӷьарак саман ҵаҟа ицоит.

Бзанҵык сахьынҳалом сара исҷаным,
Сдәықәлаӡом са соуп ҳәа сыцәқәырчны.
Сара издыруеит: адгьыл саҷапаным,
Аӡәгьы изыҳәан сыҟаӡам сымчны.






















САБ УАХЬ

Удунеи ԥшӡа акәа сҭаршәын,
Уара унапкымҭала сыҽхәон.
Унхаҩ хеиҷаҳа аамсҭашәан,
Аԥхӡаша икоуҭәоз са сарӷәӷәон.

Сымҩа уахьнымҳалеит уҵеизаҵә,
Знык санноужь, сагацәеит.
Уажәыгь иҟыбаҩдоу марҵеизар, -
Атәым ӡлагараҿ слагацәеит.

Ааԥныла иҭоукуан уара аҵыруа,
Ухала гәаҟрала улаҵон.
Сҽазыскыр знык анхара-анҵыра,
Омак сырҿиозшәа сыԥхьаӡон.

Ицон ашықәсқәа… Иныбжьаршәны
Аҩны санныдгылоз – ссасын.
Ауарбажә ԥсымҭә исцәафоз жьашәны,
Сыдгьыл чашәра ус иԥшын.

Баша сныҟәеит, баша сцәажәеит,
Сымҩасуеит сеиԥшны хьычԥаԥырк.
Сдунеи зырԥшӡо, шьҭа усцәажәуеит,
Шьҭа умчқәа каԥсагәышьоит, сбырг.

Иубома, абар, макьана цәыкьоуп,
Исыздыруам амра узамырԥхаз.
Ухәышҭаарамца – иара заҵәыкоуп
Хаарас иушьо, иузынхаз.

Ицеит сҿара иԥхыӡ-лакәны,
Сгәырҩо сазхәыцлап маӡала.
Сузыхынҳәуеит суасҭа цәыблагәны,
Шьҭа сылаҿымҭкәа сычҳала.

















* * *

Ҭынч узлацәари, уԥсы злоушьари,
Узланымлари амҩа уара уеилыхха.
Зегьы урыхьӡазшәа, исаҳәи, излоужьари,
Уркызар аус бжам-ҽамқәа уеимырхха?

Аӡәгьы дзужьари, ҽаӡәгьы узижьари,
Ҩ-кьынҿаак зхибамӡалари амшын?
Избан, аӡәы хәыҷҵас узижьжьари,
Уус ӡба уара ухала, умԥшын.

Ҭынч узлацәари, уԥсы злоушьари,
Мап злацәукри аԥсҭазаара аӡыжь?
Умш еидарас иунаҭаз зыԥхоушьари,
Ԥырҵшьасгьы иумоузеи ҭыԥкаҿ иааныжь?

Уҵәыџь мца зеибамкри, еибамкыр – изџьоушьари,
Амч еиқәаҵәа агӡам ари адунеи…
Са саҵкыс џьоукгьы ӷәӷәоушәа зџьыршьари,
Ԥхьаҟа ԥынгылак саиааины саннеи?

Ҭынч узлацәари, уԥсы злоушьари,
Узлатәари уҩны ашәқәа ухаркны?
Бзиа изумбари, аӡбахә злоумҳәари
Аԥсҭазаара – ушьҭызхыз уара уҳаракны!
























СА СТӘҚӘЕИ ЕГЬЫРҬИ

Са стәқәа сыржьоит,
Егьырҭ сыржьоит.
Џьоукы сдыршәоит,
Џьоукы сдыршәшәоит.
Џьоукы срыжьжьоит,
Сыԥсы сдыршьоит,
Уаҩмдырс сыршьоит.
Агьаргьаласаҿ
Сҭоурых рыбжьоит,
Иара рыԥшьоит,
Саргьы срыԥшьоит…
Сыхьӡ зымҳәаша
Сыхьӡ рҿашәоит,
Амықәшәатәыҵәҟьа
Рхы иҭашәоит.
Сандыргәыбзыӷуа
Сеикәашәоит…
Са стәқәа срыжьжьоит.
Егьырҭ сыржьоит.
Сҭоурых рыбжьоит,
Сара срыбжьоит.
Сыдгьыл ршоит.
Схаҭа сыршоит,
Ихәлоит, ишоит,
Ихәлоит, ишоит.
Аҽыргызмалны
Аамҭа еикәшоит.
























* * *
Саҳәшьа данԥсышаз аҽны
Лылахь еиқәӡамызт, длахҿыхын.
Саргьы чарак ахь сцоит ҳәа саҿыхын,
Саҳәшьа данԥсышаз аҽны.

Саҳәшьа данԥсышаз аҽны
Илоуын лаԥықәшәак хьынҭыџьӡа,
(Сара сышлыдтәалаз сҭынчӡа),
Сан дааит ишәииз уи аҽны.

Аҳақьымцәа рыгәра хаҵаны,
Илҿархьны, лажәа шәеиқәара,
Дсыргьежьит сан, сыбла хаара,
Саҳәшьа даныԥсышаз аҽны.

Аԥсцәаҳа дтәан даҳзыԥшны,
Саҳәшьеи сареи уи даҳбаӡомызт.
Даҳбаӡаргьы, ҳамч ирхаӡомызт,
Дыԥсит саҳәшьа уи аҽны.

…Уажә ҳашҭа еиужьра аханы
Аҳаҭгәын-цәашь сабжьоит уахынла:
«Лахьеиқәрала ухәыцуа умгылан,
Аԥсҭазаара угәы азынханы.

Уаҳәшьа даныԥсышаз аҽны,
Дуҳәон ухы цқьа уазхәыцларц,
Башаӡа амшынгәы ухымӡларц,
Уаҳәшьа даныԥсышаз аҽны».





















* * *

Сыԥсҭазара асаркьа ԥҽым,
Исҿаҷҷоит иара кеикеиуа.
Ҟазшьалагьы сыуаҩ хҽым,
Аӡыхь сахәоит – икәеикәеиуа.

Абӷацымкра усс искым,
Уи сымхалашеи сышнеиуа,
Амра – сгәыӷра – зшәахәа ԥкым
Схалашозар ишеишеиуа.

Цәгьара ныҟәызго уаҩым,
Сыҭәӡам гәаӷлагьы спеипеиуа.
Зхы иазхәыцуа мыцҳәаҩым,
Самоуп бзиабарак сԥеиԥеиуа.

Сыԥсҭазара – зымҩа ԥкым,
Сарбыл сыжәлар зыргәаҭеиуа.
Гәалси гәаҟреи усс искым,
Исылазар дара реиуа.

Сыԥсҭазара – зсаркьа ԥҽым –
Сшаныԥшыло икеикеиуа,
Насыԥдарак сшазыԥшым,
Аӡыхь сшахәо икәеикеиуа,

Аԥсцәаҳа дсыжәлар, сицәшәарым,
Аԥсҭазаара аӡыхь иҿасҭәап.
Нас уинахыс цәгьа изурым,
Саргьы шәшьыра џьанаҭк сҽасҭап.






















* * *
Арбаӷьқәа шҿырҭуа акыи-сиҳәа,
Ахыу-суҳәа ишеилоу алақәа,
Исыхәо ҟамлаӡакәан хәшәык ҳәа,
Сырхәаҽуама аԥсцәаҳа инапқәа?

Сқыҭаҿы згәы салсуа рацәаҩхоума?
Ичара ду ахирԥома аӡәыр?
Сшәаџь еиҭазҳәо рыԥшаара цәгьахоума?
Ирххатәхома сызқәа ҭыԥ акыр?

Нас иқәхоума  рхала агәсакара
Сқьаад рыцҳақәа – изфахьаз сыԥсы?
Амҩа дуқәа, ҷыдала сзыркараз,
Саԥыжәгал ашарккара, абааԥсы!

Ԥшь-ҭӡамц хәҷык рыбжьара, ақалақьаҿ
Сыбла ҭраа сшаҵаԥшуа аҭуан,
Сымч мырхакәа аԥсцәаҳа, акьалыкьаҿ,
Исхигома ацәеиха икәаҭан.

Иҟамлагәышьар ԥсыхәак сара сзыҳәан,
Уа иаанҿасып сымшеикәшара ахыц.
Арбаӷьқәа ҿырҭып акыи-сыиҳәа,
Анышә аҩып сҽыхәа ашьапхыц.

Иқәхома, нас, рхала, агәсакара,
Сқьаад рыцҳақәа – изфахьаз сыԥсы?
Амҩа дуқәа, ҷыдала сзыркараз,
Саԥыжәгал ашарккара, абааԥсы!





















УИ АУЫХА

Амза шысхылаԥшуаз збон,
Аеҵә шысхылаԥшуаз збон.
Ажәҩан шысхылаԥшуаз збон,
Сгәи сыхшыҩи еиқәԥон.
Уи ауха убасшәа сҭахын…
Уи ауха аргама смыцхәын,
Омашәаҵәҟьа ауха схы стәын,
Сԥенџьыргьы ҟьаҟьаӡа иартын,
Саҵаԥшуан, схәыцуа, аҭуан.
Адәахьы, аԥсабара зегь шәҭуан.
Сқәыԥшын, сыгәҭыха – ахыцәхәыц,
Сызхьынҳалоз ԥҵәон арахәыц.
Адгьыл шысхыламԥшуаз збон,
Сҩызцәа сышгәарымҭоз збон,
Сгәи сыхшыҩи еиқәԥон,
Аҩсҭаа ихы сгәаирԥхон,
Аԥенџьыр сынкылԥарц  сҭаххон.




























АҨЫЗА ИГӘАЛАШӘАРА ИАЗКНЫ

Зыԥсҭазаара иалҵыз сҩыза гәакьа 
Ваниа Боџьгәуа инышәынҭраҿы саннеи, 
снап азқәа иааины иқәтәеит ԥарԥалыкь ԥшӡак. 
Уи саламкьысит, иаргьы аҽмарҵасит. 
Санцоз, ԥшьаала санаҭәҳәа, инықәԥрааит. 
Сара сарҭынчуамызт аԥсуаа рҳәамҭак.

Уақәгәыӷит, Ваниа, уақәгәыӷцәеит умч,
Шьҭа узқәа ҭыԥ ылухт, ԥшьаала уҽырҭынч.
Иуҭынхеит ҩнаҭа дук – уҭымҵт аҳаԥы.
Уԥсы – ԥарԥалыкь ԥшӡан, иақәтәеит снапы.

Иахьагь Аҟәа дызбоит уаб еинаала Џьамал.
О, дашьаҭӡам, дашьҭа, Џьамал, нас, амал.
Унасыԥ дашьҭоуп, уи игага збоит.
Ҭыԥк ҳакуам ҳҩыџьагь, аргама ҳшаҟьоит.

Ушьҭахьҟа инужьда? Дныжьуп уаҳәшьа.
Уԥсҭазаара мҩасны ишԥацеи уеиқәжьа!
Уаҳәшьа хәаша иласҳәоит: «Сбыҳәоит, бҽырҭынч,
Мамзар еиҭымхоит Џьамал дуӡӡа иџьынџь».

Амшын, нас, агәеисыбжь иара иаҳаӡом,
Ацәаҩа анудыр, иаартуп, акгьы аӡом.
Уҩызара – мшынын, ицәқәырԥан, маҷк имчын,
Аха иухараз, угәаҵан аԥсҭҳәа ҭачын.

Ҳабжьара изалшом анышә хьшәашәа акгьы,
Уԥсы – ԥарԥалыкь ԥшқан, иақәтәеит снапы.
Уҽырҭынч, нас, Ваниа суҳәоит, сара –
Ҳзеигәыӷуаз наҟӡа иҵәахызааит хара.

Ҳаԥсуеит зегьы мышкы-зны, аха иԥсыхәои Џьамал?
Ишсоуҳәара, изшәода Џьамал дуӡӡа иуал?
Уи дашьҭан дуцрымшәо, иԥсы ухҭынҵо…
Анышә хьшәашәа аума аҵеира зыхьӡо?

Еҵәа ссирк сыцәкыдшәеит, аргама аҽаӡеит.
Снапы ахьымнаӡоз ҭыԥк аҿы, Ваниа, унаӡеит.
Сашьҭоуп исшәарц уара уҩызара ауал.
Дықәызбаарц уашҭа измырӡша укәал.

Амшын, нас, агәеисыбжь иара иаҳаӡом,
Уара уҩызара – мшынын, бзанҵы иҭабаӡом.
Наӡаӡа иудырдыршам ухы ушазынхаз,
Ҩызцәала убеиоуп – урҭ роуп иуҭынхаз.

Аха илыԥсыхәои, дзыжьжьода уаҳәшьа?
Лгәы еиқәҳәалан, ҿымҭ илыԥсахру лҟазшьа,
Уҩызцәа ҳацәымӡырц, ЏЬамал иҩнаҭа,
Уа ҳарҭ зегь даҳԥыларц Ваниа ихаҭа?





* * *
Схала иахьанӡагь еидара дук саҵоуп,
Лахьынҵала исықәуп ус аҟәада.
Аҵла ихҩааз – лаԥшыла аԥсы ҭасҵеит,
Иԥшқарахӡа иахылҵуеит, абар, аҟата.

Рыбжьы насықәдыргар сҩызцәеи-сԥызцәеи,
Сгәы надырӷәӷәар – ибгарыма адунеи?
Шьыбжьонк инкылсны сымҩа ҭбаа ԥызҵәо
Рычуан бжьқәа гоит, исашәҳәи, изыниеи?

Изӡарым: сылахь еиҵысымхуа еиқәылеит,
Абџьарҵас санхысшаз, сара сеихәлахеит.
Иахьанӡа сымца еиқәысҵон, еиқәымлеит,
Исзеилмырго ахәеи акәици еилахеит.

Баша сымҩасуеит, избоит арахь сшышло,
Сҩызак дысҿаччар – сыԥсы ҭанаҵоит.
Сақәгәыӷуеит сымч – дагьызмаха исшо,
Сақәгәыӷуеит сылаԥш – сымца еиқәнаҵоит.

Снапы иакгәышьоуп сыԥсҭазаара абырлаш,
Қыдбажәны илашозар, ибароуп анцәа.
Уԥсҭаҵаган усыцыз сыҟанаҵ, сылаԥш,
Сумырччан аӡәы исирбеит ҳәа инацәа.



























* * *
Иазхәыцтәуп Аԥсадгьыл узхылҵыз,
Ирызхәыцтәуп зшьа уалҵыз жәлара.
Ибашоуп шықәсыла иухыҵыз,
Уџьынџьаз умгылар қәԥара.

Сасрыҟәа икыдиԥааит аеҵәа,
Абрыскьыл диҿагылеит анцәа.
Кьагәа иҵаицалт бжьра-бжьҵәа
Иқыҭа еимызҵәаз арҳәцәа.

Изымҵысуа амра шанхалеит,
Аԥсабара ҭаӡыӡеит ацәа,
Лҽеибыҭан хаҵа маҭәала
Баалоу-ԥҳа инлырҵәеит лаӷацәа.

Иазхәыцтәуп Аԥсадгьыл узхылҵыз –
Уи аҵеицәа дауаԥшьқәа ахшахьеит.
Рхы-рыԥсы иамеигӡа ишазгылаз,
Маха-маха ирцәеимҵәа иргахьеит.

Уԥсы ҭаз нас ахаҵа ишиаҭәоу,
Иԥшандагоу уашьҭамлан ахьӡ.
Иҟоуп утәыла хәыҷ зшаҭо,
Унышәнап угәаҵаҿ иҭаӡ!



























* * *
Цгәык ахала иҽҳәатәоуп
Ихырсысуа ахәшҭаара.
Аԥацха ҭынчрак ахатәоуп,
Иаҿуп амцагьы аҭаара.

Аԥшәма бырггьы уаҟа диоуп,
Имчгьы днанагом рацәак.
Хчык ихчнызҵаша нас диоуп,
Уажәазыҳәан – қыдсаҟәак.

Аӡәгьы имаӡам, гәнҷыхьк:
Ихшаз, иара, иԥҳәыс иԥсхьоу.
Амшцәгьа иаҵоуп мыцхәы аҷыхь
Наҟ ихаршҭуа дзыниахьоу.

Иҿыҵшәаӡом: «Дадхеит, сгәашәҭ».
Изаҳауада акы иҳәар…
Ажәқәа ылахеит агәашә,
Хазы еибарҟаауеит аҳәар.

Аҳәынаԥқәа алаӷәраҿы
Еисуеит еимаркын араса…
Аҳәысҭа иҭагьежуьеит аҽы,
Лажәк уи иашьҭоуп иҿҟьаса.

Аԥшәма аҽҳәа дыҽҳәаиоуп,
Ихы иаҵоуп қыдсаҟәак.
Амш иахнарҟьоит, цәгьа ихьҭоуп,
Ахысбжь гоит – «Аҟәақ! Аҟәақ!»



















АҴЫХӘТӘАНТӘИ АГӘҬЫХА

Аҩны-агәара зегь узныжьны,
Иумамкыкәа амал-ашьал,
Сџьынџь саԥырҵып сгәы азҭынчны,
Ианкнаҳау ааҵраҿ ашьашьал.

Сашьа, иумаз ҳаҩны-ҳгәара,
Ҳџьынџь уахылаԥш, цқьа ихьча.
Ашьҭыбжь сзырга аҵеимш игара,
Ҳаҭыр сзақәҵа ҳаб иџьа.

Са схы соужь, мҩа ԥшандагак
Усгьы сықәлеит, сықәыз уахь.
Исмоуӡаргьы хьыӡ дук наган –
Исырӡрым сыуаҩра агәаӷь.

Бзанҵык иудыруаз, сықәлак, сыуак
Сара сроуам сырххатәны.
Сиеицәаӡамшәа збоит аԥсыуак,
Сыҟоуп ԥсыуарала сҭәны.

Аҩны-агәара – зегь узныжьны,
Иумамкыкәа амал-ашьал,
Сџьынџь саԥырҵып сгәы азҭынчны,
Ианкнаҳау ааҵраҿ ашьашьал.

Акызаҵәык сгәы змырҭынчуа:
Сымҩа ҽнак санҭанархо,
Исыгумыжьын уара иумчу, - 
Иҟаумҵан сызқәаҭыԥ дырххо.






















* * *
Сарӷьарахь – амза кыдуп.
Сармарахь – амра ҭашәахьеит.
Адәы сықәуп – сыгәхьаа зкыда,
Сымч аԥсҭазаара иашәахьеит.

Сарӷьарахь – уаҵә амра гылоит.
Сармарахь – амзаҿа ҭашәоит.
Ԥынгылак сацәцар ҽак сԥынгылоит,
Ирыҵысны ацара сацәшәоит.

Сарӷьарахь – уаҵә исԥеиԥшу,
Сармарахь – исзыԥшу сҵыхәтәа.
Убри азоума зегь зысзеиԥшу,
Убри азоума ҿымҭ сызтәа?

Сханы – аеҵәақәа шьҭыҵуп,
Сшьапы аԥынҵаҿы – амардуан.
Сааигәа-сигәа избом сзеишьыцуа,
Жәҩангәашәԥхьарак ма исзатуам.

Сарӷьарахь – агәқәа рҭәымҭа,
Сармарахь – агәаӷкра агәашә.
Хаҳәк агәыдиҵоит аӡә скымҭа,
Аха ихиамхаӡац инаршә.




























* * *
Илеиуеит ҭагалантәи абӷьқәа,
Маҷ-маҷ ихырҩоит урҭ сҭыӡҭыԥ.
Ишԥаԥшӡоу ирысаанӡа ақәа,
Рызегь сгәыҵаҳәҳәа исыгәӡып.

Сара исыгыу, исыгхақәоу
Урҭ сыриашаанӡа кыр ҵып.
Зылаԥш даараӡа иаӷьқәоу
Исҭахӡам ирбар сҭыӡҭыԥ.

Доуҳа мчык шсымоу маӡаӡам,
Сааннажьыр – цәа-цәашьҵас сыӡҭыԥ.
Нхара-нҵырала иӷәӷәаӡам,
Баа-гәарак акәыршам сҭыӡҭыԥ.

Уи ссиррак шаҵоу маӡаӡам,
Игәы арҟәандоит згәы хаҳәу.
Зынӡа гәнаҳак рбарц рҭахӡам,
Сыбла – алабжыш зхыҳәҳәу.

Ҽааны, ҽаанынӡатәи абӷьқәа
Збаанӡа амшқәа кыр ҵып.
Иацәшәода ҭагалантәи ақәа,
Снапқәа амҵакны искып.

Исыргыларц сашьҭоушәа акәаԥ,
Иҟамлошәа иҵегь маҷк снаскьар,
Ацәыкәбар-лабжыш нархьыкәкәап,
Илаҟәландам са снацәкьар.

Ус маҷ-маҷ ақәа хыкәкәап,
Иахылап цәа-ԥшқарахк сҭыӡҭыԥ.
Аҵыхәтәантәиӡа збарц са скәаԥ
Хыхьӡа, ажәҩан ахь сыԥшып.














1953 ШЫҚӘСАЗТӘИ МАРТИ АХӘЫҶҚӘЕИ

– Шәдәылҵ, рҳәан, ҳандәылырцеит зегьы ҳаизцаны,
Ҳнеикәагылт, асар реиԥш, аџь-ҵла ду амҵан.
Ҳцәа ҳҭақыџьқыџьуан, ҳагәқәа цаны,
Ахәыҷқәа ҭыџьҵас еидара дук ҳаҵан.

Цыгәҵас икьиуан март леишәацәгьа аԥша,
Ҳшьамхқәа ҳаҵаҟәалон адгьыл ҭабгозшәа.
Ус, ҳлымҳақәа ҿызхлоз рҵаҩык, алахша,
Иҵаҟа игылаз лаԥшыла ҳаифозшәа,

Ашкол абарҵахьтә ибжь ҭахәаҽ иргеит,
Аҽырҳәа илаӷырӡ дәықәлеит, изнымкылт,
Ажьаԥшқеиԥш, сахьгылаз зынӡа сшәаҟьеит,
Аха ииҳәаз сыԥсы ахьынӡаҭоу игәныскылт:

– Сталин-ҳамра дыԥсит, адунеи дуӡӡа аԥа,
Ҳаԥсҭазара еиқәыбгеит, шьҭа нхашьак ҳәа ҳамам.
Ашәы џьангара шәшәышәҵа, шәҵәыуа, шәџьаба,
Ҳамра кыдшәеит, икыдшәа, ижәдыр, ишәаҳама?

Ҳахьгылаз акьажыҳәа ҳҵәыуон ахәыҷқәа,
Ҳацхахә еихамгыло, ҳцәа ҳҭақыџьқыџьуан.
Жәҩанахьтә ихьшәашәаӡа иҳақәҭәон ақәа,
Ԥаҵақьала ипатреҭгьы ҿымҭ акы иазхәыцуан.

























ҲӘАСАКАКАЛ

Ахәыҷқәа ҳахәмаруан, ҳәасакакал ҟаҳҵон.
Акы какал, ҩба какал – ахыԥхьаӡара шьҭыҵуан.
Бжамҽам бызшәала аҵара усгьы иаҳҵон,
Ашкол ахь ҳанцоз ҳшәаны ҳагәқәа ҭыҵуан.

Машәыршәа аԥсышәала иаҳҿыҵҟьар ажәак,
Лабала ҳхы иасуан ҳлымҳақәа ҿыржәон.
Атәым рҵаҩцәа зыршәашаз дҟамлеит уаҩы хжәак,
Рыҩны аус шаҳдыруаз, ҳарҭ арыцҳақәа, ҳхәыржәон.

– Акы какал, ҩба какал, – ҳахәмаруан ахәыҷқәа
Хәылԥазыла, маҷӡак ианҳаулак аԥсгара.
Ачаи ларҵон ҳанацәа, ирықәын ахәқәа,
Рыҩнқәа рҿы хлаԥшыда игылан агара.

–Акы какал, ҩба какал, - иҿаҳхуан аҳәаса,
Акаҩҳәа аведрақәа цәажәон, ҳаиқәшәон сыӡбалла.
Шьоук неишьҭаҳауа ақыҭа иалан иҿҟьаса –
Ҽы-кәадырла, шьапыла, ҽыкәбалла.

Ҭыӡҭыԥла аҵла игылаз рыԥхьаӡон,
Атрактор ажәырҵон имцхәны иршьоз.
Аӡәгьы ҿиҭуамызт, зегь рыԥсқәа рӡон,
Усҟан, арыцҳақәа, рхы акәгәышьан иржьоз.

Еҳ, иараби, усҟан убас еиԥш аамҭан,
Алыԥсаа дызмаз дшәон усура дҭымҵыр.
Идыруп, ҳлахьынҵа ҷышәын, иӡбан,
Урҭ ауаа иҵегь рымчқәа неиҵыҵыр.

Ахәыҷқәа ҳахәмаруан, ҳәасакалал ҟаҳҵон.
– Акы какал, ҩба какал – ахыԥхьаӡара шьҭыҵуан.
Ҳхатәы бызшәала ҳцәажәар, иҳасны ҳрыпҟон.
Ашкол ахь ҳанцоз ҳшәаны ҳагәқәа ҭыҵуан.


















* * *
Мраҭашәара аԥарда ҟаԥшь ныԥхьаршәҭ,
Адәыӷба цеит шьҭыбжьыда, ибжьҵәраа.
Иканӡахьан исдыркыз уаҟа зны ашәҭ,
Лхәынга сцәыӡхьан исзыԥшыз лыбла ҭраа.

Мраҭашәара аԥарда ҟаԥшь ныԥхьаршәҭ,
Дәыӷба-шьаԥак сагеит – амч еиҳан.
Иршәахьан аԥсуа чараҿ ахаршә…
Уи ашыкьыбжь сарҿыхеит, сцәырҳан.













































* * *
Ацәгьа зуа ихы ршьышьуам,
Аха усгьы уи дыршуьам.

Ӷьычрала еиҵызҳәаз зԥашь,
Иҽадицалацәоит ақашь.

Дажәарҟасоит меигӡарах,
Зыҩны иназго амаӡарах.

Ицәгьоуп аԥсымҭәажә дангәыҳәуа,
Рахәыцҵас аргамаҵәҟьа данҳәуа.

Амҵахырхәаҩ, амарҵеи
Изгәыдуны изырҳәалоит «ҳа ҳҵеи».

Ӷьычи-қәычи, дад, еишьҭоуп,
Рыгәқәа неибархом, еишьцәоуп.

Ацәгьа зуа ихы ршьышьуам,
Ажә ашьапы аҳәыс ашьуам…

Аӡә дынхаҵәҟьоит, аха изла,
Даушла, мчыла, ма бызла?

Еибаӡәӡәонаҵ напи-напи,
Ирзаҳарҳәалап апипи.

























АҞӘАТӘИ АМААЛЫҚЬ

Ирҳәоит тибеттәи амонахцәа 
ишакәым акы иаӷраԥалар ҳәа 
ишәаны изнысуаз амҩа ҩымсагла 
ирыԥссон, рнацәкьарақәа аҵәҵәа 
хәыҷқәа рхарҵон ҳәа.

Уи деиҭазбоит ҿыцбарах:
Амаалықь иԥшра иԥшнуп.
Абар, тибеттәи амонах
Аҟәа амҩақәа дырнуп.

Ишьапы ашьацҵәҟьа амырҽӡо,
Ихы рылыршәшәан зегьы,
Днеиуан, днеиуеит уи иҽӡо,
Рацәа дҟәышуп ихазгьы.

Акы дазныҟәом ишакәым,
Аҵәҵәа рхашәҵа инацәкьар.
Аҩымсаг ишәҭа – хара зқәым,
Игәнаҳауп шышкамск ҭаирхар.

Мбатәшәа инаалоит данқьақьо
(Иацы акәу џьышәшьо даныхшәа),
Иҽрыцҳаитәуан, дкаткато,
Ихәамц ихы ахшәаршәа.

Ах, уара Аҟәатәи смонах,
Хаҳәык уҩыҵракны иукыуп.
Сухәаԥшыхуеит ҿыцбарах:
Уԥшра маалықьуп, игәкыуп.





















АЛЫҚЬСЕИ, САРЕИ, АНААТӘИ

Сара исхатәыз дунеик саҭан,
Маҷ-маҷ уи адунеи сааннажьуан.
Анаатә анҳалагьежь, шьжьымҭан,
Аҵлақәа ыҵыжәжәан икажьуа.

Слымҳа иахьҭаҩуаз урҭ ргәынқьбжьы,
Адгьыл иахьазымхьчоз рдацқәа.
Избон иԥырҟозшәа са сжьы,
Иҭахон сызхара изымбацкәа.

Абар, ҩ-ԥсаҵлак рымчгьы мхеит,
Алықьса инышәынҭра иахагылаз.
Ибаҟа еибгоумашь? Сыбжа цеит,
Исгәалашәом аҩны сышдәылҟьаз.

Анаатә анҳалагьежь, шьжьымҭан,
Ишԥасҭаххеи ҳаӷәӷәазарц дацла!
Еихык-еиҵык наҟ-ааҟ ишьҭан
Алықьса дызҷаԥшьоз ҩ-ԥсаҵлак.

Кьыс имаӡамкәа уи деиқәхеит,
Игәы инапы надҵан дгылан.
Ажәак сзымҳәо сҿаҳахеит,
Сылабжышқәа сыбла ихгылан.

Ашәымҭақәа ықәҳа ицон,
Сахьынеимаз са сыгәжәажәон.
Избон, сахьихәаԥшуаз избон,
Иҭахын Алықьса дцәажәарц.

Иаргьы саргь ҳаԥхьаҵәҟьа ишьҭан
Иахьанӡа дызҷаԥшьоз ҩ-ԥсаҵлак.
Анаатә анҳалагьежь, шьжьымҭан,
Ишԥасҭаххеи ҳаӷәӷәазарц дацла.
















АԤХЫӠ

Сыԥхыӡ хьанҭа далаблит ҭыԥҳак,
Дыццышәтәаран снапсыргәыҵа даныԥсалеит.
Шьҭа изшәода, шьҭа изшәода лара лҳақ,
Агәырҩацәгьа сара сгәаҵа иҭалеит.

Сыԥхыӡ хьанҭа даналаблы ҭыԥҳак,
Сҟалеит сара иаразнак сӡышӡа.
Шаҟа хьаа-цәгьа схызгахьоу уахак,
Шьыжьымҭан шәсыхәаԥшт ҳәа исныԥшӡом.

Сыԥхыӡ хьанҭа далаблит ҭыԥҳак,
Ашамҭаз сара сгәеисра дадхәашалеит.
Сыхҭанакит ахәыцра хьанҭа шьҭак,
Хәынга ссирк сыцрымҵуа исхьынҳалеит.

Сыԥхыӡ хьанҭа даналаблы ҭыԥҳак,
Сеишәара-еиҵараха адәы снықәлеит.
Нас ашара егьагӡам шьҭа рацәак,
Еҵәақәак снарыҵаԥшуа сҩагылеит.

Ишгәыкы-ҵәыкуаз, бзиабарала иҭәны,
Акакала ашара иадӡыҭылон.
Сиеҵәахәгьы аҿҿаҳәа амца акны
Иахьбылуаз алҩа сыбла ихылон.

Шьҭа изшәода, шьҭа изшәода саргьы сҳақ?
Агәырҩа-цәгьа сара сгәаҵа иҭалеит.
Сыԥхыӡ хьанҭа далаблит ҭыԥҳак,
Дыццышәтәаран снапсыргәыҵа даныԥсалеит.
















АИШӘА

Еидҵәаҵәала игылоуп аҩнқәа,
Еидықшаларц ирыгыуп аԥсык,
Аха еицәыхароуп кырӡа агәқәа,
Зегь аԥшәымацәоуп, дыҟам сасык.

Еидҵәаҵәала игылоуп аҩнқәа,
Руакаҿ хаҵак дыԥсит.
Маҷӡак еигәныҩын агәықәа,
Уи дышдырҽеишаз рыӡбит.

Жәлас имаз, дахьынтәааз, дызҿыз
Агәылацәа ианырдыр уажәоуп.
Иԥсра акәызшәа рызегь ззыԥшыз,
Афатә еиныргалт, еиқәшәоуп.

Ргәы нхар ҟалаӡом аџьа збаз
(Идырҽеип иагьаҩ ԥсыргь, ҳаӷеиҭа)
Днаскьаргон ахаҵа ишихәҭаз,
Ирныҳәон иацәнымхо иԥсаҭа.

Еидҵәаҵәала игылоуп аҩнқәа,
Еидықшаларц ирыгыуп аԥсык.
Аха еицәыхароуп кырӡа агәқәа,
Зегь аԥшәымацәоуп, дыҟам сасык.

Изқәа ҭыԥаҿ дыцәан иԥсыз,
Еицәыхаран акырӡа агәқәа,
Аԥхыӡқәа ирылан аныҳәаҿа зкыз,
Аишәаҿ ихәмаруан ацгәқәа.

























* * *
Ажәҩан хагахеит. Ақәа кыдхаҽоит,
Алҩа еишьыл еиԥш иқәчуеит уи ашҭа.
Иахьак схы санахан, сыԥс акы иахәаҽуеит,
Гагаҵас избагәышьоит уаҵәы-зны сзыниаша.

Амш-цәгьа аԥша аҵоуп. Ацәыкәбарқәа рҽеиԥыршьуеит,
Урҭ маҭҵас илакьылакьуа адгьыл рҽанырҟьоит.
Ииасхьоу иамам, иамаӡам рҽеишьагьы,
Цқьа сусқәа срызхәыцыр, сыԥс рыцҳа насхырҟьоит.

Ҩнык схала сахаанхеит. Ақәа адәахьы сашьҭуамеи,
Срыдтәалоуп бӷьыцқәак, сыгәҭыхақәа знысҵо.
Иарбан сзыргәаҟуа? Акымазарак сашьҭамеи,
Разҟыс иснаҭозеи сымшқәа зыхҭнысҵо?

Суада амацәыс ҩналоит. Ашьарҩаш насхьырӡсаны,
Иныҵаба ицоит, исымҭакәа азхәыцха.
Уажәы  исхьысырц сҭахуп нас иҟоу исхьысраны,
Исҭахуп уажә аргама ицәырызгарц сгәыҵха.

Ажәҩан хагахоит. Анаатәҵәҟьа асуеит.
Ашәырқәа ҟәыбаны ҵаҟа иланашьҭуеит.
О, издыруеит, издыруеит, амш-цәгьа мҩасуеит,
Аха гәырҩак уи сара сгәаҵан иааннажьуеит.

Ҩнык схала сахаанхеит. Амацәыс сҿалашоит.
Уи сацәымшәартә мчыс иарбан исыҵас?
Ҭаха сымҭо исыцрыхоз сцәаҳәа лауылаша,
Сҭаҷкәым раҵәан санас, исырҵәыуеит сабиҵас.





















* * * 
Сыхҵәома ма сынхома? Исымази-исыхӡызи
Урҭ рыхьчара сымч ақәхома сара?
Аҵанцәеи адауцәеи, Абрыскьыли аҵыси,
Нарҭ Сасрыҟәеи иашьцәеи ацуп Аԥсынра.

Аԥсны иабахьеит агәырӷьареи агәаҟреи,
Иҟагәышьоуп уи азбжак аҟәыԥсаа.
Иахьагьы иацәымӡыц ашьыцгареи агәаӷкреи,
Аха агәы еицакуам, дамоуцшәа лыԥсаа.

Аҵанцәа са среиуам, адауцәа сырхылҵшьрам,
Иреиӷьыу ҵеиуп ҳәа сдәықәлом сыҳәҳәаны.
Сыԥсы сџьынџь иахҭнысҵарц гәык-ԥсыкала сашьҭоуп,
Аҭоурых-мҩа сылахь иалдоуп цәаҳәаны.

Аразреи агьангьашреи, Абрыскьыли аҵыси,
Ашьаҟеи ауыреи – еидхалеит урҭ мбатәшәа.
Саԥхьаҟа исԥеиԥшуи сзыниахьоу ахҭыси
Мыцхәы срызхәыцыр, садыргоит ашәа.

Ахәахәеи аиашеи, Нарҭ Сасрыҟәеи иашьцәеи
Сара сызрыбжьымҵуа рыгәҭа сыбжьахеит.
Ачарҳәаҩцәеи амарҵеицәеи, ирҿагыло ахацәеи
Ҭыԥс ирымоу сзеилмыргар, суаҩра бжахеит.

Аԥхьаҟа иаԥеиԥшуи изыниахьоу ахҭыси
Мыцхәы ишрызхәыцуа гәасҭоит Аԥсынра.
Сыхҵәоума ма сынхоума? Исымази-исыхӡызи
Урҭ рыхьчара сымч ақәхома сара?
























АӠЛЕИМҬА

Ицон аӡиас ду хышхыҵәан,
Уи ахықәан хаҵак дыцәан.
Дцон деиҵасны аҟәара,
Ҿымҭ дахьықәжьыз аҟәара.

Уи снаихәаԥшит сааҭгылан,
Нас дсырҿыхеит снеихагылан:
– Уцозар, - сҳәеит, - дад, хара,
Аӡы ҳаицырсны ҳцап ҳара.

Ахаҵа дсыхәаԥшит дгачамкны,
Имаха-шьаха ҷыркәалкны,
Аарлаҳәа иҿы еихыԥхьан:
– Уажә иӡлеимҭоуп, умцан.

Сцеит сахьцашаз аӡы сырсны,
Шьҭахьҟа сгьежьит гәыла сдысны,
Инеиуаз аарлаҳәа шьамхны,
Аӡы еиҩысҵәеит наҟ сласны.

Ахықәанҵәҟьа дшыцәац дыцәан,
Ашышкамс иқәпапан, ихыҵәан,
Дцон деиҵасны аҟәара,
Ҿымҭ дахьықәжьыз аҟәара.

Уи снаихәаԥшит сааҭгылан,
Деиҭасырҿыхеит снеихагылан:
– Иӡлеимҭоуп, - иҳәеит иара,
Иаҭахуп макьана аԥшра.





















АНАПҨЫМҬА


Сыԥсҭазаара амшқәа еиларҩынтуа,
Исықәыршәшәо исықәҳаз асаба,
Сгәы сҭанарҵәыуоит напҩымҭак, -
Аиаша зҭахыу изы – аԥсаԥа.
Акакала еиқәыҵуеит абӷьыцқәа,
Аамҭа ирыҿнахуеит аҿаԥа.
Ицәырҵуеит ачарҳәаҩцәа рыхьӡқәа, -
Рыцҳарыла иҭахаз зегь рыԥсаԥа.
Са дџьасшьоит абырг – аҳәатәхамҵа,
Абысҟак митәеиқәаҵәа зхызгаз,
Знымзар-зны ихьамҵыз ахаҵа,
Ҩажәижәибжь ахызаҵә иазымгаз.
Нас иҟоу аиашаҵәҟьа здыруа,
Имбаӡакәа маҷ-маҷ иҽирҭынчуеит.
Уи зуасиаҭ ажәа зҳәо, иуазыруа,
Ианбанқәа, абар иқыџьқыџьуеит.
Змилаҭ хәыҷ рбызшәа иаӷрагылоз,
Зҵеицәа ҭазыжьуаз атыша,
Имаҭаԥшьха урҭ ирҿагылоз,
Мчыҟам игәы аазыртыша.
Иахьанӡагьы дыҟоуп деиламскәа,
Ицәырыргом ихьӡгьы аргама.
Ирҳәоит: «Абри илаӡом аԥсуа,
 Ижәлантә ҳаргәаартә, ҳаилагама?».
Ицәырҵуеит ачарҳәаҩцәа, рыхьӡқәа, -
Рыцҳарыла иҭахаз зегь рыԥсаԥа.
Акакала еиқәыҵуеит абӷьыцқәа,
Аамҭа ирыҿнахрушь аҿаԥа?




















* * *
Изҭахыда зыҩны музеихарц,
Амузеираз имазеихарц,
Иага дҟәышзаргь уи иахылҵыз,
Хьыӡ ду шимаз акыр зхыҵыз.

Изҭахыда иҩны, игәара,
Иҵеџь, иқәаҵара, икәара.
Лаԥшы рацәа ианыхҭаркуа,
Абжьы рацәа иандырдагәо.

Ушахымццакра аӡәгьы сҵәылхра,
Иихәыцқәоузеишь ҳәа сцәа схыхра.
Суаҩ дуӡӡамыз сара хаҭала,
Аха сыӷәӷәаӡаз шьаҭала:

Сыҩны музеины иҟазымҵаша,
Аҵеи сасык ибзиа зҳәаша,
Игәаартрала иара дхызхша,
Сигәаларшәан ҵәыцак шьҭызхша…





























* * *
Зны аамҭа снанагар аҟыгәан,
Исзымчҳартә салагар аҿажәкра,
Снавалап амшын слабарҟәыгәуа,
Иҭазгалап сҿара иҭызгаз сажәра.

Иаҭәам дақәшәагәышьоит, нас, ахаҵа,
Иагьаҩгьы саԥхьаҟа исчычап.
Сыхьӡ неигәыдҵо аҿар аҵәы иахарҵап,
Рызхараҵәҟьа сныҟәашәа иахыччап.

Аԥсҭазаара сасаркьа ԥҽыхан
Џьоук рыбла сыхкьакьало сҟалоума?
Сгәы иҭам сԥеиԥшхар, сажәымҭыҽха,
Алапҟьа сгәыдҵо срыпҟалома?

Зны аамҭа снанагар аҟыгәан,
Аԥсра салагар зны сӡышо.
Џьаргьы сцәырҵӡом слабырҟәыгәуа,
Ҳәатәыс ирмоурц сыӡбахә ыршо.

































* * *
Ҳазгом ари амҩа хара –
Ҳазхысхьоу акакала рхыччара.
Ҳгәы кыднахт аԥсцәа рырххара,
Акгьы нымхаӡеи уаҳа ҳазчычара?

Шьҭа иаҳдырит ирхараз аԥсцәа, -
Инаргӡон русқәа рҽырџьбаран.
Урҭ ҳҭырцеит ҳамшаҭакәа ҳцәа,
Урҭ ҳдырҩашьеит акырџьара.

Ихьанҭахеит уажә аамҭа рацәа,
Иуадаҩуп арыӷьарахь ҳаргьыжьра,
Мшәан, изҿузеи, сҵааҩуп, абзацәа?
Аԥсцәа зегьы-зегь рықәыжьра.

Ҳгәы кыдырхт, шәырҟәаҵ шьҭа аԥсцәа.
Ирҭынхаз рыԥсаҭа иамазааит.
Цқьа ҳаблақәа хаҳтп абзацәа,
О, зыламыс ҳахьчаша дҳалазааит.

Зегь ҳшыҟалаз жәбома – ҳшабоит,
Ҳаҟәымҵӡо ҳаҿуп аилатырраҵәҟьа.
Убас ҳара ҳхынаазшәа збоит,
Иазымычҳартә ҳуардын алыраҵәҟьа.

Мап зыцәктәу сахьынҳалом сара,
Аха неилыхда зегьы ҳаргәыҵасрым,
Иазхоит шьҭа аԥсцәа рырххара,
Ԥсыцәгьарыла иаҳтәым ҳамҵасрым.






















* * *
Абас санаҳәеит ԥхыӡла лаҳәак:
– Иумҩыц макьана исгәаԥхаша цәаҳәак.

Игәырмаҷгоуп иахьанӡа иҭужьхьоу ашәҟәқәа,
Ицеит урҭ наӡаӡа ирывсны агәқәа….

Схы сықәыжь сахьгылаз, ажәакгьы сымҳәеит,
Аха абасеиԥш ҭак хәҷык уи иазсырхеит:

– О, алаҳәа, алаҳәа, акырӡа суцәшәоит,
Уажәазыҳәан уиашаз, сышнеиуа сеимшәоит.

Ҟармаҵыс бжьы ссирӡак шысхылҵуа агәра згоит,
Убри абжьы ухаҭаҵәҟьа, иудыруаз, уагоит.





































* * *

Ари адгьыл аԥсуаа ишырзыҟоу омашәоуп.
Зны имыткәмоуп, иуазуп, ҽазныхгьы иашәоуп.
Рыхәра ҿыц иртлан ашьа аҿанаршәуеит,
Игәаҟӡар, ишԥаруеи, иуазыруа ишәиуеит.

Ажәҩан аԥсуаа ирҳәо аҳауеит.
Жәытә тымитышак иҭыҵны иаауеит.
Уажәтәи атымитыша рацәак ибаргәым.
Ицәгьазаргь, иахыԥоит. Рыхшыҩқәагь цагәым.

Аԥсуаа рынасыԥ рхала ирҭиуам.
Адунеиаҿ иреиԥшу шьҭа уаҳа диуам.
Ирдыруеит, макьаназ цаҟьак ианҟьалоит,
Аха зны рнышәнап иақәиҭны иҟалоит.

Ари адгьыл наунагӡа аԥсуаа изрызшо –
Инхаларцоуп абраҟа насыԥла илашо.
Иахьанӡа ирзымчҳартә кыр рыгәқәа ԥжәоуп,
Цқьаҵәҟьа рԥеиԥш ианазхәыцша уажәоуп.






























«АԤШАҚӘА РГӘИЛ»
2004


АХАЦӘА

Иаразнак иҭамацәыст сгәаҵан,
Скаҳарцгьы исыгхеит аԥсык.
Ахацәа сакаса дук иаҵан,
Ирышьҭалан иааиуан гәыԥҩык.

Исԥылеит урҭ дәык агәҭаныҵәҟьа,
Иҭакәаҳа иҟан рхырҿқәа.
Кыр иагын уахьрыхәаԥшуаз рыцәа,
Имҩашьахуа ирысхьан ақәа.

Сыԥсы ҟадыџь ҵааума, сзыршәазеи?
Ма шәақь мыждак сыхьӡала еиҵоу?
Ҳаи џьушьҭ, гәаҟрас шәзықәшәазеи,
Изсакасада шаанӡа  шәызҵоу?

Аҭра иҭҟьарызшәа сгәы ҭыԥон,
Исныруан: ӡымшынк сԥынгылт.
Сызҵаара аҭак ахаҭыԥан,
Рысакаса ҵаҟа инадыргылт.

Ианын уи: аԥсҭазаара иԥнашәаз,
Схы аҵкыс сзықәгәыӷуаз иаҳа,
Иблыртә амца шоура иҭанаршәыз,
Ичмазаҩ гәаҟыз Аԥсуа Идоуҳа.

Ихҟьан наҟ ашьхақәа сыла,
Сгәы иҭыҩуан имыткәмаз ашәак.
Аҵәыуашьа сақәымшәо сгылан,
Игәыжьжьагаз сызҳәомызт ажәак.

Ирҭахымызт ахацәа ак раҳарцгьы,
Амҩа иқәлан, рхы рықәыжь ицон,
Бырлашҵас Аԥсуа Идоуҳа цқьа
Гәыӷрак сызныжьуа илашон.














АМШ ӠЫХЬ

Хҿыхшьак змамыз ныхак саҭан,
Аганахьтә дгылан аӡә дааԥушан.
Сиаҭым цәымзадан, сымзадан,
Ҵыркантла аҵх ҵаула зжуан.

Сышԥагәаҟуаз, сара қәашьда,
Гәырҩала баша сгәы сырҩон.
Сызхыԥшылоз гәыӷрак ашьҭа
Ажыц ԥхамшьа ихнаҩон.

Еиҿахысуан шьоук аҟәҟәаҳәа,
Аҷан еимазкыз еибарԥсуан.
Псҿыхшьак змамыз ԥсҿыхрак саҳәо
Ҵеџьҵас аҵх ҵаула зжуан.

Сыԥсы маҷхон… Жәҩан акалҭгьы
Абар, абар, шьҭа ацәаара збон.
Сҵеџь иаӡыхьыз амш раҳаҭгьы
Сҵыркант цәыкәбарны иахьыкәкәон.































СБЫЗШӘА-ШЬАБСҬА

Сбызшәа-шьабсҭа, суҳәоит, умыҩын уҭрысны,
Избоит иахьа ушыҟоу умҵәыжәҩа ркәыкәны.
Рыбла цымцымуа, амшынқәа ирырсны,
Абжьас бызшәа дуқәа алалт Аԥсны.

Араҟа зҿы иҭымшәо маҷҩым аԥсышәак,
Араҟа ҳахьыҟам иԥшуа рацәаҩуп.
Сбызшәа-шьабсҭа, араҟа иушьҭоуп бга мӡышәак,
Маҷ-маҷ ухәда ԥызжәоит ҳәа иаҿуп.

Сбызшәа-шьабсҭа, ухәрақәа кырӡа имжьыжькуп,
Ужәытәи уҿатәи цқьа ацҳа рыбжьдам.
Бызшәа гәарҭак реидара шьҭухт уҽкамыжькәа,
Бызшәа гәарҭак реидара ус имариам.

Иџьасшьом атәымуаа рыбла цымцымзар,
Мыцхәы иргәаԥхацәазар урҭ Аԥсынра.
Шьоук рываҩуа ирыцзар англызи афранцызи,
Бзиа ирымбозар урҭ аԥсшәа аҳәара.

Нас, ус уцалароуп – уеидара ушаҵоу,
Улаӷырӡ ҵаа-цәыкәбарны ишкаҭәо.
Сбызшәа-шьабсҭа, суҳәоит, унеила уҽырхаҵан, -
Аԥсуа иоуп, аԥсуа, узтәу, узаҭәоу.


























АИБАШЬҨЫ ИШЬА

Ҭагаларан усҟан Аԥсны.
Хаԥыц ҟаԥшьла иччон амыҵмыџь
Иԥсадгьылаз аԥсуа дышьны
Даҵаршәын ижәҩан-аӡмыжь.

Дыбӷалар ҳәа ахра ицәшәон,
Аҽиларԥсны уаҟа дакын.
Иҵаҟа игәрымуа еилыҽҽон,
Кәыдры еиҟәжәартә агәы чын.

Дшьын Аԥсны аҵеи – сгәыӷырҭа,
Иԥсадгьыл уи агәра игон…
Шьакәарсҭан ҿыц изхылоз иаҭа, -
Ацаҟьа ишьа аҿыкәкәон.

Маҷ-маҷ аҽеидкыло ишьа,
Хлаӷьарак иҭалан ицон.
Аибашьҩы хаҵа иашьа
Иҽизымшьуа ихала деимдон.

Иԥсадгьылаз аԥсуа даныршь,
Ишьа шьакәарсҭала ицон.
Уи шнеиуаз инызкылеи? Сишь,
Џьара шьоук рашәаҳәабжь гон.

Акгьы ҟамлаӡазшәа, аҽырҭынч,
Ашьа шьаршәхо иӡырҩуан.
Гәырҩа лабжышла аџьынџь
Иазхәыцуа иара амҩа иаԥшуан.

Ҭагаларан усҟан Аԥсны.
Мыткәмак акәа зегьы ҭанаҳәҳәон.
Аԥсуа дахьышьҭаз дышьны
Исыхьзеи ҳәа идгьыл заҵә ҳәҳәон.



















АГӘИЛҚӘА

Аибашьра шыҟаз агәилқәа ирыздырӡом,
Ирыздырӡом агәилҭрагь минала ишҭәу.
Рыԥшӡара шрымац ирымоуп, идырӡӡом…
Қәыԥшра лахҿыхроуп макьана изтәу.

Агәилқәа ирыздырӡом аибашьра шыҟаз,
Рыԥшӡара иеигәырӷьо игылоуп ишәҭны.
Ирыздырӡом агәилқәа рыцҳа, ирыздырӡом
Акырынтә дшахыԥаз уи дыԥсраны.

Аԥсҭҳәа иахажьу мариала иахыҵӡом,
Ашәеиқәа иалоуп макьана Аԥсынра.
Ирыздырӡом агәилқәа рыцҳа, ирыздырӡом
Ҳҵеицәа ршьа шакәу изыршәҭыз дара.

Аминақәа шрыҵоу рыздырӡом агәилқәа,
Ирыздырӡом ҳадгьыл абас изгәырҩо.
Ԥҳәызбак харантәи дызрыхәаԥшуа дгылан,
Напыкгьы рхьымсӡакәа ус изҿаҩо.




























АӠХЫҴРА

Есенин дхуп аӡы дԥеиԥеиуа,
Клиуев иааигәа џьара дхуп.
Абар, Блокгьы ҿымҭ, дгәаҭеиуа,
Дарыхьҭшьны аӡсара даҿуп.

Пушкин рыцҳа ицәа дҭачызаргь,
Ибаргәузеи, дымбааӡеит.
Маиаковски ибжьы мчызаргь,
Аӡыхәашь далахан, дхәаҽӡеит.

Иҵыркәакәан сара сеиқәа,
Шьамхны сӡаагылоуп аӡы.
Шекспир имыхәеит исонетқәа,
Аҩар дылажьуп хланҵы.

Шәшьык ахымҵуа сгәы иахажьуп,
Исыхьызшәа сгылоуп ԥсрак.
Удырҵәыуартә кәакьк икҿажьуп
Тиутчев, Бунин, Пастернак.

Аӡы иаргылаӡеит агыгцәа,
Зынӡа икыдҵәаӡеит ақәа.
Ишԥашәзызури, споетцәа,
Ишԥарзызури шәышәҟәқәа?

Иџьашьатәума сеилаԥсаргьы,
Амш-цәгьа схыбра хәыҷ арбгоит.
Дысзыхьчома шьҭа Ронсаргьы?
Цәқәырԥа дук, абар, дагоит.

Сыԥсы ҭызхуа: акгьы имыхьӡеит,
Дымлеиӡеит хыхьынтәи хланҵы,
Шәҟәык аҟнытәи, ихахәы џыԥхьӡа,
Сталин дӡааԥшылоит аӡы.
















АԤСЕИҚӘҲӘАЛАРҬА АҞЫНӠА

– Улабарҟыгәуа уабацои, аҭаҳмада хшыҩца?
– Сцоит, дад, сыбзиабара абжьаӡырҭа аҟынӡа.
– Уи хьшәашәахьеит нышәҵас, даара ихьанҭоуп.
– Ус акәхап, дад, аха макьана сыԥсы ҭоуп.

– Уабадәықәлеи еиҭах, аҭаҳмада хшыҩца?
– Бзиа избон аԥсҭазаара саргьы салашыҩкӡан.
– Уԥсҭазаара аласкәыгә иаҿырхыз бамбоуп.
– Аиеи, дад, аиеи, сзаҵәыми, сеибоуп.

– Уҩны узмыртәозеи, аҭаҳмада хышлыгәажә,
– Сыԥсеиқәҳәаларҭа аҟынӡа сцоит сара – алыгажә.
– Уара уеиԥш ӡәырҩы рыгәқәа иржьахьеит.
Ублақәа ааԥшуеит ауп, уԥсы ухыҵны ицахьеит.




































АДУНЕИ УАНАЦӘЫӠУА

Уԥсҭазара анҵәамҭахь ианнеиуа,
Ушьыбжьышьҭахь ҿыбгарран уанҭало.
Уззыԥшым анузцәырҵуа ауеиа,
Уанаԥыло умш уаарагь уалла;

Укәша-мыкәша зегьы анҿаҳаҿымҭроу,
Адәышшара уанықәхо ухала,
Аарлаҳәа ианцәыҵлашо уԥсымра,
Акгьы анузымӡбо лыԥхала;

Уанзымҵысуа аҵхлашә агәаҩаҿ,
Уанашьҭоу еҵәа ссирк ацәаара,
Лҩак хымкәа уанахәаҽуа амҩа,
Ушлара ианаҵамло хаарак;

Ианубо адунеи ҳаԥшьа дуҵас,
Хаҳәык нагәыдҵан иԥуҽыртә,
Аӡә данумам ушьҭиԥаартә днауҵас,
Дануцым ухьаақәа хиҽырт.

Улаԥш ианыҵамшәо агәқәаҵәҟьа,
Иуеицәоу гаӡабеиас уаныршьо,
Уԥсеиԥш бзиа иубо ухәыҷқәаҵәҟьа
Ужьарҭа анроулак, уаныржьо;

Саркьа ԥҽыхаҵас удгьыл
Ужьы ианалақшо икылҵәо,
Уџьа аныбжьаӡуа иагьа уургьы,
Иуцрасуа агәаҟрақәа аннымҵәо;

Зегь чҳауа, ичҳауа ус унеила,
Шьаҿак ҟаҵала, нас, уаҵәынӡа.
Угәаҭеила, угәаҭеила, угәаҭеила
Адунеи уанацәыӡуа, иануцәыӡуа…
















* * *
Еҵәаҵас акәиц кәиеицеиуа
Ахәа иларшәын, иԥсуан.
Акымзарак сгәы ацымнеиуа,
Схы схәыцраха схала стәан.

Акәиц кәеицеиуа ахәа хьшәашәа
Иахьылаԥсуаз ԥханашьон.
Арахь ахәа: «Умцаԥшь ашәеи
Уԥсы иухыҵуеи соуп» аҳәон.











































СЫДГЬЫЛ

Уаҳа сылшом, сгәы кыдгылт,
Сыдгьыл.
Сыԥсы хьанҭа, абар, иудкыл,
Сыдгьыл.
Исызнагом амбаҿ саркьыл,
Сыдгьыл.
Иназгар акәын уи сыԥсыргьы,
Сыдгьыл.
Исаԥызгоз мычқәак сныркылт,
Сыдгьыл.
Иахьҿакыз ихырҵәеит сҽышькыл,
Сыдгьыл.
Анцәа иумҳәан сара сҽысшьуа,
Сыдгьыл,
Ицашам сыԥсы уԥырҵны, иушьцылт, 
Сыдгьыл.
Сыҵкьыҵкьамшьакәа сгәыдкыл,сгәыдкыл,
Сыдгьыл.
Сыԥсы хьанҭа, абар иудкыл,
Сыдгьыл.






























ЛАБРА

Иршьыхызшәа ажәҩан кьырла
Асы кыдыбган иауан.
Шарԥазы аҽҵыс кьыркьыруа,
Ахы кыдҟьо, аҽашьуан.

Лабра ҟәыбаса еилажьын,
Дахцан ақырҭуа наҟ хара.
Араҟа иифоз уи еилаџьын,
Шьан излихуазгьы иара.

Знык аамҭала лабра аниаӡа,
Ишҳам ираапкит аӷа.
Адгьыл арҵысуан аихаӡа,
Иҳәазо идәықәлон имаҭха.

Лабра ақыҭан алҩа хчылан,
Дыбналт ақырҭуа, иԥсы игеит.
Ҳаи, изымгеит акгьы мчыла,
Аха араҟа зегь ирбгеит.

Иршьыхызшәа ажәҩан кьырла
Асы кыдыбган иауан.
Шарԥазы аҽҵыс кьыркьыруа,
Ахы кыдҟьо, аҽашьуан.

Лабра амамиқәара ахажьын,
Иблын, ирҿаасҭан аҩнқәа.
Иҟәаҟәаса аҽқәа еилажьын,
Еимырыжәжәон алақәа.

Зегь ара изыркьаҭаз фыушәа,
Ҿаҳа-ҿымҭран. Аамҭа цон.
Аҽҵыс цыркьыԥуа уаҟа ифҩышәо,
Иԥсызи ибзази еилнаргон.
















* * *
Аҵааҿ сырчараз сканажьуеит сеимаа аҵыршьы.
Сгәаҵәах аӡын хьшәашәа акәшоит. Ԥхарак саҳәоит.
Аӡә дышьны, абар, даныжьлоуп атрактор ацрыԥшьы,
Уи данӡалом, алахьыцәгьа, ишьап дуқәа лбааҳәҳәоит.

Дцеит џьанаҭ шьапыла абри зымбакәа иԥсыз.
Сгәы хаҳәхеит. Сызҵәыуом. Сԥуҟаргьы сжьы сыхьуам.
СУ-қәа хԥа еицхылеит, СУ-қәа анцәа дзықәшәиз,
Реидара нарышьҭуеит, атҟәацбыжьқәа еихсыӷьуам.

Абар, ацраԥшь-еимыжәжәа даныжьлоуп ауаҩы,
Уи аҩнынӡа инагараз кыр ишәарҭоуп  амҩа,
Аҵааршә иқәчаразуа, иадыржәызшәа аҩы,
Ицоит, ицоит атрактор, ицоит аԥсы даман.




































* * *
Ихьшәашәоуп, зегьы-зегьы хьшәашәоуп,
Шьамхахьы икажьуп асы.
Иҟьаҟьаӡа иаарту са сгәашәоуп,
Сыҩны дыкҿагәышьоуп аԥсы.

Аӷа дхысуеит иақәкны сыԥсырҭа,
Амыткәма лҳәоит ҭакәажәык.
Иахыҵны ицеит ӡәырҩы сқыҭа,
Иҵыркааҵәҟьеит уи ахәда уажәык.

Мшык – илахьеиқәҵагам – ыҟам,
Гәнаҳала иҭәуп адунеи.
Схаҭа исгәалашәом сшыҟоу,
Дышьны данкарыжьуа са сҵеи.

Ахқәа еиларҵоит нырцә-аарцәгьы.
Атәыла бгаӡоит уахагьы.
Аҵаа иаҳа-иаҳа аҽарцәгьоит,
Джәылоит даапкны ҳаӷагьы.

Сазхәыцуеит ҳаԥсҭазаара ацашьа,
Аԥсцәаҳа маҷ-маҷла синышәт.
Уа баҳаҿык иамам лаҵашьа,
Ахаҳә еиԥш икьакьоуп анышә.

Сысабицәа рыблақәа ҭхаха
Ҳаб ҳихьчоит ҳәа исзыԥшуп.
Аха исымам, исымаӡам раха,
Ирласны саб гәаҟ дыжтәуп

Ахыртҟәацқәа ҭаҳауеит сашҭа,
Аӡәгьы изыжуам анышә игәаӷьны.
Схахә ҿыц иалаԥсоит ашла,
Ишьҭоуп асгьы шьамхахьы.

Акьажыҳәа санҵәыуаша насшәоуп,
Сылабжыш хьшәашәом уеизгьы.
Ихьшәашәоуп, ихьшәашәоуп, ихьшәашәоуп, –
Акәыбагь, анышәгьы, аԥсгьы.















АҞАЗА

Аҟаза ичҳара мхыжжроуп,
Знык уи анхыжж – дҭанархоит.
Инарцә-мҩа дықәлар,иԥсыжраҿ
Аргама изҳәатәу рацәахоит.

…Маҷк иқәарԥссап уи даныржуа,
Ҿымҭ-ԥсышьма лабжышқәак каҭәап.
Идоуҳа ауардын рыцҳа аҿыжра
Иахьаҟәыҵыз иаргәырӷьогь ҟалап.

Даҽа ԥыҭрак иԥсыжра ахыжәга,
Ус лассыҵәҟьа дыхьшәашәом иара.
Хьаас ишьҭыхтәым дахьыжәго…
Дышәзалгаӡом усгьы Аԥсынра.

Ишәхамшҭын мышкы зны шәшыԥсыша,
Ишьҭышәымхын ихьӡ рыххатәыс.
Еицын уи ихаҵареи иԥсыҽреи,
Ихы ҟаимҵеит џьаргьы тәыс.

Зхада ак зҭахым, егьзыҭнымхо
Насыԥ имоуп иахьала иаҳа…
Иҟаларгьы инышәынҭра еиҭымха,
Шәахьчалоит сҟаза идоуҳа.

Ишәымбан, нас, зегьы-зегь неибеиԥшны,
Ишәхамшҭын мышкы зны шәшыԥсра.
Аҟаза, са сҟаза ду иԥеиԥшу
Здыруа уа уоуп, с-Аԥсынра.



















АԤҲӘЫЗБА КАЛМАҲА

Амшын уи бзиа илбацәон,
Ацәқәырԥ шлақәа лыбла хыркуан,
Амра жәҩанахьтә илбаацәон,
Ирыхькьысуан лыжәҩахырқәа.

Амшын уи бзиа илбацәон,
Дхын амшын – дыԥсыӡ-калмаҳан.
Аеҵә жәҩанахьтә илбаацәон,
Лыбла иҭамлашар – дыгәнаҳан.

Дунеи ссирк ахь сылгацәон,
Сшанхо сааҭгылон ҭымра-ҭымра.
Уи мыцхәы сыгәра лгацәон,
Салахылҩон лыиаҭымра.

Амшқәеи аҵхқәеи… Урҭ ццакцәон,
Ицон ҳаизныжьны наҟ ибналан.
Ҳҷаԥшьо амза лашацәон,
Ҳзалымҵуа ԥхыӡ хаак ҳалан.

Аҭҳараҳәа агәы еисцәон
Џьара амшын ихыршәлаз нышькгьы.
Анцәа иахь лара днаԥшцәон,
Уи лдунеи данӡамызт џьнышкгьы.

Лара са сзыҳәан дмаӡацәан,
Смаӡацәан саргьы ла лзыҳәан.
Ҩ-маӡак рылабжыш цқьацәан,
Шаҳаҭк дахьыҟамыз – уи ныҳәан.

…Саԥсуара агәра згацәон,
Ҟәараӷк схаршәны са сыкнаҳан…
Амшын уи бзиа илбацәон, -
Дцеит, дцаӡеит, дыԥсыӡ-калмаҳан.
















АШӘҬЫМҬА

Амра иамоуп ахатә шәҭымҭа.
Амзагь иамоуп иара убас.
Цқьа снарыхәаԥшыр ашәымҭак,
Рылаԥш хаа сацәыӡып нас.

Зегьы ирымоуп маӡа шәҭымҭак,
Маӡа гәыӷракгьы рызшоуп.
Адунеи ианамба рҭәымҭа,
Рышәҭра хаарадоуп, иашоуп.

Амра иамоуп хатә канӡарак,
Амзагь иамоуп иара убас.
Аӡәгьы дахьзымнаӡо наӡарҭак
Ибарц измадашь лахьынҵас?

Аԥсҭазаара, исымам ԥсгарҭак,
Фҩы хаас иарбан иуҿышәшәо?
Ирыцҳаӡами еҵәа гәарҭак
Ржьымжәа аргәыцқәа анҿышәшәо?

Адунеиаҿ дыҟам ԥшәымак,
Адунеиаҿ зегь сасцәоуп.
Иҵакыдоуп, ауаа, шәеимак,
Шәеинзраалаша рацәоуп…


























АԤШАҚӘА РГӘИЛ

Сызхазыршҭуа рыԥшрақәа
Схаҭа исхамышҭыр ҳәа сшәоит.
Ладеи ҩадеи рыԥшақәа
Гәилқәак рымԥаан исыҟәшәоит.

Сышьха ӡышқәа рхыԥшақәа
Адунеи дуӡӡаҿ ишаҟьоит.
Урҭ иргәыдло аԥшақәа
Нырымкылар, сыршьаҟьоит.

Аԥсны, сгәеицамк, аӷраҭшақәа,
Ршьа гәил ашәҭыцқәа ҿышәшәоит.
Исыжәлоит рҽеибарк аԥшақәа,
Исықәмақаруа урҭ сдыршәоит.

Имаҷым сыдгьыл алшақәа,
Ицқьоуп асаркьеиԥш, ус иԥҽуам,
Дгьыли-жәҩани рыԥшақәа
Сымҵадырсыргьы сашшуам.

Иҟоуп ҳәашьак змам ҳәатәык.
Сҿы змырцәажәо мчык сакуп.
Иаҭах исԥеиԥшхома мбатәык?
Аԥша мҩасқәа ршьа гәил скуп…

























АУАҨЫ

Ааҩы дысԥылеит, мцоушәа
Дыҟан деихәлакьаҭан.
Даҽа дунеик ахь дцозшәа,
Ихы-иҿы зегь шьадан.

Ибла ҭаақәа сыҳәон:
Ирҳәоз хасҵеит, -
Мцак саҭәҳәозшәа сиҭәҳәан,
Аарла иԥсы ҭасҵеит.









































АНЦӘА ИНАҨСГЬЫ

Анцәа инаҩсгьы иҟоуп Аиаша.
Аиашоуп Аиаша зызцаша.
Исхаԥыруеит амц-ҟәараан ҟыруа, -
Сзықәымҵуа сықәхеит лаҟәырак.

Ссаԥыџьны шьҭа сымшқәа ҵсыргәашам.
Сашьышт урҭ рыԥсымҭәра сыргәашан.
Аиашоуп Аиаша зызцаша.
Анцәа инаҩсгьы иҟоуп Аиаша.









































АМШИ АҴХИ

Амш сықәҿнаҭуеит: «Ухы уҩаха,
Аамҭа умам агәырҩаха.
Сыхшны ублақәа срыхҭәалоуп.
Ушеилаҳәогьы мшы маҭәалоуп».

Аҵх сықәҿнаҭуеит: «Ухәыцра салоуп,
Сиеҵәақәа угәыдыԥсалоуп.
Ҳаит, абааԥсы, ухы шьҭыхи,
Умыццакыкәа ссахьа ҭыхи».

Сдыргәыбзыӷуеит амреи амзеи,
Улакҭа, сыдгьыл, цқьа изхаамзеи?
Иамраӡакәа аҵх ашаха,
Сзахәыруазеи амш ашаха?

Абри адгьыл самааӡакәа,
Абри адгьыл самфаӡакәа,
Са сҟалазҭгьы, уи насыԥын,
Сахьынҳалон ажәҩан сыԥан.

Исылымшашаз акыр сылшеит:
Исԥеит шахан сыҵхи сымши,
Сыдгьыл рԥысшьт бырфын цахала,
Аха исзыҟамлеит лыԥхала.

Сгәы кыднахуеит рбаӷьк абжьы ҵар,
Иаҭахуп сласны срыбжьыҵыр.
Сцаха кылнаҵәҵәоит уи ԥыцла,
Сыдгьыл абӷьаҭуеит шьаԥхыцла.





















* * *
Дунеи дук Гегель ахы ҭиҟьеит,
Исубстанциагь џьашьатәуп.
Ҟәараӷк схаршәын. Кыргьы сҽысҟьеит…
Саԥсуара ахә шьатәуп.

Саԥсыуаҵәҟьоуп. Сҽы кәадырны
Исҭахуп Марснӡа снаӡарц.
Анцәа иџьшьоуп, исылшо дырны,
Ҿымҭ сахьашьҭоу уск ҟасҵарц.

Сџьынџьаҿ ҭынч аҵәҩан асырсуеит,
Дызҿузеи аԥсуа уаҳа, ишәҳәа.
Марсаҿ ӡиас дук санырслак,
Изҳәода игәаӷьны сыцҳәа.

…Схы дызҭалеи Феиербахгьы,
Дабасҭаху Еккерман?
Дзалымҵуазеи схәыцра Бахгьы,
Иадырҳәома сдоуҳа «аман»?

Сара исымоума субстанциак?
Ишсымоу здыруеит са доуҳак.
Асубстанциа…Суаџьаҟ амца…
Асубстанциа… Сара сҳақ.

Дызбахьада аԥсуа дҟыруа,
Изгәаӷьуада ирџьара.
Чехов сзибеи саашьаҟәырны,
Изихашҭи дшыҟаз тәымџьара?

Гегель дуӡӡа сара сиеисом,
Избоит сышзымхәыцуа хара,
Аха дысԥыхьашәар Есенин
Ицызжәыҵәҟьоит сгәазхара.

Урҭ рыхьӡала, исхарам, сзымқәыр,
Сышрызхәыцуагь кыр уажәы.
Зегьы дреиӷьуп сара с-Ӡыкәыр,
Зегьы иреиӷьуп икәымжәы.












* * * 
Дгьыли жәҩани еибызҭаз шьаҟада,
Сузӡатәуп, уиашоуп уара:
Срыцҳамшьа исҿухуеит аҟәада,
Саҟәыҵуам арахь урҽхәара.

Саԥсуара ахьӡ лазырҟәуада,
Иалашоуп уи омаӡак.
Дгьыли жәҩани еибызҭаз шьаҟада,
Сшәыргәындоушәа зубои зынӡак.

Сҽысҵәахырц схамлаӡеит Ҟада,
Ақырҭуа данақәла Аԥсны.
Дгьыли жәҩани еибызҭаз шьаҟада,
Шьамхнынӡа илаушьҭит асы.

Саԥсуара амҩа зҿаҟәада?
Иаҿазҵода аҿаԥа абас?
Дгьыли жәҩани еибызҭаз шьаҟада,
Сушьаруеи аӡәыҳәа саргь ԥас.
































АШЬАПЕИБГЕИ АШЬАПХҴӘЕИ

Сара сыбла абри забазеи…
Ирҳәоз рҿамшәо ауаа ԥшуан.
Зшьапы хҵәази зшьапы еибгази
Еиҿагыланы еисуан.

Рҩыџьагь зеилгомызт лыԥхала,
Рыҳәҳәабжь зегьы рхы ҭнаҟьон.
Ашьапхҵәа дықшон лабала,
Дынхытарны дышьҭақшон.

Ашьапеибга амч ду илан,
Ашьапеибга инапқәа иҟьон.
Ашьапеибга джәылон, джәылон,
Ашьапхҵәа хәыҷҵас дипҟон.

Ашьапеибга аргама дқәыџьман
Ашьапхҵәа ашьа иҿашуан.
Ихьҭакны ақалақь қыџьқыџьуан,
Арахь аԥхын мшы кашуан.

Усс иркызма ауаа ирзырҳәоз,
Рыхқәа ԥсҭҳәеиқәаҵәак рҭачын.
Иқәԥон рҩыџьагь рџьынџь азыҳәан,
Рҩыџьагь ржакьақәа рҿачын.

Ашьаӡа рыблақәа ирхыҵәҵәала,
Иҭихын аџьныш ргәи ргәаҵәеи.
Еиҟәызкуаз дрымамкәа еидынҵәалон
Ашьапеибгеи ашьапхҵәеи.





















ЧВЕНИ МИҴА

Абар, ушьны аӡытҟәа ухыжьлоуп,
Иҭаҟәаҟәоуп улакыҵа.
Слымҳа иҭаҩуеит уа хрыжь-хрыжьла
Иуҳәоз ажәа: «Чвени миҵа».

Аԥсны згоит ҳәа абџьар уаҵан,
Сыҵауцалон ашьха аҩыҵа,
Аха аԥсуа, аԥсуа дхаҵан,
Дуҿагылеит, «Чвени миҵа».

Цәгьахәыц ухәыцит, уара ақырҭуа,
Исцәугаӡарц уашьҭалт Риҵа.
Мцаԥшьла иубылӡон са сқыҭа,
Иуҭахын сахуцаӡарц у-«Миҵа».

Қарҭынтә шеишықәсала усыжәлон,
Исмырбакәа иурцәон сымца.
Ухы ухырхуан сыхьӡи сыжәлеи,
Сбызшәа уцәымӷын, «Чвени миҵа».

Узеиԥхыӡуаз дыруп, гәаҟ-хлаҳәада:
Ианхаларц сыдгьыл ушьҭа анымҵуа.
Иухаҟыруа алаҳәада
Акгьы збом уажә, «Чвени миҵа».

Агәы дышԥақәхеи уан хлаҳәада,
Улҵәыуартә ма уԥсыбаҩ лымҵам.
Уаныршь, узгоз ҟамлеит ахацәа,
Аҵыхәа бааԥсуп, «Чвени миҵа».

Уара уаҵеигәышьан Қырҭтәыла,
Сушьырц азоума иуҵаз зуҵаз.
Уԥсра ҟауҵеит нас, Аԥсынтәыла,
Кыр уацәыхароуп у-«Миҵа».

Абар, ушьны аӡытҟәа ухыжьлоуп,
Иҭаҟәаҟәоуп улакыҵа.
Слымҳа иҭаҩуеит уа хрыжь-хрыжьла:
«Чвени миҵа», «Чвени миҵа».












АҬАЦА

Аԥҳәызба аҭаца маҭәа лшәын.
Илкын лара дрыхӡыӡо ашәҭқәа.
Илыцыз лҩызцәа рацәаҩын,
Урҭ  рыгәқәа ирхылҵуан ашәа.

Аԥҳәызба аҭаца маҭәа лшәын.
Даман хәыцрак дҭанагалан.
Аҟәа далан, Аҟәа блын,
Сшәон дыблыр ҳәа мцак лыцралан.









































АДУНЕИ ДУ АӠЛАГАРА

Ари адунеи ду аӡлагара
Ахыҵшьа сақәшәом, сахахеит.
Алу дуқәа ирымам ԥсгарак,
Шьҭак зынӡа рыԥсы цәгьахеит.

«Ихы зиргәаҟуазеи, ахәылак», -
Абас сзызҳәо рацәаҩуп.
Рҭәышьак сзаҭаӡом ахәыла,
Иагьа зундазгьы иҭацәуп.

Дсыԥшаарц сишьҭоуп алахәыла,
Аха аӡәгьы сыгәра игом…
Аеҵәақәа ҭаԥсоит схәыла,
Наҟ иахысхуеит,излагом.

Иажәит, иабаҟоу сара сгара?
Маҷ-маҷ ибгеит, иузырҵысуам.
Ари адунеи ду аӡлагара
Схаҭа самлагар ауам.

Урҭ алуқәа сшәом ихар ҳәа,
Аха усгьы иҵаӷахеит.
Исхыччалоз сара аӷар ҳәа, -
Ӡлагарахьчас схы ҟасҵеит.

Исымаӡамзааит, нас, зынчарак,
Сикыз аԥсцәаҳагь сҿаҳәаны,
Знык сдунеи иазызуеит чарак,
Саԥырҵуеит шәа-хаак азҳәаны.




















АҼЕИҚӘА ЦЫҨЦЫҨ

Абар, иахьа хымшуп, саб аԥсхыхра даҿуп.
Алҩақ иалҵы иаауазшәа асы илеиуа ҟьашьуп.
Уахынла ҳшеикәшо мацара иҳаршоит.
Абомба антҟәацуа ҳжәытә ҩны кәашоит.

Уажәы-уажәы даалҟьан саб ус иҳәоит:
- Ашҭа иҭоу аҽеиқәа цыҩцыҩ ӷьычны иргоит.
Лаԥшыла еимыздоит,иҭацәуп амӡырха,
Хырҟтәацуп уи шьҭазҵаз абас еимырӷӷа.

Саб дбарџьеиуеит, дгәаҟуеит, ииҳәац иҳәоит:
«Иухьи,  уароубиџьыр, аҽы уцәӷьычны иргоит».
Шьҭа избагәышьоит – дҭанагалт зынӡак,
Саргьы сҿаҳахазшәа исҳәаӡом ажәак.

Ус слымҳа инҭасит аԥсцәаҳа мыжда ибжьы:
- Аҽеиқәа цыҩцыҩ уашҭа иҭарҵеит иац шьыжьы.
Аԥсцәа рыҽқәа ирықәтәан уашҭахь имҩахыҵт.
Уаб нырцәыҟа ддәықәлоит, шьҭа шәышқәса ихыҵт...

Абар, иахьа хымшуп, саб аԥсхыхра даҿуп.
Алҩақ иалҵы иаауазшәа асы илеиуа ҟьашьуп.
Саб ԥсшьарак иҿықәлеит, дҟалеит дыԥшӡаӡа,
Шәышықәсатәи игәаҟра зегь даԥырҵны данца.


























АӠАХӘА

Аӡын ҵааршәаз аӷа ихымҭа
Агәҭа ԥнаҵәеит аӡахәа…
Ҿыц еиԥызшьуада, изҭахыда,
Дабаҟоу  ахәрақәа зӡахуа?

Агәынқьбжьы саҳарц сҭахушәа,
Ааигәа сгыланы сӡырҩуеит.
Инапыршьышьуеит, илашәушәа,
Аҵла изкыдлом, ихьырҩуеит.

Аибашьраҿы ирзымшьыз ааԥын
Лахьеиқәрак аҵоуп, игәыкыуп.
Сааԥын ҟәыбҷа, сааԥын, сааԥын
Аӡахәа сыршәҭуеит ҳәа иаҿуп.

Ҳаҭыр ақәҵаны ишьҭнахуеит,
Аха ихьыдырҩ ҵаҟа ицоит.
Аӡахәа ҵәыуо абла ҭнахуеит,
Акәша-мыкәша зегь ӷьацоит.

Сашҭа рыцҳа, зхаҵкы сцаша,
Шаҟаҩ ашьҭадаз ушьра!?
Аӡахәа лахьыцәгьа, улаӷырӡаша,
Ма угәы уҟычып узхара.

























БЗАНА

Сӡыхь цқьа Бзана, Бзана бзан, -
Аҵааршә иазеицамкит аҵас.
Ануаа рхәынтәи абзарбзан
Изҿыз ӷәырӷәырраӡан ҳәаҵас.

Ақырҭуа сқыҭаз дымлашьуан,
Игарц джәылахуан иаҭа.
Амцаԥшь аԥырқьҳәа иакуан
Исхажьыз аҵх-лашә аԥарда.

Сашҭа иҭалоз ахҵәацәа
Рхыԥхьаӡара рацәаҩхон.
Сӡыхь цқьа Бзана – са сынцәа –
Ҳаԥсы мышьҭыкәа ҳаиқәнархон.

Ануаа рхәынтәи абзарбзан
Зынӡа атәылаҵәҟьа арбгон.
Бзана, Бзана, Бзана бзан,
Ҳаӡлагара хәыҷ лагон.

Ах, ихьҭан, ихьҭан,ихьҭан,
Имлашьуан сыҩны ахҵәацәа.
Алу дуун, ихьанҭан,
Игьежьуан иԥжәаанӡа ацәа.

Сгәы уажәы-уажә ус аҳәон:
«Ушхаҵоу ухамшҭын, агаӡа»
Зны ахыртҟәацқәа схыууа ицон,
Иԥжәон ҽазныхгьы ааигәаӡа.

Ажәҩан сықәыӷәӷәо илаҟәуан,
Иԥҵәарц егьрыгӡамызт сдақәа.
Зны-зынлагьы схы сшәиуан,
Шьоук сзыԥшын аҩны имлакуа.

Ҳәаҵас иӷәыруан абзарбзан,
Иазхомызт иафоз, имлагон.
Бзана бзан, саргьы сыбзан,
Сыӡлагара бза лагон.










АПОЕМА АЦЫНХӘРАС

1989 ш. ԥхынгәымза 17,
Аҟәатәи аморг

Сылагыларац сара ашьаӡа
Лахьынҵала ус исқәашьын.
Аҟәа аморгаҿ, иҟьантазӡа,
Сашьцәа ҟәаҟәаса еилажьын.

Урҭ ыҟан, чархьҵас, гәаӷ дук иахны,
Ирымгозаргь аеҵә кыдԥаан…
Аҵаа ишакызгьы еимаҳәахны,
Блақәак рыхәаԥшуан икылкаан.

Ахацәа рыцҳа реиҿартәышьа
Ҭырҵаауазшәа, имыццакӡакәа,
Аҳәса уаҟа иҩнан ҿымҭ-ԥсымшьа
Рхы-рҿы еизадақәа ак рынӡамкәа.

Ҳахҭаркгәышьоит аԥсуаа усгьы,
Ҳаҵарцалоит ҳабӷа зырхәо.
Аԥсцәа зырҽеишаз аҳақьымгьы
Дыҟан ижәны ихы дамыхәо.

Аҳәса акгьы усс иркӡамызт,
Избон аморгаҿгьы иҽырбозшәа:
«Асҵәҟьа ахацәа шәҳамбаӡацызт,
Шәрыцҳазаап шәара» ҳәа рҳәозшәа.

Қырҭцәак гылан уаҟа иҭҳашуа,
Ԥсыуак дрылан деиџьыԥ-еиџьыԥуа.
Абыз ҭыхны уа иҳашҳашуа,
Лажә дук неиуан ицыркьыԥуа.

Ирацәаҩуп зсабрада зҿыхтәу,
Ажәала абахәқәа еиҿазыжьуа,
Нас, аргама аҟама анҭыхтәу,
Аҭыҩраҿ зҽызҵәахуа, унзыжьуа…

Аҟәа аморгаҿ, иҟьантазӡа,
Сашьцәа ҟәаҟәаса еилажьын.
Сылагыларц сара ашьаӡа
Лахьынҵала ус исқәашьын.

Аԥсны иахҭысуаз зҳәода ажәала.
Ирхажьын шәшьык қалақьи қыҭеи.
Наҟ-ааҟ рӡаӷьақәа еидыԥжәалон,
Еиҿагылон ԥсыуеи қырҭуеи…





АԤЛАКЬ-ДГЬЫЛ

Ԥлакьҵкс сыдгьыл шуп,
Ишуп сара сыгәгьы.
Иаҳԥеиԥшхари ҳәа иԥшуп.
Зегьы, зегьы… Саргьы.

Иргылан ҩнык сырбгоит,
Сыркит зегьы-зегь ԥскы.
Ишыҟало агәра ргоит
Каамеҭ дук шьоукы.

Сыжәҩан ԥшӡа ҵыккоуп,
Аха идыдуеит, избан?
Дыршьак змам акоуп
Аԥсны иахьамоу аԥан.

Ԥлакьҵас сыдгьыл шыз, -
Амца зкуа бамбам.
Схазы ма сымшыз,
Дӷамшь – сызго цәқәырԥам.

Ԥлакьҵас сыдгьыл шуп,
Шьҭа ишцәеит, еиҟәжәоит.
Ҳаззыԥшым ҳзыԥшуп,
Сара сшәом, сагьшәоит.

Сыжәҩан ашәшьы хыҵт,
Мариала схьаҵны сцом.
Анхаҩ ду сихылҵт,
Сыдгьыл сацәшәаӡом.




















* * *
Уажәа-саркьа ануцәкаҳа,
Иара ԥҽуеит, уара уҭахоит.
Иумаӡамкәа убозаргь гәнаҳак,
Ԥсҿыхрак усҟан иуҭаххоит.

Уажәа-саркьа шыцырцыруа,
Агәҭаныҵәҟьа еиҟәышьшьар,
Ичҳаны иҭакы уҵыруа,
Иамур, еиӷьуп уԥсы ушьар.

Уажәа-саркьа агәра згода?
Маҭәажәҵас иалшоит иӡлачыр.
Узҭахыда, ухьӡгьы зҳәода,
Зыҩны иххалаз амҳаџьыр?

Уажәа-саркьа ианыҷҷалоит
Уԥсҭазаара, улахьынҵа.
Адәы уқәӡам уара учалан,
Угәҭыха ҽакуп зынӡа.

Уажәа-саркьа шьҭызхша думоуп,
Ахаҳә ааханы еиҟәшәаргь.
Шьҭа узхьаҵуам: умҩа – умҩоуп,
Ушәар зуада ухаҭа ушәаргь.



























СХЬАА

Ӡхыҵраҵас схьаа амҩа исцәанылеит.
-Уҽынкыл, - сҳәеит, - иубома, ҳ-Аԥсны ԥшӡа еинылеит.
Аха сашҭа иҭамгылт, аӷәра сымпыҵшәеит,
Исшьындаз сгәахәуа сыхшыҩ мыжда сымшәеит.
Ицон уи хагаха, амҩа ианылан,
Аԥсы гәырҩа схаршҭны сацын гәаныла.
Ақәнага иақәшәеит, сӷьаҵәыӷьаҵәуа, ишысҳәоз:
Аҩныҟа идыргьежьт уашҭаҿ уԥсы ҳәа.










































Таиф Аџьба изку ажәеинраалақәа

АДОУҲАУАҨ

Умшқәа лагоуп сақәшәа шылан,
Уԥсыцқьа ргәылыԥрааит хара.
Сгәы сааҭасуа, сшьамхышгылан,
Усҵәыуандаз сгәазхара.

Исықәшәандаз хык сызгашаз,
Ираҳандаз ма сыԥсӡы.
Уҟам… Уҟоуп… Зыгәра згаша,
Сгәаҵа иҭымҵәаша бзанҵы.

Анаџьалбеит, нас, уажәами
Угәеисыбжь раҳарц анахәҭоу.
Уҟам… Уҟоуп… Уажәа ажәами
Аԥсуа иашҭа ду ҳанҭоу.

Уԥсҭазаара неиҭанеиҭасран,
Уҭынчроума узхәаҽыз?
Усҵәыуандаз сгәы сааҭасуа,
Агәра сзымго ушыԥсыз.

Адырҩаҽны, ашьыбжьышьҭахь,
Уаацәырҵындаз уеибганы.
Нас сыргандаз сара ашьырҭахь,
Исхысындаз суанҭаны.

Зынӡа имаҷгәышьоуп издыруа
Апоет адгьылаҿ дшынцәоу.
Дышгәаҟ-ҵәаҟуа, дшыуазыруа,
Имшқәа акакала ишынҵәо.

Еснагь уԥсы цқьа аҿҳәарамыз
Апоезиа аҭоуӷан.
Иуҳәоз ажәа шьаԥа ажәамызт,
Идоуҳажәан, иара ӷәӷәан.

Умшқәа лагоуп сақәшәа шылан,
Уџьынџь ахахәс уцеит уара.
Убла – изымбо – схыԥшыло,
Сузыӡырҩлап сгәазхара.

Хҭысқәак ҳрықәшәалашт хкы-хкыла,
Аамҭа аӡеилаҽҽа ҳатәуп.
Дышәхашәмыршҭын, цәашьыркыла
Адоуҳауаҩ дыԥшаатәуп.




СҨЫЗА… СҨЫЗА…

Таиф дсыцымкәа иқыҭахь
Схала сцазҭгьы сгәы еиҟәжәон.
Ҩыџьа ахацәа, ҩыџьа ақырҭқәа
Ауӷә рҽаҵакны, шьыбжьон

Сышнеиуаз сқьыԥаха, исԥылеит.
Цәгьашәа иҿыжуан урҭ руардын.
Рнапқәа сымҵакны исыҳәеит
Иасырхарц, изҿымхаша аҭаҭын.

Рыбла ҟәазқәа арахь иҭыҵын,
Ибабаӡа рхырҿқәа чын.
Сыхгьы сцәымӷын, даргьы сцәымӷын,
Дунеик  ҳаицықәымзар сҭахын.

Сырфон иахьсыхәаԥшуаз лаԥшыла,
Ицон Аԥсныҟа рхы рханы.
Руардын ачарҭ ду снаныԥшылеит,
Таиф дақәын уа дышьны.

Снарҿаԥшит аҩыџьагь кыргьы,
Сагьазхәыцит изықәшәоз.
Ҩыџьа ахацәа, ҩыџьа ақырҭқәа,
Ауардын зҽаҵакны ицоз,

Аԥхӡы рҿашы саԥхьа игылан,
Ауӷә рыхәда цәнаҟьахьан.
Саман мчык сара сынкылан,
Гәаныла ирзызушаз сыӡбхьан…

Ҿымҭ иԥшуп Таиф иқыҭа,
Уи дахамышҭра заҵа.
Ҩыџьа ахацәа, ҩыџьа ақырҭқәа,
Ус игылан иззаӡа.

Схаҭа сыҟан сгәы шытҟәацра,
Сшәақь мазеины искын уеизгьы…
Таиф дҩаҵҟьан: – Ушырҟәаҵра,
Ухы реиԥшумтәын уаргьы.

Урмацлабын. Арҭ ҳаиуанқәоуп,
Ҳаиҩызцәазар, иҵыртла.
Еибаҳҳәаша аусқәа ҳамоуп,
Ҳашьҭы, Аҷандараҟа уаала.




* * *
Амшын шыцәқәырԥац ицәқәырԥоит,
Иззықәԥогь иаракоуп издыруа.
Амш ццакқәа рыкаҭа рԥоит,
Сцәа иалашәан иҟоуп исзыруа.

Еицакт аԥшаҳәаҵәҟьа аҟазшьа.
Ижьакцоуп, аихеиԥш, аҟәараҵәҟьа.
Исзыхгом, уара уда, сашьа,
Таиф,сгәы ҵәыуоит араҵәҟьа.

Ҳаицықәын уаргьы саргьы шҭак,
Бзанҵык амц ҳаибажьомызт.
Есҽны исылԥсаауеит дак,
Сзаҵәхоит ҳәа абас сызхаҵомызт.

Ҳарҭахымызт ҳанқәыԥшқәаз рацәак,
Ҳарбон апоезиа ҳацәтәымшәа.
Сгәырӷьон иуҩыргьы цәаҳәак,
Сарԥхон сара исхатәызшәа.

Ҳарҭ аргама аҽԥныҳәа ҳагон
Ишәаҳаӡом ҳәа аԥсадгьыл агәеисра.
Аԥсуа идоуҳа агәра ҳгон,
Игәаӷьны ԥааимбарқәакгьы ҳреисон…

Ухәыцрақәеи ухьаақәеи маӡан,
Уцон аԥынгылақәа урхууаан.
Акалашәа убла ҵарӡан,
Лафла аҭыԥҳацәа хыухуан.

Удыртәомызт астол аханӡа, -
Ухнаҩон уҿымҭра ашәшьыра…
Уцәашьы ԥшӡа акын иххаӡа,
Уцәашьы ԥшӡа – измамыз шәышәырак.

Агәра угацәон уара аҳақ,
Угәыӷцәон ҳаиқәхап ҳәа лыԥхала.
Еҵәаҵас иухылҵуаз шәахәак,
Ақырҭуа ибла ихыԥхалон.

Ҽнак аҵықьҳәа дхысит иара,
Ухьышәахәа ибла ихбаларц.
Ашәада иаанхарц Аԥсынра,
Уԥсыҵәҟьа абрантәи ибналарц.

Иҟоуп зегь шыҟац ара,
Иажәыма адунеи, ма иҿахама.
Ушыҟац уҟоуп, усыцуп уара,
Кыӡӷык уԥсы аҿахама?



ТАИФ АЏЬБА ИИУБИЛЕИ

Уахьырымбо уанцалак,
Аӡә дцәырҵуеит ухьӡ шьҭызхуа…
Иухцәажәон убысҟак
Иухӡыӡо, рыԥсы ҭыхуа.

Таиф, иухыҵуан хынҩажәа,
Уара еснагь иуцын хаарак.
Асцена дуаҿ, ҩаскьашәа.
Упатреҭ иахылҵуан ԥхарак.

Узхамышҭуаз рацәаҩӡан,
Иаԥылон ухьӡ напеинҟьарала,
Уара уԥсҭазаара ҽакӡан,
Уҟазшьа хазӡан зегьрыла.

Уҩызцәа нагақәа убра,
Ражәахә нагақәа удыркарон…
Гәаныла кәакьҭакаҿ сара
Суцаԥылон ашарккара.

Сгәаҭан, скылкаан усзыԥшуан,
Ԥхыӡ узбозшәа усгьы уҳәахуан:
«Анкьа исҩызаз, умгәырҩан,
Аамҭак ааиуеит ҳаизынхахуа…»

























ТАИФ ИКӘЫМРАҾ

Иаҭах ҳқәыԥшра амшқәа роума
Зыбжьы ҭахәаҽӡа идыдуа?
Иаҭах ҳамҿтәы мардуан ҳаҿоума
Еихатә цҳаушәа идырдыруа?

Иаҭах укәымра ҳаҩнатәоума
Ажәеинраалақәа еимакуа?
Кәаԥ-кәаԥ уаҟа иаҳҿаҭәома
Аҭуан икылыкәкәан ақәа?

Ҳаргәалашәома урҭ аҭӡамцқәа
Ишцәыҩҩажәызгьы ҳзырԥхоз?..
Дҟаларым,џьушьҭ, лыԥсы ҭамкәа
Агәыла-ҭакәажә - зегьы збоз.

Згьама ҳбаша ҳзыхәҳарымашь
Иаҭах ҟәрышьқәак еизганы?
Иаҭах жәа-ҟәандак ҳазҳәарымашь
Ҳамш ҳаԥыларц зегь чҳаны?

Иаҭах ҳазвало ҳарҭ ԥшаҳәоума?
Иҭацәума Аҟәатәи асқьала?
Тәым бызшәала лафк узҳәома
Ӡӷабк лгәы хыухыртә маӡала?

Иаҭах укәымраҿ ҳарҭ ҳаиқәшәома?
Еимаҳкуама цәаҳәақәак
Ҳажәа-рхнышьна еиҿдыршәшәома
Иатәым ҳәа аамҭа рацәак?

Избан, иаҭах ҳқәыԥшра амшқәа
Рыбжьы ҭахәаҽӡа издыдуеи?
Ҳамҿы мардуан иацәыӡма ҳамшра
Ҳанбыргхагьы издырдыруеи?















* * *
Вл. Аҵнариа иахь

Қыҭа мҩала ҭынч сизцарц.
Сҩыза ажәала игәы ҟасҵарц
Сгәы иҭашәеижьҭеи иҵӡозеи.
Икыдын сылахь сынхаҩхарц,
Аус иаргьежьт сыхлахаҵ,
Сеилахоуп, сзыхьӡозеи!

Сҩыза, сыуа шоурак дҭоуп,
Аҩны дкәеиҩӡа ихала дтәоуп,
Дзаҵәхеит уажә зегьрыла.
Еснагь дзызхәыцуаз ижәлар роуп,
Дҟәашӡа дзыршлазгьы ргәырҩоуп, -
Зыгәра ргоз ԥхьагылан.

Аԥсны агәеисырҭаҿ дықәԥон,
Иажәа џьбара кыр иацәшәон,
Аӡәыҳәа дыҟан Аҟәа.
Дымтәа, дмыцәа аџьа ибон,
Жьыхәҭак алԥаан шьоукы иргон,
Ҟазшьала уи д-Баҭаҟәан.

Хьӡи-ԥшеи рыгмыз зшьа каҭәаз…
Ижәлар риааира ду дахьӡаз,
Уи акәын иԥхыӡ иалаз.
Хнырҳәышьак шамам аамҭа ицаз,
Ҽакала ишхәыцуа аҿар зызҳаз
Идыргәышьоит хаҭала.

Қыҭа мҩала ҭынч сизцом,
Ажәала сҩыза игәы ҟасҵом.
Сха абас сзаӷахазеи?
Ихьшәацәоуп шьҭа, дзынхаҩхом,
Саргьы ақыҭаҿ сыргәаԥхом,
Ишышәҳәара, ҳзыхҟьазеи?
















* * *
Сыцқьара шсымоу – исҟьашьаанӡа,
Уашьҭан зны – сгәы цәымсахаанӡа,
Схы шыстәу – сара сеилаԥсаанӡа,
Сӡиас цқьа ишызбо исцәыԥсаанӡа,
Сҩызцәак закәыҵәҟьоу еилсыргаанӡа,
Сџьынџьаҿ ақәыџьмақәа ҿиаанӡа,
Урҭ Аԥсны иацҳан ирфаанӡа,
Акгьы сызгәамҭартә слашәхаанӡа,
Анцәа ду дысзыӷьашк сишәиаанӡа
Ашьшьыҳәа сымҩасырц сҭахуп.









































СДИН

Сдунеи ақьырсианра иҭаӡом.
Салаӡҩоуп ус аԥсабара.
Сгылоуп сышиашоу, старӡом, -
Ишсымац исымоуп аԥсҭбара.

Сдунеи аԥсылманрагь иазкуам,
(Исхарам сахьааӡам џьаамала).
Адәы сықәуп, ашә схасыркуам,
Ишымӷьацгьы сыхәрақәа еималан.

Ашәак, сматанеиуа, исҳәаӡом,
Ишәҭуам сыԥсҭазаара гәилха.
Нцәахәык сара дсызхаӡом
Иагьа исиҭаргьы илԥха.

Исықәкуп џьоукы рнацәақәа
Амарҭаҭҩы наҟ дҭархатәуп ҳәа…
Рыбжьы дыргоит сынцәақәа
Аԥсны иаргьы ҳаргь иаҳтәуп ҳәа.

Уаса-кәырбаншәа исҭиӡом
Сџьынџь – исықәыԥхоит амра.
Ақьырсианра аҳәаа сҭаӡом,
Аҳәаа сҭаӡом аԥсылманра.

Гәырҩа маӡоуп саԥхьа исзыԥшу.
Сыҵабгоит сгәы анҭрысгьы.
Ахақәиҭра ашьа цқьа зыхьшу,
Хақәиҭроуп имаӡоу динсгьы.






















АЕҴӘАҚӘА  РНЫШӘЫНҬРА

Аеҵәақәа рнышәынҭра 
савсны сцоит.
Рџьанаҭ тәарҭа еилазымгарц 	
уа сыԥсы зӡоит.
Сыбла иабар сҭахым, аха		
усгьы избоит, -
Еҵәак агәы еҵәак ықәжуп - 		
сзымџьабо сџьабоит.
Еҵәак агәы  еҵәак ықәжуп -		 
амцаԥшь рыхҟьоит.
Ԥсыбаҩк агәы ԥсыбаҩк ықәжуп - 		
еибафоит, еибаҟьоит.
Џьара хыхьӡа – џьанаҭ тәарҭаҿ - 		
амаалықьцәа еизоит.
Ҵаҟа џьара – аџьныш тәарҭаҿ - 		
аџьнышцәа еисоит.
Уҩны уҟам. Сыҩны сыҟам.
Иахьынеиԥырхо сцоит.
Маалықьи ҩысҭааи сызну амҩа		
шырзеимактәу збоит.
Еҵәа гәарҭак рнышәынҭраҿ		
изгәалашәода сыԥсаҭа?
Сџьанаҭ дгьылаҿ ихәыҵҟьо амцаԥшь		
саблыроуп иаҭа.

























АҬАК

Иҟазҵода, мшәан, аҭак?
Аԥсны шыҟамгьы маҭак,
Абас изхарцало мардак,
Абас изалыршьаауа дак,
Ианылар замуа хатә мҩак,
Ахақәиҭра аӡыхь ҿамҩак
Аԥсуа ижәыр дунеик ааҳәрыма?
Идгылаҩцәа зымҩа инаҳәрыма?

Иҟазҵода, мшәан, аҭак?
Аԥсны шыҟамгьы маҭак,
Уимоу, ишыҟамгьы ҿаҵак,
Абас изашьарҵо шьаҵак,
Изахарҵо абас хҭарԥак,
Изамӷарҵо наԥҭарԥак,
Иабацои, исашәҳәи, аԥсуа дрыман?
Аԥсуа Аԥсны изынхар дыԥсрыма?

Иҟазҵода, мшәан, аҭак?
Аԥсны шыҟамгьы маҭак,
Ишазхо уи аԥсуа ишьак,
Дшыҟам димамкәа иашьак,
Ус дышҭамҟаауа ҳаԥшьак,
Игәы ишазымчҳауа шьҭак…
Аԥсны азы адунеи ааҳәыма?
Аԥсны ҭарфартә зегь гәыҳәыма?
























* * *
Сыбзиабара аҵла ҵәа-ҟаԥшьк аҿшәеит.
Сахьымӡеит, икаҳаит, џьара икашәеит.
Нас ашьҭамҭа сцәыӡит, сдәықәуп сеимдо,
Лаԥшқәак рыԥшындага еижьага сындо.

Аԥшӡара – ӡхыҵроуп, икабоит ацәқәырԥа.
Ақәыԥшрагь шәахҵас ицоит инкаба.
Сара сызҭымсуа ԥхынҷкәынрак сҭахеит,
Даҽа ҷкәынрак, ҳаи џьушьҭ, сгәы иаҭаххеит.

Аҩсҭаа дысхыччоз… ҿымҭ сизыԥшуп:
Абар, ҩаԥхьа сыҵла сышәҭуеит ҳәа иаҿуп.
Ӡынра цәгьак ахьымӡар, иаҿалашт аҵәа.
Аха агьама абаха сиҭома Анцәа?





































* * *
Аҵхуаҩ
Аҵх далахәаша дцон.
Ишьапышьҭыбжьқәа гон.
Аҵх еимыггон.
Алужә еиԥш даҵалан
Уи маӡак игон.
Амшуаҩ
Амра дацны дцон.
Шә-хәыцрак
Деимдырххон.
Аҵеџь аҵан иҭахазшәа
Акы игәы иҭахон.
Аҵхуаҩ иҵх
Иацларц иҭахын,
Амшуаҩ имш
Азҳара иаҿын…
Имш зеиԥшразгьы
Зегьы ирбон.
Аҵхуаҩ дихьӡар ҳәа
Дшәон уи, дшәон…
































АДЫД-МАЦӘЫС

Исанашьоуп лахьынҵала:
Ԥсыуа қыҭаҵәҟьоуп сызтәу.
Сзынхом сықалақь адҵала,
Уи иаздырӡом исгәыхәтәу.

Ҳгьаргьаласан ҿыц ҳаикәшоума?
Ҳахьынӡеикәшаз шьҭа иҳазхоит.
Сқыҭаҿ аҵхқәа баша ишоума?
Сымшқәа ԥсыуамхар – сҭахоит.

Сшәыҳәоит, арахь шәаасызхьаԥши,
Сымҩа ҭагәҭас шәымбари.
Сатәажәбозар, ҳусқәа хьаршшан,
Игәаӷьны ҵәыцак сымҳәари.

Дыршьак амам аԥсуа қыҭа,
Аԥсуа иаԥсуара еилыргам.
Аӡәгьы ииҭом иԥсы акырҭа,
Иҳәарцгьы далагом иахәҭам.

Иахароу ыҟоуп Ԥсоу аӡиас,
Иахароу ыҟоуп Гәымсҭа.
Иахароу ыҟоуп Егры аӡиас
Иҭадыдуазар Кәыдырҭа.

Аԥсны хәыцрақәак ирылоуп.
Гәаныла ицәажәоит: «Даҽа ԥсык».
Адәышкәаӷьазаҿы сышгылоу
Сшашьуа здыруеит дыд-мацәыск.





















АӶА ДАНДАМЫӶХО

Сарлашәыртә еиԥш мцак сҿаҷҷеит,
Афақь цаҳә-цаҳә схы-сҿы аблит.
Нас ԥардеиқәаҵәак схаԥеит,
Цәқәырԥа хьанҭак зымҩа саршәит.

Аамҭацк сықәмызт адунеи,
Анышә сықәжьын са санҿыха.
Анцәа дсыман… Сызланхеи
Исмаахакәа аихаӡа аԥҽыха?

Икылкааҵәҟьан саӷа дхыст,
Сҳәысҭа агәҭа анышә еиҟәижәеит.
Иахьсыхьуа дырны иара дсыст, -
Сԥенџьырқәеи сышәқәеи ҿижәеит.

Сыҩны уаҩԥсушәа икыҷит,
Ақырҭуа сашҭа иԥсы алан…
Сымхы фархьҵас иҷыҷит,
Уи егьагӡамызт иаҿалон.

Саӷа ихызаҵә сацәынхеит…
Дыԥхаҵан иҳәаҭҳа имхны.
Ихашәҵ, даԥсамкәа дсаӷахеит, -
Сҳәысҭаҿы даанхеит ддамыӷны.

























* * * 
Саҳәшьа Раиа илыхьӡынҩылоуп

Амра ԥшӡа, абан, иҭашәоит
Сгәыӷрақәа сцәырӡны.
Бҳаҭгәын ахь снеир ҳәа сшәоит
Ԥсымцқьарак сыцны.

Сыԥсҭазаара агьама ашоуп, -
Сашьцылам ахаа.
Ачымазаҩ гәаҟеиԥш еилшәоуп
Сыӡын мшы каххаа.

Сазԥшуп аҵх-ҵәца иаҭах –
Уи сыҷкәынра иацын.
Зыԥсы акәада ауаҭах,
Изхызгода аӡын?

Исхашҭуам аԥсцәаҳа иԥшра,
Уи сықәхра даҿыми.
Знык бара быбла аҭаԥшра,
Зегь иреиӷьу насыԥми.

Абзацәа мыцхә бзиа ибоит
Иԥсхьоу рыргәамҵра.
Сгәырҩо сара стәала сџьабоит,
Сабылуеит амца.

Бҳаҭгәын ахь снеир ҳәа сшәоит
Ԥсымцқьарак сыцны.
Амра ԥшӡа, абан, иҭашәоит,
Сгәыӷрақәа сцәырӡны.




















АБЖЬ-ШАНА

Сцәа-сжьы зны-зынла иадыруеит
Шанак шыҟоу, ишыҟоу мчык.
Хьаак усҟан саруазыруеит,
Апҟеҩҳәа исхырҟьошәа ҟамчык.

Сычҳара аргама ихыжжыртә
Зынӡа саныркуа сара ԥскы,
Сыламысгьы зынӡа исцәыӡыртә
Иансыжәло қәыџьмаҵас џьоукы;

Наҟ адгьыл сыҵабгартә аҟынӡа
Сусқәа-сҳәысқәа анхьанҭахо,
Схы анысцәымӷу сара акырӡа,
Зегьы ишырбо санҭахо;

Ақәа анкылсуа сыҩны ахыбҵәҟьа,
Ахқәа ансывҟьо ижжаӡа.
Сашҭа аҩар хәашь анахыҵәо,
Адунеи ду анызбо иашаӡа,

Ухагахама, уҽынкыл ҳәа,
Еснагь ухәыцла ҳәа хара,
Ԥшьаала уҽышкьыл унангыл ҳәа,
Инагӡа ҳәа уаԥсуара уара,

Быжь-шанаӡак слымҳа иҭасуеит.
Саҩсҭаацәа схыҵны ицоит.
Нас, ҵларкәыкәҵас, аӡә сгәы дасуеит,
Аха ҿысҭуам, сыԥсы зӡоит.





















АПОЕТИ АҲАҬГӘЫНҚӘЕИ

Анцәа иоума изҭаххаз
Ддәықәзарц ихәрақәа ҿаҳәо?
Аԥсуа ҵеицәа – иҭахаз
Рҳаҭгәынқәа дрылан уи дыҳәҳәо.

Зхы аҭыԥ иқәҟьаз апоет,
Шьыжьнаҵ иаадмырбуа зыҩны,
Ишыҟаз здыруа Тиутчев, Фет,
Игәалақәа рацәан аҽны.

Зегьы ибжьы раҳартә дыҳәҳәон,
Ихаххалан ихәыԥсы.
Аԥшаҵәыҵә ақәа иҿанаҳәон, -
Илеихьан ашьхарахь асы.

Бзиа ибаҵәҟьоит уи Аԥсны,
Дцашам давсны ҳҵеицәа ахьжу.
Дзыҟаз зҳәода игәы ԥжәаны,
Изыжьжьода уи зынӡа ианшу?

Идуцәагәышьан иара ибжьы,
Шьоукгьы ԥшуан ишанханы.
Аҟәагь алахь еиқәышьшьы
Иӡырҩуан аԥсы ӡаны.

Дунеик ирҿыхарц иҭахын,
Ихы ибагәышьон дынцәаны.
Ацажәеиԥш иеимаақәа ҵкьыҿын,
Дыҟан идгьылаҿ дзаҵәны.

Аҵарақәа шәаны иԥыруан,
Апоет ибжьы ӷәӷәа ргәы ҭнаҟьон…
Дҵәыуон, илабжыш ҭырҩуан,
Аӡә иахь дмақаруа инапқәа иҟьон…

















* * *
Угәы кыдгылт, издыруеит, уеидара ушахоз,
Аӡыхәашьқәа ушрыруаз, ушылхоз асы…
Уажә ааԥын мшы ссираз икноуҳар ушаха
Уҽушьырц, иҭухырц мчыла уԥсы,

Амра ашәахәала умҩа қәнаҵоит,
Икноуҳаз ашахагь былны ишьҭанаҵоит.

Угәы кыдгылт, издыруеит, уеидара шьҭоуҵар,
Ишьҭыхны изго ҳәа дышумам аӡәгьы.
Уажә ааԥын мшы ссираз уабџьар еиҵоуҵар
Зныктәи ухысрала урԥырҵырц зегьы,

Бзиабарак ашәахәа уара иузаҟьоит
Абџьар ахьеиҵо ус баша иҭнарҟьоит.

Угәы кыдгылт, издыруеит, ихжәеит ауасхыр
Ухеиԥш зыгәра угоз, узықәгәыӷуаз ухеиԥш.
Уажә ааԥын мшы ссираз уаҳәызба ухыр…
Хыхьынтә избарҭо, иахылаԥшуа уԥеиԥш,

Амра ашәахәа-цқьа уҿаҷҷап игәыкны,
Уаҳәызба ҵааршәҵас ицап иӡыҭны.




























АИНЦӘЫШ АГӘЫШҴА

Кәалӡыла ихҩоуп иара агәышҵа,
Игьежьуеит аҳаирплан аԥарԥита.
Ахақәиҭра-мҩа анцәа сананиҵа,
Акралшо исзыҟаҵа сԥилҭа.

Сахьгылоу иаҳа-иаҳа сцәышхоит,
Иарҩынтуеит аԥша хьшәашәа ахәа.
Исхоуп аҳаирпланажә енцәышха,
Амцаԥшь рыҭҟьоит арҳәарахқәа.

Ашьҭыбжь цәгьа сқыҭа иахыҩуа
Сықәызхуа, аргама енцәышуп.
Ӡӷаб ҵәрышкәак лҽылҵәахырц дыҩны
Дахьнеиуа, «ҳақәырхуеит»лымшуп.

Мцоуп иҭыҵуа аинцәыш асаса
Еихазкуада, иҳалада хаҵас?
Дад, урҭ шсашьцәаз абасоуп,
Сыршьуеит ақырҭцәа шәарахҵас.

Акгьы ирԥырхагам ирзысҳәо,
Ҭшәарак сзыбжьымҵуа сыбжьарцалт.
Сшышкамсуп иԥыруа изыҳәан,
Даҿуп ирцәгьаӡарц саџьал.

Кәалӡыла ихҩоуп иара агәышҵа,
Исхагьежьуеит, абан, аԥарԥита.
Ахақәиҭра мҩа анцәа сананиҵа,
Акралшо иҟалароуп са сԥилҭа?






















* * *	
Сани саби шыԥсхьоу схаршҭны,
Исхаршҭны саҳәшьцәагьы шыԥсхьоу.
Схы сықәыжьны сҭыҵуеит сашҭа,
Аџьҵла сеиԥшуп фык зысхьоу.

Сыԥсҭазаараз исшәом ақьыра,
Сцәа зегь ҭасыгӡоит, сашшӡом.
Сызганк иацраҳәошәа агьыра,
Аҳаҭгәынқәа рахь снаԥшӡом.

Исзымшәаша ауал ду сықәуп,
Исахәыҭхәыҭуеит бжьык маӡа…
Хәылԥазыла сашҭа сықәуп,
Ажәҩан ҵыккеиԥш сыууаӡа.

Жәа ԥшқарахла, жәа џьбарала
Исылабжьода?.. Ус сцалап.
Снеиҭанеиҭасуа схала, сџьала
Смаҟа ҿамҳәа сааӡалап.

Сани, саби, саҳәшьцәеи схаршҭны,
Сгәырҩа схаршҭны – сызфахьоу,
Ашәы зшәызымхыц са сашҭа
Ианбыкәу сҭыҵны санцахьоу.



























* * *
Исыҵкьаса илеиуаз зегь сырӡын,
Иаҵажьын ажәҩан ԥсҭҳәақәак.
Шықәсылагь сҭагылан са сыӡын,
Адунеигьы сгәы ахымызт рацәак.

Аҽны сашҭа иқәкьасоз сырӡын,
Шарԥазӡа аԥсы ҭасҵеит суаџьаҟ.
Смаҭацәа рыцәашьа ссирӡан,
Аха ианҿыха, исарҳәеит: «Агәаҟ,

Ушԥаҟоу, мшәан, ацәаха, ҳамҭо,
Телела ҳазхәаԥшыша рацәоуп.
Уџьа иалҵны иубахьеи ҳамҭас?
Машьынак узаамхәт. Ԥхашьароуп».

Сӡырҩуан зегь чҳаны, сгәы еиҵалан,
Суаџьаҟ сыбла ҭраа сазыԥшуан.
Сыԥсҭазаара збон инеихҳәаалан,
Схы саныӡбо гәаныла сашшуан…

Смаҭацәа аӡәаӡәала иангыла,
Суаџьаҟаҿ инеит еикәаӷӷа.
Ус ҿаарҭит: «Уажәӡама зегьрыла?
Аҽҳәа уҽҳәыҵны ишьҭыхи уеиха».

Уа изулак аҽҳәа сыҽҳәыҵит,
Ирысҭеит, самеигӡеит са сҭыԥ.
Исыхьлак џьшьатәума, кыр схыҵит,
Аха ицон иара усгьы сгәы ҭыԥ.

Исыҵкьаса илеиуаз зегь сырӡын,
Сашҭа сгәы ахымызт усҟак.
Шықәсылагь сҭагылан са сыӡын,
Сцон џьара избозар ҳәа лҩак.

















АҲӘААҾЫ

Ачымазаҩ дызгоит Шәачанӡа,
Саҳәшьа лоуп уи, дысцәыԥсуеит.
Аха ибла ихтатала ажьаӡа,
Сыҵкьыҵкьашьо дысҿаԥшуеит.

– Саҳәшьа дырбароуп аҳақьымцәа,
Абар, Аԥснынтә сышәҟәы-сбыӷьшәы.
Исҳәо иаҳаӡом, мцахәыцәа,
Аҳәааҿ игылоу ишәуп ашәы.

– Соужь, аҷкәын, сумыргәамҵын,
Асакаса саҳәшьа дануп.
Деиқәных дгылоуп уи деимгәамӡо,
Аҿамҟәара дшаҿыц даҿуп.

– Соужь, аҷкәын қәыԥш, ууаҩызар,
Шәача аҳақьымцәа ԥшуп.
Иара диацәажәоит иҩыза,
Аҩыџьагь  рзыҳәан сгәаҟра мшуп.

–Схықәыглоуп аԥсцәаҳа итыша,
Тәымс сушьозаргь, сыԥсы ҭоуп.
Иусҭо сымоуп аҵарҭыша,
Сџьыба кылҵәа ҟәрышьқәак ҭоуп.

…Ачымазаҩ лыԥсы лхылхуан,
Абар, абар, уажәы, уашьҭан.
Аихаӡауаҩ кыр длахҿыхын,
Амыргәырӷьа ихы иҭан.






















АҨЫЖӘҨИ САРЕИ

Имжәыцызт. Шьжьымҭанын.Инапқәа ҵысуан.
Ижәыр ауамызт. Имжәыргьы дыԥсуан.
Аарлаҳәа ишьҭихит уаҟа фырџьанк.
Усгьы насеиҳәеит: «Џьаргьы сумырџьан».

Ҳҩыџьагь еицаҳжәит. Днасыхәаԥшт дразӡа.
Инапы налишьт ашьшьыҳәа иԥаҵа.
Инациҵеит иажәа: «Усгьы субоит,
Иуасҳәоит аиаша: схы схала исџьабоит.

Смаҭацәа рзыҳәан сашьҭоуп са чак.
Исымбацкәа сыԥсҭазаараҿ сыҟоума џьак.
Снапы назхьысуа зегьы еиқәыбгоит.
Абыржәыҵҟьа сшыҟоу усгьы субоит.

Сыԥсымҭаз сыԥсы сшьаҵәҟьарц сҭахын,
Иамуит. Саргьы дунеик, нас, сахын.
Исхарам,уажәы зегьы среицәахеит.
Абри изжәуа ацәа схаҭа исцәахеит».

Иасҳәоз, сиԥырҵит, схаҭа сыццакуан,
Сыӡлагара, абар, ацаԥха адыркуан.
Мҩа  иааирак санылан сцон схы ҟәыншьо,
Хаҿқәак зегьы-зегь избоз ҟәыншьо.

Схәыцуан: «Иҵысуама шьҭа инапқәа, 
Дахьгыло уаҟа ихьыӡсо ақәа?
Ҳагәнаҳа, ҳагәнаҳа, ҳагәнаҳа цәгьоуп,
Аха усгьы хьымӡӷык ҳҩыџьагь ҳацәгоуп».

Сазхәыцуан, нас, схаҭа слахьынҵа.
Сымҩасуан зегьы-зегь сылаԥш рхьыгӡа.
Изласҳәари амҩан избоз хаҿқәас,
Асаԥыџьҵәҟьа абаҟаз исыхәоз ҵыргәас.

Мҩа иааирак, аиашаз, сгәаҟха санын,
Маркатылла сымшқәа маҷ-маҷ иҵырффо.
Исыхәаԥшуан сыжәҩан, сыжәҩан – анын,
Саб-сыдгьыл сыхәаԥшуан, аргама сызфо.











АДӘЫКРЫН

Ҭынч иахьак сшьапы неиҵысхып,
Адәеиужь снықәлап, схалап хәык.
Сашҭа ду зеиԥхыӡуа жәҵысхап,
Иқәтәоуп, сыҷырҷыр, махәык.

Сгәы, сабоуго, мшәан, усыхан?
Аҩны сыҩнаршәын, ашә схаркын.
Абар сыбла зыргәыбзыӷуа,
Адгьыл иҵшәаз адәыкрын.

Анышә хьшәашәа знык уаныҵшәа,
Ԥшӡарас иҟоу уара иутәуп.
Цәгьарак ҟамлацшәа, аӡә дымԥсыцшәа
Ашәҭыш чараҵәҟьа узутәуп.

Сажәымҭыҽха, сашәа уалаз,
Умра шәахәацны ушеишеи,
Аха усзыхьчома ԥеруалаз,
Сзыриааирыма ҵааи ԥшеи?

Сдәыкрын, ушәҭыма ус ауалаз,
Мчыла уаҵиаама асы?
Икьаҿуп уԥсынҵры ԥеруалаз,
Ааԥын шааиуагьы лассы.

Уара уҿаԥхьа ауал сыдуп,
Сыхгьы уеиԥшнысшьалоит кыр…
Шәымҭак акәзааит, инасыԥуп
Акгьы анымышәҭуа ушәҭыр.




















АԤСУА ҚЫҬАҚӘА

Аԥсуа қыҭақәа ԥсык еицырхоуп.
Аԥсуа қыҭақәа ақырҭуа драӷоуп.
Уи иҽазҵәылхны ирхигоит игәаӷ,
Ирхаиршәуеит, иаӡар, абар аҟәараӷ.
Аԥсны дтәаны баша ифома ақашь
Ирыжәиҵоит амца Мыркәыла, Ԥақәашь,
Илаиргылеит аццышәи ашьеи
Тамшьи, Кындӷи, Аҭареи, Аӡҩыбжьеи.
Кәтол – сара сқыҭа, сара сҟанҭаруаз,
Уизықәхуам ақырҭуа, иуҳәозаргь ауаз,
Иацоуп уҵеицәа хазынақәа аныршь,
Иацоуп урҭ рхы ақәҵан ианыргаз Ҭоумышь.
Исаҳә узлаԥсуоу уҽырҭынчны уаныцә,
Аӡәаӡәала ҳҵеицәа анҭахо Гәымсҭа нырцә.
Аҟәа иахьала ақырҭуа итәуп,
Ианахар, усҟан наунагӡа стәуп.
Амца шакугьы ладеи ҩадеи
Иҟоуп ишыҟац аԥсуеи иҩнаҭеи.
Идыруп, ҩ-гәык Аԥсны ишазҭам,
Гәызаҵәык уазныҟәар ҟалом ишахәҭам.
Аԥсуа қыҭақәа, ԥсык еицырхоуп,
Аԥсуа қыҭақәа ақырҭуа драӷоуп.
Иахьа аԥсреи абзареи еимдырххоит.
Иамуӡар, урҭ еибашьцәоушәа еицҭахоит.



























ЕШЫРА

Иалагылоуп амца шыра,
Аԥсуа қыҭа рыцҳа Ешыра.
Ақырҭцәа жәылахуеит еиҭа,
Ирырц иашьҭоуп Гәымсҭа.

Иарҭом, иарҭаӡом лааԥшырак,
Аԥсуа қыҭа хаҵа Ешыра.
Ишахҭыргогь Аԥсны агәаӷ,
Ирзахаршәуам аҟәараӷ.

Аԥсны ашьа каҭәоит, кашыррам,
Егьрыгӡам, ирхәаҽуеит Ешыра.
Уахгьы-ҽынгьы ахысыбжь гоит.
Ҳҵеицәа хьаҵуам, ҳҵеицәа қәԥоит.

Быҟаӡами, ԥшҩык, баԥшыруеи,
Ирзаанкылома Ешыра?
Ишьҭихӡеит цәҟьарас уи аӷа,
Абар, ишьҭеиҵаӡеит ирӷӷа.

Ақырҭуа дтәам араҟа дшыҩра,
Иҽадишьылаӡоит Ешыра.
Знык ақыҭа данахыс,
Аԥсны дҟалоит ауп иара хыс.

Нас ақырҭуа шьҭа дымԥшыроуп,
Иахьцәыригаша имч Ешыроуп.
Зқьыла иагәыдиҵоит ахқәа,
Амца рықәҵәиаашоит ахәқәа.

Иалагылоуп амца шыра,
Аԥсуа қыҭа хаҵа Ешыра,
Еицакызшәа Гәымсҭа аҵас,
Аԥсны еиҩнарҟьоит ҳәызбаҵас.
















МШАԤЫМШ

Џьара ацәашьқәа адыркуеит, идырцәоит,
Асыкәмалфҩы гоит џьара ихааӡа.
Иахьа мшаԥымшуп. Ақәа кыдҵәоит.
Аҵар шәаҳәоит рыбжьы ҵарӡа.

Иахьа ҳмаалықьцәахеит. Мшаԥымшуп.
Гәыразк, шьыцрак алам ҳцәа.
Абас ҳаанхозар, насыԥк ҳԥеиԥшуп,
Ҳхы-ҳгәы имаҳдоит анцәа.

Иахьа ааԥнымшуп, имшаԥымшуп.
Иахьа асԥцәаҳагь игәы ҭҟьоит.
Асабицәа «акәтаӷь ҟаԥшь» рымшуп,
«Аҷах-сах» ҳәа урҭ еинҟьоит.

Џьара ацәашьқәа адыркуеит, идырцәоит,
Асыкәмалфҩы харантә иааӡоит.
Иахьа мшаԥымшуп. Ақәа кыдҵәоит.
Аҳаҭгәынқәа мшаԥазы ибааӡоит.

































* *   *
Аԥсҭазара ҵәымыӷ жьақцан
Ишызбоз иалҟьеит наҟ сгәаҵәа.
Схы сыжьжьарцаз, сгәы сыжьжьарцаз
Сиргәыбзыӷуеит баша анцәа.

Еидарак сықәын сара акьахьеиԥш,
Исыман сцон ирҳәазаны.
Уажәы сгәылшәан скаршәуп ахьеиԥш,
Арахь зегьрыла смаӡаны.

Амра ҭакар, саблит, саџьит,
Еиҟәыжәжәоуп сзықәгылоу анышә.
Сара аџьныш дсылаҭхаџьит,
Асаԥаҭ аҿеиҵеит сышә.

Адәы сықәуп, иацы сизшәа,
Сыхшыҩ абаҟоу? Сгаӡахеит.
Сгәы иабом акы саҿызшәа,
Шьҭа зегьы-зегь харахеит.

Сашьҭаӡамшәа уск са схада
Сынкахәыцуа зымҩа стәоуп.
Аӡәгьы симбарцаз сыхлаҳәадан
Сцәа иҭасыгӡо рацәоуп.

Адунеи сықәым гәата-бӷата,
Аҵлеиԥш схытаруеит сзазо.
Ажәҩан сара сзаҵабӷьаҭуам
Анцәа ишьап ашҵақәа рыбзо.























* * * 
Аҵарақәа зҭыԥрааз аҵысҭреиԥш
Сыбзиабара ҭацәым иҭыкка.
Иацтәи амш сахыҵит ахҵысҭеиԥш,
Иахьатәи збоит еилыкка.

Сыбзиабара асыс напышьцылеиԥш
Ишьҭаҩуа ишьҭам аӡәгьы.
Уи, имхәашьуа аӡиас еишьылеиԥш,
Сгәаҿы ицәқәырԥоит есқьынгьы.

Бзанҵык имцыркьыц ихышәҭҵышәҭуа,
Уи рылзгеит гәырҩеи лаӷырӡи.
Ирбылрын, ирылшозҭгьы, иццышәтәуа,
Шьыцреи, цәыхцәыфареи, мци.

Сыбӷа сзеиҵымхуа, среиџьны,
Мчык уажә сыхәаҽра иаҿуп.
Сыбзиабара, иҭамбаӡо ҵеџьны,
Уаҵәтәи амш иазыԥшуп.

Сыбзиабара шсыцыз, ахҵысҭеиԥш,
Иацтәи амш сахыҵт схьанҭаӡа.
Сеихыккоит анаҟә анхыҵуеиԥш,
Цәашьы ԥшӡак збоит ааигәаӡа.

Уацәымшәан, иахьыҟам сыхьӡ ӡырган,
Уцаҳәцаҳәла, сыбзиабара, убас.
Акәыба санҭарҵо суԥырган
Уараӡәк усҭынхаҵәҟьоит баҟас.



















АХАҚӘИҬРА АРАХӘЫЦ

Рҳаҭгәынқәа сырхагылоуп саҳәшьцәеи, сани, саби,
Исықәыԥсоуп гәырҩа згымхаз сара сымшқәа рсаба.
Аамҭа шԥацеи абас имҩасны, Амра шьҭа иҭашәоит.
Аԥштәеиқәаҵәа сгәы кыднахт, ашкәакәа сацәшәоит.

Саҳәшьа лыбжьы слымҳа иҭаҩуеит, сцәа сҭарӡыӡо:
– Адәы ушԥақәхеи, сашьа рыцҳа, уеихьымӡа-еиԥымӡо.
Чаракахь унаԥхьан санԥсуаз аҽны,
Узымцакәа ухынҳәыма, исымам еилкааны?

Аҭак бысҭоит, саҳәшьа еилыҷҷа, акымзарак мӡакәа:
– Анцәа иџьшьоуп сахьаанхаз ачарахь сымцаӡакәа.
Ачара зуаз дчарҳәаҩын дазыҟалеит Аԥсны,
Схы иавызбоит уи счеиџьыка дахьаҟьашьхьаз зны.

Сан лыбжьы слымҳа иҭаҩуеит, сцәа сҭарӡыӡо:
– Сызқәа ҭыԥ сызҭынчым абра, анышә сахьыҵоу.
Ишәымырхма шәыԥсадгьыл ақырҭқәа шәыпҟаны,
Уа шәыҟада, сыҷкәын заҵә, иахьа знапаҟны?

Аҭакс ибысҭои? Ҳхала ҳаҟоуп, сан хәашабга,
Аԥсуаа ҳҽаҿаҳамҵеит уажәазыҳәан абга.
Наҟ иԥхарсу ақырҭуа қәылаҩ  ҳаҟьашьит ижәӡы.
Ахақәиҭра арахәыц-па иакуп уажә ҳаԥсы.

Саб ибжьы слымҳа иҭаҩуеит, иҭырхьшәашәо сгәаҵа:
– Агәкажьра уҽаноуҭа уара, дад, ухаҵам.
Саныжәжуаз аҽны ақырҭуа шәибылӡон.
Шәыкәша-мыкәша еихымсыӷьуа ахыртҟәацқәа ԥжәон.

Аҭак усҭоит, сыбла ихымҵуа, сара саб еинаала:
– Унарцә мҩа уқәаҳҵеит, аӷа ҳимшьыкәа, аарла.
Саҭоумҵан, ӷәеидчаԥалоуп, кәыбаӡам узҭоу,
Ҳҵеицәа раасҭа иубаргәузеи, уҭынчыз, сызкәыхшоу…

















АԤҲӘЫСЕИБА

Лхаҵа дыԥсижьҭеи фышықәса ҵуан.
Илшәын фы-шықәса илшәымхӡакәа ашәы
Агәырҩа дафон. Дцәашьушәа дӡыҭуан,
Лхы-лҿы мармалташь ыҟан еиқәшәы.

Фышықәса рнаҩыс илшәылҵеит ҽа-ҵкык,
Кәаԥ-кәаԥ мацарала иақәыԥсан ашәҭ.
Шәаԥшь мцак лҿықәлан длахҿыххеит аԥсык,
Цәа-хаак лхалеит илҳәозшәа уи «сгәашәҭ».

Дыццакы-ццак есышьыжь усура дцон,
Уантә, дынкахәыцуа, аҩныҟа дгьыжьуан.
Уи гәыкала лхаҵа бзиа дылбон,
Кырынтә ԥхыӡла дышҵәыуоз дааԥшуан.

Ҽа насыԥк амҵәыжәҩа лхьымсыртә бзанҵы
Анцәа лыԥсҭазаара убас иҿаҟәеит.
Аха, нас, иараби, фышықәса анҵы,
Ҷкәына қәыԥшк уи лгәы ԥшқа итҟәеит.

Уахызаҵәык амца дзыблышаз лыцраст.
Фышқәсатәи леибара аӡы илцәагеит.
Цәаныррак, аҽуреиԥш, лара дымҵанарст,
Лыҩны давган мчык, дыззыԥшымыз, дагеит…

Лхы лықәыршә ашьжьымҭан усура дцон.
Аҵааиԥш, уахьлыхәаԥшуаз, дыҟан деиқәшәы.
Аҟәара иқәшәаз ԥсыӡҵас лгәы ԥаҭԥаҭон,
Илшәын лара ҿыц илӡахызшәа ашәы.























* * *
Аҷныш млашьқәа ааԥсаны
Гәыԥ-гәыԥла еидтәалоуп, иԥыруам.
Аҵла хаххала, иԥсны,
Амшын иахьалажьу, иҵысуам.

Знык уанкаҳалак хланҵы,
Анцәа иашьапкра иаԥсам.
Махә-дук алыҳәҳәоит аӡы,
Адгьыл аҟынӡа хараӡам.

Аҷнышқәа еидгәыԥла итәоуп.
Рыԥсы зкузеи? Зынӡа ахац.
Аӡы иарӡыфаз амахә ԥшӡоуп.
Шьҭа егьагым имаҭхарц.







































* * *
Издыруеит: сызқәа ҭыԥ хаҳәроуп.
Анышә узыжуам уа ҵыркантла.
Агәыӷра уҳәеит ҳәа – ихароуп,
Саџьал сԥылоит еиба калҭла.

Саб иааирыхуан аҽаҩра,
Иԥхьаӡомызт уи калаҭла.
Ицәырылгомызт сан лгәырҩа,
Илымамзаргьы зынӡа ԥсуаҭла.

Ҷкәыншәа схы сзырбоз еснагь
Имҩасны ицазаргьы, ибжьамӡӡеит.
Ԥсшьахак сымаӡам, сааԥсаргь,
Абзареи аԥсреи срыбжьамӡеит.

Издыруеит сызқәа ҭыԥ хаҳәроуп,
Уаҟа изызҳауа расаҵлоуп.
Знапы санугьы сара схоуп,
Схала нышә-еидарак саҵоуп.

Ишсымам здыруазаргь разҟык,
Сҟаларц залшом схы хьымӡӷысшьо,
Сара исҭахуп еиҭах аԥсык
Сырбарц, сраҳарц уаҩыс сахьыршьо.

Аамҭас аамҭадароуп сызтәу,
Цәқәырԥа хьанҭоуп сара исҿаҵәо.
Издыруеит: анышәынҭра зыжтәу,
Шьҭа издыруеит сыԥсы зҭаҵәҟьо.



















* * *
Иҷаԥшьоз хырсысуан, аҩы афҩы рхышәшәон,
Рыԥсыԥ шьҭыбжь аԥсы иԥсы шкәакәа аршәон.
Адәныҟа аӡын ԥша амҵәыжәҩақәа аҟьон.
Иаркыз ацәашьыԥшӡа, ажьаԥшқеиԥш, ишәаҟьон.
Аӡын ҵхы гәыԥҵәага неихьан шьҭа такәы.
Иқәыԥхон лашарак иԥсны икҿаз игәы.
Стәан суазыруа, агәырҩа аӡыхәашь сҿаҵә,
Ахьҭа сареиџьын, сҭаҷкәым хәыҷқәа раҵә.
Иҷаԥшьоз хырсысуан, аҩы афҩы рхышәшәон,
Иԥсны икҿаз лахьыцәгьа ҭынч иԥсы ишьон.
Игәы иқәлон ҳәынаԥк, уажәы-уажә икәыруа,
Имшьыкәа наҟ иԥхасҵон ашьҭамҭа шәиуа.
Аха ишьтәын аҳәынаԥ, игьежьны иаҭа,
Иаҭахын иҭнафаарц ибла, ҳаӷеиҭа.
Илымҳагьы ҿаҳаҳа иафарц аҭахын.
Сараӡәк сыҟамызҭгьы аԥсы иқьаԥҭа иахын.
Иҷаԥшьоз хырсысуан, аҩы афҩы рхышәшәон.
Аҳәынаԥ гызмал шаанӡа иԥхаҵо исыршәон.


































АԤСУА ДАНАԤСЫУОУ

Малла-шьалла сҩычам, - 
Сара скәабами шьала.
Ԥсадгьылк рзеиҩшом ҩыџьа,
Истәуп иара хаҭала.

Иԥсхьеит сангьы сабгьы,
Сеиҭымуп, са сшабаҵәҟьоит.
Хҭыԥла ирӷӷоуп Сыԥсадгьыл,
Дсымам сшыҟоу збаҵәҟьо.

Абырг, иабацеи умшра?
Иабацеи уԥааимбарра?
Иҟәышраӡам рҽырҟәышра
Згәы ахымшәо абарбарра.

Ҽырхаҵарак зызцәырҵыз
Иӷьычуа Аԥсны иалоуп.
Аламысҵәҟьа зцәыӡыз
Данцәажәо зегь игәалоуп.

Мцаԥшьк уажәоуп ҳаналҵыз…
Иауам ҳахьыӡ камҳар,
Ҳфырхаҵара ду аҵкыс
Ҳуаҩ хаҵара еиҳамхар.

Дымҩахыҵп сыҩныҟа
Гәык-ԥсыкала исыуоу.
Зеиԥшыҟамоуп, зеиԥшыҟам
Аԥсуа данаԥсыуоу.

Сзахысуам цаҟьа дуӡӡак,
Иԥысҽуеит уи сыԥсӡаргьы.
Шәӡырҩы, абжьы ныҵак
Анцәа иҳәоит ҳадгьыл.

















«Memento mori»

Уаҵәызны ԥсшьахак саргьы исмоури?
Исхасыршҭуам: «Memento mori»
Сызҵәыуо дсымам ҳәа лабжышла
Ихьаагатәума шьҭа санышла?

Сыдгьыл, скәаҳаны сушьуама?
Слашәханы снапыршьышьуама?
Иҟалазеи, ԥсыхәак смоури?
«Memento mori», «Memento mori»








































АҼЫХӘА

Срымҵасит аҽыхәа аԥырцәқәа,
Аха аҵыхәа снахьыԥшит.
Нас, ишызбоз, аҵла ахықәцәахьтә,
Исхыччо амзагьы лбааԥшит.

Мап, исзамҭеит сара ԥсыхәа,
Ахы снамҭеит, агаӡа…
Амза исцәадҵыгьлеит аҽыхәа,
Ашьапышьҭа анхалеит игьежьӡа.






































ԤСОУ АХЫҚӘАН

Абан – цәгьеи бзиеи реизыҳәҳәарҭа.
Абар – аԥсуа ԥҳәыс дзыԥсоу.
Даҵоуп леидара, хлаҳәада,
Дырсны дцароуп лара Ԥсоу.

Аԥсны, уацәымӷума Урыстәыла,
Уи уарххома амгәырхеиԥш,
Мамзаргьы гәыла-ԥсыла
Уабоума бзиа иара ахеиԥш?

Нас дац-ԥашәла ҳарҭ ҳаицума?
Иԥыҵәҵәоума зегь лассы?
Қырҭтәылагь ԥаҵажә цгәума?
Ҟәыш гызмалума Аԥсны?

Агәы зҭынчымзеи Ҭырқәтәыла?
Хьаас иакума сахьыблыз?
Уаҟа сашьцәа нхоит еинҭәылан,
Ирбома ԥхыӡ рабдуцәа ахьииз?

Иарбан ҟамаҿу еиҩызҵәо,
Аԥсы ҭызхуа Аԥсынра?
Рхы здыргәаҟуазеи афранцызцәа,
Англыз дкыдызҟьои абра?

Ишԥауасҳәо, сыблахшәала?
Зегьы бзиа урбацәоит.
Уҵеицәа уанырыхьча лыԥхала,
Иухӡыӡааз ҽырбацәоит.

Сара издыруеит: аӡхьамԥш ргоушәа,
Атәым сасцәа рыҩныҟа ицоит.
Аԥсны жьа-ԥшқоушәа, ибгоушәа
Избогьы, ишнеиуа, рыԥсы рӡоит.

Улахьынҵаҵәҟьа аӡәгьы изыӡбом,
Уара-лакә маӡак уатәуп.
Уадыргоит, еицлабны, аныӡба,
Зны умҩа шьҭуп, ҽазных иаркуп…

Акәырҷыжь даҵоуп ча ҿаҵаказ,
Аԥҳәыс лыҷкәын лашә дыԥшуп.
Ԥҳәызба рыцҳак, зыԥшра еицакыз,
Аандак сахыҵуеит ҳәа даҿуп.

Акымзарак ргәы ахымкәа,
Амаҷ азыҳәан еибарсԥуа,
Еилаҭыруеит Ԥсоу ахықәан
Ауаа, ԥсеивгарак змауа.

Ажәа џьбарак ргәы иамырсуа,
Шьоук хыхь иқәтәоуп иҽырбо.
Сџьынџь ссир, дарбан умҵазырсуа?
Дарбан бзиаҵәҟьа узбо?


















































* * *
Ишьҭыҵит сықәра амардуан.
Сдухан, саҵакьыст аҭуан.
Ишсылам дыруп усгьы ахәча,
Избоит сара стәала аџьа.

Исзырҳәоит анаԥшцәа: «Дҵоуроуп»,
Аха схәыцын, зегь мцуроуп.
Сызҿу башоуп, сыбзаҳәит,
Зыгәра згоз сдунеи ааҳәит.

Ахәы акәацәраҿы саннеи,
Ирыцлеит схьаақәеи сгәырҩеи.
Иахҭнысҵон Ауаҩра сыԥсы,
Иахҭнысҵон Аламыс сыԥсы.

Уажә схәыцра, сдырра, схы, сыхшыҩ,
Зегь пылҳаҭхан еилашыҩкт.
Амал қамса ашәшьы рхаԥеит,
Иреиӷьыз сажәагьы сҿабеит.

Апоет хымдыр сыбзаҳәит,
Зыгәра згоз сдунеи ааҳәит.
Гәқәак сырзыӡырҩын – имҿуп…
Хаҳә дук кылысҵәарц саҿуп.































АКӘИЦИ АХӘЕИ

Еҵәаҵас акәиц кәеицеиуа
Ахәа иларшәын, иԥсуан.
Акымзарак сгәы ацымнеиуа,
Схы схәыцраха схала стәан.

Акәиц кәеицеи ахәа хьшәашәа
Иахьылаԥсуаз ԥханашьон.
Арахь ахәа: «Умцаԥшь ашәеи
Уԥсы иухыҵуеи соуп» аҳәон.




































* * *
Издыруашәа зызбои маӡак?
Маӡак. Оумаӡак?
Иҟоушәа зызбои иҵәаху мцак?
Ҳиблырц даҿушәа
Зызбои гаӡак?
Мцак.
Маӡак.
Оумаӡак.














































* * *
Аԥсны, саҭамыз, сара сыда,
Уҟазшьа ҭырҵаахьеит зегьы…
Анаџьалбеит, ҿыц иԥсыда?
Ҳәҳәабжьык шгац игоит уеизгьы.

Аԥсны, саҭамыз, са сымдыруп,
Егьырҭ уҵеицәа рҟәышра збоит.
Зегьы рзы уара – уҳаҭыруп,
Аха ахшыҩ ԥшақәа удырххоит.

Аԥсны, саҭамыз, сара сыда
Уздыруа кырӡа ирацәаҩхеит.
Са сеиԥш бзиа узбарыда,
Аха урҭқәа шьҭа имыцхәхеит.

Уҿаԥхьа гәнаҳак сара саҵам,
Схы мшаҭ исылшоз зегь ҟасҵон.
Иҵәахын џьанаҭ ссирк сгәаҵан,
Уи доуҳа мчын, сеиқәнархон.

Дегьызмаха сеиҩша срызгашам,
Дымиц макьана са сызшьуа.
Ишәԥырхагахом сыԥхӡаша,
Сышәԥырҵынгьы сцом сашшуа.



























* * *
Апоет аҵх афҩы ихышәшәоит, - 
Аеҵәақәа дыӡсо дрылан.
Амҩан игәы ԥсыр ҳәа сшәоит,
Идырҟьацыр ҳәа иаӷрагылан.
















































* * * 
Усԥыл, аԥсцәаҳа, снапы усҭоит,
Угәыдыскылоит, суцәшәаӡом.
Иснырхьеит умч, уара уазусҭоу,
Ухьӡ бзанҵыкгьы икашәаӡом.

Саҳәшьцәа аӡәаӡәала исцәугеит,
Сани саби ртәы еилкаауп.
Исгәыӷырҭаз сҩызцәа урылгеит,
Уажә заҵәрала сыхәда ҵкаауп.

Сҳәыԥыӡыԥуа каҭак салоуп,
Ирҟәыдуп сымҵәыжәҩақәа нҿакны.
Ҭәыцк сеиқәхарцаз сахьынҳалоуп,
Нас сынкыл ушәақь сҿакны.

Сара сеиԥшҵәҟьа ухә зшьада?
Цқьа сҭарԥшы, нас, улакҭа.
Уԥсцәаҳара еилзыргада?
Уԥсҭазаароума ухаҭа?






























* * *
Аеҵәақәа срацәажәо гәаныла,
Сгәашә сынҭыҵит уаҳа санзмыцә.
Дунеик сатәызшәа сгәы иабон зегьрыла,
Аха шьҭа исҭахын снеирц џьара нырцә…

Сзаҵаԥушамызт ажәҩан са схы сҩахан,
Сылаԥш џьбара анышә хьшәашәахь ихан.
Абранӡа баша саама сара сахан?
Гәҭакык ахь ԥсыцқьарала сымҩа хан:

Аха сзымцеит, иамуит, са схы шьҭыхны,
Знык цқьа ажәҩан сзаҵамԥшт игәаӷьны.
Арахь адәы сықәуп сыԥсы ҭыхны,
Ажәак сҳәахьазма зныкыр ма ирӷьны.

Сеилагарцу, исашәҳәи, сажәымҭыҽха,
Исхашҭырцу ма шьҭа схы ахьсырхара?
Сдунеи сацәтәымны сзықәузеи сыԥсыҽха?
Схы саԥхныҩлан сзымцазеи хара?

Аеҵәақәа срацәажәон гәаныла,
Даргьы гызмалха наҟӡа еилацәҟәуан.
Сахьцоз сыҵх еиқәара-мҩа санылан,
Схәыцра хьанҭа сырхәо, сланарҟәуан.

Еилацәҟәысуан аеҵәақәа, еиндаҭлан,
Сыԥсы қәыршҩушәа иаҿын ахыкәкәара.
Абар, абар, егьсыгмызт адгьыл садлон,
Сшьацәхнысло, сылхо снеиуан аҟәара.




















* * *
Бабаҟаз уажәраанӡа – 
Бажәаанӡа?
Сабаҟаз уажәраанӡа –
Сажәаанӡа?
Ҳҽаҳҵәахып ҳахьӡқәа
Дырххаанӡа,
Еибадыруаз ҳагәқәа
Цәамсахаанӡа.











































АГӘҬАХӘЫЦРА

Иаҿуп амшқәа ус башаӡа ҳцәыӡра.
Ҽнак ҳҽазаҳкын уаргьы-саргь аԥсыӡкра,
Ҳаидҟәыҟәлан ҳаидтәалоуп, ҭыԥ хәыҷк ҳаԥшаан,
Ҳаицҵәыуарц егьҳагым, ҳагәқәа еицыԥшаан.

Ҳашхәыцуа мацара ҳҩыџьагь ҳаицдысуеит,
Шарԥазы агаҿа аԥша хьшәашәа ықәсуеит.
Ҳџьынџьаз аԥхӡаша ҳарҭ иаҳҿашын…
Ҳаҵәгәырқәа идырҿыхаз гәаҭеиуеит амшын.

Ҳ-Аԥсны неиҭамҳәа ҟәаҟәаса еилажьуп,
Уи ашьаршәы хьанҭа ҳгәаҵа иҭажьуп.
Ҳахьҭамхаз аибашьраҿ ҿымҭ иаҳџьабоит,
Анцәагьы хара дук шҳадым ибоит.

Имаҷым иахьа, ҵабыргны, ҳзықәшаҳаҭым,
Ҳагәқәа ҭынчым, изаҳӡои, ираҳаҭым.
Ҳазқәылаша ҳақәшәом, иараби мҩак,
Аԥсуаа ҳнеины ҳақәтәоуп махәҩак.

Иаҿуп амшқәа башаӡа ҳцәыӡра…
Ҳаҟәыҵит, сҩыза, аџьар рахь ацәырҵра.
Ԥсыӡкра мацарала аамҭа ҳгалап,
Шьоукыхгьы ргәы иҭаччо иҳавсны ицалап.

Ҳҩыџьагь ҳамцац, ҳагьцом аӡә иқәақәра,
Мцашоурак ҳажәлоит, ишмаҷымгьы ҳақәра.
Иаҳдыруеит мчык цәырҵит Аԥсны ҭазырхо,
Дад, аамҭа ҳҭагылоуп аԥсцәа анбзахо.

Ҳрызхәыцрым, сҩыза, иҵәылҵыз иахьала,
Ҳарҭ ҳақәуп адәы Анцәа ду иҳәахьала.
Иубома, хлаԥшыда инрыжьын, афаст,
Ԥсыуа ӷбак иҳамаз амшын имҵанарст.



















* * *
Енвер Ажьиба иахь

Угәжәажәоит, уахынла, узыцәом.
Ухәыцрақәа цәқәырԥоит, иумҵәом.
Угәеисра цәаҳәақәак ахылҵуеит,
Ухаҭагьы шьҭа ԥыҭк ухыҵуеит.

Угәжәажәа, дад, уара угәжәажәа,
Ԥырӷҵас уабылуазар уажәа.
Мацәысны аҵх иагәылҷҷозар,
Хьаак узхымго уеиҟәнарҷҷозар.

Зны узԥылақәаз – урԥырҵуеит,
Зегь еилысуеит, рыҽдырҿыцуеит.
Еилаҩашьоит амши аҵхи,
Абзиабареи нас агәаӷи.

Сҩыза, узыргәжәажәои, узмыцәои?
Иҟоуп уззымдыруеи уздырцәои.
Иазыӡырҩуа збоит са сыдагь
Уажәа – уԥсҭазаара, уԥсырҭа.




























* * *
Ашықәс ҿыц аҟынӡа ҩымш заҵәык бжьан…
Дыԥсны амҩа аҿықәан аҭакәажә дышьҭан.
Илымамызт рыцҳа, лара неихыркәа,
Ддәылҵт длабырҟәыгәуа ақәа аныхкәа.

Ашықәс ҿыц аҟынӡа ҩымш заҵәык бжьан…
Аԥсны аибашьра амца ахысны еиқәтәахьан,
Ҿыц агара дгарлозшәа аҭакәажә дхәыҷын,
Амзар ҿыц илкызгьы ԥсын, иҟәыҷын.












































АНЦӘА
(Иаарлафшәа)

Иҽҭаижьуан иара атыша,
Дагьзацәцомызт аӷьалпал,
Иамхагазҭгьы аҵырҭыша,
Дахнаԥаазҭгьы ҽнак амал.

Анцәа ҳашԥаизыҟам ҳаҭырла,
Дтәазар уи џьара, ҩахьхьи.
Аха амца зкыша, усгьы идыруп
Зны ишизеизыргаз ахьы.

Акгьы ирҭомызт наӡынла,
Ажәлар рхеиԥш иргон игәра.
Ирҭахын урҭ хьы-раӡныла
Издыргыларц аҳҭынра.

Даҳзыӷьашкны иакәымк ҳзиуам,
Дҳамам иеиԥшҵәҟьа зыгәра ҳго,
Аха иахьанӡагь иҳаздыруам
Аҵарҭыша игоу имгоу.





























ИАШҬХӘА

Иашҭхәа ақыҭан атанк иҭаблыз 
аԥсуа ҵеицәа ирыхьӡынҩылоуп.

Абрантә амшын агәы ихыԥшылоит.
Абрантә ирбоит ихызар ашхәа.
Еимырдоит Аҟәа абрантә лаԥшыла,
Ишьҭоуп ашьхарԥ рымҵан Иашҭхәа.

Аибашьра амца еиҭа рыншылоит,
Еиҭах аӷа идырҳәоит урҭ уашхәа.
Ртанк шыблызгьы ԥхьаҟа ижәылоит,
Аха изахысуам ақыҭа Иашҭхәа.

Ҳдауаԥшь ҵеицәа – ҳарҭ ҳаԥсҿыхцәа
Аԥсны иқәҭәеит ршьа-цқьа рҩашха.
Рыхқәа нықәҵан ҭынч урҭ зыцәом,
Рыԥсқәа гәаҟуа иалоуп Иашҭхәа.

Бзынҵык иазгашам аӷа ихымҭа
Аԥсуа гәымшәа Иҳақ, Ииаша.
Ажәҩан абла ҵшәаауп ихымтуа,
Иахажьуп шәшьык ақыҭа Иашҭхәа.

Иблит Иашҭхәа ан лгара
Еиқәхарц дышиҳәоз анцәа даахәан.
Илоурымашь уи шьҭа ԥсгарак,
Дгылоуп агәырҩа-цәгьа дархәан.

Еиқәузаргь алахь ашәы ашәушәа,
Игәаӷьны изшьуада аԥсуа иашҭа?
Иаҿыкәшоит Аҟәа иаџьамшьушәа,
Иԥшӡацәоуп ақыҭа Иашҭхәа.

Мчык ҟалашам аԥсуа дҿазҳәо,
Ӷак иҿаԥхьа иҳәашам уашхәа.
Иблит, иблит аҵеицәа аҿҿаҳәа,
Иблит, иблит аҵеицәа Иашҭхәа.

Ҳхьырԥар рыдгьыл шьҭа иабашам
Ақәылаҩ хәымга имагә ашьхәа.
Зыԥсы ҭоугьы ҭынч ҳзынхашам
Аԥсқәа гәаҟуа иқәнаҵ Иашҭхәа.









АМЦА ЗКЫЗ АҚЫҬАХЬ

Уи аҽны шықәс ҿыцын, уи аҽны шықәс ҿыцын,
Бзарбзан хыла уи ашықәс кылыжәжәа ишьҭан.
Хҩык ахшара сыцын, хҩык ахшара сыцын,
Асы ҳалхо, асы ҳалхо ашьха қыҭахь ҳамҩа хан.

Аҿҿаҳәа амца ацралан, аҿҿаҳәа амца ацралан
Ҳқыҭа рыцҳа, ҳқыҭа рыцҳа абылра иаҿын.
Ақырҭуа джәылон, джәылон, имчқәа еилацалан,
Агыгшәыг мишәан, агыгшәыг мишәан ахаҿы ихаҿын.

Ҳҵеицәа гәаҟуан, ҳҵеицәа гәаҟуан имтәа имыцәа,
Аҵыхәтәанынӡа, аҵыхәтәанынӡа ҳнышәнап заҵә хьчатәын.
Сцон исыман сысабицәа, сцон исыман сысабицәа,
Ахыртҟәацқәа ахьзымнеиуаз џьара ҭыԥк ԥшаатәын.

Аӡын ҵааршә, аӡын ҵааршә ишьаҳаиҭӡа ицәан,
Ахьҭа ҳарқыџьқыџьуан, амшгьы иаҵан аԥшаӷьы.
Сыӡӷаб хәыҷы дҵәыуон, ишьҭалҵон сгәаҵа кылҵәан,
Асы еиқәыцәашь, асы еиқәыцәашь сеиԥшын схаҭагьы.

Ус ҳнадгылт, ус ҳнадгылт, аилашәшәымҭаз
Хан дук. Иагьысҳәеит: «Уаха абра ҳаԥхьап.
Ижәбома, сысабицәа, иахьа аразҟы шшәымаз,
Сыжәҵарақәа, ахәышҭаарамцаҿ шәыҽшәырԥхап».

Сыбжьы ансырга, сыбжьы ансырга уаҟа ԥҳәыск дындәылҵит,
Иласҳәеит, иласҳәеит, иласҳәеит, нас, ҳзықәшәаз.
Аха лыҩныҟа уи ҳналмышьҭит, о, ихашәҵ, ҳналмышьҭит,
Ҳаи, иараби, баԥсыуаӡами згәы абас ицәамсахаз?

Шьҭа царҭа сымам, царҭа сымам, шьҭа џьаргьы сызнеиӡом.
Асы сашьҭуам, аҵаа сашьҭуам, исцәыԥсуеит схәыҷқәа.
Сгәы хаҳәхеит, схаҭа схаҳәхеит, шьҭа сыхшыҩгьы сеиӡом,
Сылаԥш блаҟьо ирықәуп сызҿаԥшуа ахәқәа.

Уи ашықәс ҿыц аҽны ҳақәхеит ҳарҭ ҳҭынхадан,
Асабицәа еибархьусууа амитәҵәҟьа ҟарҵон.
Иԥжәон ахыртҟәацқәа. Ҳџьынџь иахьшын аҟәада,
Амца зыцраз ҳқыҭахь ҳарҭ ҳгьежьны ҳцон…








АБАҞА АХӘАМЦ

Ихәамц нрыжьит збаҟа гылаз,
Ихы кәымпыл азцеит ахшьыра.
Зыхьӡ ҵәыршушәа ҳабла ихкылаз
Жәларык рҽыҵаркуан ишәшьыра.

Еиԥысшьт иԥиҵәаз уи сырхнышьна,
Иӡыхәашь хьшәашәа сыннамкылеит.
Аполитик шьажәҩы ихәамц ныжьны
Апоет ихы ихадыргылеит.

Ҳәызбала зыхәда хырҵәаз рбаӷьҵас
Ахәамц ԥаҟьԥаҟьуеит иара атәала.
Угәы умышьҭын, споет, ухаҵаз,
Кәадырк иуаҭәаӡам уантәалоуп.






































СҲАҚЬЫМ
Ахирург М. Чагәаа иахь

Шықәсыла сафон хьаа цәыршәагак,
Сцон иаҳа-иаҳа сеиџьуа…
Нас исышәҭ шьҭа ашоура шәага,
Сшоура азгәаҭозар аџьуа.

Сеидру иамоу сшьа қәыӷәӷәарас,
Ишеисуа сеидру уажә сыгәгьы…
Ахәышәтәырҭа сымоуп нхарҭас,
Сҩызцәа маҷыҩӡам уеизгьы.

Аҟәа салоуп гәыла-ԥсыла,
Адәахьы убас еиԥш мшуп…
Ҽыҩ цыҩцыҩҵас, ишьхынԥсылан,
Сҳақьым иаҳәызба ҵар ԥшуп.

Исычҳагәышьон, сара, ахымдыр,
Ацәгьеи абзиеи – зегь сырххон,
Аха цас иуазшәа, сжьымдыр
Исыдаапкылон, аҽарӷәӷәон.

Ахәшә сырҭазшәа, сгәы зырхаҵо,
Акымзарак усс искым.
Аиха аҿырха сжьы еихаӡажә,
Унапқәа срыкәыхшоуп, сҳақьым.

Уара уҿаԥхьа са сшьаҳиҭуп,
Сыԥсҭазаараз ҳаилаӡом.
Сумпыҵаԥсыргьы – ухы уақәиҭуп,
Ҽԥныҳәак узҭо дҟалаӡом.

Шаҟа хкы урыхьӡои мышкала,
Сымҩашьо издыруеит ушымшу,
Ушоуп, ушаҵәҟьоуп уара акала,
Ҳәызба цҳафырҵәҟьоуп узеиԥшу.













* * * 
Л.Д.

Аџьар  брылкьны хазы бгылан,
Зегьы бырҷыдан, бтәымуаҩын.
Аԥсшәа абасҳәарыз сыбԥылан, -
Лахьеиқәран сашҭаҿ, сџьабаҩын.

Сыҩнаҭа иаухьазма гәнаҳак?
Алаӷырӡ ҳәа – зынӡа амшын.
Сашҭа аҵыхәан, аанда бҽавак,
Омашәа сџьашьо быԥшын.

Быргон хәыцрақәак бымҵарсны,
Сгәы быжьжьарц бҭаххон зынгьы…
Ишԥахьанҭоу аԥсуа ҵасқәа,
Рҿаԥхьа иҳамчузеи? Акгьы.

Иҵәахны исымаз сара сашәа
Сгәаҵа иҭымҵӡакәа иҭаԥсит.
Исышәхалеит ашәы хьшәашәа,
Баргьы бымҩахь быццакит.

Сара сзагәҭамсит исԥынгылаз…
Маҷ-маҷ сызаҵәра сашьуан.
Аџьар ирылкьны хазы игылаз,
Издыруеит: срыцҳашьан дыԥсуан.



























АҲАҬГӘЫНҚӘА РБАҲЧА

Сыҵоуп аҳаҭгәынқәа рбаҳча,
Иԥыххаасоуп сгәыӷра абааш.
Аԥсцәаҳа исцәигазаргь уажә амчра,
Ишагац аԥсҭазаара иагашт.

Улахь амитә кыдын, Аҟәа, - 
Уҵеицәа ужит уҩныргәаҿы,
Уара урыблит, уара урҟәаҟәеит,
Еицаркит, сыԥшӡа, ухы-уҿы.

Иацу мыткәмоуп саргьы сгәаҟра,
Аҳаҭгәынқәа рбаҳча еиқәышьшьуп.
Цәашьык акӡом уахынла араҟа,
Ихьанҭаӡа ԥардак лашьҭуп.

Зныкыр шәнеины, ҿымҭ, уахынла
Аҳаҭгәынқәа рбаҳчаҿы шәӡырҩхьоу?
Аԥсқәа анеицәажәо хәыҭ-хәыҭла
Ирҳәо цқьаҵәҟьа ишәаҳахьоу?

Исызхымгаша слымҳа иҭасуеит,
Адәы сахьықәхаз схы сшәиуеит.
Сыхлаҳәацәгьан зны сымҩасуеит,
Схаҭыԥан ҵеи лашак диуеит.

Избоит, срахәыц-па иахьынҳалеит,
Аԥсқәа сахьцо изгарц рҭахуп.
Урҭ атәым ҩнқәа ирыҩнамлеит,
Арахь иабазго – сыҩны блуп.





















АҚЫЦӘИ АБЏЬАР АГӘЫЦӘИ

Еснагь бла иамбоз скын сара ақыцә,
Аԥсабара асахьа гәаныла иҭысхуан.
Уажә сҭаԥшуа сгылоуп абџьар агәыцә,
Ақырҭцәа амашьына сҭарыжьуеит исыхан.

–Дҳамԥыхьашәеит аԥсуа, - еиқәҿырҭуеит дара.
– Дабаҳҭаху, ҳилгап, - аӡә дыҵҟьоит дсаԥаӷьӡа.
Абасҵәҟьа башаӡа исԥеиԥшну аԥсра?
Абри иоума исылго, нас, илақәа марӷьӡа?

Кьалашәыр сганаҿ ишцац еиԥш ицоит.
Еихсыӷьрада слымҳа иҭаҩуеит абжьы-хаа.
Палтыҟсак дахьсыхәаԥшуа иқьышә қәацқәацоит,
Сгылоуп иҿаԥхьа ус сеиқәыԥшьыхаа.

Ақырҭшәа ахьысзымҳәо аныӡба сагоит,
Мпылҵас спаспорт еигәыдырҵоит иршәуа.
Абнауаҩы даҽаӡәгьы дыбникушәа ибоит,
Аргама аҽнышьыбжьон шьаӡами иижәуа.

– Ишәхашҭроуп, аԥсуаа бзамыҟәцәа, шәбызшәа, – 
Цәыггара дук уаҟа дтапанчаха дсыжәлоит.
– Уара уаԥсыуану? Иумоуааит ҿашәа,
Агмыг ԥсцәеирымга, уазхәыци цқьа ужәла.

Наҟ сыршьыр еиӷьшьо, сгылоуп сыԥсны,
Иаахтны ирысҭартә сыҟам аҭакқәа.
Сгәырҩо усгьы схәыцуеит: «Иуԥеиԥшыз, Аԥсны,
Уахьыԥшлак икәуаха игылоуп атанкқәа»,

Исылахәмаруеит ақырҭцәа, иҟарҵоит чабракаршә.
Сдыршәарц уажәы-уажә сгәы иҵаркуеит абџьар.
Џьаҳаным ҭаларҭоуп абункер ду ашә,
Сыбжьаӡгәышьоит баша знык уа сныҩналар…

Сҭамхаӡеит усҟан, машәыршәа сеиқәхеит,
Сеибганы ашхырцәаӷьҭра аарлаҳәа сҭыҵит.
Убри нахыс сара гәыла зынӡа даҽаӡәхеит,
Сашҭахь аԥсҭазаара ашьарҩаш мҩахыҵит.












* * *
Сгәы кәапеишәа ихыхәхәо иҭәуп,
Аҵәеиԥш иҿоуп ишыҿшәара.
Сыԥсышьа бзиа сара истәуп,
Сџьамыӷәа бзазара – шәара.

Иахьӡеит ааԥынра сыԥсы.
Ҿысҭуам. Сгәырӷьом. Сагьгәырҩом.
Ишәҭит иаҭа, ирзымшьт Аԥсны,
Аха ахәра ҭыԥқәа азыхҩом.

Ҵәҩанҵас сарсуп дәык агәҭа,
Избоит, сазныжьуп сара схы.
Сџьынџь, усхәыцырҭоуп иаҭа,
Макьана исыҵымӡаацт сшьамхы.

Ааԥын ссиррак шаҵоу збоит
(Днасыԥдахоит згәы шабаз),
Ашьшьыҳәа шәҭыцк ҽа шәҭыцк иазцоит,
Иаӡом уи бзиа ишабаз.

Бзиабарала сгәы зегь ҭәуп,
Сымшра уахьчоит, Аԥсынра.
Сыԥсышьа бзиа сара истәуп,
Сџьамыӷәа бзазара – шәара.




























УАРА

Сҳәынҭқарра макьаназ ԥшаӡоуп.
Ахш агәылыжжуеит, ицқьоуп.
Аӡмах уҭаԥалан ушԥацо,
Уавсны уцаруеи, амҩа гоуп.

Сҳәынҭқарра макьана ԥшаӡоуп,
Аха иԥшаӡам Аԥсынра.
Аӡмах уҭаԥалан ушԥацо,
Уԥсадгьыл уҟьашьуеит уара.










































* * *
Иссирын, иссирӡан аҵх, аха
Иахымызт сгәы уи омаӡак.
Измаӡаз ашәақь жьақца аҵхаха
Дхәызжәаша иман маӡак.

Ҭынч изсымамзеи ацәаха?
Сышԥарки зегь, иараби, ԥскы.
Иахьа ишԥаҟалеи ихацәаха
Иац кьынтыжәҵас иумыхәоз акы.

Уара уоуп, Аԥсны, сара сџьынџь, аха,
Уара узы сара смыцхәцәахеит.
Сызаҵәра зынӡа исызҭынчрахан,
Блак самбартә маҷ-маҷ схарахеит.

Сгәы иалоуп, иснаҭом ԥсцахакгьы
Удунеи ахьысзымҵаз, Аԥсны.
Ах, шьыри, ауӷә хьанҭа сахаргьы
Уеилыскаартә сҟаландаз ма зны.

Иссирын, иссирӡан аҵх, аха
Исыцәшар ҳәа сахьгылаз уа сшәон.
Измаӡаз ашәақь жьақца аҵхаха,
Хьымӡӷыс уи аҵхара ишьон.


























АХЫЗАҴӘҚӘА

Исԥеиԥшхо дырым усгьы, уи маӡоуп…
Шәысмыхәаԥшын ижьакцахьоу абџьарҵас.
Сыԥсадгьылаҿ ахызаҵәқәа лаҵоуп,
Ирызҳар ҳәа сшәоит дара баџьарҵас.

Иҭынчым ҳҵеицәа ицәахьоу рыԥсқәа.
Еибашьроуп уажәыгьы ирбо ԥхыӡла.
Нас қәаршҩушәа рышьҭыбжь гоз ахқәа,
Урҭ рыӡхыҵраҿ аԥсуа дцом дынхыӡлан.

Ҽнак сара саԥылеит игәаӷьны
Ахызаҵә шьны схаҭагь уаҟа сҽысшьырц.
Аха ицеит уи сатәамба исыхҟьаны, - 
Шьоук сыԥсы ахьеиқәхаз иаҵашьыцырц.

Сыԥсадгьылаҿ ахызаҵәқәа лаҵоуп,
Аҳаҭгәынқәарҿ ирызҳарушь баџьарҵас?
Сара исԥеиԥшхо дырым, уи маӡоуп…
Шәысмыхәаԥшын ижьакцахьоу абџьарҵас.































* * *
Сырԥырҵышт сгәы аԥхарра нарыҭан
Сҭынхацәа, сҩызцәа – зегьы.
Сыԥсымҭаз исызгәакьаӡоу рыда
Сибарц сҭахӡам сара аӡәгьы.

Гәыӷран исымаӡаз хәшәысгьы,
Хәырбӷьыцны исзыҟан аџьа.
Ахаҳә ахакнаҳан сышәхымсгьы,
Анцәа ду сиҳәон: «сыхьча».

Ари адгьыл, гәнаҳа зқьы ирыҵоу,
Бзиа санамбоз рацәак,
Санрымаз наҟ-ааҟгьы сеигәыдҵо,
Ишысхылаԥшуаз гәасҭон еҵәак.

Схьаақәа сызхымгартә еицылон…
Сылахь ианымызт уеизгьы,
Акакала иҿырхыз ашәырҵлеиԥш,
Сҽыриашаны сықәзарц адәы.

Инсыжьуа сыздырцәом исымҭан,
Ԥхыӡ пылҳаҭуп исхызгаз зегьы…
Сыԥсра иахаҵгылап сқыҭан,
Ажәақәак рҳәап џьушьҭ уеизгьы.

…Ма уара, сашҭа, угәы салаз,
Ах, сыԥшӡа, ажәырҭ ухнаҩап.
Саԥсуара аҿаԥхьа исуалыз,
Шьоук рзыҳәан ҿыц ирххатәхап.
























СХӘЫШҬААРА АҚЬЫБЖЬЫ

Схәышҭаарамца ақьыбжьы
Ауаҩы иқьыбжьушәа игоит.
Сҭынчра, сашҭахь угьежьы,
Абар, ԥшацәгьак усцәагоит.

Схәышҭаарамца ақьыбжьы
Заҳауада, ихәаҽуп.
Баша еиқәысҵама шьыжьы,
Баша схәыцуазма: «Сымшуп».

Схәышҭаарамца ақьыбжьы
Аҳагәышьома Аԥсынра.
Схәышҭаарамца – сара сжьы, -
Узыдхалада? Сара.


































* * *
Аԥсышьа бзиа Анцәа иҳаҭа,
Иҳамаз ма убри азин.
Шәышықәса зхыҵуаз аҭаҳмада
Ҿымҭ мышқәак аԥсра даҿын.

Џьара акала, ихы дамеигӡа,
Ԥсыуаҵасла уи дынхон…
Уахгьы-ҽынгьы, схала скәеиҩӡа,
Сымтәа-смыцәа дысҷаԥшьон.

Абырг рыцҳа, иаха змадаз,
Аԥсны аҿҿаҳәа амца акын.
Дыԥсыр ирласны дызмардоз,
Идгьылаҿ ашьа кашын.

Ҳазшаз Анцәа ду дшаҳаҭуп:
Ашацкыраз уи дааԥшит.
Шәышықәса зхыҵуаз аҭаҳмада
Илабжышқәа неиҿажжит:

– Сан дабаҟоу? Саб дыбжьаӡит, -
Иҿы аарлаҳәа еилгеит.
Сара стәала, игәы сыжьжьарцаз,
Дыргәыбызӷуа жәақәак сҳәеит.

Ԥыҭрак ашьҭахь уи деиҭашәеит…
Дызжит снапала данԥсы.
Аӡын мра лассы иҭамшәеи,
Ихнамҩеи анышә хьанҭа асы.

























АҨСҬААЦӘА

Аҩсҭаацәа Абаажәра иахьылоу
Изҵәахуа абна – бна еилачыроуп.
Уи Абаажәра беиоуп хьыла,
Адгьыл хаҳәроуп, малаҷҷыроуп.

Абри абаажәаҿ сара сыуак
Аҩсҭаацәа аргама ибазаап.
Абгахәыҷқәа еибархьусууа
Ҵхыбжьон ишҵәыуозгьы иаҳазаап.

Аҩсҭаацәа Абаажәра илҵны
Ауаа ирылалан еимдозаап.
Ианеидырсуа еиҵаршьыцны
Рызхараҵәҟьа ргәы дырдозаап.

Ирымазаап уахынла измырцәо,
Ирыхьчозаап дара р-Баажәра.
Асы леиуаз, ақәа кыдҵәоз
Инарыгӡозаап ирҳәаз ажәа.

Рыҩны ахыб зынӡа илаҟәызаап,
Уи ҟарҵазаап роура гәаҭан.
Аҟама ԥшӡа хәыҷқәа рыҟәнызаап,
Иныҟәозаап бнатоурак рҽаҭан.

Аԥаҵа хышқәа дара ирҿазаап,
Зынӡа иҟьашзаап рхы кәымпылқәа.
Рықәра акәзаргь, зынӡа иҿазаап,
Адәы иқәзаап акгьы ԥымкуа.

Ддыргәыбзыӷуазаап агәымшәа,
Иҟарҵозаап игәаԥхаша.
Ироуазаап мышә лаԥықәшәа,
Дырбозаап нас ирҿаҵахәхаша.

Аҩсҭаацәа Абаажәра иахьылоу
Баҩлашалаҵәҟьа ичозаап.
Ахьы рыԥшаарц шьоук уахынла
Анышә аныржуа, дара ччозаап.












САЖӘА ХЬАНҬА

Сажәа хьанҭа хаҳә кәымпылҵас,
Иузахымго иҟам ҭыԥк.
Зынгьы исцәыласхоит уи мпылҵас,
Сгәы анеисуа аҭра иҭыԥ.

Сажәа хьанҭа, хаҳә кәымпылны,
Иршәны идәықәысҵарц сҭахӡам.
Изурызеи, зны уи мпылҵас,
Исцәыласхоит иахьахәҭам.

Сара сажәа – хаҳә кәымпылны
Иаахарц залшаӡом аӡәы.
Сышнеиуа амҩан иахьа исԥыло
Иусқәа зегь хиахоит уаҵәы.

Сажәа хьанҭеи сажәа мпыли
Дҟаларымашь еимзырххо?
Урҭ еибиҭоит ҟазарыла,
Ԥсыуарыла сгәы зырԥхо.

Сажәа хьанҭа – хаҳә кәымпылым,
Хаҳә кәымпылым сара сгәы.
Сышьҭахь саԥсуара иаԥыло,
Унанагоит уи такәы.






















* * *
Сара соума, аеҵәа, узхыччо,
Улацәҟәыс-шьацәҟәысуеит, аха избан?
Избан, узсыхәаԥшуа, узысчычо?
Мҩак сықәупеи бзиа избан.

Узеиԥшу – иԥҵәаз нацәкьысуп
Хыхь уахькыду, амзаҿа.
Сгәаҵа иҭагьежьуа мацәысуп,
Иақәкуп сылахьҵәҟьа ахҿа.

Самбартә рыбла исаӷахама,
Иаҿума исхыччарц сынцәахәқәа?
Сымш, уаргьы суцәымыӷхама?
Сдырԥхомеи, Амра, ушәахәақәа?

Ажәҩан, улаԥш хаа зысхымзеи?
Сыҩны ахыб аԥша исцәагоит.
Ашьхыҵә ҭыҵызшәа ашьхымза,
Ақәа цәыкәбарқәа уа исҿаҭәоит.

Сыдгьыл, сыхьанҭара уаҵаз,
Уи уацәцоит, умшәан, лассы.
Сахьудыԥҽыло мшаԥы кәтаӷьҵас,
Усхыччома убриазы?

Шәҿаҳаҿымҭуп шәарҭ наӡаӡа,
Шәарҭ наӡаӡарак шәатәӡоуп.
Ҵааршәык ӡыҭырцаз сгәаҵан,
Аччара сшаҿыц саҿӡоуп.

Сгәы шәнаӡаӡарахь исыхоит,
Сыжәга, нас, наҟ, сеиҿыршәшәаны.
Шәҿаҳаҿымҭра иацу агәҭыха
Шәхаҭыԥан знык исырҳәаны.













АНЫШӘ-ҨНЫ

Ақырҭуа ихымҭа схәыҷқәа ирхьымӡеит,
Анцәа ду дсызныҟәт ԥсаҭала.
Изжын адгьыл хәдацәахьынӡа,
Иҟасҵеит анышә-ҩны снапала.

Схы аҭыԥ иқәӡамызт, сагьхаган,
Ақыдқәа рыла уи ахьхызҩоз.
Насгьы кырӡа ԥсеиқәырхаган
Исыхшаз рзыҳәан уаҟа иахьызбоз.

Амахҽ-танкқәа ҳқыҭа иажәлон,
Идырхәашон ҳанхара сақәшәа.
Аӡә дсымаӡамызт иауа-иашәан
Исывагылоз шәарҭак сақәшәар.

Даапкызшәа аӷа дыцхлымуан,
Ҳанирҵәон уи хәыҷгьы дугьы.
Хԥа-хԥала СУ-қәа еицхылон
Иҳақәҵо бомбала «патугьы».

Схы саныӡбо сыԥсы ҭысхуан
Сахьзымгылаз абџьар шьҭыхны.
Амҿы ԥысҟон, аԥслымӡ шьҭысхуан,
Афатә рысҭон схәыҷқәа ирҿыҵхны.

Иҭахоз рыжраҵәҟьа ҳахьӡомызт,
Ицәыҵаԥсыз ртәы зҳәахьада?
Аҩны ддәылҵны шьаҿак дцомызт
Шәышықәса зхыҵуаз саб хлаҳәада.

Схы збом сыдгьылаҿ снасыԥдан,
Сџьынџь аҿаԥхьа гәнаҳак саҵам.
Насыԥк сыман… насыԥк сымоуп, - 
Сахьчоит схәыҷқәа рыжәҩан аҵа.


















* * *
Сҟәардә лаҟә сыҽнықәкны, ашара кыр шагу,
Ауаџьаҟ сныҽҳәатәоит амца сырҿыхарц.
«Анцәа иныс, - схәыцуеит, - хлаҳәада, схы ишагу,
Ҽазныкгьы аԥсҭазаара амаӷ ҵар сҿыхарц,

Аԥырӷқәа акакала изалысхуеи ацәа,
Избозар аргама ишысхыччо еилацәҟәысны,
Ашәырдәы сықәхазар схала исхацәан,
Аԥсцәаҳа сеиҩихуазар ҽбыгала дсысны?

Сылацәа анхыстыз избаз, сзыхӡыӡоз
Сҭаацәа зегь саҩхны стәазар суазыруа?
(Ах, схәыҷра гәырӷьахә, уара закәытә ԥхыӡыз,
Абас анысԥеиԥшхоз умшқәарҿ сыблыруаз!).

Саныдан, сабыдан, сеиҳәшьадан, сеишьадан
Адунеи лабазаҵәны сықәзар сацәтәымны,
Мчыла сгәы сыхан сагозар сыԥсшьарҭахь,
Схы збо сҟалазар сыҩныҵәҟьа сеиҭымны?

Бзиак шьҭа сылахь ианӡамкәа сыԥсуазар,
Сара сзыҳәан мацара иауазар асыӷра,
Аҵла акьытрацә еиԥш ишызбо иҵысуазар
Иахьа Аԥсны аԥеиԥшаз исымоу агәыӷра?..»

Схәыцрақәа ԥхьацан, сҽеиқәҳәал, ҽазныкгьы,
Акәицқәа шысхыччо уа амца сырҿыхоит,
Еҳәшьасгьы ешьасгьы, анысгьы абысгьы
Исымоу аԥсҭазаара амаӷ ҵар сҿыхоит.




















СЫӠӶАБЦӘА РАХЬ

Сыӡӷабцәа, Аҟәаҟа шәзышьҭоузеи?
Кәтол, шәабду иҩны шәакы.
Схаҭа шаҟантә уи сажьахьоузеи
Сахьымӡакәа сыгәҭакы.

Ицәырызгаша ак сыҭнымхеит.
Баша сықәԥсит акаҭран.
Салан ақалақь сеиҭымха,
Аҟәа сара сзы икаҭан.

Сабгьы убри акәын дзыруазыруаз,
Сҷышәра зақәҿимҭуаз рацәак.
Ақыҭан, сыԥшқацәа, ижәдыруаз,
Макьаназ иҟоуп гәыбылрак.

Шьҭа ишәнырхьеит шәарҭ шәымҩашьо
Шоурас шәыдгьыл рыцҳа зҭоу.
Сшәоит шәҭахар ҳәа џьара ҩаршьҭрак,
Аамҭа шәмоуыр ҳәа ишәыхәҭоу.

Дшәымоуп уа шәзааӡо гәҭыӷьӷьала,
Дшәыдхәашалаҵәҟьеит саҳәшьа.
Угәазҭо дыҟам Аҟәа иахьала,
Уҭаҟаар еиӷьуп аҳаԥшьа.

Ишәҵап ҳәа сгәыӷуеит џьара нбанқәак,
Ишәхашҭрым ҳәа сыҟоуп шәдац,
Шәаб иеиԥш шәрыҵалан шәгәабанқәа
Аҟәа шәалало шҟәамларц.

Шәҟәқәак ҭсыжьит хаала-мчыла,
Урҭ шәырцәыԥхашьо шәҟалом…
Ԥсҭҳәак убасеиԥш Аԥсны ихчылоуп,
Салԥшны сааигәа аӡәгьы дызбом.

Зынӡа имаҷхеит са сгәы зҟычуа,
Гәырҩа хьанҭоуп са сызфо.
Шьоук Аҟәа ҭарӡит еиха ҭуџьла,
Ихуп амшын цәқәырԥа еиҩырффо.

Рцәа рхибахуеит аӡәи-аӡәи,
Иҭеибажәжәаҵәҟьоит маӡа ржьы.
Иахауҵаргьы ухәда аӡарҵәи,
Усс узкыда, наҟ уҽшьы.

Акгьы сымам, акгьы сымчым
Сызқәу амҩа усгьы ижәбоит.
Сыбжьы нҭыган сара сзыччом,
Шәара шәыԥсҭазаараз сықәԥоит.

Исхараӡам хыма-ԥсыма
Сахьӡарц сахьашьҭоу сара акы.
Шәара шәыда аӡәгьы дсымам,
Аӡәгьы дшәымаӡам шәаргьы.

















































* * *
Сгәаҵа иҭагьежьуеит гәынҷыхьак,
Схы збоит исхыҵхьоушәа шьҭа шәкы.
Сыздәықәлаз сеидру аӡынмш ҷыхьха
Ақәыцра шыҟоу сеигәышә кны.

Сыԥсҭазаара кәтаӷь шаҟәоушәа
Избарыда усс сымкы?
Ашыш аандеиԥш сеихаҟәоушәа
Исхыҵны ицоит, абар, шьоукы.

Акырцх леиуеит. Амра цәырҟьоит,
Аԥсабара ахы еилагоуп.
Акрыҟоумашь уахь, нырцәыҟа,
Арахь иҟоу еилыргоуп.

Саҳәшьа, схарала быԥсыма?
Ԥхыӡ бызбомеи, бара агәаҟ.
Схәыҷқәа ахьҭа исцәакрыма?
Амца ҭыцәаама суаџьаҟ?

Шәиԥхьыӡк быцны, саҳәшьа, бшазма?
Бихылҵызма цәгьак зухьаз?
Бхы-бҿы баша илашазма?
Ргәырҩа багама иаҳцәыԥсхьаз?

Шәыԥсқәа ртәарҭа уахь еиқәшәама?
Шәеицәымӡын, сшәыҳәоит, абааԥсы.
Ҳаи, иухьзеи, зынӡа ушәама?
Зхала агәы иқәхаз, са сыԥсы?

Сыбӷа еиҵызымхуа сгәынҷыхьа,
Сгәаҵа иҭаҵәах, сыццакны,
Аҩны сдәылҵит аӡынмш ҷыхьха,
Сцоит ақәыцрахь сеигәышә кны.




















* * *
Сышә ывҵраан дсыхәаԥшуеит аӡәы,
Деиҩаӡоит аргама сыҩн ҭацәы.
Сԥынџьыр хәыҷ асаркьа ҵысҵысуеит,
Суаџьаҟ амца егьагӡам, исцәыԥсуеит.

Маҷ-маҷ абар, аӡә игага схаԥоит,
Иареи сареи ҳаиҵагьежьны ҳаиқәԥоит.
Дшысцәымӷу идыруеит, аха дыԥхашьом,
Сашҭа дҭыҵны уи шьаҿакгьы дцом.

Аӡә дсыхәаԥшуеит алаԥш-цәгьа сарго,
Уаҵәтәи сымш ашәеиқәаҵәа ахарԥо.
Сҭыӡҭыԥ маанала игарц азы дықәԥоит,
Маҷӡак шьҭахьҟа сцацԥхьаӡа, дааскьоит.

Сышә ывҵраан дсыхәаԥшуеит аӡәы,
Уи лаԥшыла исылеиҵоит аҵәы.
Снапқәа сҟьашьуеит, сыхшыҩ санахыҵ…
Сеилагарцу шьҭа кыр шықәса анысхыҵ?






























* * * 
Саҵалама сара гәнаҳак
Сгәысҽанӡамкәа сыхзырҵәо?
Салоуп ԥхыӡқәак рбызкаҭаҳа,
Арахәыц бырфынқәа ԥҵәо.

Иҭаҩгәышьоит мыткәмак слымҳа,
Сцәа-сжьы ашьцылеит ашәы.
Шәыта-шәыта, ҽыҭҳа-ҽыҭҳа
Сыдгьыл иқәжьуп асыршәы.

Маҳмызк ухьымсырц, гәыла-ԥсыла
Уара узами са сызшоу.
Ԥхнагьлас уамазма Қырҭтәыла,
Аԥсынтәыла, сызкәыхшоу?

Иахаанхар ҳәа сшәоит аҭырас
Абрыскьыл ду иԥсрагьы.
Сџьынџь, усыхьымӡӷуп, иудыруаз,
Уара сухьымӡӷуп саргьы.

Иумпыҵҟьан знык ианкаҳа,
Аџьынџь аԥс иаҵкысгьы еицәоуп.
Икашәмыжьын, дад, агәраҳа,
Хьымӡӷны иҳаду рацәацәоуп.

Снышәнап аԥшӡара иахӡыӡоз
Ӡәырҩы ақәӡит, иҭахеит.
Ҳхәышҭаара зыхьчо, ишәмырӡын,
Аԥсны агәеисра ццакцәахеит.






















АЕШЬА

Бџьар мцала ибылуа иқыҭа
Даналала шьжьымҭан ақырҭуа,
Ахылаӷьара дыҩны дҭалеит,
Иаҳәшьа дкажьны наҟ дыбналеит.

Дааины сыҽҳәа иҽыҽҳәаижьит…
Иажәа бақьқәа рыҭра иҭижьит.
Сыҩны ахҵәацәа еилаҩеиласуан,
Асы леиуан, анаатә асуан.

Қыҭа ҷкәынцәак, бзиа збаша,
Лыԥсы еиқәдырхеит иаҳәшьа хгәашьа.
Уахык дрылган алҩеи амцеи
Цәгьаԥсышьала наҟ дыбнарҵеит.

Ҳаӷәтәы ҩны ацәа ишалаз,
Сгәашә дҭалеит лара ашамҭаз.
Илыгын, дкылшәартә агәыр аҵан,
Дқьыԥаха макәан дук даҵан.

Сгәы иалакьакьеит саркьа ԥҽыхан:
Иаҳәшьа дибеит лашьа данҿыха.
Лаԥшыла уи лмакәан еимидеит,
Иаразнакгьы азҵаара лиҭеит:

«Сеимаа ҿыцқәа, иҳәа, ибзаагама?
Исзаамгеит бҳәоу, беилагама?
Сеиқәеи, схылԥеи, нас сыблузи
Шԥашьҭыбымхи, ҳаҩны мблызар…»

Бџьар мцала ақырҭуа джәылон,
Аҩарқәаҵәҟьа ашьа рыхшәылон.
Заҳәшьа дкажьны ҽнак ибналаз,
Иаҭа дыбналеит ацәа ҳшалаз.

Аӷа аргама ихижәон ҳҟәаҟәа,
Ахыртҟәацқәа сыҩны рҟәаҟәон.
Ишшәарҭахаз аниба араҟа,
Тҟәарчалынтәи дцеит Шәачаҟа.

Ахҵәацәа гәамҵуан. Цәгьала ирыцҳан.
Ирзеиқәсыршәон рымҿы-рымца.
Аеҳәшьа гәаҟ дабацоз усгьы,
Хьаас имкыкәа сусгьы сҳәысгьы.

Акакәын илҳәоз: «Сара нышәахә,
Амла иамгеи сырахә-сышәахә…»
Шәхала иҭәны лмакәан ду кнаҳан,
Ахәыҷқәа ирҿазҵодаз, игәнаҳан.

…Ицеит амзақәа еишьҭалан,
Аԥсуа аиааира игеит ҭагалан.
Дхынҳәит аешьагь иҩныҟа,
Аха дабаҟоу иаҳәшьа дыҟам:

Ишлымагәышьаз лара агәала,
Данԥсы, дызжит са снапала.
Лашьа изыҳәан лмакәан кнаҳан,
Иԥакәеит лышәхақәа… Дыгәнаҳан…











































ҲЏЬЫНЏЬ АНЫРЫХЬЧА ИЗЫХЬЧАЦ….

Ҳгәырҩа иақәым усгьы нҵәашьак,
Аамҭа иацны еснагь еикәшоит.
Анцәа ҳиашьапкт, ҳаиҭаиашьапкт…
Ҳшыҟац ҳаҟоуп… Хәлоит, ишоит.

Аԥсуаа ажәҩан ҳалакнаҳауп,
Еигәыдҵатә хылԥоуп Аԥсынра.
Уа, шәызҵало закәытә гәнаҳау
Еилкаашьак шәзаҭару шәара?

Ҳџьынџь хлаҳәадоума, ҳмыцхәцәоума?
Адәы ҳашԥақәу ҳхы ҟәыншьо.
Шьоукы рзы зегьы ҳреицәоума?
Адунеиаҿ крыҟоума иԥшьоу?

Ҳҭынхадахан, ҳиаҭым милаҭхан,
Ҳзыԥхьаӡо – игәы дажьоит.
Зны ҵаҟа ҳаргоит иҳахан,
Ҽызных, сабицәаҵас ҳрыжьжьоит.

Шәара шәтәала иаҳзыжәуам хырҩа,
Ишәырххоит ҳусқәа шәеизаны.
Шәхазы шәашьҭоуп, дад, ҳбырфын мҩа,
Аӡәи аӡәи шәеисаны.

Цәқәырԥа дуқәак ҳарххо ҳрымоуп,
Ҳаибадырфоит ҷанҷаны.
Ҳамч мырхакәа иаҳцәырбылрыма
Аԥсны, мҿушәа ирҷҷаны?

Бжь-ԥшак аԥсацәа иаҳҿасуеит,
Аха ҵхышьак амаӡам ҳа ҳдац.
Цәгьала иҳашьҭоу наҟ дымҩасуеит,
Ирыхьчагәышьоит ҳџьынџь зыхьчац.
















* * * 
Избоит, исыхоит ҿышәҭак, - 
Сахамышҭит ҳаԥык.
Сыхьӡ ҳәаны анҿышәҭуа,
Исымаҵәҟьоуп насыԥк.

Исаҭәам уск саҿушәа
Сҽысыхьчарц сҭаххоит.
Маамын хаҿык схаҿушәа
Асаркьа аԥҽра сгәаԥхоит.

Скалаҭ ҭацәушәа, сыршәны
Сагәыдырҵоз амш.
Исныруеит зегьы ссиршәа,
Сыбла ихымлацт аш.

Зегьы ирымоуп мҩасшьак,
Гәыӷрак, лахьынаҵк.
Издыруеит, са сымҩашьо,
Ишынасыгӡо дҵак.

Скалаҭ аткьацқәа ԥҵәаргьы,
Бзиабарала ирҭәны,
Зынӡа имҳәаӡакәа ажәакгьы,
Инсыжьуеит зегьы ишәтәны.



























АԤШЕИҾАСЫРҬАҾ

Аԥшеиҿасырҭаҿ иаанҿасырҭам,
Иаанҿасырҭам аӡыкҿасырҭаҿ.
Агәаҵәыхь ҳахьит аԥшеиҿасырҭаҿ,
Ҳԥаҩқәа бгоит аӡыкҿасырҭаҿ.

Ҳзалымҵит, нас, ацәа ҳалахеит.
Аԥшеиҿасырҭа ҳхыбаҩқәа алахеит.
Урҭ зыркәымпылуа фырҭынҵәҟьами,
Ҳазҭахазгьы, дадхеит, фрынами.

Ицода, мшәан, аӡиас ахықәала?
Ишҳақәшәо изгәаҭамашь ахыкәалаа?
Аԥаҩқәа иаҳцәыргоит ҳхыбаҩқәа,
Анаатә иарбгоит ҳхыбрақәа.

Аԥшеиҿасырҭаҿ иаанҿасырҭоуп,
Иаанҿасырҭоуп аӡыкҿасырҭаҿ.

































СЫШЬХАҚӘА

Сгәы сыжьжьаргьы, исмыжьжьаргьы
Исԥеиԥшхо шәбарҭахоит уашьҭан.
Абри амшын сара сажьаргьы,
Сшәыҳәоит, сышьхақәа, сшәымжьан.

Шьоук рынаурқәа сыбла ихгылоит,
Саладырԥшит урҭ ашьа.
Ҽнак гаҿала еиҭасыжәлоит
Амшын Еиқәа санажьа.

Сыԥсадгьыл иқәымԥхарц аԥсымра,
Мариала самфарцаз маҭык,
Сгәы зырхаҵо гәыӷрак сымоуп,
Исықәҿызҭуа сымоуп мчык.

Урҭ анаурқәа са исыцрыҵшам,
Арантә ирзықәгашам рыԥсы.
Исыжәлоит зны амшын иӡхыҵны,
Шьхарԥылагь иажәлоит дара Аԥсны.

Ԥсыхәа сымам сгәы смыжьжьаргьы,
Разҟык соуп ҳәа уашьҭан.
Абри амшын сара сажьаргьы,
Сышьха еиқәышлақәа, сшәымжьан.


























АШЬА АНКАШУА

Аԥсны аҵеицәа ршьа анкашуа
Ақәа кыдҵәоит, асы еимаҩуеит,
Сыдгьыл аҵәаабжь слымҳа иҭаҩуеит,
Аԥсны аҵеицәа ршьа анкашуа.

Аԥсны аҵеицәа ршьа анкашуа,
Ишьҭашәуеит, ақәа иазыӡәӡәом.
Икәылӡхоит уи, хык иазкылҵәом,
Аԥсны аҵеицәа ршьа анкашуа.

Аԥсны аҵеицәа ршьа анкашуа,
Ихнаҩом асы ҩамгылах.
Уарӷәӷәоит уԥсадгьыл уаназгыла, - 
Аԥсны аҵеицәа ршьа анкашуа.

Шьамҩоуп избо сахьыԥшуа.
Сџьынџь бзанҵык саӷа дацрыҵуам,
Аԥсуа ихьӡи ижәлеи ирӡуам.
Шьамҩоуп избо сахьыԥшуа.






























АЦҲАҴӘРЫ

Анцәа исылеиҵоит аҵәы,
Ибоит ицәгьоушәа сара сԥан.
Аӡхыҵра ихнахит ацҳаҵәры, -
Ҩ-ԥаҩк еимаздоз алаԥан.

Акоуп исҳәо сара ажәас:
Аӡәгьы сизыҟаҵом сқамсо.
Аӡиас хымдыр – зыҭра ԥжәаз,
Сашҭа иқәлеит икьасо.

Уи ҩадантә, ирҳәазаны,
Алаԥан цҳа сзаанагеит.
Заа иамазшәа иӡбаны,
Сашҭа агәҭаҵәҟьа ишьҭанаҵеит.

Аӡы иазықәхуам са сыхәҵәы,
Баша сыжәлара иаҿуп.
Ҩ-ԥаҩк еимаздоз ацҳаҵәры
Аихаҭыԥ ҭыҿҿа иануп.

Икаххаа амш еилгоит уаҵәы,
Аха иахьала еихашәуп.
Ушьҭаз сашҭаҿ, ацҳаҵәры,
Сара сыԥсҭазаара цҳаҵәруп.

























АԤСНЫ

Ҳҭахарц иҳагхеит ҳарҭ аԥсык,
Иаҳлахьынҵамзаарын аԥсра.
Қырҭтәыла изалшаӡом бзанҵык
Аԥсны кәтаӷьҵас аӷраԥҽра.

Здацқәа ҳадгьылаҿ изҳаз
Ақырҭуа дхәыцуан: «Аԥсуаа тәхоит».
Ҳажәлар, ҳажәлар, кыр зычҳаз,
Ԥхьаҟа иҵегьы чҳатәхоит.

Дҳақәлеит ҳарҭ иаԥсам аӷа,
Дышьҩуп ақырҭуа, деибашьҩым.
Иаҳԥырҵны игылаз наҟ насҭха
Дыԥсуп ҳа ҳзыҳәан, уи дуаҩым.

Иахьа анацәа ашәы рхьыкәкәоит,
Аԥсцәаҳагь иакәым шьҭа изыцәшәо.
Амра ангыло рмыткәмабжь гоит,
Игоит урҭ рмыткәмабжь ианҭашәо.

Ҳлахьынҵа дырххоз шьоукгьы,
Анцәа даҳзылбааԥшит, даҳҭоуп.
Аха ҭынчрак зыҟалом уеизгьы,
Ахақәиҭра ҭсами – иахьанҭоуп.

Ус иақәуп, иаҳури, Аԥсны,
Ладеи ҩадеи ахьӡ рҿакуп.
Макьана еиҵнамхыц анапы,
Аҭаҷкәым раҵәаны иакуп.

Аԥсны, ҳҵеицәа ршьа зыхьшу,
Ахақәиҭра мра ахаҷҷоит.
Арыҭәа ацқәа ишрыбжьаку,
Шьабысҭоушәа ирцәыбжьҟьоит.


















АҬЫҨРАҾ

Сҭаԥшуан, сҭаԥшуан, сара сҭаԥшуан,
Автомат агәыцә.
Абас уа исанаҳәон аԥша:
«Угәы рҭынчны уыцә».

Сытҟәан, сытҟәан, сара сытҟәан,
Сытҟәан, сбаандаҩын.
Сымра иаҳа-иаҳа илаҟәуан,
Ианыхтәыз уаҩын.

Сыршьуан, сыршьуан, сара сыршьуан
Саԥсыуаназ Аԥсны.
Абри сџьынџь саԥсам ҳәа сшьан,
Сзыҟамлеит ҽаӡәны.

Ицон, ицон, ишцац ицон
Ишәахха Кьалашәыр.
Сыԥсыбаҩ абгақәа ирзынхон
Знык иааилашәшәыр.

Сымҿын, сымҿын, сара сымҿын,
Сцәа-сжьы зегьы мҿын.
Иаҿын, иаҿын, иаҿын, иаҿын,
Сдыршәаӡарц иаҿын.

Ашьҭыбжь гон, игон амшын,
Сганаҿ ааигәаӡа.
Сыԥсы ахәыц иакын, иакын,
Иазыԥшын адҵа.

Сшьыха рмаӡеит, саха рмоут,
Аҭыҩраҿ еилаҩҩӡеит.
Хаҵак сышҟа инапқәа ироут,
Уи сыԥсы дахьӡеит.
















* * *
Ажәҩан сазҵаан, исразҟхои ҳәа,
Ажәҩан ҿнамҭит, иԥхашьан.
Адгьыл сазҵаан, сеиқәзырхои ҳәа,
Зынӡа исҿамԥшит мдырс сашьан.

Аеҵә сразҵаан, зымҩа ихьаҳәит,
Еҵәак шкыдшәаз рымҳәаӡеит.
Сӡиас сазҵаан: «Узымцои ахьхьаҳәа?»
Ажәак аҿымшәеит, аԥсы аӡеит.

Сыҩны сазҵаан: «Исыду харас
Акрыҟоума? Акгьы збом».
Аҭак снаҭеит: «Са сыԥхара
Рхьыгӡашьа умам, умч азхом».
































* * *
Имжьыжькыз ухәрақәа зырӷьода?
Изырӷьода ухәрақәа, Аԥсны?
Уаҵәы узыниаша заа изҳәода?
Уашьҭан зны кралшоума сыԥсы?

Ҳнышьацәхныслар знык, нҵәарами,
Нас қәӡаарами иаҳзыԥшу.
Зыҭра иҭыҵыз ашьхыҵә рами
Иахьа аԥсацәа ҳзеиԥшу.
 
Шьоук араҟа қьафла ишьагьуан,
Рхыԥхьаӡарагьы – аныцә.
Ҳаӷа, дад, гаӡас душьаргьы,
Иҭахым даанҿасырц Егрнырцә.

Иаҳхысны агәаҟрақәа хкы-хкыла
Ҳадеизалеит ҳара џьык.
Аӷацәгьа усоуп, дузынкылом,
Иԥымгылар џьара мчык.

Аԥсуа шьҭа даанхоит дшаԥсыуоу,
Агәра ргаҵәҟьеит дышзаҵәым.
Ихьаа дахәаҽуа, ма дҵәыуо,
Дызбахьада? Игәы ҭацәым.

Ихаацәагәышьоуп ҳџьынџь агьама,
Ирзаҭом хашҭшьа изгәаԥхацәаз.
Уи зҭиуа дызбоит аргама,
Дышҭакугьы амацәаз.

Ҳалҵып цқьа, иҟалозар, ацәа,
Ҳхы ҳазхәыцып цқьа, шәхаҵкы.
Мшыннырцә иҟоу ҳара ҳашьцәа,
Аԥсныҟа, иаамҭоуп, шәыццакы…

Иԥшуп ҳадгьыл, шәышьҭа знымҵыц,
Ҳашҭа ԥшуп шәынхарц уаҩҵас.
Аԥсуа дшами Аԥсны имырӡырц,
Ҩ-ԥсадгьылк иоуам лахьынҵас.

Ҳнышәнап акәымкәа, ҳазтәузеи?
Ҳҽеидаҳкылап, ҳамч каԥсам.
Атәым дгьылаҿ, изӡатәузеи,
Ахгыла-ҿгылара ҳзаԥсам.

Идыруп нас, сыԥсы анысхыҵуа,
Усҟан снашәҿаԥшырц сҭаххоит.
Иахьа Аԥсны зхы ацәзырӡуа,
Дышгәыӷуа тәымџьара дҭахоит.


ҲАМҬАК,  ШЬЫРИ…

Амш иеиҽырбоушәа
Аҵх ҵҟәашааӡоуп уаха.
Асы бымбыл шьҭоуп бамбоушәа,
Амза кыдуп имзаркха.

Асы ԥсҭҳәақәа наҟӡа рҽырӡан,
Хәыҷҵас ажәҩан еилыҷҷеит.
Гәырҩак аӡбахә зҳәода ирзан,
Аҵх-ҵәца, ацхеиԥш, сгәы хнарҷеит.

Сақәи ҵәаԥшьи уи иахьшьушәа,
Иԥшӡацәоуп, мыцхәы игәыкцәоуп.
Ахцәы иаланаԥаз хьушәа
Сашҭа иқәыҷҷо еҵәоуп.

Уаха срыцҳауп, срыцҳауп сыцәар,
Сгәы акалашәа еикәаԥхоит.
Цәқәырԥак сыжәлеит ихышхыҵәан,
Ҳамҭак, шьыри, схы сгәаԥхоит.

































АԤҲӘЫС

Иахьылку ԥхалшьоит алаба,
Иԥхалшьоит маҷкгьы дахьцыркьуа.
Иахьлыцу ԥхалшьоит аласба,
Ишыҟоу лдыруеит дыхьӡзыртәуа.

Аԥсҭазаараз уи дшацәан,
Дарбааӡар ҟалозма қәак.
Амца зкыша, дыԥшӡацәан,
Омашәа илзыԥушан блақәак.

Уажәыгь дахьнеиуа дыԥшӡацәоуп,
Илывсрыда уи дҟәыншьо?
Ллаба шәарҭоуп, игаӡоуп,
Убри ауп уаҩыс дзымшьо.



































* * *
Сыҟам ус мариала исхацәартә,
Ҩаԥхьа агьама збоит аҿа.
Исымоуп амч ахаҳәгьы сраҵәартә,
Ак сҳәартәгьы исымоуп сара аҿа.

Сшәаны, иауазеи, снапқәа сраҳартә,
Џьеи рцәа ԥысҽып сзыжәлантәу.
Избоит, ишышьҭоу ахаҳә раҳатә,
Избоит мчыла уи шыԥҽтәу.

Аӡәгьы дазхәыцуам шьҭа исылҵша,
Аӡәгьы дашьҭам сыхьӡ иҳәарц.
Аха иахьала усгьы исылшоит,
Исԥынгыло цҟьа-шәҟьа изгарц.

Ԥхыӡла зны-зынла аӡә дысхаҳәҳәоит,
Схы сирдырырцгьы даҿуп.
Срыхҟьашоит арахь ахаҳәқәа,
Арахь, изызӡои, сгәысҽануп.

Шәхы шәыхьчароуп, аԥсуа хацәа,
Уаҩԥсык шәзыхьчаша дызбаӡом.
Знымзар-зны мариала ишәхацәартә
Аӡә дымныҟәар ҟалаӡом.

Сзышьҭаз ак ыҟан гәыла-ԥсыла,
Иҟаз-ыҟан, уи ҳәатәым.
Саргьы аӡәыҳәа ахацәа срылоуп,
Агәра згаҵәҟьоит сҿаҳәатәы.

Дсыцәшәоит сыблақәа ирхыԥшылаз,
Дацәшәоит ахаҳәгьы дзыхҟьашаз.
Ӡыз уи иалысхуа, ма ишылаз,
Аха исраҵәартә еиԥш сыӷәӷәаз.




















* * *
Амал қамса зырҳаз  - дқамсамхеит,
Маҷ-маҷ зегь рыла уи сларҟәны,
Иахьа днасықәтәартә еиԥш сысқамхеит,
Ашәырдәы сықәирхеит сыҟны.

Избоит аргама: акгьы саԥсамхеит.
Зааӡа аԥсҭазаара саршәеит.
Цаҟьак сыжәжәарц наԥхыцла самхеит,
Ҟәараӷк исхымҵшазгьы схашәеит.

Сзыргылаз дарбан ҵаҟа снаган?
Саргьы сгәыӷны мҩак санылт.
Схыцқьа-ԥсыцқьара еижьаган,
Иҭӡамц баагәараха исыԥгылт.

Иану зҳәарыда сара сылахь?
Акгьы кыдӡамзар ҟамлои?
Шьҭа сцоит аӷарцәа рмагазинахь,
Сыԥшқа лзыҳәан смеимдалои.

Ах, аԥсҭазаара сахыбааҩ,
Исхаумыршҭын схьышьҭра акәал.
Иӷәӷәан, рыцҳа, стәыла ахыбаҩ,
Иеимырҵәагәышьеит иара амал.

Изҳәода агәысакара сзықәхаз?
Уахь ма арахь  - џьаргьы сызцом.
Исаԥигагәышьоит иац игәымхаз,
Иҽыхацәа шгәырӷьо рӡом.

Амал қамса зырҳаз – дқамсамхеит,
Уа даамысҭашәаны дҟалеит.
Исырҳәазарц еидарак сахеит,
Сыжәҩа хьыдышьшь ҵаҟа илеит.

Исыздыруам шәарҭ аус ахьыжәуа…
Акьынтыжә маҟа сыхнарҵәеит…
Сцоит ԥшь-ҟәрышьк ҳәа акаҳуа ахьыржәуа,
Цгәы ӷрак сымҩа еихнаҵәеит.










* * *
Аҵх ҳагәылаланы ҳцон,
Амҩахәасҭа кәараҵон.
Ҳагәқәа ҭыԥо ишәаҟьон,
Ажәак зҳәодаз, ҳаԥсы ҳӡон.

Аҵх лашьцаноуп – уаҳа акгьы,
Лашарак ҳбарҭамызт уеизгьы.
Мҩакы ҳаицықәын, ҳарҭ ҳаицын,
Ҿымҭ насыԥ дук ҳазыԥшын.

Аҵх шлашәызгьы – ҳаԥхашьон.
Мҩахәасҭала наҟ ҳнаскьон.
Ҳаибарц ҳҭахыҵәҟьамызт аӡәы,
Иҳалазҵашаз нас аҵәы.

Аҵх ҳагәылаланы ҳцон,
Мҩахәасҭала наҟ ҳнаскьон.
Ус ҳааҭгылеит уаҟа аԥсык, - 
Иаалҩит абнара шьҭыбжьык.

Излаҳдыррыз уи закәыз,
Имыждазма мҩас ҳазқәыз?
Слымҳа инҭаҩит ус лыбжьы:
«Уҭарыҽҽароуп ашьашәы,

Аҵх лашә иаҵәахуеит рацәа,
Иахьчоит амаҭ аԥацәа.
Ирхыбаан иаҳәо уаҳауеит,
Ишҳамыркны ирызҳауеит».

Сыздыруам, схәыцыргьы, изыхҟьаз,
Аха изӡом сыԥсы шсыхҟьаз.
Ауха сгәы рыцҳа хаҳәханы,
Сылԥырҵит дәыԥсшәак наҳәаны.


















* * *
Иахьа мҽышоуп, исымшироуп,
Саҳәшьцәа, шәааи, еицгәаҳҭап.
Убас ҭынчроуп, икашырроуп,
Хәыцрақәак ҳаҽраҳҭап.

Сашҭа ианымҵша ануп ашәыта,
Иаҳа-иаҳа икьаҿхоит сымҩа.
Нарцәы, шәшыҟоугь, шәара шәыда,
Сызгәалашәо аӡәгьы дсымам.

Еизыжәгалон Аҟәа сҩызцәа,
Сымшира ма ибжьахозма.
Ҵхыбжьонынӡа, ҳагәқәа ԥымҵәо,
Ҳаидымтәаларгьы ҟалозма.

Нагӡашьа шамам збоит сыгәҭыха,
Ҭыԥкаҿ, сҿарҳәазшәа, сынкылоуп.
Иахьа сымшираз, сеиҭымха,
Шәҳаҭгәын ԥшӡақәа сырхагылоуп.

Иаашәыкәыршан, саҳәшьцәа гәаҟқәа,
Ирызҳауеит ашәҭқәа гәарҭак.
Еилаҷырҷыруа аҵар араҟа,
Абар, сымшира ахьазгәарҭо.

Сгәы еиқәҳәалан ԥхьа снаԥшыроуп,
Мҩа дук сзанымҵуа са санхалеит.
Иахьа мҽышоуп, исымшироуп,
Сышԥаншәыжьи, саҳәшьцәа, схала…




















* * *
Инҵәагәышьоит иуҳәоз уашәа,
Еидарала убӷа хәоуп.
Убла ҭраа уԥшуеит угәашәахь,
Иҭашәоит умра, хәылбыҽхоуп.

Ааԥны мшуп иахьа иухугаз,
Идуцәан уи, угәы ԥнаҵәеит.
Иуԥылеит амҩан кыр ирхәыцгаз,
Ушцәажәоз аамҭагь угацәеит.

Аӡәгьы усс икӡам угәыҵха,
Зегь зеиԥхыӡуа даҽакӡоуп.
Урзааныжьуп умши уҵхи,
Унхаргьы ухҵәаргьы – зегь акоуп.

Ашәеиқәа иаламзи уқәыԥшра,
Убас иагьнажәругеит уара.
Аӡәгьы игәеимҭеит уҟәышра,
Аӡәгьы ихеимҵеит угәра.

Кьынтыжәҵас ухьӡ хәыҷ рымҟаҟондаз,
Уқәымтәондаз зны махәҩак.
Уԥсымҭаз, иараби, дҟалондаз,
Уқьышә инықәызкша ҿамҩак.

Џьаркгьы ныҟәугом, унаҭым,
Аҭахгьы ауагь – зегь уаароуп.
Уԥсҭазаара гәыбӷан унаҭом,
Уагьеилызкаауа иароуп.





















* * * 
Аԥсны амцаԥшь ацралан аҿҿаҳәа ибылуан,
Уи дагәылан ахаҵа – згәы мшәоз аԥелуан.
Иашҭа дызҭымҵыр аӡәы деишьклаҳәны,
Зегь ивсуан, дрымбозшәа, рыҿқәа нарҳәны.
Аԥсны амца ацралан аҿҿаҳәа ибылуан,
Ихы дацәыԥхашьан арԥыс дыԥсуан.
Уи ддәықәлар абџьар кны еибашьра,
Иаҳәшьазаҵә иаразнак лҽазылкуан аҽшьра.
Дӷьаҵәыӷьаҵәуа абасгьы лҳәагәышьон лара:
«Иамбароуп сыбла сашьазаҵә иԥсра».
Лыхәда ашаха ахаршәра дазхиан,
Аешьа гәаҟцәгьа дҿаҳәан, дҿаҳәаӡан.
Аԥсны амцаԥшь акӡаҵәҟьеит, ақырҭуа дӷьашкӡеит,
Зшьамхы инанагоз нымгылт, жәылара ицеит.
Ихамҵакәа убасҟан иаҳәшьазаҵә лҳәатәы,
Днықәыххит арԥыс аибашьра адәы.
Уаҳагь дзыхнымҳәит, ахымца дагеит,
Иԥсрагьы аеҳәшьа лыбла иалмырбеит.


































АШӘҞӘЫҬИРҬАҾ

Сҵыс ҷыр-ҷыр ԥшқа, ицаша ҿыцха,
Иузҭада, исаҳә, азин,
Уажә ҳазҭалаз ашықәс ҿыцха
Уҵалартә еиԥш смагазин.

Кәакьцыԥхьаӡа ункыдыԥрыло,
Ах, ушԥаҟоу угәы цаны.
Саҭоумҵан сахьуԥыло
Абас сылахь еиқәҵаны.

Изуа, исҳәо – акгьы марам,
Арахь сеидара хьанҭоуп.
Аҳәынаԥқәа сылахәмаруа
Ашәҟәыҭирҭа сыҩнатәоуп.

Сыҟоуп ус… Акгьы сҭахӡамкәа…
Сгәы зегьы-зегь еилнарго…
Сбаандаҩуп сара сҭакӡамкәа,
Зынӡа имаҷхеит зыгәра зго.

Иҵысхуазеи ашәҟәыҭирҭа?
Ианбасзылаҟәуеи махәҭак?
Аброума иахьыҟало сыԥсырҭа?
Сҵыс, исызҭода аҭак?

Сыҷыр-ҷыр ԥшқа, ицаша ҿыцха,
Иҭынхадоу уара агәаҟ,
Усцәафоит ҳәынаԥк, ашықәс ҿыцха.
Смагазин удәылԥраа наҟ.





















 * * *
Ԥсыӡҵас, сгәы, узырԥаҭԥаҭуеи,
Улыргәаама сыӡаб Ԥаҭа?
Ма уакыма заанаҵ ацәа?
Исҭахын срыцҟазарц ахацәа.
Даҽа ԥыҭрак, сара суҳәоит,
Аус сызуы Ԥаҭа лзыҳәан.

Сгәы, иухьзеи, уҭрыс-ҭрысуеит,
Сымаха-шьаха урдысуеит.
Сҷыр-ҷыр гаӡа – Наала – цәажәаҩ
Акалашәа иубома лцәаҩа?
Лқәыԥшреи лгәыӷреи мцарц инкацәа,
Лаҳаҭыраз уамкын ацәа.

Сгәы, узықәшәазеи, иарбан «џьиту»
Илзыҟоуҵо са с-Пачита?
Лхәыҷы хьӡы лхухыр, лара д-Нароуп.
Ах, уи лымҩа цәгьала инаароуп.
Убри лзыҳәан, убри лзыҳәан,
Сгәы умыцәан, суҳәоит, суҳәоит.






























АГӘАӶ

Аҷараҳәа агәашә аартны,
Шьыжьык сашҭа иҭалт агәаӷ,
Абас аҳәеит, сымшаҭ, ирӷьны:
«Иузыласышьҭып сара аӷ;

Нышәгәал ажәала ухҭакны,
Аԥсҭазаара угәы ахсыршәап.
Уҽуҵәахыргьы уҽҭакны,
Уцәа уҭаӡыӡартә усыршәап.

Нхарак умоуп хаз ҭыӡшәа,
Уаанда ыҵҳәан зегь еиусыжьп,
Умшқәа ирыгмыжькәа аҭыӡшәа,
Амца қьоуқьад наухсыжьп…»

Исҳәо сақәымшәо сшанхеит,
Сгәы ԥжәаны, абар, сыԥсуан.
Агәаӷ сшьырцаз зны снеихеит…
Сдақәа зегь ҭыԥо иҵысуан.

Цқьа иасахьаз збарц сҭахын,
Аха исықәлашьцеит зынӡаск.
Иҵаашәшәылаз аблақәа ҵәахын,
Иузҭыхуамызт жьхыла унҭас.

Нас, ианеивызга сыԥсы,
Агәаӷ сазҵааит: «Сзыхурҟьои?»
Иарах аҭакс: «Умыцхәуп Аԥсны,
Наҟ уаныхтәуп, уԥсы зҭои».




















* * *
Ҭынч иуадаҿ дтәоуп дыхҿыҿӡа.
Дышшаԥасалуп, дыццакӡом.
Асааҭ ахыц аанҿаст иџыџӡа,
Аҵааршә иакызшәа иҵысӡом.

Сқыдсаҟәауаҩ далам ацәа,
Иахьа иҭеифашаз дазхәыцт…
Аҟәа ҩны ԥшӡак акьатрацәаҿ,
Асааҭ ду аусура иаҟәыҵт.

Шәеицәажәала, амарџьа, ԥшьаала,
Иахьа дыҟоуп уи дӷьышкны.
Изгеит, иҳәеит, еибашьрала,
Сара истәуп, иҳәеит, Аԥсны.

Кырӡа ицәгьаҵәҟьоуп иара илеишәа,
Ҳәаҵас дмыхьтәуп данҿыҿы.
Ҽнак зны иаладырхиарц иеишәа
Иҭиуеит аихаӡа, амҿы…

Уа, ҳгәы иҭамкәа, ҳахгьы иҭамкәа
Иаҳдырҳәозеи шаҟа мцы.
Рԥыҟҟара даҿуп атанкқәа
Ҳџьынџь заҵә зларыхьчоз иацы.

Абри аума, ҳарҭ агәаҟқәа,
Ахақәиҭра ҳәа ҳзышьҭаз?
Иҭарфаӡеит, рыцҳа, Аҟәа,
Шьоукы ирзыҟалеит ҳаԥшьас.

Шәыта еилыӷрааны, имчымхан
Аԥсны ианузеи шаҟа шьҭа.
Зны ҳзеигәырӷьозгьы длақшәышәхан,
Иҭәа амца ацреиҵоит шьҭа.

Зџьынџь иазыҟоу дала-шьала
Ажәак рҿыҵшәар, рҿы ржәагәоит.
Ихҩоуп ҳхақәиҭра аԥардала,
Ақыдсаҟәуауаа ражәа еиқәшәоит.

Ҳалҵып шьҭа, иҟалозар, ацәа,
Ҳаззыԥшым уаҵәы иаҳзыԥшуп.
Шәабаҟоу агәымшәацәа, ахацәа?
Абыржәы, абыржәы ҿыҭтәуп.









* * *
Сҭыӡҭа лассы араҟа ирхашҭуам,
Абрантәи сашьҭоуп дунеик збарц.
Иақәысклоит инсыжьӡарц сашҭа,
Иахьынеиԥырхо сықәҵны сцарц.

Сыдгьыл хаҳәра, сыдгьыл кьакьа
Сшацәымшәо адыруазааит аԥсра.
Сыԥсы аарлаҳәа иҭакьакьан
Адәы сақәлаӡом сара.

Сызҵымӡааша ауал сықәуп,
Иаԥсам саныӡбар слахьынҵа.
Хәылԥазыла ашҭа сықәуп
Ажәҩан ҵыккеиԥш сыууаӡа.

Ҽнак амшын ду сынхыҭәҳәылан
Сышԥаҭынчхоз ԥшак сагар.
Сгәалашәара шаха еиқәҳәалан
Маҷ-маҷ сахәаҽуеит абар.

Жәа-ԥшқарахла, жәа-џьбарала
Исылабжьода? Ус сцалап.
Сынкаҳаанӡа сара сџьала
Смаҟаҿамҳәа сааӡалап.

Ишԥабзиаз зегьы схаршҭны
Мҩа мариакахь схы сырхар.
Ҽнак агәашәгьы нкыдҵан сашҭа
Иахьынеиԥырхо сықәҵны сцар.






















* * *
Ҳаиԥылоит, ҳаиԥырҵуеит… Ушԥаҟоу? Сышԥаҟоу?..
–Ус сыҟоуп… Хар сымам… Иҭагәышьоуп сыԥсы.
Узҿузеи? Сызҿузеи? Уабаҟоу? Сабаҟоу?
Угәы камыжькәа унеила ус абааԥсы.

Ҳаиԥылоит. Ҳаиԥырҵуеит. Усхашҭуеит. Сухашҭуеит.
Сумбошәа ухала иужәуеит акаҳуа.
Ҳаԥшӡан ҳҩыџьагь ҳанеидгылаз сашҭаҿ,
Дџьаҳшьон дҳамбаргьы ҳабжьы змаҳауаз.

Ҳаиԥылоит, ҳаиԥырҵуеит. Шәҟәык ҭужьма, иҭсыжьма?
Мамоу, џьушьҭ, ушәындыҟәра иуҩыз ҭаҵа.
Ҷышәрак иаҿыз ҳаԥсы шҭаҵәҟьаз ҳаржыма?
Избан, изҳашьҭоузеи абас ҳаԥхаҵа?

Ҳаиԥылоит, ҳаиԥырҵуеит уахь хыма-ԥсыма.
Ҳшьапқәа хтуп. Икылыжәжәоуп ҳмагә.
Уҟоума? Сыҟоума? Уԥсыма? Сыԥсыма?
Ҳазбода, ҳзырххода ҽнак ҳкаҳар, шәикәагә?

































АБИԤАЗАҴӘ

Сыдгьыл саласамшәа дацла,
Стәымуаҩышәоуп ишсызҳаз.
Сыҟәрышь мыжда, иагхом, аицлом,
Сшьапы хырҟьаҟьа зны исырҳаз.

Сара стәала кыр схыԥхыԥит,
Сара стәала аџьа ду збеит.
Арахь иақәым сыҩны ахыбҵәҟьа,
Сҵеџьгьы ашьшьыҳәа аӡы ҭабеит.

Срымбошәа исывсуеит сҭынхацәаҵәҟьа,
Иахьанӡа исазҳәоз: «Уара умшуп»,
Сыҩны исҭатәаз ахҵәацәаҵәҟьа,
Рԥынҵа дуқәа хара иԥшуп.

Ишыцәгьам здыруеит сашәа сроулар,
Сызлаҟам ала схы дырбо.
Исоуеит усҟан саргьы адоллар,
Иҟалоит усҟан сызџьабо.

Ҭынч мышкы зны са сзыԥсгәышьар,
Аӷәқәа жәеиза еизгатәуп.
Ҵәыцак хҭәалан ирзыжәгәышьар,
Нас аҵәымыӷгьы ԥшаатәуп…

























«АШЬАНЕИ АГӘЫԤШҚЕИ»
2008



  АԤсҾыхҩы

                        Ҭамара Платон-иԥҳа Шьаҟрыл
                                  илыхьӡынҩылоуп

Қырҭуак изымгәаӷьуаз аԥсуа игәаӷьын,
Баҳкәажәра ихаршҭны аҵықьҳәа дхысит.
Ихызаҵәын бажәа, кырӡагь иаӷьын,
Бмилаҭ гәырҩа шбыцыз дунеи дук бахысит.

С-Шьаҟрыл-ԥҳа, Шьаҟрылаа мацара быртәым,
Аԥсуаа ҳазхәыцлааит шьҭа бара ибыжәлоу.
Быԥсы атәарҭаҿ неишьак имам атәым,
Быжь-ныхак  ршоура шбыжәлац ибыжәлоит.

Акызаҵәык, сбыҳәоит, Платон ду иԥҳа,
Араҟа ҳан бакәын, ҳан бакәхоит нарцәыҟагь.
Зыгәра ргоз еснагь бара бакәын иаҳа,
Аԥсуа ихымҭа бшагаз бамхаҳәар – 
                                                      мыхьтәҵәҟьоуп.
Ҿнаҭрыма Лыхны? Бачҳарыма иара?
Аҟәагь маҷ-маҷ иацәыӡрыма баԥсшәа?
Иацәшәогьы ҟалоит, нас, ԥхыӡла ббара,
Шьҭа риашашьа ҳамоума иҩашьаз абасҵәҟьа?

Бгәы лаша ҳацуп, ҳара ҳзы цәымзаркуп,
Ҳахьчоит ҳҿаԥхьа ианцәырҵлак ҳазгаша.
Ҳ-Аԥсны анапы бықәыргылан бакуп,
Аихаӡеиԥш быгәнаҳа иаҵоу изгашам.

Сбыҳәоит сшьамхнышлан, сбыҳәоит бара,
Уа ҳҵеицәа ирабымҳәан ҳарҭ ҳазҭагылоу.
Шьаҟрыл-ԥҳа, схьы баҟа, бара бами, бара,
Нарцәыҵәҟьагьы, издыруеит, ахызаҵә бшаԥыло.

Быԥсҿыхыҩны бшыҟоу аҳәоит Аԥсынра,
Џьанаҭ лаша ҭыԥуп бара быԥсатәарҭа.
Ах, шьыри, уԥсуазаргь, абас еиԥш аԥсра,
Аԥсра, аԥсра ссир – Аԥсадгьыл аҳамҭа.








        УС ДЫҞОУП АӠӘЫ

Ус дыҟоуп аӡәы – згәы зегь аныҩыз,
Зцәа амбатә ҭаӡаз, амбатә зычҳаз,
Абрантәи шьоукы жьақәоушәа ианыҩыз,
Адунеи ду ианырыртә зыбжьы азырҳаз.


Еснагь уи иԥсыцқьа ахьыҟаз аракәын
Ижәлар ихьчарцаз дгылеит иара.
Изырҩо дызусҭа ҳхақәиҭра ԥшьа аракәа,
Ӡәыр алахь иҷышәырц даҿума Аԥсынра?

Уа ҳагәнаҳа даҵалт наӡаӡа ақырҭуа,
Ҳдоуҳамч аҿаԥхьа, абар, деилышшоит.
Ҽыкәбал хақәиҭрам иҳамоу ахақәиҭра.
Акәадыр аҟәына хьыршәыгәқәа лашоит.

Иџьасшьом гәаӷ мцак шьоук ргәаҵа иҭацеизар,
Уажә ҳџьынџь ишьагьуа иқәлазар урҭ.
Абраҟа дызшьыша, дад, дҳалазар Цезар,
Маӡала ихуазар, дад, иаҳәызба Брут.

Ааи, нас аӡә дыҟоуп… Уаҳа зеиԥш дыҟам,
Дгьылжәҩан еибаркыра гәыхәтәыс изауыз.
Иҵла џарџар ду, иагьа рургьы, ирызԥымҟо,
Реиха кны иадхалт, уи роуит рххатәыс.

Ԥшьаала иԥытлоит ҳаӷа  ишаха ахаршра,
Иаҳхашәоит иҟәараӷны, ҳарҭ маҷк  ҳаилышшар.
Изылшода, иараби, ҳҵеицәа ршьа ахаршҭра?
Изҭахыда, анаџьалбеит, урҭ рыхьӡқәа нкабар?

Ааи, нас, аӡә дыҟоуп, адәы дықәуп дԥааимбарны,
Абжьымра дыцәгылоуп, дбылуеит, дагьарҭәоит.
Ҳхақәиҭра хьӡырҳәага уажәыгь шьа-цәыкәбарны
Хгарҭак инамҭо, агәырҩа данаргоит.

Ааи, нас, аӡә дыҟоуп. Иажәа ӷьеҩ ҳәашьа
Разҟны дақәшәеит… Уи ҳахьчеит ҳара.
Ҳхақәиҭра ианалнах, ижәдыруаз, аҳәашьҳа
Уа, иҳамаӡам аԥсуаа цашьак хара.

Дымшәац уи иахьанӡа, дҟалом игәы ҭыԥо,
Кәалӡыс иазыҟалеит игәы ӷәӷәа Аԥсынра.
Ихьӡ нага шьҭырхзаргь иахьа цәҟьара ҭыԥны,
Изалшом хызаҵәык аахарц иара.

Ҳанацәа иршәырҵаз ашәы хдырҷахьоума?
Дихьоума, мшәан, зхала знышәынҭра зжуа?
Ибжьы нҭыган аԥсыуак уаҩҵас дыччахьоума?
Ҳԥеиԥш рыӡбома аԥсшәа ззымҳәо абыжьқәа?

Анцәа ду ибарҭоуп аԥсуаа зегь ҳшыҩкра,
Ҩысҭаа мчык ҳаҵалт, цәгьашәа ҳаибарххоит.
Ҩаԥхьа Аԥсны уазгыл, са Сыхшыҩҭра,
Уара иуеиԥшу дымгылар, ҳхақәиҭра ҭахоит.


















































        ҲҴЕИЦӘА РШЬА АНАҨС

Ҳҵәыуар анамуа, ма ҳгәырӷьар анамуа,
Цәқәырԥа дуӡӡак ҳ-Аԥсны лаша шьҭыхны ианамоу,
Ҳгәакьак дыԥсыргьы ианҳамам џьабахак
Уск ҳаҿызаргь ианыҟам џьабахак,
Аԥсуаа ҳаҵаиан ҳацәоума ашәшьыра?
Ҳшақәырфо шԥаҳамбо ҳашҭа кашьшьыра?
Аԥсадгьыл ахьчараҿ ҳарҭ  шьҭа ҳмарҵеицәам
Рыхьӡ-мра ҭашәарцу иаҳцәыӡыз аҵеицәа?
Ҳиааира иахыҵуеит 15 шықәса шьҭа,
Ԥсҭҳәак аҵачырцу Аԥсны жәҩан иаҭа?
Ҳара ҳархьынҳалом иҳаным ма иҳабым,
Ҳпаспорт сыкәмалҵас ихырҵо сабаԥым.
Иамоуп иара иахатәыҵәҟьоу шьхацамҩак
Ҽык ҵыгьны зны-зынла ичуазаргь аӡамҩа.
Ҳҵеицәа ршьа анаҩыс иарбан гәҳалалроу?
Агәҳалалра иацуп мыцхәы аҳалҳалра.
Ҳ-Аԥсны, ҭыԥҳаушәа, уқьаӷьариан иануҳәа,
Ҳнапсыргәыҵа ргәаҩан ашылаз ҳануҳәа,
Умаҳәыз, уабхәындаз, уабхәаз – зегь аками 
Ҳхаҿсахьа дахыччоит абар аӡә дкамкамуа.
Ҳаԥсуара шьҭыҵуеит. Иаԥҵоуп азакәангьы,
Уи ахы иазакәануп, изҭалом макәанкгьы.
Аԥсны, дадхеит, идыруп, ҵәыца ҿырпҟагам,
Мамзаргьы зҿы жьақцаз еиха мҿыԥҟагам,
Ҳџьынџь ахьӡ макьаназ иҭаркуам акьарда,
Акьарда иҭазкуа ихаҭаҵәҟьа уи дқьардоуп.
Ҩажәихәба шәышықәса Аҟәа ианахыҵуа,
Уи зыхьчаз рылҩаҵә ԥшьаала ианхыҵуа.
Ҭынч ианазхәыцтәу уажәы рыԥсы атәарҭа,
Ҳақәхар ҟалома иҳамамкәа хгарҭа!?
Сыԥсадгьыл азыҳәан сшәыхьчаруеи, сҟарулзар,
Исгәыдҵан сышәшьыруеи ак злымшо ҟәарылзар,
Зыԥшь хәхәаӡа Абжьыуантә иҩуаз, ибналоз,
Гәдоуҭа ирдыруан даҽа гәык уа ишрызҭалоз.
Ифырхаҵаха ицәырҵит аибашьра анеилга,
Ирыԥшааит, нас, маҭәакгьы – аҩныҟа анеига.
Ҿыц џьықәреи рыцны Аԥсны адгьыл шьҭа иҵшәом.
Аа-хаԥыц шахала уахаргьы иҵшәом.
Дыд-мацәысс иарбан, исашәҳәи, ҳгәы ҭызҟьо,
Ҳамҩашьо даҳдыруеит ҳазцәымӷу, зхы ҳнызҟьо.
Мшәан, аԥсуа бахҭас изшаҵәҟьо ҳаԥыми,
Аха дабацо, дабацо уи мшын дук даԥными,
Аҳаԥы уҭаҿарҳәарц – иаҭахуп Абрыскьылра,
Аԥсуа ихақәиҭра – Абрыскьылгьы иҳәыркьирам. 




 ЦУНАМИ 

Абри цунами, абри цунами,
Сыԥсҭазаара иацу ами.
Уаԥыл уара – сыԥшақәа ргәил,
Ушәҭқәа агаргьы, исзынкыл.

Акыр ҵуама, уи иацами,
Аҟәақҳәа иансыжәлаз са цунами.
Сыԥшақәа ргәил, сыԥшақәа ргәил,
Цунами ԥхьаца, исзынкыл.

Аԥшақәа ргәилла сыҩны ргылоуп,
Уи бзиа избо сара сигәылоуп.
Аԥсны иахҭысхьоу зегь гәынкыл.
Сҽыжәлан, мчы цәгьак сыннакылт.

Сыԥшақәа ргәил, исаҳә, схы стәӡами?
Абас сзацәшәозеи са цунами?
Сыԥшақәа ргәил, сыԥшақәа ргәил,
Ирызмырбгаша ҩнык сзыргыл.

Ӡыршык иҭшьушәа сымшқәа цами,
Сымшын уҽаҵашь наҟ, цунами.
Сыԥшақәа ргәил, сыԥшақәа ргәил,
Шьҭа иазхоуп, уаргьы уҽынкыл.



























                СЫГАГА

Сыгага  нақәҵәуеит сыншьан,
Нас ԥшьаала илбааит амардуан.
Ашҭа дықәгылан саншьа,
Цасҳәан иауазшәа, идыдуан.

Иԥсышьа цәгьахозаап ауаҩыраз,
Сзахьымӡеит ажәак аҳәара.
Шықәсык анбагьыҵи… жәац сҩыза
Аҭахцәа зегь иреиҳәеит сыԥсхәра.

Дзаҵәын сара сашҭаҿы саншьа,
Сыгага, гәаҟуа, ишаҟьон.
Маҭәажәқәак ықәгәышьан сыншьан,
Сан лмыткәма шьоук рлымҳа ҭнаҟьон.

Сыгага ԥшуан са сахьыржыз,
Ԥслымӡын сгәы иқәжьыз, агәаҟ.
Лабжышқәак, аӡамҩа иахьыжжыз,
Хаҳәык кылнаҵәон наҟ.

Хәыҷқәак џьара икаԥачаԥон,
Илгәыҵлашон ԥҳәызбак аџьар.
Аганахьшәа игылаз ашьаԥа,
Шьҭа ԥшырҭас ишьҭырхуан аџьар.

Сыгага амцеиԥш еихәлацәан,
Агәы ҭынчын, иазхәыцуамызт малк.
Рхылԥарчқәа рхырхуан ахацәа,
Еишьҭалан ихырҵон сыкәмалк.

«Ԥсыхәас уи имоузеи дҿыхар? 
Лак иафазшәа иҩны еимыжәжәоуп…»
Сыгага хәыцуан… «Еиҿыхоит,
Ашьаԥаҿ ианшыкьроу уажәоуп».

…Усиааит, аԥсцәаҳа ԥсыршьага,
Уараӡәк сара сыгага утәуп,
Аха иҟам сыԥсы-цқьа рԥхашьаган,
Уи дунеи дук – умч зқәымхо – иатәуп.









            
              АХЫЗАҴӘ

                  Слава Бганба ихьӡынҩылоуп 

Аԥсуара ҭызго ыҟоуп фырхаҵарак,
Иацҭызго ыҟоуп даҽа ԥсыуа хаҵарак, –  
Зажәа қадақьу, дзыртәо ҿымҭ дырҟаԥшьны,
Баша адәы дықәызҵо ус дхәылашь-ӡылашьны, 
 
Жәа қадақьым ахызаҵә, ахызаҵә-гәкылжәага,
Ауалыр арыԥҵә еиԥш аԥсҭазаара зыржәагәо.
Иараби, ахызаҵә иаԥыло згәы хызаҵәны,
Адунеи уқәызҵо мчыс иарбан урзаҵәны?

Ҳџьынџь унасыԥын. Уи уқәын уԥсы аҭаны,
Мцан ублақәа ирхыз, избахьадаз икьаҭаны.
Уанбахьӡеи, хәашабга, уара убызшәадырра,
Уара убызшәадырра – аԥсуа еилаҭырра. 

Шьҭа уҽурҭынчит. Дуԥылап Шьаҟрыл-ԥҳагьы.
Уа шәҩыџьагь ишәоуп Анцәа ду илԥхагьы.
Илаахаз ахызаҵәи ухызаҵәи еибагәӡып,
Иагьаҩ зажәа хызаҵәу ҳаԥсуара иақәӡып.

Ҳәатәык ауп инхаз: уԥсы ҭан доуҳалаҵәҟьа,
Уҳацын акалашәа, акалашәа уҳалаҵәҟьан.
Ақды еидара уаҵыҵит, ақды-ибажәымхаз,
Иаанхоит иузымҳәаз, узхьымӡаз, иуажәамхаз.

Ааи, нас, ҩ-хызаҵәык еибагәӡып еиԥыланы,
«Нан» аҳәап руак, уҩнапык нкыланы.

Ухызаҵә, ухызаҵә, уара узнапык-аӷәӷәаӡа
Уи аҭак ҟанаҵап: «Шәара шәыда сахәаӡом».




















АЛАБАШЬА

Аԥсҭазаара ауӷә хьанҭаҿ сҵакуп.
Сӷьатама хжәом. Сыхәда маҷк ицәҳәуп.
Сышцо амҩан скаҳар ҽнак сӷьазкны,
Дызбом сзыргыло наҟ снапы санкны.

Схала  сгылап, исыҵарсны снапқәа,
Иаҭах сдәықәлап, исхьыӡысо ақәа,
Сҩызцәа срывсрым, баша дәыԥсшәак ҳәо,
Лаԥшыцәгьала уаҵәтәи рымш ҿаҳәо.

  – Ҿырпык сыҭ, – днасыдгылап аӡәы…
Ҳаи, даԥсыуоуп, инымҵәаша зыхәҵәы.
Сџьыба кылҵәоуп, сџьыба аҵа ԥжәоуп.
Аԥара агәаӷаз… Ианысыԥсах уажәоуп.

Алаба баша, уи лабашьара азуам,
Ауаҩ баша алабашьа амаҵгьы изуам.
Слабашьа аԥынҵа маҷӡак иҵарцәоуп,
Уи збарҭоу, дад, ахшыҩгьы хьанҭацәоуп,

Аԥсҭазаара ауӷә хьанҭаҿ сҵакуп.
Сӷьатама хжәом. Шьҭаҵәҟьа иццактәуп.
Сышцо скаҳар ҽнак сара сӷьазкны,
Саргылароуп слабашьа, ҿымҭ, снапы санкны…
























АХАҚӘИҬРА АШҬА

Абар, абар – хақәиҭрак ажәла,
Абар, абар – хьыԥшымрак ажәла
Карԥсарц Аҟәа еизеит ажәлар,
Ажәлар, ажәлар – абааш иажәло.
Аҟәа ашҭаҿ - Лыхны ашҭаҿ,
Аҟәа ашҭаҿ - Мықәаа рашҭаҿ,
Аҟәа ашҭаҿ - быжь-ныхак рашҭа,
Аҟәа ашҭаҿ - ҳҵеицәа рашҭа,
Иԥхынҷкәынӡа иӡырҩуеит ҳажәҩан.
Аӡә дӡырҩуеит ԥхынҷкәын арӷьажәҩан.
Ирҳәоит ҳажәлар, ирҳәоит ражәа,
Рыбжьы шьҭыҵуеит, иӡырҩуеит ажәҩан.
Аҟәа ашҭаҿ - агәаӷ мца ҿыцәарц, 
Мчыла аӡәы иҟаиҵароуп ҽырцәа.
Уи дзықәԥалаз Аԥсны аҿацәгьы,
Дықәҵырц изхоит ҳашьха ҽацәгьы,
Абар, абар – Аԥсны жәлар ражәа,
Абар – шьаршәыла иҭәу урҭ рашәа,
Абар – ашәеиқәаҵәа џьангара.
Абызкаҭаҳа иагәылахаз агара,
Абар, абар – хақәиҭрак ажәла.
Абар, абар – хьыԥшымрак ажәла,
Илахьынҵа дазықәԥоит аԥсуа.
Идыруеит цқьа згәы дахәо, дасуа,
Аӡәы иҿы уи дҭалом, дҭыҵуам. 
Абри адунеи мҩаҿы иҽирӡуам, 
Абас еснагь уи дзыруазыруа,
Ибыжь-ныхак роуп издыруа.





















АМШАԤШАРАЗ

Уахык. Ԥхыӡын. Аеҵә ӷраҷкәын ссақәа еилҟаан,
Амшаԥшараз иԥсы шкәакәа ажәҩан иаҵалеит Елҟан.
Атәым шьха шибоз дшәон дыԥсыр ҳәа, аха илахьынҵа
Амҵәыжәҩа еиқәаҵәа Аԥсны хнаҩеит аҽахьыгӡа.

Арахь, Елҟан, арахь – Мшаԥуп. Уани уаби ԥшуп.
Урҭ рзыҳәан аӡә дмышьҭацәгьоуп, ҽаӡә дымшуп.
Ҳаи, иаҳҳәеит ҳәа, уа, Урыстәыла агәаны,
Ҳашьха дуқәа Алдыз избозма абасҵәҟьа иааигәаны.

Дымшаԥшароуп, цәгьак мҳәаӡакәа, иахьа, мшаԥ аҽны,
Дыцқьашәқьаӡа изҿыхаз – дыԥсҭазааран, дымшны.
Мшаԥы датәгәышьам амшаԥшараз гәыла узҭиуа.
Гьамак ашьҭахь зыбыз цәа-цәашьушәа итиуа.

Амшаԥшараз, аԥсашараз, кәтаӷьқәак сышәҭ ишәны,
Гәи-гәаҵәалеи са санныҳәо. Ианыҟоу сашҭа шәҭны, 
Иацәшәашам уи ахызаҵә, иацәшәашам сҟармаҵыс,
Игәырӷьацәеит амшаԥшараз иара зегь рыҵкыс.

Изхашҭхьада, мшәан, аииа, ма абаииа, ишәҳәа,
Иарбан дину, иарбан мчыҵәҟьоу ҳарҭ ҳазмоу ҳҭаҳәҳәа?
Амшаԥшараз, згәы еилго, уа, ҳаԥсуара азҿыҭы,
Иара аҿаԥхьа харак удзар, цәа-цәашьҵас уӡҭы.

…Исықәыҵәҟьеит амни аҵысҵәҟьа: «Мшәан, уара узҿуи,
Унхом, унҵуам, мҩак уанхалеит, иухаҿуи?
Сшәаҳәоит уашҭаҿ, аха удагәахеит уара,
Арахь ашәак азуҳәарц уашьҭоуп Аԥсынра».

Аҭак асҭеит уи сцәыгьман ԥшӡа, сҟармаҵыс:
«Усҟәаҵ, усԥырҵ, идыр схы сцәымӷуп зегь рыҵкыс».
Иара аҭакс: «Избоит, сашәаҵәҟьа узыхгом,
Ужәҩан аԥсҭҳәа хызхша сара сыда ҽаӡә дызбом».

Амшаԥшараз сымца шаҳәшаҳә, иара ахала еиқәылт.
Сыцқьашәқьаӡа саԥыларц зынӡа заа сгылт.
Ах, ишԥацқьо амшаԥшараз сымца ахаҿы,
Ах, ишԥажәло мчыла иҭаларц сгәашә ҳарак аҽы.

… Уахык. Ԥхыӡын. Аеҵә ӷраҷкәын ссақәа еилҟаан.
Алдыз изыҳәан иԥсы ихыҵуан џьара Елҟан.
Аԥсны дыԥшын Марыҭхәа. Деилыԥсаан.
Амшаԥшараз напык анаҳалт џьара асаан.

Амшаԥ иаԥшәмоу-уаԥшәмаз, исасу-усасыз,
Аӡәгьы дыҟам ари аԥсҭазараҿ шасысс.
Амшаԥы саԥылоит, шьак сыхьшны, ишаԥу,
Зегьы-зегь схаршҭны, аха исхамыршҭкәа сшабу.

СЫМШИРАЗ

Зынӡа аӡбахә змаҳацыз са сҷышә,
Сымшираз ҳамҭас исиҭеит амҵәышә.
Дԥышәарччо исеиҳәеит: «Снапала исԥеит.
Укҿаҩра барақьаҭхарц сгәы иаҭаххеит».

Днапҟазоуп ҳамҭас исызҭаз амҵәышә,
Игәыӷьны иузакьырсран иҟоума анышә.
Уи гәыкала бзиа иабоит сара сџьынџь,
Уи бзиа иабоит аҳардан, акаҷыҷ,

Аха ус, иҭацәӡа, иахьыкнаҳау иҽырбоит,
Ажьымжәақәа уаҟа ԥхыӡла иабоит.

Сымшираз сихашҭыр ҟалозма ҽаӡәы,
Ус сеиҳәеит: «Шьоукы исылырхп аҵәы.
Умшираз снапала маганак сыӡрыжәт,
Исхит ицырцыруа, иалархла ажәырҭ…»

Зныкгьы изухьазма санқәыԥшыз ауааҳә
Исырхуан уахынла, мзагәыла сара аԥҳә.
Аԥҳәаҟәа еиқәысҵон, еиԥшын амҵәышә,
Иавсны ицомызт асасцәа сышә.

Аха арахә нҭалан сымхы зегьы рфеит.
Иҭабуп амаганаз… Изҭаху, уххь згеит.

Ахԥатәи исеиҳәит: «Уҵыҵны уқәацә
Ҩнык узыргылозар, усҭ агәымжьаҵә.
Абар, шьалашьынкгьы. Уажәы зегьы цәтәуп,
Цәқәырԥа хьанҭак уалоуп, узалҵуам, уатәуп».

О, иссируп, иссируп – амҵәышә, агәымжьаҵә…
Сымшираз урҭ сызҭаз ирзысшьыроуп ацә.
Реидара сшаҵало здыруа смилаҭ.
Уаргьы ҳамҭас, суҳәоит, исыҭ акалаҭ.

Ирлас, дад, ирлас, хьаак сарххоит.
Акалаҭгьы лапҟьала арҭәра аҭаххоит.

Аԥшьбатәи исеиҳәеит: «Иашьҭада уҷышә?
Аҳаҭыр ақәуҵар еиӷьуп умҵәышә.
Жәеинраалак умҩыхкәа… Изҭахыда ушәҟәқәа…
Кәакьк икҿажьуп ирыласуа ақәа.

Ҳамҭас саргьы иусҭоит ауӷә,
Иахьа ицәгьагәышьоуп, ишубо, зегь рыхә.
Умчқәа каԥсаанӡа, уӷәк уаха, уеиха,
Абас уазҳәо, дад, сара  соуп – уҭынха».

Амарџьақәа, ҳамҭас исырҭаз мыцхәуп, 
Амҵәышә… Нас ауӷә… Сара сзы игәыцхәуп.



АԤШҨЫ

Аԥшҩы исалҳәеит: «Умышьҭакуп,
Зегь қшаԥоит, нан, узлаго.
Ныхак ушьҭаӡоуп, уакуп.
Алу уқәжьуп – узлаго.

Иузыҟаҵоуп ашәҟәыцәгьа, нан,
Ҩ-ҩнык рыбжьара џьара ижуп.
Ишуқәу збарҭоуп акәырбан,
Иҟамҵаӡакәан ус уԥшуп.

Гәаныла уаниашьапкуаз Анцәа,
Уӷьаҵәыӷьаҵәбжьы иаҳаит,
Аха уиеижьеит уи рацәа,
Урыцҳаишьан, иахьанӡа уааит.

Уара ухәшәыц деиқәзырхо
Иҟоуп уааҵраҿы ҳаскьынк.
Ухаҭа иуздырӡом узырххо,
Нан,  уеихароуп даҽа аԥсык.

Иаргьы уаргьы ишәылоуп шьак,
Ак уцәӷьычны угәыла игоит.
Анкьа-бынкьатәи ҳаԥшьак
Анышә иҵалан ицоит.

Убри узыԥшаар, нан, уара,
Узахныҳәар ҩыла ирҭәны.
Ибарақьаҭхон укҿаҩра.
Ӷьацашьак уоугәышьон уҩны…»

Издырт, егьсымчым, ак сыӡбом,
Слахьынҵа ршахьеит шьоукы.
Исамхаҳәеит: «Быгәра згом,
Избом исхароу ҳәа акгьы».

Аҭак салҳәеит: «Сыгәра умган,
Аха умҩасуеит ушгәыкуа.
Иаҳхарам ауп, иудыруаз, нан,
Ныхак  ҳамоушәа ҳазкуа».














 СҨЫЗЕИ САРЕИ

Сқәыԥшра иацыз сҩыза
Машәыршәа ҽнак сиԥылеит.
Ҳақәрақәа еимарҩызуа.
Ҳгәыдеибакылеит.

Исҳәарҭан жәак, суаҩызар,
Ауаҩра – сзыргәаҟуа,
Сқәыԥшра иацыз сҩыза
Сиазҵааит нас: – Ушԥаҟоу?
 
Иара, акы дацәшәазшәа,
Ҿимҭӡеит иаразнак.
Машәырны иҿашәазшәа:
– Сгәы ҭәуп,  дунеиҵас, азна.

Иҟоуп схи сыхшареи 
Гәабзиарала сызҩыдоуп.
Сацгылоит шьыжь шара
Ашьхацамҩа сымҩоуп…

Сихәаԥшит са сҩыза, -
Ици-ишәи ыҵӡааит.
Уи иҿатәоуп аҩаза.
Дкыҷуп, деиџьуп. Зегь имӡааит…

Сқәыԥшра иацыз сҩыза
Дысԥылеит ҽнак машәыршәа
Ҳақәрақәа еимарҩызны,
Исиҭеит зҵаарак ссиршәа:

– Улабжышқәа злеиуеи,
Аӡын ԥша уацәшәома?
Аԥшаҳәаҿы улеиҩеиуа
Уанықәыз еиԥш уӷәӷәоума?…
                        
Сгәы аҭыԥ иҭам. Исыхьуеит,
Схаԥыцдоуп… Џьеи исҳәашан:
– Исымам хыхьи гәыхьи.
Исфоит ахаҳәҵәҟьа, иашан.

…Дсывсит. Сивсит. Дыҟам сҩыза.
Амшқәа ԥырны ицозаап.
Ижәбахьоума абри аҩыза:
Ҳаԥсымҭазгьы мцык ҳҳәозаап.


   АМАҬ

Снеиуан шьапыла. Сахысуан шьҭа Ԥшьаԥ.
Бжьык слымҳа иҭасит: «Уааҭгыл, уԥсы ушьап»,
Сабацо, мцахәмыцәа… Шәеиқәаҵәак сшәуп,
Сыжәҩан сыцәбыргхеит, сыдгьыл ажәуп.

Мҩахәасҭала снеиуан. Исызҭагәышьамзи гәык,
Ишаҵәышаҵәуа саԥхьа иаацәырҵит маҭык.
Уи схаршҭуа иаразнак исхаҩарҩарт тык,
Инасҿаԥшит, срыцҳашьо, сымаҭ аԥсык.

 – Уара уазусҭаҵәҟьоу здыруеит сара. 
Уԥсы ухсыршәоит, исҭахызар абра…
 – Умаҭ шҳамрала исыхәҭазар аԥсра,
Сыԥсааит, аха сџьынџь уамыцҳан уара.

Ҭакс амаҭ иснаҭеит: «Уҟам арахь.
Иуздырӡом, уара дуӷратәоуп ахәырҭлаӷь.
Уанԥсыша, уаныӡша-сара схарахоит.
Ахәырҭлаӷь ахәырҭлаӷьцәа
                       рзы шьақаршәа дхаахоит».

Амаҭ еиҭах: «Сара зны узбахьан,
Уанду аҭакәажә сус лыӡбахьан.
Уи дцәажәон дхәыҭхәыҭуа, сылкын сҿаҳәаны. 
Иамуит, сзылцәымцеит сара сыҳәҳәаны.

Усҟан смаҭымызт. Сқәыԥшын зынӡак.
Саман, са стәала, қәыԥшра маӡак.
Уижьҭеи уаргьы саргьы, ишубо, ҳажәит
Ҳшылхоз мацара аԥсҭазаара ажәырҭ».

 – Унапы иакуп, – сҳәеит, – иахурҵуеи сыԥсра.
Знык наҟ усыцҳар, сҭынчхоит сара…
Амаҭ амаҭра ахаршҭны иӡырҩит,
Ҳханы, ҵыси ҳәыҳәи ԥыруа, еилаҩҩит.

 – Уцҳаха  сымам. Ухала уԥсы ушьап,
Уаҩыс узымшьогьы уаҩыҵәҟьас уршьап.
Сымаҭ дунеира саԥылоит уажә Ԥшьаԥ,
Мышкы заҵәык нысҵыр сгәылшьапхоит,
                                        сгәылшьап.

 – Нас  узгәылшьапхар, суфома сара?
 – Уи  сеидроу, снапаҿы иҟалома уԥсра? 
 – Иаҳҳәеит ҳәа, угәылшьапхар,
                          уԥсы мыжда мҭәри?
 – Сгәылшьапны сҟаландаз, настәи умбари…



АХЬАЦА

Ҵла дуӡӡан ахьаца, аха икасҿарц санықәла,
Скаҳар ҳәа дшәан, уи дсыцхалеит сықәла.
Рацәак игәаԥхомызт абнаҿы сҟазара,
Сҟазара рыцҳа – сынхаҩратә бзазара.

Ҵла дуӡӡан ахьаца. Амахәқәа еихышьын,
Урҭ ԥысҟар, амцаԥшь иаршуан са сырхнышьна.
Аҩада схалон, сымшәакәа, сҽырхаҵан,
Аха иҭалон усгьы шәаӡыӡарак сгәаҵан.

Сықәла сызҿиҭит: «Амарџьа, угәы уаԥымсын,
Умыццакын, ашьшьыҳәа… Ушьапы уамысын». 
Сеиха аҟьашьа уаҟа сараӡәзаҵәык исусын,
Аха усгьы ҿиҭит: «Ушьапы уамысын».

Сықәла дысҟәамҵит: «Ушьапы уамысын…»
Ашшараҵәҟьа сасит… Сара сгәы «саԥысын»,
Аҟәада нҭашит смагә шьаҵа исышьаз.
Ирыцҳашьо снарыхәаԥшт амахәқәа ихысшьааз.

Исыхьыз сымҳәеит, изӡеит сара стәала.
Сыхәра ҵаулан. Иҿасҳәеит счабрала.
Изулак ахьаца ицкасҿеит сықәла,
Ҳаицны, ҳкараха, аҩныҟа ҳаицдәықәлеит.

Амҩан, мчыла, нхаҩык ҳамҩахигеит,
Ичеиџьыка хаан, ҳааԥсара ҳхигеит.
Амра нҭашәаанӡа ҳауимышьҭит аԥшәма,
Иашҭаҿы, ҳаи џьушьҭ, иҳамхаҳәеит ашәа.

Бзиала ҳәа иаҳәан сиԥырҵит наҟ сықәла.
Акада акгьы ззымдыруа, сықәла – са сгәыла.
Исыцран сызшьапык сзышьҭымхуа қдушәа,
Аха схы збон убас сшыҟазгьы сдушәа.


















 МАКЬАНАЗ

Ари макьаназ – иҩнаҭоуп
Шәмыццакыни, сыӡӷабцәа,
Сшьылашьынуп, са суанҭоуп.
Аха сцом ус сныҵацәа.

Макьаназ сашҭагьы ҭбаацәоуп,
Схыбгьы ақәа кылсуазааит.
Аԥша исзасуа – уи ласцәоуп,
Ахьшәашәара сылсуазааит.

Ари макьаназ – иҩнаҭоуп,
Иахоуп макьаназ аԥсуа-цәа,
Аԥсуа игәыҵәҟьа агәаҭоуп,
Уаҩҵас ирԥылоит асасцәа.

Ари макьаназ, дад, ҩнаҭоуп,
Барақьаҭрак шыӡызгьы,
Сгәыӷра ашҭа схала сҭоуп,
Ирацәацәоуп инысҵызгьы.

Схы, нас, зны-зынла саӷоуп,
Сырхәаҽгәышьоит сгәалақәа,
Аха макьаназ маҷк сыӷәӷәоуп,
Срызшьуам лашьцарак сналагәан.

Ари макьаназ, дад, ҩнаҭоуп,  
Шәмыццакынишь, сыӡӷабцәа,
Усҵәҟьа сыҟам, гәык сызҭоуп,
Исҭахӡам аҽыхацәа.

       


















 СЫҚӘРА СХАРШҬНЫ

Сирҽхәарц сҭахым аӡә сыхьӡ хәыҷ ӡырго
Шьҭаҵәҟьа сықәра ӡыхьшәа изжәит.
Агәра згеит шьҭа зыгәра сзымгоз, – 
Мышкала иаалырҟьан сажәит.

Имаӡам абасҵәҟьа ҽнак сызражәыз,
Иаамҭа хьанҭан сықәра згаз,
Аха сгәаҵа иҭыҵны иҩеиуаз сажәа
Сгәыӷуеит дыҟоуп ҳәа агәра згаз.

Ах, шьыри, сықәра ҟәандашьшьыра,
Уцәқәырԥа наҟ сзамшьызеи сара.
Иҟато иҩеиуаз уҵла ашәшьыраҿ
Изысмоузеи ԥсшьахак сгәазхара.

Исыцрымҵуа исыцуп сгәала,
Усҟак сшигәамԥхо збоит Анцәа.
Сықәра… Сықәра…Нкыдыгәгәала,
Иҵкааны ишԥауки сыхәдацәа.


Сықәра ду аҭӡмц икыдлан
Икыдҳәазала ицоит маҭык.
Уи алаԥш самазаргь сынкылан,
Макьаназ сацәшәаӡом митәык.

Усс сымкыкәа, шахак ыршан,
Саӷа дансышьҭоу сихәаҽӡарц.
Сықәра схаршҭны, сҽы скәадыршан,
Хақәиҭра мрала Аԥсны лашарц.
























САШӘА ХАА, СЫԤСҬАЗАРА

Ицеит исԥырҵны ахацәа,
Иҩналом урҭ шьҭа сышә, аха,
Умцан, умцан, уара ункацәа,
Сашәа, сашәа, сашәа хаа.

Избоит, абан, ҟармак ахысуеит,
Маҷ-маҷ сышәхымс, аха
Уи ахьызбо са сгәы дысуеит,
Аха исҳәароуп сашәа хаа.

Иаамысҭашәан, иԥшӡа-гәыкны,
Сымшқәа рашҭа зԥылаша
Шәыхьӡала, сџьынџь санықәны,
Шәсымныҳәои сымшқәа ырлашан.

Егри Кәыдри ирызҳәарыма
Маӡак саргьы ишыздыруа.
Саԥсыуоуп ҳәа сыҳәҳәарыма,
Уа, дшәарыма изхадыдуа.



























  * * *
Исҳәашаз сашәақәа сԥырҵны
Ицеит сыбжьы ахьырмаҳаша
Ахра каҵәарақәа ирхысны
Ишьҭоуп бжьыҭгала изҳәаша.

Исҳәашаз сашәақәа реимхәыц
Санҿаз икаԥсеит хара-бӷьара.
Сгәы рхәуеит иахьанӡагь ишырхәыц,–
Лабжышқәак ирымам еиԥхьбарак.

Сахгәаҟуеит, ашәеиқәаҵәа сшәыхны,
Сҿыцӡа абри адунеи ду снықәларц.
Сагарц доуҳа мчык сышьҭыхны,
Аԥсҭазаара снықәларц, санықәларц.

Ҵааршәык ӡыҭуам сара сгәаҵан,
Иӡыҭуам, иӡыҭуам, уи ӡыҭуамеи.
Иагьа дыӷәӷәазаргь ахаҵа,
Урала дасны изыԥҽуамеи.


Ашәақәа ззымҳәаз, изхашҭыз, – 
Уазуп иара иҭынхаша,
Исҳәашаз сашәақәа, исԥырҵыз, 
Издыруеит, дҟалоит изгәаԥхаша.

Сашәақәа, исԥырҵыз, исԥырҵӡаз,
Ааԥын шьхыцқәан шәыԥрыроуп.
Ҩаԥхьа шәара шәыла, сыԥсымҭаз,
Сгәаҵан аҵааршә ӡыҭыроуп.
      



















 ШӘАРЕИ САРЕИ

Усҟак шәымгәаҟцәан, шәыԥсқәа ааиҭашәки,
Шәынхоитеи, дадраа, шәбахҵәаӡа.
Ԥшьаала снаган Ҵҟыбын сҭашәки
Шәара шәхаҭыԥан абахҭаҵәҟьа.

Лҵышьас иашәҭаз сашәҳәа кьысда
Аԥсны злашәаз абри аибашьра
Шәара шәзыҳәан ныҳәоуп, қьырсоуп,
Са исҵоит аӷаршьа, аибашьа.

Ҽыццышәқәоушәа ицыҩцыҩуеит
Мыцхәы иԥшӡақәоуп шә-БМВ-қәагьы.
Сарах саҟәымҵӡо баша сыҩуеит;
Исзымԥсахт скьаҿгьы сеиқәагьы.

Ҵәыџь мцала Аԥсны шәыблырцаз
Абылтәы ҟадыџь шәзачычазеи?
Ҳауа дарбан иахьа игылаз,
Имыждахаз зџьынџь азы?

Аԥсны ныжьны шәанцоз шәыҩны
Аарла избонеи шәыгага.
Уажә шьеи лабжыши еимарҷыҩны,
Аҟәа хышәҟьоит шәыгала.

Аԥсшәа шәхашҭма, иқәнымҵәаша.
Еидышәкыл сыжәлар зҽеиҩызшаз.
Хәрабӷьыцуп ажәа, ажәа-ҵәашам.
Аԥсны хәжәарымашь ҽыҩушәа?

Мышкы зны иҟоуп ршьапқәа ԥҵәарцгьы
Шәзықәтәоу аҟәардә татақәа.
Акгьы иҳахәом ишәҳәо аҵәцаз,
Имгьалхаз шәажәа дадақәа,

Слымҳа иҭасуеит саӷа иашәа,
Уи суада иҩналоит мчылагьы,
Иарбан дәыӷбоу ҿыц ибжьашәҵо?
Шәымшәан, иаауеит шьапылагьы.

Усс исымам сцәеижьҭаӡара,
Аҟәақьҳәа шәхы ианышәҟьала,
Сыԥсы сақәиҭышәтә, сыԥсы мацара,
Сыԥсы заӷоу шәинымшәалан.

Аԥсуаа ҳрыцҳара ҳарҿыхоит,
Ҳацәшәоитаз ҳаҵла адацҵәҟьагьы, 
Аԥсны иахьа аҽада ҽыҩхоит,
Аҽыҩ ҟалоит ҽадаҵәҟьаны.

Ҳҭоурых ҟадыџь – ҟәаԥа-ҿаԥа,
Иаҳнарбоит нас, хкыдкыларҭак.
Ҩаԥхьа иаҳҿашәҵахыр аҿаԥа,
Ишәоуам џьанаҭ гыларҭак.

Зынӡа ишәырӷарыз сцәеижьҭаӡара,
Иххааз скьаҿгьы сеиқәагьы.
Сақәиҭышәтә сҵеицәа рыԥсы мацара,
Имариам сыԥсы аиқәкрагьы.











































    АБЖЬАС–ЦӘА ЗШӘЫЗҴО

Аԥсуа дгьыл иалымҵларц аҭагәақәа,
Ирымпыҵамхарц злымҳа иагхаз адагәақәа,
Ирхаанымхарц зыбла ҭыхым алашәқәа,
Ирымпыҵамшәарц ихарахаԥшуа акалашәа,
Иреиӷьу ҳхьырԥарцәа, шәҿынашәха,
Иахьоуп нас иаҭахгьы шәанҿыхаша.
Жәлар Реизара – ари баӷлачынраӡам,
Ҳҭанархоит ажәазаҵәык – ираӡам …
Ианыхьчатәу ҳџьынџь конституциала,
Шәабацо, мшәан, шәҟәардәқәа шәрыҵалан,
Иамыԥхьац уи зныкгьы ишахәҭаҵәҟьоу,
Зынӡа аҩышьа ззымдыруа ахәҭаҷҵәҟьа?
Зыцәа ҭынчу дабаҟоу – абар шьҭа алхрақәа,
Игәжәажәо еиқәҿырҭуеит ашьхақәеи архақәеи,
Шьоук ҿымҭ иҭатәоуп уа рҭыҩрақәа,
Абжьы гоит,шәӡырҩишь, атыҩарҩар.
Дад, қьаф маҵурала зыԥсҭазаара
Зхызго, шәҿаԥхьа иҟасҵом аҭамзаара,
Анцәа иныс, иахәҭоуп шәыҽнышәкылар,
Шьҭа мхырҭакаҿ шәҽагақәа шәыркалар,
Мҩак рышәҭар згәы еибафо ҳарԥарцәа,
Зҟәыӷарала ираԥызго рабацәа,
Хынҩажәижәаба ирҭысны инықәлахьо,
Икарахаз, згәы ахәрақәа анылахьо,
Жәлар реизара аҟәардә тата зуҭаххеи?
Убаҩхатәра анышә хьшәашәа изоуҭахуеи?
Знык хыхь ихаргалаз иханы,
Дызбахьада чынуаҩык игханы,
Дхьанҭахоит. Дҿыҿкәызхоит даараӡа,
О, аамҭа, уи дрыцҳауп, нас… иараӡа.
Уажәык ҳажәеи ҳуси анеиҟарам,
Жәлар Реизара – баша напеинҟьарам.
Аԥсны цоит агәала иамоу агәаланы,
Зҿы ццышәу ҳәызба дук иаҿаланы.
Баагәаран уаҵәы ҳџьынџьаз игылаша,
Бжьы ҿацала ахьӡ ҭызго ҳ-Аԥсны лаша,
Жәлар Реизара абжьас-цәа зшәызҵаша.
Шәнеибац, ҳхьырԥар, акрыҟоуп ишәылшаша.
















 ЖӘЛАР РПОЕТ ИЗХӘЫЦРА

Амшын цәқәырԥоит, Баграт ду,
Ишакәӡам уи агәы еилашәоит.
Игәааны ихыҵыр, Багада
Ацҳа хнахыр ҳәа сшәоит.

Уа саҭамыз, аԥсуараз сзымқәԥар,
Аԥсуара аҿаԥхьа схәыҷцәоуп.
Ицәқәырԥоит амшын гызмал, Шьынқәба,
Уи цунами аҵкыс еицәоуп.

Амшын цәқәырԥацәоит, Баграт ду,
Ихыҵны ишҳажәло сгәы азҩоит.
Ҳаԥсуараҿ уалны иҳаду
Иазхәыцуа, ихәыцра дарҩоит.

































 АМШ КӘИЦҚӘА

Шьҭа исоуп ма амҩа анылаха,
Уи шкәакәаз, ма еиқәаҵәаз.
Санымгьыжьуа аҩныҟа, санылахо,
Макьана сгәырҩазго рацәаз.

Сара сацәшәаӡом аныха, аха
Сыцқьоуп ҳәа сықәрыма уажәы?
Сыԥсҭазара арахәыцқәа анысхахо,
Исшәыларц сҭахыҵәҟьам ашәы.

Зыбжьы зыргода, мшәан, ҿызҭуада?
Дызусҭада сыҩныҵәҟьа сызжьо?
Анцәа ду иҿаԥхьа ҿазҭода?
Дабаҟоу сгәы маҷк изыжьжьо?

Исыхьуазар сымаха-сышьаха,
Ишьҭыхтәуп ахаҳә сызҵахаз.
Издыруагь иароуп исыԥсышьахо,
Ахаҳә ду хьанҭами – хаҳәҵас.

Саҟәымҵӡо сныҳәон гәаныла, аха
Абар шьҭа сажәа еиԥхьбоит.
Бнатоурак сзылымҵуа сылахан, 
Ашыцламҭә сымҩа снарбоит.

Исымам шьҭа амҩа анылаха,
Сашҭагь шьҭа ачҳара нҵәоит.
Шәысныҳәоит, шәысныҳәоит гәаныла, аха,
Сымш кәицқәа ласны ибылцәоит.





















 АРҨЫҬАҞА
                 С. З. илыхьӡынҩылоуп
               Аԥсны аџьынџьтәылатә еибашьра
               иалиааз абри ажәеинраала

 – Бца  бысԥырҵны, Арҩыҭаҟа,
Иҟоу ббоума? Еибашьроуп.

 – Еибашьразаргь уҩны сыҟоуп, 
Иувагылаша са соуп.

– Бца бысԥырҵны, Арҩыҭаҟа,
Иҟоу бымбаӡои ара?

– Еибашьразаргь уҩны сыҟоуп,
Нас сышԥагьежьуеи сара?!

– Бхы  абраҟа исыдбымшьылан,
Сбыҳәоит, еиқәырха ҳхәыҷқәа.

– Уашҭа сҭамлеит са сдыԥшылан,
Зегь ҳаишьуеит уара узшьуа.

– Банаџьалбеит, сахыҵуам сашҭа,
Џьанаҭхоит сшықәгылоу сыршьыр.

– Агәы азыҳәан схы сахашшуам,
Саргьы жәлак сымоуп, убри дыр.






























       
ЗЫМШ ЗЫРӠУА

Зымш зырӡуа мшыбжала – ажәакгьы умҳәан,
Зыҵх зырӡуа ҵхыбжала – баша умгәырҩан.
Мшыбжалеи ҵхыбжалеи уԥсҭазара зцом,
Мши-ҵхи еибыҭан иузҭаз дузжьом.

Мшыбжала, ҵхыбжала – баша умгәырҩан,
Агәи агәаҵәеи узахарсуам аҵәҩан.
Агәашәахь уҽрыцҳатәны баша умԥшын,
Анцәа иҿаԥхьа мариала  умашшын.

Сбыргра ҳаҭырхар, снапы разқәа рхха, 
Ҳазшаз симҵаныҳәоит: «Уа, ҳаиқәырха!
Саҭоумҵан, хаҭала сара сахьгаӡоу,
Зынӡа иахьмаҷцәахо уҿаԥхьа сзыхьӡо…»

Зымш зырӡуа мшыбжала – изҳәом иҿахәы,
Мшыбжала, ҵхыбжала – узхалом ахәы.
Зыԥсҭазаара еидаран ишьҭыхны изго,
Сзышьҭоу уараӡәк уоуп, уа уоуп зыгәра зго.



























АШОУРА

Сахьа ссирқәак сылаԥш иҵшәеит.
Ирхаԥеит сыблақәа каҭак.
Абар, схаԥыц ахала иҵшәеит,
Иазыҟаҵозар схьаақәа рҭак.

Уажә сазхәыцуеит быжькаҵәарак,
Ахы снардырит хынҩажәа.
Шьҭа сзырхысуам быжь-каҵәарак,
Сашҭа самоуп сыхҩашәа.

Схаԥыц ҵәаӷәоуп снапала, нбаншәа,
Маӡа самыҳәаӡеит аҿа…
Сазыӡырҩуеит ԥҳәызбак лашәа,
Усс имкыкәа аԥсцәаҳа ихҿа.

Адәы сықәхеит сқәықәма-шәықәман,
Ԥхьаҟа сеихоит ҿымҭ, сымшәа.
Сгәы иқәыҩуеит ан лмыткәма, –
Игәыҭшьаагоу омашәа.

Аԥсны ҟьаҟьа – сан лҳаҟьа,
Шьоук иазыруша рыӡбоит.
Ԥхныгак уаҟа саҵарҟьаҟьа
Исхысрашәа ргәы иабоит.

Усс искым  схаԥыц иҵшәаз,
Шьақарҵас сарӡыҭуам ақәа.
Сыԥсҭазаараҿ ауал исзымшәаз, 
Рықәхарымашь са схәыҷқәа.

Сахьа ссирқәак сыбла ихгылоит,
Урҭ ирхаҳалаз каҭаз.
Иԥсҭҳәа шкәакәан рыԥсқәа хылоит,
Ҳҵеицәа… Ҳҵеицәа… Иҭахаз!
















АХӘБАТӘИ АБАРБАЛ

Амашьына ахәбатәи абарбал,
Дҟамлеит изыргьыжьша аффаҳәа.
Уи иалҵуам, ԥшушәа, аԥарԥал,
Аӡәгьы ихәаԥшуам сышәфа ҳәа.

Сара – ахәбатәи абарбал – 
Џьара кәакькаҿ сыкҿагылоуп. 
Аӡын мҿыс ҳәа иԥысҟоит ал,
Аха усгьы ибашам гәылоуп.

Сара – ахәбатәи абарбал –
Еишьцәак неидтәалан исызхәыцит… 
Избеит аргама Нарҭаа ркәал,
Аишәа-чара наҟ сахыҵит.

Ах, уи ахәбатәи абарбал,
Агәы разгәышьоуп иара атәала.
Иагәыдшәымҵан анышәгәал,
Знык иатәажәбар, ҭынч ҳнеидтәалап.

Исырҩашьом усҵәҟьа скәал,
Маас сабдугьы иикыз жьироуп.
Амашьына ахәбатәи абарбал
Мышкызны ахала игьежьыроуп.

Амашьына ахәбатәи абарбал
Иазыҟалароуп еимгеимцарак.
Инанагӡароуп иара ауал,
Иазцароуп усгьы мҩа наӡарак.


















АМЦ ГӘЫБЗЫӶ

Ишԥассиру амц саныржьо
Гаӡа беиас са сбаны.
Сызлаҟам ала сыхә аныршьо,
Саныӡырҩуа ичҳаны.

Ишԥассиру амц саныржьо,
Саныӡырҩуа сгаӡаха.
Ишԥамариоу ганкахь сныжьра,
Сынцәыҵажьра наҟ хагәха.

Ишԥассиру зышҳам зҿыхны,
Аԥашә инцәыҵалаз маҭҵас,
Быз хаалаӡа сгәы зегь хыхны
Шәанысԥырҵуа наҟ уаҩҵас.

Ишԥассиру амц саныржьо,
Аԥша ахьасша иазыԥшны,
Амц ахҿалаҵәҟьа саныршьуа,
Арахь ианцәажәо игәыкны.

Ишԥассиру схы ахьызжша
Сарҳәар иразу агәқәа.
Схықәгылоуп амцқәа ртыша,
Исықәҭәоит амц гәыбзыӷ ақәа.




























ИСЫХӘҬАЗААП…

Сҭагалан цазаап
Исымбаӡакәа.
Ус сымҩасзаап
Џьак мбаӡакәа.

Ақәа сцәыҵзаап
Сымбааӡакәа,
Уажәы сцәырҵзаап
Ргәырҽанӡамкәа.

Сымшқәа нысхзаап
Жәак мҳәаӡакәа.
Сқьаԥҭажә-цуҭажәзаап
Смыҳәҳәаӡакәа.

Сыӡын ааизаап
Исы шкәакәан.
Анышәгьы хиазаап
Сахьыржша снаган.

Сара изымузаап
Сыԥсы ҭоуп ҳәа.
Арахь џьоук ҳәҳәозаап
Уаҳжырц ухәҭоуп ҳәа.




























АШЬАНЕИ АГӘЫԤШҚЕИ

Сгәыԥшқаҿ исымоуп аӡәгьы игәеимҭац шьанак,
Игәарҭар знык, инасықәба ицоит.
Ашәахәацқәа аҽрылак, шьабысҭа шанак,
Сашҭа инҭаԥаларашәа збоит.

Нас ашьабсҭа ҭыԥҳа шанан
Днықәгылоушәа иҭаӡыӡоит сгәы, – 
Дыжәҩантә шьанан, дыдгьылтә шьанан,   
Исыҵалҳәошәа збоит сзакәу.


Уаҵәы исзыԥшушәа џьанаҭ раҳаҭрак,
Ӡмыжь иаҵәа ԥшӡак схуп сыӡсо.
Аԥсуа исзиурц дашьҭоуп чарак,
Даҟәыҵааит, сыҟаӡам иаԥсоу.

Ашәахәацқәа аҽрылак, шьабсҭа шанак,
Сашҭа ишҭаԥало агәра згоит.
Сгәыԥшқаҿ исымоуп аӡәгьы игәеимҭац шьанак,
Игәарҭар знык, инасықәба ицоит.
 

























АСАМОВАР

Амҩа…Амҩа… Сцоит Москваҟа,
Сықәлоит амҩа, абар…абар.
Хшарак дироуп. Исырҳаз абаҟоу?
Иҭитәхеит сан гәаҟ лсамовар.

Лхы мҩаԥылымгеит ишлаҭәам,
Ишԥалурыз, ан – данын.
Асамовар ссир, уи – Тулатәын,
Аҳәынҭқар имҳәырқәа анын.

Иаҳҭигәышьеит уи хәмариала,
Иҳамызхуаз ҳпара лбеит.
Асамовар иаҭныҵыз ала,
Ишакәхалак Москваҟа ҳцеит.

Ҩнраҳәа сан данцоз илырҭаз,
Ԥара рҳарҭакаҿ ирҭиит…
Лхы дамеигӡеит, ҳақьым гәыразк,
Лыԥсы мцакәа аԥшқа диит.

Схы збеит аԥсҭазаараҿ сынбаншәа,
Сгәы сҽанӡамкәа исаахаз хҿан,
Иҿыцӡа адунеи иқәлаз ашәа,
Сгәаҵан ҵәаҟьоушәа иҭыҿҿан.
  



























    АҞАИТАН

Исҭахуп амра аҭашәамҭаз сыжәжырц,
Сгәы илнаго анышә ԥсымрала иԥхарцаз.
Снышәынҭра зҷаԥшьаша еиҭашәҳарц ашыц,
Мҩасцәақәак уи амҵан рыԥсқәа ршьаларцаз

Амра аҭашәамҭаз зегь хәыцрак иагоит, 
Ԥси-бзеи ирыбжьаршәу, дад, хаҳәы-мҿыхәуп.
Аҵх лашә ашәы пылҳаҭ ниаӡаа ицоит,
Ашьыжь  ицәырҵуа амра –  мра-ҽыхәоуп.

Исҭахуп амра аҭашәамҭаз сыжәжырц,
Исықәшәыжьуа ахаҳәқәа еибамфартә, ҭамамла.
Сгәы иқәиаарц нас инаӡаӡатәу жыцк,
Уи снышәынҭра ахәрырц имӷышу ҟаитанла.
 
































  НАНҲӘА

Ҿа-маҿала анкьа исԥылоз, Нанҳәа еимала-еиҿала,
Знык сумшьхьази, сеиҭаушьуама, уара, аӷа ихҿала?
Уа Нанҳәа гәыраз, Нанҳәа, Нанҳәа, ҿа-маҿала уԥшӡами,
Уҿалачара ухашҭны, хысбжьык уазыԥшӡами?

Уҿалачаран уанысԥыло, Нанҳәа, сара с-Нанҳәа,
Ҳәҳәабжьык иаҭах игарцу «сыҟамындаз, нан» ҳәа?
Аԥсуа ԥҳәыс лмыткәма-гәеиҟәжәагоуп, хыртҟәацуп,
Лцәеижьҭаӡара рыцҳа шәеиқәаҵәала иҭаӡуп,

Нанҳәа, Нанҳәа… Еиҭах Нанҳәа. Сыԥшӡа еимала-еиҿала
Уаҭаазар аԥсуаа ҳашҭа, ҳныҳә, нас, уара уҿала.
Ҳџьынџь аҵеицәа рыԥсқәа кыдуп ахра еиҩыцәра,
Дхаҵоуп зҽынкыдҵан, ҿымҭ, убраҟа изыцәо.

Аԥсуаа, Нанҳәа, иҳаҭ ҩаԥхьа шәа ҿыцк аԥҵаха,
Шәа-ҿыцк аԥҵаха – ҭоурых џьбарак ацыԥҵәаха,
Иҟалозар, Нанҳәа, иҳаҭ ҳзыхҟьо азҵааха,
Ашәак аԥҵаха ҳмоур, ма иҳаҭ сыкәмалк ахҵаха.

Аԥсуа ҵеира зыцәом. Аԥсуа ҵеира ҿыхоуп…
Иҵысит Ерцахә ахыцәқәан ӷба дук аԥҽыха.
Дуаҩы бзамыҟәуп амҵан днеины зхы иахыҽхәо,
О, идҵыгьлоит ҳарҭ зегь ҳзыҳәан Ерцахә-ҽыхәа.

Аԥсуа ламыс мариала иҭымҟьо, дад, абџьаруп,
Абар, шәрыхәаԥш, зыгәқәа ҭыԥо, еилаҩынтуа џьаруп.
Урҭ саркьоушәа изныԥшыло мармалташь еиқәароуп,
Амармалташь еиқәара-кәароушәа имҵыкәкәароуп.

Сышьха қыҭа, сыԥсы ақыҭа, зыҟалом бга ҭыҩран,
Ишаҿыц аҩхааҿы иаҿуп аԥсуа ибжьы аҭыҩра.
Дабаҟоу аԥсуа иеиԥшҵәҟьа издыруа ашьха ҵасқәа,
Уантәи иара игашам ахаҳәҵәҟьагьы мҵарсны.

Згәы изнаҭо араҟа иасуа аԥша ус баша ԥшоушәа.
Сышьха иқәжьу асы имбозаатишь ишшоушәа.
Ишәарҭоуп аԥсҭазаараҿ аҽырҟәыш-гараганра,
Зынӡа акгьы зныршәлам аӷьаԥчаԥ-дырганра.

Зда ҳамаӡам ҳҵеицәа ара рыԥсқәа ангәжәажәо,        
Аргамаҵәҟьа аԥсуа ишԥеимҳәо иажәа:
Ахақәиҭрахь шьарҩашла илихит уи  имҩа,
Уажә алуқәа ҩба еицлагашьак  рымам,

Аԥсуа игәнаҳа иаҵоу, шьҭахьҟа уажә ихьаԥшуа,
Ухы аҿаԥхьа мацароуп, иудыруаз, уахьашшуа.
Идунеи шыҟаҵәҟьоу здыррыдашь аԥсуа?
Ицаӡом инацәкьарақәа иркылыкәкәан аԥслымӡ.

Аԥсуаа, Нанҳәа, иҳаҭ ҩаԥхьа шәа ҿыцк аԥҵаха,
Шәа-ҿыцк аԥҵаха – ҭоурых џьбарак ацыԥҵәаха,
Иҟалозар, Нанҳәа, иҳаҭ ҳзыхҟьо азҵааха,
Ашәак аԥҵаха ҳмоур, ма иҳаҭ сыкәмалк ахҵаха. 

















































  АЛАҲА

                    «Изнымхаша алаҳа еиҭеиҳауеит»
                            (Ажәлар рҳәамҭа)

Алаҳа еиҭеиҳауеит, изаҳури, изнымхаша,
Ашықәсан зымгәахә нагӡаны иззымхаша.
Аӡынҵәа еиҭеиҳауеит зымҩа неиша ахара,
Имшқәа ддырххозаргь, имоушәа еимҭахарак.


Ацгәқәа хҭеикуеит, изаҳури, изнымхаша,
Ркьурақәа ирҟәаҵны иҟаломашь иахьихәаша.
Абар шьҭа ҳхақәиҭра-мҩа хыржәоит аҿеиҩҳәаҵәҟьа,
Шәишьҭал, дыжәбозар, аԥҵәарсҭа ҿазҳәаҵәҟьо.

Шьоук шьагьуа излахаз уажә америкаа рлыкьрами,
Аргамагьы ҳҭазфо дара ирԥарԥалыкьқәами.
Кьысда Қырҭтәыла иахыст, ма ҵлак дырҩахындаз,
Егры урҭ ирԥылаз инапқәа ҳбартә еиԥш дырҩахандаз.

Алаҳа еиҭеиҳауеит, изаҳаури, изнымхаша,
Агьама абаха имоукәа, ицоитеи уи нкыдхәашан.
Дашьҭалом аԥсуа ишьҭахь иҭнымхаша,
Нҵәарак ақәларц иҟаӡам ихьаа-гәыҵха, ииҳәаша.

Аҵәыуаха шьҭа иҳамам ҳарҭ лабӷьылаҵәҟьа,
Аԥсны аблеимхәыц иабоит аполитика ахьылацәҟәуа.
Аџьынџь. Анцәа иныс, ари – ҭарчеи ныҟәгарам,
Баша ажәақәа ршаха уқәланы ныҟәарам.

Макьаназ иҟоуп хҿақәак – иаҳхууақәо,
Макьаназ, ҳрандо, ҳазлацо лабахәуақәоуп.
Ихасҵом, уаҵәынӡагь ҳаанхарцу ҳшеибаҵәҟьо,
Мариала ҳхы зҿаҳҵо дазусда ҳшеибгаҵәҟьо.

Исхыччагәышьоит ԥшамҩаск сҟьаланы сацушәа,
Исзыԥшуеит, ишәамшәамуа, сырфарц наҟ срасацушәа.
Алаҳа ҭины макьаназ аӡәгьы дҭуџьарымхац,
Зыдгьыл ҭины иҭуџьархаз – ижәлар  рзы дабџьарымхац.

Аҷан-ҷанҳәара ианца нахыс – гәнаҳароуп,
Ашьаҟәаҟәа згәы иҭажьу – изыԥшугьы каҳароуп.
Дааԥсоит афырхаҵа, ихашәҵ, зны дкарахоит.
Нас ифырхаҵахо асаби, шәааиԥеиԥш, маҷк  дгарахоит.








АҲЦӘА СҬОУП

Аџьармықьа-мақьа сықәҵаны сырхуеит.
Арахь схаҭа сабаҟоу? Аҭәа сырхуеит.
Исыхьма, анаџьалбеит, маӡа-шыӡ,
Иҩарцу сашҭа иқәгылоу ашыц?

Кәтаӷь шаҟәоушәа сымшқәагьы шәымҩын,
Уа сықәызгаша қьаадк аҿы ижәымҩын.
Ишԥацәгьоу, мцацәа, избо сара аԥхыӡ…
Сыԥсы зкузеи? Сыԥсы зкузеи? Анаԥхыц.

Сџьармықьа аԥсыуан сыуаҩра шәымшьан.
С-Гьедлач аԥсыуоуп, аԥсуара сҟазшьан.
Иԥшӡацәоуп ихутыр сыдгьыл аҷапан.
Сеинышәхырц ҟәыдк макьана ишәымчаԥан

Сгәы иҭаӡам, иагьысҭахым сашшырц.
Аха, абар, иҩоитеи сашҭаҿы ашыц.
Исышьҭоу дарбан арҵәааҳәа дыҳәҳәо?
Сгәаҟуа аԥсыуак сишьҭоуп – мыц зымҳәо.

Ишԥасҭаху, шьыри, са слашәхар.
Сыԥсы ҭакьышәгьы, ԥиноушәа исыхшәар. 
Аҟәа салоуп, Аҟәа салоуп са сшабо,
Скаҳарымашь зегьы шәыбла ишабо?

Сымшын-ԥсыуан, сзацәгылом уи насҭха.
Сқьышә иқәбылуеит аԥсҭазаара акәасҭха.
Ԥсеиқәырхагас сышьха ӡыхь сҿархәхәо,
Амҩа сықәуп, амҩа сықәуп са сеихо.

Аџьармықьа-мақьа сықәҵаны сшәымҭин,
Аџьармықьа-мақьаҿ саԥсуара анышәҭы,
Аџьармықьа-мақьаҿ саԥсуара ӡбахоит.
Аџьармықьа-мақьа сшықәу сеибахоит.

Аџьармықьа-мақьа мҵарсны шьоукы иргоит,
Уи ҭарчеими… Иуҵаԥыржәоит…Ишарккоит.
Ибаргәузеи, шьыри, уасиаҭк зҩыз,
Ауасиаҭ рыцҳа – аԥсҭазаара аҩыз.

Ҟәыд мҵаала сышәџьабарцу? Ари мцуп.
Сыӷба аԥырсал ланашьҭырцу? Аригьы мцуп.
Ҳаӡәыкны аԥсуаа иахьа ҳаицума? Мап, ҳаицым.
Аӡә дҳахәаԥшуеит, наҟ, иблақәа цымцым.

Зхы зшьо дсашәҳәа ҳџьынџь аҿы аҳас?
Зуал зхашҭыз, ҳарҭ, дамрак зегь хыла ҳаст.
Наҟ ибылгьо ицоит Ерцахәынтәи ақды,
Иҩарҩаруеит ҵлак иахьықәтәоу уаҟа аты.

Аџьармықьа-мақьа сықәҵаны сышәхы,
Шәышԥасеигӡо… Схала исфозар схы.
Аџьармықьа-мақьа џьыбаҭалоуп. Сџьыба иҭоуп,
Уабаҟоу сҿызхуа? Уабаҟоу сҿызхуа? Аҳцәа сҭоуп.














































        
 АЦӘАШЬЫ

Уахьишьҭамлаша уҩыза гәакьа.
Дубар, дахьықәуҵо уқьышә,
Аҟәа акалҭаҿ, Аҟәа акәакьаҿ 
Ицәыҵагылоуп џьара аҿхышә.

Еилаҭырроуп уа шьжьымҭанла,
Рыгәқәа дырԥхоит еизаны.
Уаҟа аӡә икәа ҽаӡәы дҭалом.
Ажәа еимаркуам еисаны.

…Аӡын ҵааршәаз, лымацара,
Ҭакәажәык зегьы дрыхьӡон.
Лашарада, дгәамҵуа даара,
Лыҟәрышь хәыҷқәа лыԥхьаӡон.

Цәашьык лыхәҳан, данамыхәа,
Лашарак уа иҭааӡа иныҩналт…
Лыҿхышә иҽнадҵан аӡә иҽырхәа,
Уи лыцәӷьычны наҟ дыбналт.




































   ДАҼАӠӘЫ

Бара ҽаӡәы
Бинасыԥуп.
Бара бзы уи
Насыԥзар,
Сара сызгьы
Инасыԥуп.
Бсымбартә шьҭахьҟа
Бнаскьазар – 
Бнаскьаӡа. 
Быԥсыԥ ашьҭыбжь
Саҳацәоит – 
Ааигәаӡа.



































 АРХЬЫНА
               Мактина Лашәриа-ԥҳа
                илыхьӡынҩылоуп

Ҭхьынантәи архьынак
Кәтол иааит иԥырны.
Уи сыҵла махә хьынаа
Ианнықәтәа, игәыкны,

Ҿықә-ҿықәраха иасит.
Нас ашәа хнаҵеит.
Зегь рлымҳа уи ҭасит,
Ргәаҿынӡа инаӡеит.

Иуеиӷьу архьынак
Џьаргьы исымбацт.
Иусҭоит са схьынап, 
Унылатәа сшьац.

Сыҵла махә хьынаа
Уацәымшәан, иԥҵәом.
Ишԥаҟақәоу ҭхьынаа?
Усҟак ҳаибабом.

– Дабаҟоу Мактина?
– Уи дыҟоуп џьара. 
Дыгәхьааргацәоит ҭхьынаа –   
Дрыцәцазаап хара…

Уԥырра нҵәашам,
Иургылом акәаԥ.
Урызцаргьы аҵәаша
Уҿарҵаӡом Хәаԥ.

Ҭхьынантәи архьынак
Кәтол иааз исасны,
Умҵәыжәҩақәа хьынаан
Иҟамлароуп Аԥсны.

















 АЛАХҬЫМ

Сныҳәаҿала исыргәырӷьозшәа збон адунеи,
Сныҳәаҿа иаргәырӷьозшәа збахуан агәқәа.
Абар, нас, уажәы, шьҭа сықәрахь саннеи,
Сажәақәа аҵәҵәаҳәа ирықәҭәоит ақәа.

Мышкы иадамхаргьы сыԥсы сымшьаӡацт,
Иҽышькыл сымкыц сиҿақьақьо аӡәы.
Ҵеџь ҵаулак аҟынӡа исҭахыҵәҟьан снаӡарц,
Дҭатәамзар иқәызхша убраҟагь сыхәҵәы.

Ҟаитан шәеиқәаҵәала схы-сҿы хырҷаӡам,
Аха мыткәмак еихсыӷьуам, ишгац еиԥш игоит.
Аибашьра ақды хьанҭа макьана ирҷҷаӡам,
Лахҭымла ирбылгьаны ишыргогьы збоит.

Сныҳәаҿала исыргәырӷьозшәа збон адунеи.
Сныҳәаҿа нсыжьуазма, изжәуан инҭыркәкәа.
Абар, нас, уажәы, шьҭа сықәрахь саннеи,
Лахҭымла исырбылгьарц сзаҿузеи агәқәа?






























 ҴХЫБЖЬОН

Ҵхыбжьон, асааҭ хԥа рзы,
Аӡә дысгәыҵасны сирҿыхоит.
Сҩаҵҟьоит ашырҳәа, аха иззы?
Мҩак санылоушәа сгәы сыхоит.

Сыҩны ашәқәа еимԥааны,
Аҵх сазыӡырҩуа сҩагылоит.
Еҵәа ссирк жәҩанахьтә илбааны,
Сашҭа ишҭало уа снахҭыгәлоит.

Сыԥсы иаԥшәмоуп уи рацәа,
Иаздырӡагәышьом сҟыба-ӡыба.
Дсацәажәома, мшәан, Анцәа?
Салигома, мшәан, аныӡба?

Анцәа сицәыԥхашьан сыԥсуа,
Аҵх-ҵәца ҿымҭӡо салагылоуп.
Сыҟам саԥсуараҿ ссасуа,
Аха усгьы мчык сԥынгылоуп.

Ҵхыбжьон, асааҭ хԥа рзы,
Сацәшәоит аҿыхара, сацәшәаҵәҟьоит.
Сҩаҵҟьоит ашырҳәа, аха иззы?
Сшицәымӷу збоитеи са сашьаҵәҟьа.

Аха усгьы, усгьы сцашт
Асааҭ ахыцқәа сызқәа инықәҵан.
Ашамҭаз уахь џьара снаӡашт
Сдунеи мра лашарантә сҽықәцан.





















 АЖЬЫМЖӘА

Иҿыхтәуп сышықәсқәа ржьымжәа,
Арахь уи иалаԥсоуп акәыхь.
Имаҷым, дадхеит, хынҩажәа.
Ицәырҵуа иалагеит агәыхь.

Иахьа мшаԥуп, мшаԥы, мшаԥы, 
Уи бзиа избаҵәҟьо рацәаҩуп.
Саргьы саԥылоит ишаԥу,
Саԥсыуами, нас, мшаԥуп.

Сыҩны ҵәыцак шьҭыхны искыр,
Маҷӡак сӡамҩақәа ҟаԥшьхоит.
Шьоукы уи ангәарҭа, ҳаи, акыр
Сыхьӡ еигәыдҵо идырххоит.

Имаҷым, дадхеит, хынҩажәа,
Исыхҭызгахьо, сызхоит.
Баша инысхзеи шаҟа ажәа,
Ҿыц зегьы-зегь ҟаҵатәхоит.

Иахьа мшаԥуп, мшаԥуп, мшаԥы,
Анцәа ҳазшаз, акгьы сҭахӡам.
Аха уи саԥылоит ишаԥу,
Сааигәа-сигәа аӡә дахӡам.

Иахьа мшаԥуп, мшаԥуп, мшаԥы,
Рбаӷьқәак ҿырҭуеит рика ргыл.
Уи саԥылоит ишаԥу
Саԥсуа ҵасқәа зегь гәынкыл.

Сара исбарҭоуп, схынҩажәа,
Ихҭакны ишамоу мыцхәы агәыхь.
Амшаԥы, сышықәсқәа ржьымжәа,
Сызҿых, иалаԥсаз акәыхь.


















АНАПЫЛАҨЫРАҚӘА

Инапылаҩырақәа ибылуеит,
Абӷьыцқәа амца шыркуа мчылоуп.
Абар, ԥҳәызбак лоурак луеит…
Алҩа еишьылӡа иаԥхьа ихчылоуп.

Аҿы ҭбаацәами иуаџьаҟ,
Иажәеинраала бзиа иабозаап.
Деибаӡамкәа, иара агәаҟ,
Изымдырӡо деибахазаап.

Инапылаҩырақәа – аҟамчы,
Ашиҵә-ашиҵәҳәа ирхырҟьон.
Аха ирхысзеи заҟа мчы,
Шаҟа ирыцәцазеи хәылҟьа-ҿылҟьа.

Анапылаҩырақәа, шәеибоуп,
Шәеибара шәыхьӡеит аргама.
Шәызтәу макьана – уи деибгоуп,
Мариала игәыӷрақәа еиқәыбгама?

Амца ашыкьбжьы иазҳауеит,
Ибаргәузеи, шьыри, адагәа.
Игәаҿы ашьҭа аҳауеит,
Адацгьы аунашьҭуеит аҭагәа.

Инапылаҩырақәа былуа,
Дахьтәо уаҟа уи изҭынчроуп.
Дахьҵәыуо ԥҳәызбак лоурак уа,
Амца еишьыл амчра лымчроуп.

Убас зегь иашҭаҿ еиқәышьшьуп,
Абӷьыцқәа ирхылҵуеит лҩак еишьылӡа.
Анапылаҩырақәа зегь шьуп.
Аԥсқәа ҭынчуп… Аӡәгьы дшьыцуам.










   * * *

 Уаҵәы аԥша ахьасша дырны
Адәы сықәым схы еиқәсырхап ҳәа.
Сыԥсҭазараҿ ҭынч, сҳаҭырны,
Иахьанӡа сгәыӷуан са сынхап ҳәа.

Сзеиԥхыӡуа иарбан ҳамҭоу
Сашҭа сымбартә схарахазар?
Аԥсуа игәаҵаҿ уалс иҳамоу
Ҳхаршҭ хазы-хаз ҳарҭ ҳаихазар?

Уаҵәы аԥша ахьасша здыруа 
Лашә наԥшааԥшрак изыԥшыми.
Усс искуама схаҭа изсыруа…
Сымшра нхандаз. Са сымшыми.  






































   Ҩ-ҼАГАК

Рбаӷь ҟаԥшьк ҟарҟаруа
Шҭа ԥшӡак иҭан.
Кәтыкгьы каркаруан
Имаашьакәа шьжьымҭан.


Харантә уа ҟәарҟәаркгьы
Ашьҭыбжь ааӡон.
Автобус ҟәарҽаргьы
Мҩак иқәлан ицон.

Автобус ԥшандаган,
Икылыжәжәа ишьҭан,
Аха Аҟәа зегь ҳнаган
Ҳаргылон шьжьымҭан.

Автобус ҟәарҽаруа
Мҩак иқәлан ицон.
Еицәажәон аҿар уа,
Адунеи зегь иахьӡон.

Амҩан уаҩ нагак.
Ҩ-ҽагак кны,
Ҳавтобус ԥшандага
Дҭалт дыццакны.

Рыҩбагьы наган
Кәакькаҿ иргылт.
Уи дуаҩ наган,
Ддыртәарцаз игылт.

Ихылԥарч ду, икьаҿра
Умбартә ихнаҩон.
Ҩ-ҽагак уа, кәакькаҿ,
Рыгәҭыхақәа рҳәон:

– Ҳабеигои, мшәан,  Қача?–
Иҵааит уаҟа руак.
– Камшьышь ҳәа уи Уарча
Димами уак.


Иухашҭма, мшәан, ҵыԥхгьы
Ҳаидкылан ҳимгеи.
Ианеибаба, кыргьы
Иштәаз имыхәлеи.

– Сакыҵәҟьоит уажә ачча,
Ҳааныжьны џьара,
Рыбжьқәа ықәыҩҩуа Уарча
Иныҳәон дара.

– Аиеи, мшәан, ццакырас
Иҳамоузеи, иҳәеи? 
Аха усгьы маакырас
Ҳазыҟоуп ҳдунеи.


Автобусаҿ Қача
Ихылԥарч ргәаԥхон.
Иамхакыр ҳәа ачча
Ҩ-ҽагак ацәшәон…






































 АБРИ САШҬА

Абри сашҭа сзышьҭыхуам саҵалан,
Исыман сызҭыҵуам агәашә.
Агәы ҭынчуп уи сыжәҩан ду аҵаҟа,
Ахаҿы-раз шылашо гәашәҭ.

Абри сашҭа шьҭызхрыда даҵалан?
Изҭаххода исыцәӷьычны игарц?
Исыхьчеит иахьанӡа хаҵала,
Сшаԥсыуоу цқьа агәра жәгарц.

Иабаӡом уи бзиа аҽырҿыцрақәа,
Ԥсыуа хаарак афҩы ахышәшәоит;
Изгәыдҵан иушьша ҽы-цыркьым,
Амырхәац ԥырцәқәа еилышәшәоит.

Адәы дықәхар аԥсуа даԥсыуамшәа,
Ицәгьоуп, дад, ицәгьоуп ихгара.
Сҽыҟасҵом исыуам срыуоушәа,
Макьаназ сыԥшгәышьоит хара.

Абри сашҭа сзышьҭыхуам саҵалан,
Абри сашҭа са сзы ихьанҭацәоуп.
Сашҭа ихьчарцаз хаҵала
Сара сышьҭахь иазгыло-дынцәоуп.


























АԤСҬАЗАРА – Ҽ-УРОУП

Уԥсҭазара – урҽеироуп,
Ахаҭагьы уарҽеироуп,
Аԥсҭазара –хырҽеироуп ,
Аԥсҭазара – ԥсырҽеироуп. 
Гәырҽеироуп, гәырҽеироуп… 
Аԥсҭазара – ҽ-уроуп,
Иулымшаша удырроуп,
Аҽура укәадырроуп,
Иуԥароуп аԥырцә.
Уадырроуп, иудырроуп
Уахгьы-ҽынгьы умыцә.
Аҽура укәадырроуп,
Иулымшаша ууроуп
Аказы умашшуа
Шәақь гәыцәк ушҭаԥшуа…



































  АДОЛЛАРҚӘА

Адолларқәа ԥхыӡла иршахуан,
Урҭ зырҭоз рхы-рҿы лашахуан.
Роура акәзар – икьалантархын,
Рцәажәабжь ала – илакартхын.

Адолларқәа зшоз дыҷкәынхын,
Ижәҩақәа ирықәыз чынхын.
Цәаҳәакаҿ ҳгылахын ҳшәаӡыӡо,
Шьҭахьҟа ҳзымцо, ԥхьаҟа ҳзымцо.

Адолларқәа зшоз уи – дҟәышхын,
Иара  иҿаԥхьа сара сцәышхын,
Зегьы ириҭахуан гәыҭгагак,
Урҭ иреиҳәон жәа-ԥсыршьагак…

Сарӷьа жәҩахыр уи днахьысхит,
Уырак саахазшәа ак сыхьхит.
Дашьҭахын хьыӡ ҷыдак схиҵарц,
Идолларқәа сыкәмалны ихысҵарц.

Аӡә днасывсхит симбаӡазшәа,
Зынӡа иаԥсшәа саԥсаӡамшәа…
Ашьшьыҳәа схала наҟ снарылҵхит,
Зегь сшырбоз сышьҭа сырӡхит,

Адолларқәа ԥхыӡла иршахуан,
Урҭ зырҭоз рхы-рҿы лашахуан.
Агәылшьап долларқәа сырфахуан,
Афҩы ирхылҵуаз схы сыхнахуан…




















АБӶАРХЫҚӘТӘИ АԤҲӘЫЗБА
                            
                       Асахьаҭыхҩы Сергеи (Митиа) 
                                     Хьиба иԥхыӡ иазкны

Улабжыш налыкәкәан – ажәҩан еишьылра,
Аҿаанахеит сышҟа – сахьыцәоу исҿаҭәарц.
Самоуп, о, самоуп саҵәахны шәшьырак,
Угәы џьбара гәаҟуеит сышәшьыра лашарц.

Улабжыш налыкәкәеит ажәҩан еишьылра,
Сышҟа иааӡаанӡа иҵааршәхеит иара.
Мацәыс шкәакәан ак накәшеит сышәшьыра
Иаҿызшәа сгәы иснаҭеит сымшаҭа схәырра.

Уи амацәыс шкәакәа нас ирахәыцхан,
Сыхцәы зегьы ыршло исхаԥеит каҭаҵас.
Сахьымӡаӡеит, сымыш, сануцыз узхәыцха,
Аха наӡаӡа сгәаҵа уҭахеит хаҵаҵас.

Саԥсыуа ԥҳәызбан. Сыҩблак еимхәыцқәа.
Икеикеиуа ирхыҷҷалон зда сымам Аԥсны.
Арахәыцқәа, арахәыцқәа, ишкәакәоу арахәыцқәа,
Сара сыршьышьуеит сахьышьҭоу сышьны.

Аԥсны иахҭнысҵаз сыҩблак еимхәыцқәа
Рхаҭыԥан ахԥатәи абла сзыԥшуеит.
Исныруеит уи ахԥатәи абла шсызхәыцуа,
Сахьыцәоу аԥсҭазара амца сыншуеит.

Анышә хьшәашәа исықәу татаз, ма икьакьаз,
Саӷа сҭаирхазаргь макьана сҽырбоит.
Инасхьысыр амцаԥшь иабылхьоу ужакьа,
Ахызаҵә иазымбаз сыԥсыҽра унарбоит.


















     * * *

Ҳҩыџьагь ӡмыжь ҵаулак ҳҭалан
Ҳӡасо ԥшьаала уаҟа ҳхылеит.
Сара гәаныла ажәҩан салан…
Ҳалаԥш ҟәндақәа еиԥыххылеит.

Машәыршәа знызаҵәык сыԥхьысыр,
Аӡмыжь сышҭазгьы искуан амца.
Сцәанырра цқьақәа ҩушәа ибылсыр,
Иҟалом сдунеи маӡаҿ сзыргәамҵуа.

Сара бҿаԥхьа исыдым харак,
Сыԥсы сымхны бара ибгозар,
Бара быда ҽаӡә лыԥхарра
Инасылахьшәашәаны ицозар.

Сыжәҩа иқәҳаз зны еидарак
Иаҳа-иаҳа ишхьанҭахоугьы,
Бзиа избаз сҩызцәа даара
Сашҭа иҭыҵны ишцахьоугьы,

Аԥсҭазараҿ сыуаҩ-ҿыхоуп,
Маҷ-маҷ аҵааршә ҭызгоит сгәаҵан.
Бааигәа сыҟоуп сҽырлахҿыхуа,
Сгәырҩа-гәаҟрақәа зегь ԥхьацан.

Аӡмыжь ҵаула – ҳҩыџьагь ҳгәыӷра –
Икеикеиуеит аҵа ҟәашӡа.
Быхәрыбӷьыцны ибырӷьеит сыхәра,
Иҳахӡыӡо ҳахьчоит шьха-шӡак.





















 СХӘЫЦРАҚӘА

Ицоит иԥхеибарс схәыцрақәа, ирышьҭалазшәа ар,
Рыцҳароуп макьаназы урҭ рымра ԥшӡа ҭашәар.
Ираҳахьеит амыткәма, ираҳахьеит Азар,
Ахрашәеи Ахәрашәеи сҿарҳәоит сеилаԥсар.

Сиит сышҵәыуоз сыдгьылаҿ, исымаӡамкәа гәаӷк,
Гәаӷда адәы сықәуп, исзауазаргь аӷ.
Ҭынч сџьынџь саԥырҵырц, сыхшыҩ мыжда қәԥо,
Амшын еиужь иаларшәуп – зыҽкыдҟьан ицәқәырԥо.

Ахаҳәра иқәиааз ҵлоушәа схәыцра зны ихҩаар,
Амахә хҩаақәа нылаҳап ҽнак инеины аҩар.
Аҵанцәа сырхаануп, сизымфеит адауы,
Напы џарџарк сампыҵамшәа, снаскьароуп ус такәы, 

Схәыцрақәа зны ихьшәашәоуп, ҽазных иԥхаӡоуп,
Алакә еиҭазҳәо сымца ахьеиқәу ихааӡоуп.
Аԥсны алуқәа еибафоит, рышьҭыбжь цоит хара,
Ахрашәеи  Ахәрашәеи сырхылҵшьҭроуп сара.































    * * * 

Игәаӷьны сазҵааит сара амш:
– Акыр суԥырхагоума? 
Суԥырхагахартә еиԥш
Схагоума?…
Ихӡам макьана сыбла аш…
Аҭак снамҭеит сара амш.

Игәаӷьны сазҵааит сара аҵх:
Акыр суԥырхагоума?
Суԥырхагахартә еиԥш
Схагоума?…
Аҵх ҿнамҭит, иҳәалахеит,
Еҵәа мцаԥшьла еилаҳәахеит,

Сазҵааит сыдгьыл игәаӷьны:
– Акыр суԥырхагоума?
Суԥырхагахартә еиԥш
Схагоума?
Аҭак снамҭеит уи иаӷьны,
Аҿаԥхьа исҳәари игәаӷьны.

Амза сазҵааит сыбжьы ҭганы:
– Исаҳә, суԥырхагоума? 
Суԥырхагахартә еиԥш
Схагоума?
Сыдгьыл зыхьчо уихьчоит уаргьы
Ухы уахылаԥш – уаҳа акгьы.

Сымши сыҵхи
Сшыхӡыӡоз збон.
Сыдгьыл слахьынҵазы
Иџьабон.
Сатәамбо Амра
Наҟ еикәшон.
Амза ԥагьаӡа
Илашон…

Аха исзыхгаҵәҟьом сара абриак – 
Еицҿакны исырҭаз зегь аҭак:
– Ухы уаԥырхагоуп, Ауаҩы, 
Ухы уаԥырхагоуп -…
Схы саԥырхагазар, 
Усҟан  сара схагоуп…








СХЫ СЫХЬУЕИТ

Сгәы сԥырҵны ицагәышьеит мҳаџьырра,
Иалоуп цәқәырԥак аҽанҟьо.
Са салахеит аԥсҭҳәа еилачыра,
Исыздыруам цәгьас изуыз, сзыхҟьо.

Хьаак сыцрыхоит сызгаша
Имаҭаԥшьны иара сыхьҳәазоит.
Схы сыхьуеит, амца зҭашәаша,
Адгьыл сзықәгылоу зазоит.

Схы сыхьуеит…Сылахь бшьышьыруеи,
Бнацәкьарақәа схьысыр, иҭгап.
Ма ианамух, исгәыдҵан сыбшьыруеи,
Бхызаҵә хьымацәазушәа збап.









































 БОДЛЕРИ РЕМБОИ

Бодлер деиҳабымзи, деиҵбымзи Рембо,
Аха усгьы ижәымбо, аха усгьы ижәымбо,
Рҩыџьагь доуҳамчла бзиа еибабон,
Рпоезиа мшынҵас еишьылӡа ицәқәырԥон.

Ицәанырра ҟьантазын Бодлер. Уи цәашьын,
Рембо иқәыԥшра ӷба аҩы џьбара иаршьын.
Рымшқәа еилало, еилыҵуа ицәқәырԥон,
Ауҳәан-сҳәан ԥсҭҳәақәа наҟ-ааҟ ирхаԥон.

Ҽнак урҭ рыбжьара иҭҟьагәышьеит ашәақь,
Аха еиԥырымҵит усгьы, еицырҳәозшәа ашәак.
Аиҳабы – деиҳабын, деиҵбын, нас, аиҵбы,
Иеибаркын апоезиа ашҭаҿ рнапы.

Аҳәанҳәах цәажәара цеит иныбжьаӡ,
Апоезиа абырфын цаха ҳашьҭоуп иаҳҳарц.
Бодлер деиҳабымзи, деиҵбымзи Рембо,
Аха усгьы ижәымбо, аха усгьы ижәымбо…































          
 * * *

Схьаа сызхымгартә иансызцәырҵуа,
Сгәы еиҵасуа, иқачқачоит.
Хдыррак сымамкәа, ианысцәыӡуа,
Аԥсцәаҳа дсыдтәалан дыччоит.

Ихы доушәыжь зыԥсы зхыҵуа,
Баша дрыцҳашьо шәмашшын.
Сыԥсы ҭоумашь ҳәа ухәыцуа,
Сара сахьгьы, сла, умԥшын.









































  ИАНҾЫХАТӘЫМЫЗ

Ианҿыхатәымыз салҵит ацәа.
Сышьҭоуп исзымдыруа сзеиуоу.
Сара измуӡац идырны ацәгьа,
Аха исзырҳәоит шьоук ауоу.

Хыхь аӡә дыҟоуп – исшьо нцәасгьы,
Сыгәра игошәагь сгәы иабоит.
Доуҳауп исыҵоу сара мцасгьы,
Аӡы сышӡаагыло сшабоит.

Снеип ҳәа сгәыӷгәышьоит ааԥнынӡа
Сыԥхыӡ-шәҭқәа аӡын иканӡоит.
Цқьа саныӡырҩ, сгәаҵа аҟынӡа
Ашьхыц рыԥырбжьқәа наӡоит.

Сара дсымаӡам аҽыхаҩ,
Зынӡа сыԥсҭазараҿ сзаҵәӡоуп,
Доуҳа мчуп уахык сзырҿыхаз,
Уи акәа сҭаршәуп… Зегь маӡоуп.
























 СШЫԤЫРУА

Амҩа санылан сышнеиуа
Мчык мҵәыжәҩада
Сарԥыруеит,
Сытҟәаны сагоит.
Уи амч агәра згоит.
Аҵх еимыггоит.
Аҿыгәҳәа схы
Џьара икыдҟьазшәа збоит.
Исыхьша сгәырҩоит.
Сыԥхыӡқәа рыхҭырԥашгьы
Абар еиқәаҵәахоит…
Егьсыгым шьҭа, – 
Анцәа изааигәоу 
Уаҩхоит,
Аха сымч мхакәа, 
Сшыԥыруа
Сҭахоит…

































 ЗГӘЫ МЦАԤШЬЫЗ
                   Владимир Ахьиба 
                   игәаларшәара иазкны
                          
                     I
 Исхажьыз аҵх еиқәара ԥхьацан
Уи игага нагылеит саԥхьа.
Сцәа сҭаӡыӡеит, аха…схаҵан,
Снахаҵгылт цқьа избарц асахьа.

Снахәаԥшызар: с-Вова, избац,
Имаҟа имӷоуп, еиҩҵәо иӡара.
Сгәы сынҭаҳәҳәеит: «Уабаӡи, сабиц,
Узбом сдоуҳашҭа аханаӡараҿ».

Иара ҿааиҭит: «Зны иушәуҵаз
Ашәы ашәыхра уахьӡахьоума?
Убылуа анкьа мцак иуҵаз
Акәицқәа, исаҳәи, иҿыцәаахьоума?»

Аҭак исҭеит с-Хьы Вова гәыраз:
«Сажәа гархны ныхак иамҵоуп.
Угәра згозар, сыгәра угозар,
Еидара дуӡӡак ҳҩыџьагь ҳаҵоуп…»

Нас игага сыцәцеит, ибжьаӡит,
Исҿанарчит ҭаҭын лҩак уаҟа.
Наҟ исхаршҭуа аиашеи амци
Гәалашәарак сызцәырҵт сыргәаҟуа.

                         II
Cыҩны-лаӷырӡышаран, сыҩны – еиқәыбгаран,
Сашҭа дҭагьежьуа дықәын аҩсҭаацәа ран.
Дыԥсны дыкҿагәышьан, дырҵәыуон саҳәшьа,
Уи длыцырҵәыуон ашәикәагә – лашьа.

Рлабашьақәа ныҵақшо абыргцәа сзыԥшын,
Ҿымҭрала идырҩынтуан сылабжыш – амшын.
Срыцҳашьо маҷӡак, ражәа ҳәызба хны,
Аҭра иҭарҵон сымԥсырцаз уаҟа сгәы ԥжәаны.

Изури, исылшои, саниҭахымха анцәа…
Инеилыҵ-ааилыҵ идәықәлон, абар, сџьабацәа,
Ус сгәашә дынҭалеит с-Вова-Хьы дласны,
Иџьынџьаҿ иҟоу гәырҩеи гәырӷьеи итәны. 

Иаразнак дынхаԥалт ихаҳәыршәыраз смардуан,
Иҵәыуабжь ҵнажәон иҵааԥсыз сыҩны аҭуан.
Данылбаа, иҿаԥшуан зегьы шанханы,
Ддышшылан днагылеит, даҳԥырҵ днаскьаны.

Дыԥџаџан, деинаалан, иӷәӷәан ижәҩахыр…
Игылан, аҟәардәқәа, ирхиан ауасхыр.
– Дад, уааины унатәа, – рҳәеит, – ицәнымхо сҭахцәак,
Аха избеит иара  урҭ шигәамԥхаз рацәк.

Сҵеџь ҭбаа ахагыла днықәтәеит, дҭаԥшуа,
Сгәырҩа схашҭны сгылоуп сара сеилашуа.
Ҭоурыхла ижәижәыхуп, дҭаҳар ҳәа сшәоит,
Хәыцрак дышьҭнахуеит, абар, деикәашәоит.

Еимаа ҟаԥшьқәак сышьоуп, ҳәсақәак урҭ рбоит,
Иаҳәшьа диџьабом ҳәа аҭыӡшәа садыргоит.
Аҵеџь ахагылахьтә с-Вова ишьаҵа
Сеимаа аҵкьыҿышьа еиԥшуп зынӡа.

Ашьац-лабжыш сашҭаҿ убас иқашәқашәон,
Сыццакуа снылаԥалт, ак ихьырҳәа сшәон…

Игәасҭеит: лабжышла ибла агәқәа ҭәын,
Игәасҭеит, игәасҭеит: идунеи ссир сатәын.

Дысмацәажәеит, иџьыбахь инапы наирххеит.
Ҿысымҭит, аха усгьы сыҳәҳәаҵәҟьарц сҭаххеит, – 
Ԥарақәак сиҭеит уа еилаџьгәаны,
Насгьы жәахьанҭак сеиҳәеит дықәны.

Хымш Вова сашҭаҿ дҵәыуон, дџьабон,
Дықәтәан сҵеџь ахагыла, уи дҭаҳар ҳәа сшәон.
Ах, с-Вова Хьиба, ишаз омашәа,
Угәнаҳа рызгома иззымкыз угәшәа?

                      III

Аамҭа ԥарда еимамҳаит,
Сгәы хьшәашәан, нас ишит.
Аҟәа ҽнак ҳаиҿаҳаит,
Ҳҩыџьагь ҳнеиҿаԥшит.

Иҳахәаԥшуаз ирбарҭан:
Ҳдоуҳа алыра хжәан.
Аԥара мыжда, аԥара,
Аԥара мыжда – нцәан.

Изнапык мацәысхан,
Изџьыбак инҭаст.
- Иумгар, – иҳәеит, – исымхны, – 
Адамра хыла уаст.

Абар, ҩажәа мааҭ сиҭеит,
Сшааиуаз сара аӡәы.
Жәа-мааҭк утәуп исымҭан,
Сугәаларшәа уаҵәы…

Ҳазшаз Анцәа, уабаҟоу?
Вова, згәы амцаԥшь ҭаз,
Жәа-мааҭк сиҭеит Аҟәа,
Жәа-мааҭк – изҳәо ауаз.

                  IV
Жәаҩаҩык аӡӷабцәа,
Аӡӷабцәа – мӡанрақәа.
Аӡӷабцәа – аамӡашәақәа
Еиҩаҳаҳа рӡарақәа
Вова иԥсы иацкәашоит.
Жәаҩаҩык аӡӷабцәа,
Аӡӷабцәа аамӡашәақәа
Иҳалымшаша ҳалдыршоит,
Иҳалдыршоит, иҳалдыршоит.






































АХАРШӘ

Сыԥсыр – шәшьырароуп, кашырроуп.
Сгәаҿы анышә гәӡа ашәа аҳәап.
Сыԥсырцаз гәыла сеилашыроуп,
Сшыра сыдгьыл иазынхап.

Харак сыдым мрак сзыԥхозар,
Ма мцак лашозар уа џьара.
Исхараӡам сымч хәыҷ мхозар,
Наҟ шәаҟәымҵуеи сырџьара.

Аԥсҭазараҿ ашәы сшәушәа
Сымҩасны сцап ҳәа сгәы иҭаӡам.
Сашҭа сахӡам ус, слашәушәа,
Ахылаԥшрагь мариаӡам.

Акгьы ҭазымгалт ҭагалан,
Шьоукы рзы сынхом, сыхҵәом.
Ахызаҵә сгәы ишалац иалан
Адәы санықәха – акгьы сҭынхом.

Ҿысҭыр, сыбжьы заҳауада?
Иаазыртуада сара сгәашә? 
Чарак аҿы стәоуп сҭынхадан – 
Исцәыӡит исшәашаз ахаршә.
                




























    * * * 
Уа аӡәгьы дыҟамызт, кашырран,
Исыршьшьон суаџьаҟ азы амҿы.
Сгәысҽанӡамкәа исцәыӡт сыхдырра,
Снатәеит уаҟа сеизҟәыҿы.

Џьанаҭ гәашә дук сҭалт иаразнак, -
Ашьац шьамхнынӡа иқашәқашәон.
Сгәы ҭәит адунеи зегь азна, 
Ажәҩан сыԥсы лаша азцон.

Аԥсҭазаара збон – иҷынҷан,
Иара сыдгьылгьы хәыҷын.
Ах, убас сара исызҭынчран,
Сызгоз исыхан даҽа мчын.

Аха сахәуан саркьа ԥҽыхак,
Маҷ-маҷ сыхдыррагьы хынҳәуан.
Анаџьалбеит, уа санҿыха, 
Сеиха кны ахаҳәраҿы сышьҭан.





























АԤСҬАЗАРА – ҴӘА ҞАԤШЬЫМ

Аԥсҭазара – ҵәа ҟаԥшьым, ма мандаринам…
Илфоз лымамызт Цветаева Марина.
Дигәаԥхозшәа дыҟан Борис Пастернак,
Ихааӡа иҟаиҵон лысаламқәа рҭак…

                          
 Аха мааҭк лимырԥсахт иара игәаӷьны,
 Ифилософиатә мшын ду дагон агәахьы.

Аԥсҭазара – ҵәа ҟаԥшьым, ма мандаринам
Леизҳамҭа шԥаԥшӡаз Цветаева Марина.
Лажәымҭа шԥацәгьаз. Имлаҟәитеи махәҭак…
Пастернак иҟаиҵон лысаламқәа рҭак,

Аха мааҭк лимырԥсахт иара игәаӷьны,
Ифилософиатә мшын ду дагон агәахьы.

Марина илмыхәеит Европагь, Парижгьы,
Париж ауп, Париж ауп лыҷкәын дахьылжгьы.
Дылгәаԥхозма? Дигәаԥхозма Борис Пастернак?
Философиатә хәыцрала илиҭон аҭак…

Аԥсҭазара аҵәа ҟаԥшь шьҭаҵәҟьа икашәон
Аҵаа зысхьаз амандаринагь канӡон.

Иҩначын аҭаҭын-лҩа Марина луаҭах.
«Исыӡәӡәоит, – лҳәеит лара, – асаан, ачанах».
Саанӡәӡәаҩыс Марина дрымгеит, иԥхашьеит,
Уи лыхьӡ адунеиаҿ акалашәа иршьеит.

Аԥсҭазара – ҵәаҟаԥшьым, мандаринаӡам уи,
Аԥсҭазара – ԥсҭазароуп, уаҳа изакәи?

Пастернак иҳәарызу: «Уаҵә ԥшӡала ибзырша?…»
Иӷәӷәан, дымлакуазаргь, Марина лхыԥша.
Иссирын уи лшаха, иаҵан маӡак.
Иҟанаҵон афилософиатә хәыцрақәа рҭак.

Аԥсҭазара – ҵәаҟаԥшьым, ма мандаринам…
Пастернак аҵәа ҟаԥшь лимҭеит Марина.









 АХАҲӘ ШКӘАКӘА

Сшықәнаҵаз гәасҭеит аԥсҭазаара ақьышә,
Иҵалоит сашҭаҿ ахаҳә шкәакәа анышә.
Аҵла ду амҵан шықәсыла ишьҭоуп.
Снеины ашьшьыҳәа снықәтәарц сгәы иҭоуп.

Макьаназ сахыӡаарц сҭахыҵәҟьам сыҩны,
Аха иҿажәкит суалыр, иҭабеит уи аҩы.
Ибла ҭраа ԥсцәаҳак сгәарԥахь дыԥшуеит,
Ԥҳәыс лакҭа цәгьак  акаҳуа даԥшуеит.

Афымца ыцәеит, мап, уи ыҟам са сзы.
Цәашьы шәаӡыӡак  асыркгәышьеит схазы.
Арахь сыгәҭыха фымцаны ибылуеит.
Аҵх лашә иалхны схала аилаџь зуеит.

Сыҟоуп… Сыҟоуп… Ҿымҭроуп – уаҳа акгьы,
Алашьцараҿ ихаҿсахьа збом сара аӡәгьы.
 – Ахаҳә шкәакәа, суҳәоит, уҵамлан, анышә,
Ианамух, иаркы наҟ уҽнадҵан са сышә.































  АСАБАԤ

Даҽакала иҟаз, уаанӡа даҽакала,
Дангәаҟӡа ииҳәашаз иман агәала.
Малк измырҳаит уи ҽыла, ҽадала,
Иаԥсуара аԥхыӡ хаа дзалымҵуа далан.

Даҽакала иҟаз, зыҩны даҽакала,
Икәадырчаԥа ицәырӷьычт. Дыҟоуп ҽыкәбалла.
Даҽакала иҟаз, дҟалеит даҽакала,
Адәы дықәуп уажәы ҳәаса кәамԥа какалла.

Еснагь иара дҭынчын, аха далҵит уажә ацәа,
Рышьҭа дхыԥшыло дгылоуп ахацәа.
Дрышьҭалом дыҩны, ихчылоуп асаба,
Уи тәаанӡа дҭынчхар, иара изыҳәан сабаԥуп.




































 СЫМЦА

Сазыҟам ԥыхьеиԥш схәышҭаара амца,
Сыгәра азымго исҿаԥшуеит.
Сыԥсҭазара – ажьх кҿаршә жьақца –
Ацқәа сыларԥан сакуеит.


Среиуоу џьысшьоит гәыла имшәо,
Џьабааи ԥхӡашеи усс изкым.
Аха сеиԥшуп амаҭ, ахы зҩымшәо,
Гәырҩашәк сызцәырҵуеит сыззыԥшым.

Ажәа џьбара аҵааршә шьашьалқәа
Срыгәҭылахан, царҭак збом.
Рхы иқәыршәны аҳәса ршьалқәа,
Агәарабжьараҿ ҽеик рыӡбом.

Рыбла ҵырхәны иԥшуеит хацәак,
Џьара ҵәыцак шыску рбар.
Рыбыз-шаха иаҳәоузеи, мцацәа,
Гәаҟроуп ражәа-ӡмах мҭабар.

Анаџьалбеит, иац ажра иҭыргоз,
Арыжәтә иарчалахьаз збызшәа,
Ах, дыжәбондаз шаҟа дгәырӷьоз,
Ирххо ианырҳәоз са сҭыӡшәа.

Сҭигаз џьушьап аҵла гәаҩа,
Зегь ибарҭоушәа ихаҭа,
Ачынуаҩ ԥагьа инацәа рҩаҩа,
Дмақаруа, исықәикит иаҭа.

Сгәы рызҭаҵәҟьам сусгьы-сҳәысгьы,
Сымшқәа срыма ус ицоит.
Нбанк ззымдыруа аполитик-ԥҳәысгьы,
Амҩан сара ахшыҩ слырҵоит.


Урыцҳасшьоит, схәышҭаара амца,
Саамҭа ааиӡеит, сыццакуеит.
Санымҩаслак, ажьх кҿаршә жьақца
Ацқәа уларԥсны уакуеит.
  











                   * * *

Бара ибхараӡам,
Саргьы исхараӡам,
Бсыдҵәыуало
Ажәақәак сабҳәеит…
Убысҟан анцәа иҿаԥхьа
Аԥсра саҳәеит…
Ҵәаҟьаҵас
Ԥсҭазаарак
Сыдыбцәылеит…
Бдунеи лабжыш
Қәаршҩушәа
Сцәылеит.
Сдунеи лабжыш
Бара бзы
Атҟьап хылеит.
Сгәы мчыдан,
Сыхшыҩ – ҟәышмызт,
Бынсыжьт.
Сцеит сыбԥырҟьан…
Бара – бнасыԥдоуп,
Сара – сзаҵәуп,
Ҳацҳа абӷа шшара
Ԥҵәоуп, 
Шьҭа ҳзеиԥылом
Уи ҳақәсны.
Ҳҩыџьагь ҳаиҿаԥшуеит
Ҳақәрақәа ҳаԥысны.





















 САҴӘЦА ӠЫЛА ИРҬӘНЫ     
  
Ажьырныҳәаз, ҩыла акәымкәа,
Саҵәца ӡыла ирҭәны,
Ишызжәуа, аӡәгьы сақәимккәа,
Исныҳәоит сара Аԥсны.
Исныҳәоит Ԥсоу аӡиас,
Исныҳәоит сара Бзыԥ.
Савсыр Хыԥсҭа аӡиас,
Сыԥсы шҭоу сыԥсып.
Уныҳәаз, Гәымсҭа аӡиас,
Шьала укәабоуп.
Уцом ус баша униас.
Уцқьара – цқьароуп. 
Усныҳәоит Кәыдры ԥагьа,
Уагымхан Баӷлан.
Улеишәа урцәгьон анкьа,
 Анхаҩы уиаӷан.
Усныҳәоит, Егры аӡиас,
Саҵәца еилашӡоит.
Исоуҳәои жәабжь бзиас?
Сышхәыцуа исыршоит.
Усныҳәоит, Аалӡга аӡиас, 
Усныҳәоит сара, Дәаб.
Усныҳәоит, Дӷамшь ахеивыс,
Зны ухагара еиқәтәап.
Усныҳәоит, Бзана, сҟәыбҷа,
Сзыхӡыӡаҵәҟьо сара,
Сҿы еихазымкуа са сқыҭаҿ,
Исзымбо сгәазхара.
…Ажьырныҳәаз, ҩыла акәымкәа,
Саҵәца ӡыла ирҭәны,
Аӡәгьы, аӡәгьы сақәимккәа
Изжәуеит инҭыркәкәаны.



















 
СЫГӘЖӘАЖӘА ЦӘАЖӘАРА

Сыгәжәажәа цәажәара иаҭах:
Ҩ-хыртҟәацк ақәшәеит са суаҭах, – 
Сыҭӡамцқәа ирылҟьеит ирбганы…
Анцәа! Ҳаанхеит ҳаибганы.

Сыгәжәажәа цәажәара иаҭах:
Еимырҵәеит сгәылацәа суаҭах.
Спаркет ықәхны уаткак ршын.
Скьаҿ заҵә уа џьара иахшьын.

Сдыршит, сдыршит, сдыршит, сдыршит,
Аха смашшит, смашшит, смашшит.

Сыгәжәажәа цәажәара иаҭах:
Саӷа дрызҿамҳәазаргь деиқәԥах,
Уи дӡыӡымкит, наҟ деихеит,
Ӡыкәыр иҩн-ҵысҭрагьы еиқәхеит. 

Сыгәжәажәа цәажәара иаҭах:
Ицқьоуп сыламыс, суаҭах,
Ифырхацәоуп зегь шьҭахьла,
Исҭахуп сфырхаҵахарц ԥхьала

Сдыршит, сдыршит, сдыршит, сдыршит,
Аха смашшит, смашшит, смашшит.

























 АБЖЬЫ

Бжьык гоит…
Ҟәраанк ыҵԥрааны ицоит. 
Гәаныла исҳәоит:
Ицааит,
Ицаӡааит.
Бжьык гоит:
– Аҳәыҳә сҿаԥырны
Ицоит…
Гәаныла исҳәоит:
Ицааит, 
Ицаӡааит.
Бжьык гоит: 
Сашҭаҿ 
Адырганҵыхәа
Зқәыршәшәоит –
Изқәыршәшәааит,
Изқәыршәшәааит.
Бжьык гоит:
 Абгыӡ
Сашҭаҿ иҳәҳәоит.
Гәаныла исҳәоит:
Иҳәҳәозар, иҳәҳәааит.
Бжьык гоит: 
–  Уара гәаҟ,
Уржьоит, уржьаӡоит,
Аҭак ҟасҵоит:
 – Сызжьо сижьаӡааит,
Аха схаҭа
Дансамхажьа аӡәы,
Сгәыхәтәаҟынӡа
О, анцәа,
Сымнаӡааит!
















           * * *
Аԥсуа игәы зызҭам,
Ԥсышәала ицәажәо,
Ииҳәо зегь башоуп…
Аԥсуа игәы зызҭам
Иҿыҵшәо иажәа
Гәыжьжьагоуп.
Аԥсуа игәы зызҭам
Иара итәала диашоуп,
Аха аџьынџь уи даԥсам,
Дуаҩ башоуп, иԥхӡашагьы башоуп…
Аԥсуа игәы зызҭам
Ирацәоуп дзеиҽырбаша.
Аԥсуа игәы зызҭо иоуп
Ахызаҵә ӡыӡо извысуа,
Адунеи мшын ду ацәқәырԥа
Дамхәаҽыкәа ирсуа.
      



































СЫԤСҬАЗАРА  АԤСЫԤШЬҬЫБЖЬ

Шьҭа ҳаиԥымлароуп араҵәҟьа,
Сызкылыԥшра мыцхәцәахеит.
Сацәыԥхашьоит, сымш, ббараҵәҟьа
Ауҳәансҳәанқәа рацәахеит. 

Исҭахым скылԥшырц агәыр аҵа.
Рахәыцк аҵыздарц сҭахӡам.
Аха усгьы џьара сгәаҵа
Кылҵәоуп, агәырӷьараз ишам. 

Баҟәыҵ, сызкылыԥшра, са сбыҳәоит,
Баҟәыҵ, азыӡырҩра сыбжьы.
Сыԥсҭазара аԥсыԥшьҭыбжь быҭәҳәоит,
Сара сангылаҵәҟьо шьыжьы.

Бсызкылымԥшын Аҟәа ҿхышәкаҿ,
Бҽырдагә, сыбжьы быбмырҳан.
Быҽхырҵәыуара қьып-шәыпра,
Саназхәыцуаз са сгаӡан. 

Сшыра иарцәом схәышҭаара амца,
Гәырҩак ахылҵуеит сгәы абжьы.
Идыруп, аҵх дазшоуп ахаҵа,
Наҟ, схы соужьла шьыжьы.


























                * * *

Ацгәы сшьамхы иқәтәоуп.
Сахьцалакь сшьапы иашьклаҳәуеит.
Амла иасыркыма? Мап.
Сара амла сакуама? Мап џьушьҭ.

Ижәны сыҟоума?
Иҟалап ижәны сыҟазар.
Сгәы ԥжәаны сыҟоума?
Иҟалап сгәы ԥжәаны
Сыҟазар…
Ацгәы сшьамхы иқәтәоуп…
Сымца еиқәума? Еиқәуп.
Сзаҵәума? Аиеи, нас, сзаҵәӡоуп. 
Гәырҩала сҭәума?
Аиеи, нас, аиеи.
Акыр сҭахума?
Акымзаракгьы!
Анцәа иныс,
Издыруеит,
Иаанхоит
Са стәык
Уеизгьы.





























                    * * * 

Уи сашҭа дынҭалан, дциҟә-циҟәуа,
Днасыдгылт сыҩн агәҭа сыштәаз,
– Уҟазма? – дсазҵааит, – иац Аҟәа?
– Сыҟан, – сҳәеит, – саҿын  сызмаҭәаз.
–Уҳәа-сҳәанны исаҳаит уа иужәуан ҳәа.
–Аиеи,– сҳәеит,– аиеи, сҳәеит,– изжәуан.
– Исарҳәеит  уқлаԥадқәагьы ԥжәан ҳәа,
– Аиеи,  нас, аиеи нас, иԥжәан.
– Аҳ  шьапыла дахьнеиуагьы уцама?
– Аиеи, уара, аиеи уара, сцеит.
– Уажә  узҿузеи, ҟәрышьк узырҳама?
Узеиԥшроу умбаӡои, уҵыкәкәеит…
– Қьаадқәак  сырххоит,  иуаҳама?…
Сычҳара лабжышны еизыкәкәеит.
–Уара, – иҳәеит, –  ушрыцҳау удыруоу? 
– Издыруеит, – сҳәеит, – сышрыцҳау сара.
– Уара  гәыла уаԥсыуоу уагыруоу?
– Сшаԥсыуоу,– сҳәеит, –  сцароуп  хара.
– Иудыруоу шаҟа сара сбеиоу?
Анышә  иҵыҵны исԥылоит амал.
– Сзыхьчо  ҳәа аӡә дыҟам исеиуоу,
Сӷаруп, исзыхҵа шьҭа асыкәмал.
– Абраҟа утәаз убӷа ырхәан.
Уқьаадқәа урҿыз, ирххала.
– Уа уиашоуп, урҭ сара исыхәом,
Сшыҟац сыҟоуп. Ушынхац унхала.
Ах, сыуа, уарамыжда, сыуа,
Сшаԥсыуоу сафоит анышә.
Ирацәаҩуп  срызгәамҭакәа исывсуа,
Исзасуа инцәыҵакны атрышә… 
Ашҭа  дҭыҵт уи дциҟә-циҟәуа,
Цәаҳәақәак схы иҭымҵуа иҭан.
Сыҟан, сҟалоит сара Аҟәа,
Издыруеит саԥсуара аԥан.
           
















АНЫҲӘАҾА

Ажәеинраала сныҳәоит сара ҵәыцак нкылан,
Рыбла ҭраа исыхәаԥшуеит слақәа.
Сымца ашьҭыбжь гоит, исҳәо зегь гәынкылан,
Схәыцрақәа сыркӡеит, дад, сеимлагәа.

Ажәеинраала сныҳәоит сара ҵәыцак нкылан,
Аганахь шәгылан шәысхыччала ӡәырҩы.
Ажәеинраала сныҳәоит, саԥсуара гәынкылан, – 
Сашҭа ду иахаанхо ауаҩы. 









































               * * * 
Амҩа сшангылаз сышлеит,
Амҩа сшангылаз сажәит.
Зны скаҳаит, ҽазных сеилышшеит
Агәырҩеиқәаҵәа ашҳамгьы зжәит.

О, сыхьчаҩ, бабаҟоу бара?
Шьҭа сара сзы зегь акоуп.
Сашьҭоуп ҽазнык ҭынч ббара,
Сара сзын ак лашьцоуп, ҽак лашоуп.

Сызну амҩаҿ, избоит, схарахоит,
Избоит бхарахоит бхаҭагьы.
Сыӡын мца, анцәа иныс, ихаахоит,
Иарак ауп изго суахҭагьы.

Амҩа сшангылаз сышлеит,
Амҩа сшангылаз сажәит.
Риашашьак змам зегь сыршшеит,
Агәырҩеиқәаҵәа ашҳамгьы зжәит.



































АӶЬЫЧКӘЫР

Амра иацәызӷьычт шәахәацк,
Сыкәа инаган иара ҭасҵеит.
Сааигәа игылаз амырхәац
Акьыркьырра агәра хасҵеит.

Цәаҳәак ацәысӷьычт сара ас-бах,
Уи сыкәаҿ сшоура иарӡыҭуеитеи.
Инотақәа  сыздыруам Бах, 
Убри сацәыԥхашьан сыԥсуеитеи.

Иацәызӷьычт амзагьы шәахәацк.
Илашоит иҵааршәха иара сгәаҵаҿ.
Аԥсҭазара арахәыц-па ахац
Икырцаз дмыцәароуп ахаҵа.

Сара сӷьычкәыруп, дад, сӷьычкәыр,
Ақәа иацәызӷьычын цәаҳәа-ԥшӡак,
Сыкәа ианҭасҵа, ҵыск: «Ҷырҷыр,
Уаҟәыҵ аӷьычра, ушлеит уҟәашӡа…»
 























АРРАТӘ МОТИВҚӘА РЫЛА
 
Шықәсык. Шықәсызаҵәык сыгын,
Салгон сызҭаз аҵара.
Ашьшьыҳәа сашҭа ду сықәын, 
Сгәы иҭамызт џьаргьы ацара.

Исҳәон англыз бызшәа аҷҷаҳәа, –
Дунеибжак зларбжьо акьат.
Ажәак схы иҭашәоз аҳаҷаҳәа – 
Ԥсышәала ианысҵон ақьаад.

Аха араҟа  сусқәа шьҭа ибашан,
Араҟа, шьҭа араҟа смыцхәын.
Сцәа рҟаца, стәыла ду снаган
Самҵаршәтәын, ус иаҭахын.

Исыцәнымхо исыԥхьеит шьоук арра,
Сҭыргеит сызҭаз аинститут.
Исԥышькласт саԥсуара аӷарра…
Сгәы заҵә ԥшьаала ихәыҭхәыҭт.

Шықәсык, шықәсызаҵәык сыгын,
Сҵара салгон исхьымсӡакәа кьац.
Дӷамшь сара сыда иԥсылмыткуан,
Ахықәан иҵҩаауан сдац.

Сқәыԥшын, исылшоз нас, уаҳа,
Сгәыԥшқа аӡә бзиа дабон.
Ҳаиԥырҵуан, иҟамызт гәнаҳа,
Сызхьымӡоз дунеи дук шьабон.

Сыххаччо сызԥылоз шәык сшәымкәа,
Снапы уаҟа санызкуаз ԥшқаҵас,
Иаансыжьуан сҩызцәа лакшәышәқәа,
Сымҵәыуо, ҭынч хаҵаҵас.

Иҵәаап, нас иаурызеи, мцахәмыцәа,
Аласба, мчыла иҭырго зыҭра,
Ус дыҟоуп аӡәы – гәырҩа змымҵәо – 
Аӡә дыҟоуп, изԥырхаго згәаҭа.
 
                        II

Ҳуасақәазшәа Қарҭ ҳаизырцеит
Ауаԥс, аԥсуа, ашәамахь.
Адырган-дәышкәаӷьаз ҳнанырҵеит,
Ианыблылон уи ҳа ҳгәаӷь.

Шьоукы ҳганаҿ рҽарҭон уаткак,
Ирҿырхуан, нас иқачқачон.
Амыхьтә ҩнышәшәон дара руада,
Аха ҳлахьынҵа рыӡбон.

Сҩызцәа – исыцҟаз гәыла-ԥсыла
Урҭ сырцәыӡит. Схы сшәиуан.
Араҟа акгьы ыҟамызт исԥылоз,
Аҽнышьыбжьон сгәырҩо сажәуан. 

Схы збон Аԥсны акы саԥсазшәа,
Аха исылшагәышьоз Қарҭ?..
Қырҭуак уаҟа игәамԥхеит саԥсшәа,
Дыҳәҳәеит иабаанагеи ҳәа арҭ.

Аҩардаџ ду дааины дсыжәлеит,
Сицәымшәеит, схьамҵит, уи сиҿаст.
Ирдырт. Иаразнак сыхьӡи сыжәлеи,
Лаҭракаҿ сымшқәагьы аанҿаст…
  
                     III 
Астолқәа рыԥхны еивагылоуп,
Севастополь акәа ҳҭоуп.
Зегь ҳаихыршоит, шьҭа ҳаишьцылоуп,
Ажәак зҿыҵшәо ихы даӷоуп.

Хынтәуп. Сгәарҭоит. Иаҭах сҟьантазуп,
Ӡыкәыр икаба еибаркуп.
Избоит ԥҳәызбак лылаԥш уазуп.
Хаҿқәак, схыццакуа, исзыԥшуп.

Алинеика кшеит атах ҳәа,
Ацәа иҭалеит наҟ акы.
«Абри ҳихьчароуп ҳарҭ иаҭах» ҳәа.
Сыркуан, исхыччо, сара аԥскы.

Руаӡәк: – Дҳахәом амшын аҵаҿ,
Амшын нышь азы дауцәоуп.
Аҩбатәи: – Наҟ шәшиҟәаҵра. 
Ишьапқәагьы ҵҩызаацәоуп.

Ахԥатәи днахәыц-ҩахәыцит: 
– Дызгон  аӷбахь… Иԥынҵа шьоит.
Аԥшьбатәи ихшыҩ дахыҵит: 
– Дсышәҭ авиациахь са дызгоит.

Уаҟа итәаз зегь неилацәҟәысит:
 – Даҳԥырга, – рҳәеит, – акапитан.
Ҿымҭкәа сгылан. Сгәы саԥымсит,
Уаҟа ачҳара сыхәҭан.

                         IV
Дцоит уи симан. Сара сыда
Адәыӷба здәықәлом. Анцәа иџьшьоуп.
Усҵәҟьа схы сшьаӡом снасыԥдан,
Сара исылоу аԥсуа ишьоуп.

Ицон, ицон, ицон адәыӷба,
Быхов ҳәа ҭыԥк сзыԥшын,
Иаҳа ианеиҵыхтәыз са сыбӷа,
Сҟәышра мчыдан, иларҟәын.

Амҩан, зынӡа цас иуазшәа,
Авагонаҿ дҳақәӡәеит асержант.
– Сӡәаха га иҳәеит – срахәны сибазшәа, 
Ицламҳәа иаасырхеит дымшаҭ.

Аисшьа ззымдыруаз снеилыршьын,
Иаҭах сынҭарцалеит лаҭрак.
Аԥсны исзаархәаз сеимаа сышьан…
Ҩаԥхьа исзылаҟәит махәҭак.

Аԥсны стәамызт усҵәҟьа сҭынчӡа,
Аӡын мца згәыҵаԥхо ацгәеиԥш.
Дац-ԥашәлагьы уа кыр сымчын,
Исыхьчартә сыҟан сара сԥеиԥш…

Ианхыстәыз – схыст, ианыҩтәыз сыҩит,
Алажә еиԥш сакәшон сара аплац
Хар сымамкәа хьӡыкгьы схыҩит,
Изырӷәӷәашаз сара сдац.

Амц сҳәаӡом, зынгьы сарыхьҭшьит.
Схы сгәаӷьыргьы цәгьа изымбеит.
Ихҵаалаз ӡиаск сынҭарыжьит,
Схала сҭыҵит… уахь сеиқәхеит.

Буггьы сӡаарҵан, схәы ҭасмыжьит,
Дӷамшь уа исмырԥхашьеит зынӡа.
Ахьеиԥш сгәылҵит. Схы еиусыжьит,
Сыӡсон скәатоушәа шьыжьӡа.

Уиҵәҟьа, уиҵәҟьа, ах, исаашьан,
Џьыкаӡырӡын ацәқәырԥа.
Аха издыруан цқьа анапҟьашьа,
Салҵит, изулак, сықәԥа.

Зҽызшьырц иақәызкыз са сҩызак
Имаҟа ицәызӷьычит уахык.
Ҳаицыҵаион ҳҩыџьагь хызак,
Ҳзыхьчашаз дыҟамызт ҭахык.

…Амшын авиациа зынхом жәҩанда.
АН ҳанҭарцалт, ҳхаргалт хыхь.
Инаҳагәҭасит наҟ ажәада,
Адгьыл збеит, еиқәтәеит са схыхь.


Ари – сыԥсҭазара иагәыршышган, 
Сҭаҷкәым араҵәеит, сымч арӷәӷәеит.
Иараби, сҟалеит сҿырԥшыган,
Уимоу, шьоукгьы среиҳабхеит.

Агәра ргеит урҭ маҷк сышҟәышыз,
Ицәгьамкәа ишыздыруаз англыз.
Напык ансоу, џьара ак шсылҵшаз, – 
Аӡәгьы дызмамыз  агьылдыз.

Ирыӡбеит хара садырхарц,
Арратә чынуаҩны сҟаларц.
Аха исыцын сара сныха,–
Исхашҭуазма Аԥсны адац.

Ишыҟац иҟан, дад, схаҿсахьа,
Сшынеибакәыз сџьынџь сатәын.
Зыгәра згоз аӡә дгылан саԥхьа,
Ҳҩыџьагь ԥсҭазаарак ҳатәын.

Еилагьежьуан сыҵхи сымши, 
Схы иҭыҵуамызт сҵара.
Хышқәсеи хымши бжьаӡит баша.
Исымаӡамкәа ԥхьацара…

Рҵара иалгеит сқәыԥшра аҩызцәа,
Аиҳәшьцәа жәибыжьҩык срашьан.
Маҭык ҟалозма рымҩа еиҩызҵәоз.
Уаҵәтәи амшаз дара шан.

Анцәа сиҳәон иманшәалан
Аԥсны азыҳәан урҭ ҟаларц.
Рыгәқәа ҩычахарц ашәала,
Ирԥеиԥшу ассирқәа ҳзиларц.

Арра схызгон сара «хәба»ҳәа
Аха сеиласт аҵыхәтәаны:
Нхаҩрас иулоу шьҭа иҳарба ҳәа.
Ҷкәынцәа гәарҭак среиҳабны,

Ҵәаҭаара срышьҭит ақыҭахь…
Адҵа хьымӡӷымшьа инасыгӡон.
Акранызар бзиак сылахь,
Шықәсык сцәымӡкәа сус сахьӡон.

Аха ҷкәынцәа мӡанрақәак ансыҳәа,
Уахык иоусыжьт кәашара,
Сыԥхӡаша бжьаӡт, иаразнак схьырҳәеит,
Аҟарс сынҭаԥалеит сара.

Аррантә соурыжьит зегь рышьҭахь,
Срыцҳахәха Аҟәа скылст.
Аха усгьы инсыжьит сышьҭа,
Саԥхьа ицазгьы са сраԥыст.

 
















































 * * *
Анцәа иоуп издыруа сзишаз,
Сызиргәаҟуа абас сара.
Амҽышаз сиит. Сыԥсуеит амҽышаз,
Заа издыруеит сыҿҳәара.

Иахьцаша исывсны уардынк ҿыжуа,
Иахьцаша исывҟьаны афқәа,
Амҩа аҿықәан сара саныжәжуа,
Абри сышәҟәы рыбжьашәк снапқәа.











































МЫРЗА

Иабаанагеи  имҳәа-мырза
Аҳәа чымазара – мырза.
Аҳәақәа сцәымӷгәышьоуп хаҭала,
Сыԥш рфон сымхы иҭалан.
Сыҳәҳәон ирхашәҵаруеи, аҟәҟәа ҳәа,
Аха иргәыдҵаны аҟәҟәаҳәа
Ианыршьуаз сҵәыуарц ак сыгхомызт.
Автоматқәа рҿаԥхьа ак сызҳәомызт. 


Мырза, мырза, еиҭах мырза,
Иабаҳазкылси имҳәа-мырза?

Ах, иаҳцәымӷуп урҭ ҩнаҭала,
Изырҳада аԥара, мшәан, ҳаҭала?
Акгьы сҳәаӡом сара сшьыцны,
Анхацәа ироума мааҭк рыҭныҵны?
Аҳәақәа зегь, дадраа, иршьрызма?
Шәнеины иҳәақәа жәбаруеи Шьыма.
Анышә жуа ибжьоуп ҳгәарабжьара,
Зынӡа ицәиккит ариабжьарак.
Рыфҩы уаргылаӡом, узрывсуам.
Имлагоит, рлымҳақәа ҟалтыԥсуа.

Нас егьырҭ, егьырҭ зыхҟьазеи,
Автомат хы изадыргазеи?
Ных, ных, ашьшьыҳәа сықәыз сашҭа,
Анцәа иумҳәан ҳәақәак сырзашшуа.

Мырза, мырза, еиҭах мырза,
Иабаҳазкылси имҳәа-мырза?


















АБЗИАРАЗ

– Абзиараз, – рҳәан,
– Абзиараз, – сҳәеит.
– Ҳуааӡама? – рҳәан,
– Сеидру, – сҳәеит.
– Шьҭа ҳцома? – рҳәан,
– Шәцагәышьа, – сҳәеит.
– Ҳхы ҳахәоит, – рҳәан,
– Шәхы шәахәа, – сҳәеит.
– Уара – убжьыст, – рҳәан,
Ҿысымҭит.
– Ухшыҩ цеит, – рҳәан, 
Ҿысымҭит.
– Узлагои? – рҳәан,
Ҿысымҭит.
– Убжьаӡуеит, – рҳәан,
Ҿысымҭит.
– Ари  ҳтәуп, – рҳәан,
Ҿысымҭит.
Ани – ҳтәуп, – рҳәан, 
Ҿысымҭит.
О, урҭ зегь
Ҳхаҵкы ицааит.
Ирхыбаауа
Уи днамӡааит!

























Ажурналисттә ԤсҬазара иахылҴыз ажәеинраалаҚәа

    I.  «Акоммунизм ахь»

Сара  санҿаз лахҿыхрак сҿықәын,
Аамҭа сацын салашыҩкны:
Акоммунизм ахь амҩа сықәын,
Иазышәаҳәон сгәи сыхшыҩи.

Акоммунизм – изымԥрыз апҟа,
Акоммунизм – иагаз мҳаџьырра.
Зегьы аргәырӷьон алозунг ҭлапҟа,
Ҿырҳәала ирдыруан очамчыраа:

«Доусы имч зықәхо ҟаиҵааит,
Шаҟа ззыфо-ифааит, игааит».

Ҳҟалар ауазма ҳагәқәа ҳамҟьан,
Аԥхӡы каҳҭәон махәҿеилҳәала.
«Акоммунизм ахь» – иқьаад кәамҟьан,
Аха ҳгазеҭ ҳаман ҳаидыҳәҳәалан.

Сжурналистра ԥыршәеит Реԥи,
Сахыҽхәеит, дадхеит, ари ақыҭа.
Нас – аҟаза дуӡӡа Репин
Имшныҳәа иазкын снапкымҭа.

Аха иабаҟоу, исамҳәаӡакәа
(Амаӡаныҟәгаҩ – хыхҵәаха агыруан), 
Иркьаҿт, аҳәоуқәа еиԥымшьӡакәа,
Иқьышә сықәҵаны, дыгәрымуа.

Амцаԥшь ныҵыддит слакыҵа,
Иҿасырхьт уа ииҳәоз, ииуаз.
Иарах: «Иҿызжәоит наҟ уԥынҵа,
Сицәшәо џьушьома аҩыжәҩы – ууа».

«Аҟәақ» нықәгеит ихы апашра
Агәҭа еиҟәжәеит аҭел асга.
Уи дшалагоз дырын сзашшра,
Исԥеиԥшхашаз дырын усгьы.

Сқьаадқәа шьҭысԥаан наҟ сындәылҟьеит,
Имыцхәгәышьан снықша иалшаз.
Амҩаду аҿынӡа скылҟьеит.
Ӡәыр дсышьҭоумашь ҳәа схьаԥшкәаԥшуа.

Аҩныҟа, аҩныҟа. Сцоит аҩныҟа,
Ашҭа сҭалоит сгәы ҭаӡыӡо.
Сан сҭыӡшәа лмаҳар – зеиԥшыҟам,
Дыԥҳәыс џьбаран, слыцәшәон, изызӡои…

«Доусы имч зықәхо ҟаиҵааит,
Шаҟа ззыфо ифааит, игааит».


II «АҚәыЏьма паспорт»
   
«Ақәыџьма паспорт» сырҭеит Очамчыра.
Нас сагеит Кәтолҟа «мҳаџьырра».
Сԥеиԥеиуа схылеит аԥхыӡқәа рыӡмыжьра,
Игәнаҳау усуп – ақәыԥш ихы азныжьра.














































III. АҬАҲМАДА

Амшқәа цеит иԥхеибарс. Аҩны сыштәаз сгәы ҿыӷьит,
Сыԥсы ҭамшәа сыҟоуп. Шьҭа иауам. Схы сыхьит.
Сылахь иахьыкәкәоз аԥхӡаша ӡыхьҵас уа сарыхьит,
Сахын нхамҩак ашҭа, ишәҭыкакаҷыз ԥыхьа.

Агәылацәа сызкылԥшуан, акырӡагьы урҭ сџьаршьон,
Аҳәыҳә еиԥш сҟәыҟәӡа, ҿымҭ аҩны сыштәазгьы.
Аҳабла клуб асценаҿы ихәмарқәоз ԥхасшьон,
Исгәырҩон сахьацәыӡуаз схаҭа сызмаҭәазгьы.

Ҽнак сычҳара хыжжӡан, жәеинраалақәак сҩыҵрак,
Аҩсҭаа дшысхыччоз сцеит сара Аҟәа.
Сҩымҭақәа ирхыччеит шьоукы рыбжьы ныҵак…
Уагәылатәа унеины, рҳәеит, Ӡыкәыр иҭәаҟәа.

Схы акгьы еилнаргомызт. Баша сгьылдызма?
Сҵара смыхәҳаит сныҩналан аԥҭека.
Уи саналга – Рекаҟа. Дынхом уа англызкгьы
О, срыкәыхшоуп, Леонти, убызшәа, уара у-Река.

Сҽысшьыр сҽысзымшьуа амҩа санхалан,
Скьаҿ заҵә иҭашәышәуан аӡын ԥша хьшәашәа.
Ирхашҭыз амҟәыбеиԥш сыҟан скынхалан,
Амҟәыба иҭаканӡан сқәыԥшымҭа ашәа.

Иҭҟәацит аҳәашьҳа. Кыр саман саркаран.
Снанагеит ҭыԥкаҿ –  схьынҭыџьӡа, сеидаран.
Сгарлеит, сызмыцәо, анбанқәа ргара,
Еиԥырҵшьа ҳамамкәа. Ҳаицәнымхогьы даара…

















IV. «АԤСНЫ ҞАԤШЬ» АРЕДАКЦИАҾЫ  

«Аԥсны ҟаԥшьаҿ» сара сбызныжәын.
Абгалаџь дуқәа срыдукылар.
Зынӡа сқәыԥшын, иӷәӷәамызт сыжәҩа.
Ҵәаӷәак схьыршьуан, сырԥыххылар.

Ҿыц инеиуаз дыржьар акәын,
Ҿыц инеиуаз, дыржьон дҵәылхуа.
Исҭиит самеигӡеит сыжәзаҵә – Сакәы – 
Имҟааит , ԥарақәак аҭнысхуан,

Маҷ-маҷ еизызгон сара сымчқәа,
Еиҭазгон ТАСС-гьы АПН-гьы,
Аха ҽнак икылсит абгалаџқәа.
Урҭ срымжьар руамызт усгьы.

Схы сықәырԥс уаҟа ак еиҭазгон…
Инатәеит ицәажәо абгалаџқәа,
Исылахәмаруеит, ауаҩ ага,
Исыздыруам иҟоуп ҳәа сыхҭазкуаз.

– Икаԥсеит, – иҳәеит, ҳарҭ шьҭа ҳамчқәа,
Идырым ҳфелетонқәа иаҳзыруа,
Ҳҩыџьагь иҳарҭоит иахьа атапанча
Ҳаишьырц дҳашьҭоуп, иумдыруеи, гыруак.

Егьигьы аҭакс. – Аминистр сызҿиҭит,
Ҩ-тапанчак ҳаиҭоит. Иԥшааит наԥхыцла.
Мап ҳәа сзымҳәеит. Игәы сзамысит,
Ҳусқәа идыруеит уи хәыц-хәыцла.

Егьих: – Ҳаидыруеит, суқәшаҳаҭуп,
Аха иабаҳго иҳаиҭо атапанча?
Иҩыза: – Уаҟәыҵ џьушьҭ, шьҭа сраҳаҭуп,
Иацәцо дсырбеи атапанча амчра…

Сара схы ақәырԥс акы еиҭазгон
Ианаамҭаз сус смыӡбыр, кашшыран.
Абгалаџқәа ирҳәоз хасҵон,
Сырзыӡырҩуан слымҳа кыдҵан.

Адәылҵха иахьымӡеит. Ашә нывҵрааит уаҟа.
Аӡә дшәеит ианиба абгалаџқәа,
Ианца, дааҩналан: – Уаазгазеи Аҟәа?
Иуарҳәаз саҳәи аҽыдҳәысқәа.

– Атапанча рырҭоит, – сҳәеит имӡакәа. 
– Ишԥа? – иҳәан,  дҩаҵҟьеит иара дцәышӡа,
– Аӷацәа  рымоуп, Гал зегь иамкуа, 
Ҳфелетонқәа ҳҟарҵеит, рҳәеит, ҳӡышӡа…

– Ҳаи, – иҳәеит иаҭах ахаҵа,
Дашшит саргьы сыхьчатәуп ҳәа.
Аредақтор дансыԥхьа, иҭыԥсааит сгәаҵа,
Дмақарт уамхны наҟ ушьҭтәуп ҳәа.

«Доусы имч зықәхо ҟаиҵааит,
Шаҟа изыфо ифааит, игааит».

Саргьы сгәыӷуан: «саамҭа ааип»,
Схы сеигӡозма, сыҽсырҿыцуан.
…Аус ауан аҷҷаҳәа ателетаип,
Ақьаад лента еиҵыхәхәа иаҿыҵуан.

Убри иаҳәоз сахьӡаны еиҭазгон.
Лыжәҩахырқәа хьыдышьшьуан акьыԥхьҩы.
Сдәылҵуан. Изжәуан ԥаҭхь дук азна,
«Дысныҳәон» Брежнев – сцәа-сжьы схыхҩы.

Аус иуан аашаанӡа Суслов, –
Брежнев иажәахә ирлахҿыхуан.
Уи ҳиҵахар ҟалозма усла,
Иҳамазма лацәеихьшьык, ҳҿыхан.

Ашьыршьаф газеҭ шьжьымҭан иҭҳажьуан,
Ажәахә ҩ-ажәак набжьаргылан.
Ҳкарахон… ҳагәқәа ҭыҵуан,
Ҩ-ажәак ҳрыман уа ҳанкылан.

Аредақтор дрыцәшәон урҭ ҩ-ажәак.
Ажәак, ҩажәак, ианамух, х-ажәак,
Ҳала ҭкәыкәы, ҳаԥшын, ҳагәжәажәо.
Акоммунизм анапеинҟьабжь ашәа:

«Доусы имч зықәхо ҟаиҵааит.
Шаҟа изыфо ифааит, игааит».

Анаџьалбеит, зегьы ҳаржьон, мшәан.
Ҳхы ҭнаҟьон анапеинҟьабжь, – аччархә .
Суслов даԥхьон ҿыц, ҵхыбжьоншәа,
Ирҽеиуан Брежнев дуӡӡа иажәахә.

Анапеинҟьабжь ҳарҭ ҳзы дыд-мацәысран,
Ҳгазеҭ шьаршьаф ианымҩыр ма иҟалозма.
Аредақтор гәаҟ дызҿыз хырсысран,
Анапеинҟьабжь акәым, ихаҭа ихы ибозма! 

«Доусы имч зықәхо ҟаиҵааит,
Шаҟа ззыфо – ифааит, игааит».





V. АНАПЕИНҞЬАРАҚӘА

Ҳганаҿ аҷҷаҳәа ицәажәон «Сабҷоҭа»,
«…Абхазиа» ҳганаҿ аҷҷаҳәа ицәажәон.
Имазеины зегь рауан. Аԥсшәаҿ аҷыказ
Ак ҳагхар ҟалозма, ҳшәагәышьон, ҳагәжәажәон.

Абри акәын ашамҭаз маӡас уаҟа иҟаз,
Суслов инапқәа еинҟьо дҳаԥхьагылан.
Хшыҩла даҳиааиуан, иаҳбон зегь ҳашԥиҟоз,
Анапеинҟьабжьқәа шәарҭан, иазцон аҳәагыла

Ажәахә шьаршьаф цәышӡа, зынӡа аԥсы ахыҵны. 
Саԥхьаҵәҟьа ишьҭалон. Ишԥазуаз, сахькьысуан.
Схаҭа уи шеиҭазгоз збаҵәҟьон шьҭа ԥхыӡны,
Анапеинҟьабжьқәа рышьҭыбжь дыд-мацәысны исылсуан.

Абри ашьҭыбжь налкааны, ирԥшӡатәын акала
Ибласаркьа ихәомызт убраҟагь средақтор.
Дыҩналон, дыҩныҵуан. Дыҩныҵуан дыҩналон.
Ишԥабзиаз, шьыри, дақәтәазҭгьы атрақтор.

Суаџьаҟ алҩа еишьыл сыблақәа ирхылон,
Уигь напеинҟьабжьк ахылҵуан, аҳәҳәыҳәа сырҵәыуо.
Аха Суслов даҳиааиуан, хшыҩла зегьы ҳԥиҟон,
Анапеинҟьабжьқәа «ҳаи» ҳәа срыжәлон ҽыҳәҵәыла.

Урҭ зынӡа иԥагьан, рыҽдырчуан дара ртәала.
Исҿаԥалон, исылшоз, рымгәа кәымпылқәа.
Ох, сыҟазҭгьы адунеиаҿ сара схаҳәатәала,
Анапеинҟьабжь ахаҭыԥан, иаасымхәоз мпылқәак.

Анапеинҟьарақәа.
Акраамҭатәи анапеинҟьарақәа.
Еихымсыӷьуа анапеинҟьарақәа.
Дыдраҵас анапеинҟьарақәа.
Азал лахҿыххоит.
Азал ҩагылоит.
Брежнев инапы еиҵихуеит,
Иџьымшь ԥшӡақәа дырҩахуеит. 













VI. ААМҬАДАРА – ҨАԤХЬА

Брежнев ма дхаҵамзи, дыԥшӡан, уи дыхҭаҳкрым,
Аха Черненко изҳәатәузеи, дабаҳго.
Ах, ҳара аԥсуаа, ҳаԥсуара ҳамкыр,
Ҳнасыԥдоуп. Идыруп, еицлабны ишҳалго.

Черненко инапеинҟьабжьқәа салырхуан ацәа.
Андропов иԥхыӡ цәгьа сзалымҵуа салан.
Дабакылси уҳәаруеи Горбачов мцацәа,
Их-паш ианҵаны Америка ахсаала.

Ицәажәашаз цәажәеит. Знапқәа еинызҟьозгьы дысит,
Еимарыԥсеит ҳазнысыз ашьамҩа аргама.
Ҳаидгыла бжьаӡит. Апҟеҩҳәа аӡә дсысит,
Сыԥсадгьыл, уабаҟоу? Схаҭа сеилагама?

«Доусы имч зықәхо ҟаиҵааит.
Шаҟа ззыфо ифааит, игааит».
































АШЬШЬЫҲӘА

Сыԥсы ҭоуп сара – ашьшьыҳәа.
Сыԥсы схыҵуеит сара – ашьшьыҳәа.
Сеиха сҟьоит сара – ашьшьыҳәа.
Сымхы срашәоит сара – ашьшьыҳәа.

Исныҳәоит саԥсуара – ашьшьыҳәа,
Анцәа сиҳәоит сара – ашьшьыҳәа.
Иҿаԥхьа схырхәоит – исыхәҭазар сшьы ҳәа,
Ашьшьыҳәа, дад, ашьшьыҳәа, ашьшьыҳәа.

Ашьшьыҳәа, дад, ашьшьыҳәа, ашьшьыҳәа,
Изыҟамлеит сџьынџь ашьшьыҳәа.
Схаҭа сзыҟамлеит ашьшьыҳәа…
Ашьшьыҳәа, дад, ашьшьыҳәа, ашьшьыҳәа.




























































АХӘЫҶҚӘА  ИРЫЗКУ  АЖӘЕИНРААЛАҚӘА



















«УРАШАН»
1979


АԤСЫНТӘЫЛА

Сынхоит Амратәыла.
Сынхоит Амзатәыла.
Сынхоит Аеҵәтәыла.
Сынхоит Аԥсынтәыла.

Сынхоит ашьха, аҿаҩа
Ашәа-хаа ахьырҿаҩуа,
Махәык ԥҵәаргьы аҿеҩҳәа
Саб аԥҵәарсҭа ахьҿеиҳәо.

Сынхоит Ашьхатәыла.
Сынхоит Агатәыла.
Сынхоит Аӡыхьтәыла.
Сынхоит Аԥсынтәыла.

Сынхоит иахьхырҵо ацҳа,
Иахьырыԥшуа ацха,
Ауаҩраҵәҟьа ахьулҵуа,
Ақәра ду ахьнуҵуа.

Сынхоит Амратәыла.
Сынхоит Амзатәыла.
Сынхоит Аеҵәтәыла.
Сынхоит Аԥсынтәыла.























* * *
Шарԥазӡа, ианцәылашо, 
Саԥхьа аӡәгьы дызцәылашам
Амра – икаԥхо.

Изҳәада аҵх уанышәа ҳәа?
Шарԥаз аҵар анышәаҳәо?
Ҵысуп са сзеиԥшхо.

Амшын цәқәырԥа анеилашуа,
Са сами ааигәа инеилаша,
Заԥхьаҟа иӷәӷәахо.

Абӷацымкыра ианхалатәхо,
Сҟамлароуп ацәа салахо,
Аҽыҵәахра сгәаԥхо.

Амҩа дуӡӡа сықәлозар,
Ҳаицыз, сҩыза, усықәлазар,
Гәыла ҳаибарԥхо.

































АМШЫН

Слахҿыхӡа, слахҿыхӡа, слахҿыхӡа санҭоу,
Ацәқәырԥақәа рцәаҩа сгәаԥхоит.
Ахықәаҿ сангылоу лаԥшыла иуанҭо,
Амра ашәахәа-хаа сарԥхоит.

Амшын Еиқәа. Амшын. Уажә иҭынчуп зынӡа.
Ахаҳәқәа хәыҭхәыҭуа акы рҳәоит.
Сыҟоуп, са сыҟоуп слакҭа лашаӡа,
Аԥша-лас схахәы-ԥшқа аҳәоит.

Избоит сахьгылоу амшын ду шгазго,
Аӷба ишыннажьуа асқьала,
Схәыҷра амҵәыжәҩа сыҵак сшаго,
Сшацәажәо схы маӡала.

Слахҿыхӡа, слахҿыхӡа, слахҿыхӡа санҭоу,
Ацәқәырԥақәа рцәаҩа сгәаԥхоит.
Ахықәаҿ сангылоу лаԥшыла иуанҭо.
Амра ашәахәа-хаа сарԥхоит.































АБРЫСКЬЫЛ

Сықәтәан ҳбарҵа абыркьыл
Ашҭа сықәԥшуеит сара.
Уажә сизхәыцуеит Абрыскьыл,
Кырынтә иеиԥхыӡхьеит схәыҷра.

Мап, исымаӡам акьыл,
Ижәбап, гәамчла сыӷәӷәахоит.
Уажә  сизхәыцуеит Абрыскьыл,
Уи дызцәымӷыу – сиаӷахоит.

Уажәнатә сизхәыцуеит уи мыцхәы,
Исҭахуп иӡбахә цқьа исаҳар,
Иҟалап ианысҳәаша сҿахәы.
Иҵегь сдухар, исызҳар.

Исылшо маҷуп уажәазы,
Исзымдыруа рацәаӡоуп.
Аҵларкәыкә сыхнахуеит уажәазы,
Омашәаҵәҟьа иара ԥшӡоуп.

Уажә сизхәыцуеит Абрыскьыл,
Дҭалоит сашҭа абар, абар.
Сыԥшуп, сықәтәоуп абыркьыл,
Аха иҟам ихабар.
























ҼЫКӘБАЛЛА

Иаҵалаз ҳәа уара идыр,
Ирҳаит – сахҟьеит акәадыр.
Инасымпҵыҵҟьан аӷәра цеит,
Аӡы салаҳан, сжьы сцеит.

Ишәымԥхьаӡан шәара ҽакала:
Сыҽкасыжьуамызт ҽыкәбалла.

Иаҵалаз ҳәа уара идыр,
Ирҳаит – сахҟьеит акәадыр,
Ма исымԥыхьамшәеит аԥырцә,
Иамуит, сзымнаӡеит аӡ нырцә.

Ишәымԥхьаӡан шәара ҽакала:
Сыҽкасыжьуамызт ҽыкәбалла.

Иҟәнаԥсарамзи скәадыр,
Аха иахьыз уара идыр,
Аҽышькыл сшьапқәа аҿышәшәеит,
Дара, даараӡа са сшәеит.

Ишәымԥхьаӡан шәара ҽакала:
Сыҽкасыжьуамызт ҽыкәбалла.




























АБАХӘУАҚӘА

Сышьҭыбжь  аӡәгьы имырҳаӡакәа,
Абахәуақәа – са сҩызцәа –
Снарынгылан, скамҳаӡакәа,
Аӡиас наҟ еиҩысҵәон.

Абахәуақәа – сзынгылоз
Итаруамызт рыцқәа.
Аӡиас ду – сзыҽԥынгылоз –
Иҭашьқьыруан аԥсыӡқәа.

Снархыԥшылауа аӡмыжьқәа,
Ибаҵәҟьаны хаԥсыра
Бахәуала, сыҽкамыжькәа,
Сара аӡиас сыруан.

Урҭ амшын казказ схыԥшылартә
Иацырҵон кыр соура.
Шьҭа абахәуақәа срынгылартә 
Ианбыкәу аамҭа ансоура.

Мшәан, наӡаӡа инхахьада
Мҵәыжәҩада дымԥрыцкәа?
Са сбахәуақәа збахьада,
Иджәахьоума рыцқәа?


























* * *
Сасны иԥысҽуеит акакан
Сара сыҩны ааҵраҿ.
Ҳамҭак кәтыкгьы накакан,
Иԥхьарылеит аҵлаҿ.

Ҳәыскгьы ашьапқәа гыргыруеит,
Иацәоит ан иаулакгьы.
Ахҵысҭа ду иахырҩуеит
Абаҩ мҵарсны лакгьы.

Сыцламҳәагьы шьҭа иааԥсоит,
Иазыфом акакангьы.
Ихьыр-вырӡа абжьы аргоит
Аҳәысҭаҿы баҭканкгьы.

Аҳауа ҿыхаауп омашәа,
Еилаԥыруеит ашьхыц.
Ҽҵыскгьы атәыла арбагарашәа
Иҩуеит лассы ирашьхарц.
































АКАКАНҞӘШӘАРА                                                                                                                                                                                     

Саб араҵла иҟәыбон,
Акакан каԥсон.
Салахәмаруа амҟәыба
Акәапеи ҟасҵон.

Саб араҵла дықәлан,
Иркалон ирыԥхь,
Ҿиҭуан нас: «Иуқәлоу
Уҩызцәа хәыҷқәа урыԥхь,

Наҟ икажь умҟәыба,
Иаԥсам акапеи,
Ара сылбаар иҟәыбан
Иусҭоит акәапеи»…

Саб араҵла дықәын,
Акакан ҿышәшәон.
Сықәлацәеи адуқәеи
Ҳгәырӷьаҵәа иҳаҟәшәон.































* * *
Асы леиуеит аҳәылыҳәа,
Асы шьҭалоит шьамхахьы.
Сааҟәымҵӡакәа санду слыҳәоит
Слышьҭырц хәмарра адәахьы.

Мап сцәылкуеит уи иаҿаршәны,
Илҳәоит: «Иухьуеит агәаҵәыхь.
Аԥша шасуа умбои аршәаа,
Уанду ишԥалуеи ак ануыхь».

Исыздыруам уи дзыцәшәаз ҳәа,
Ишԥасыхьуеи агәаҵәыхь.
Ихәмаруеит ашҭаҿ, сара сцасҳәа,
Ҵис аашьаҟәҵәҟьа, ҵис ацәыхь.

Хәарҭаԥшь амам аласбаҵәҟьа,
Аҵысҵәҟьа ылатәоуп асы.
Санду дышԥасыцәшәои абасҵәҟьа,
Шьыри, сдыухандаз лассы.

Асы леиуеит аҳәылыҳәа,
Асы шьҭалоит шьамхахьы.
Сааҟәымҵӡакәа санду слыҳәоит
Слышьҭырц хәмарра адәахьы.



























* * *
Ианымацәысуа аҵыр-ҵырҳәа,
Сцоит сара аҟәшәара аҵыҵындра.
Сышшәыргәындоу сыҵыҵырҳәа
Сшәаны, сылатәом кәкәмындрак.

Ианыдыдуа агәыр-гәырҳәа,
Исырҵысуазеи сара агәыҳәа.
Ихысуаз аҵықьҳәа аҭахызаргь,
Сшәаны схәыҵалом ахыза.

Ихагаха аурҭ анасуа,
Сыҩнатәом аҩн сыбз сасуа.
«Аҵәы дышԥахо, иқәынҵәаша»
Шырҳәо, сықәлоит сара аҵәаша.

Ианымацәысуа аҵыр-ҵырҳәа,
Ианыдыдуа агәыр-гәырҳәа,
Сцоит сара аҟәшәара аҵыҵындра,
Исырҵысуазеи, мшәан, агәыҳәа.
































* * *
Са сҿыхеит, са сгылеит,
Са снықәлеит адәы.
Амра-ԥшӡа сԥылеит
Исымхуа снапы.

Са снеиуеит, са сҭынчуп,
Са сгәы еилашуаз.
Ахаҳәқәаҵәҟьа сџьынџьуп –
Ишхәыцуаз ишлаз.

Са снеиуеит, са сышьха,
Са сырха ҽырбоит.
Аӡаӡаҵәҟьа ашьацраҿ
Ҟәноушәа избоит.

Са сҿыхеит, са сгылеит,
Са снықәлеит адәы.
Амра-ԥшӡа сԥылеит
Исымхуа снапы.
































ДАМШӘ

Мшәан, сласба изахьӡуи «Дамшә?»
Нбанк ацрышәхи – иалҵуеит «амшә».
Аха амшәра аҟынӡа иабаҟоу Дамшә,
Дамшә машәыршәагь иамбацт амшә.

Егьаурым, нас, сара с-Дамшә,
Иахьанӡа уи иахьамбац амшә.
Дамшә шәыргәында зылҵуам ашә,
Исиҭап ҳәа аԥшәма ачашә.

Мшәан, макьана Дамшә ласбоуп,
Агәыжәла ахьыцәгьоу акәытқәа рҿоуп.
Урҭ рҵыхәақәа аркәкәуеит,
Урҭ рымҵәыжәҩақәа арԥыԥуеит.

Хаз амитә иақәшәаҵәҟьеит акәҷар,
Ирзыҩуеит ашҭа ишықәу абар.
Дамшә иаршәан санду лшәишәи,
Лкасы лхыхны Дамшә лымшәии.

Мшәан, сласба изахьӡуи «Дамшә?»
Нбанк ацрышәхи – иалҵуеит «амшә».
Аха амшәра аҟынӡа иабаҟоу Дамшә,
Дамшә машәыршәагь иамбацт амшә.


























АҴӘА

Аҵәа кәымпыл, са схьыҵәҵәа,
Саҿуп аҿыхра, аԥхӡы схьыҵәҵәа.

Махәык иабыкәу иахьыԥҵәа,
Аҵәа ҿысхуеит, са схьыҵәҵәа.

Сԥыруеит мҵәыжәҩада, сымҵәышә
Аҵәа ҭасыршәт харантә иансыршә.

Аҵәа зегь ҿысхып, знык санаах,
Ҵәаҳәла ҵәа-махәык санаах,

Аҵәа ҟаԥшьқәа сыцәҿышәшәеит,
Сымч азымхар ҳәа сацәшәеит.

Аҵәа кәымпыл, са схьыҵәҵәа,
Саҿуп аҿыхра, аԥхӡы схьыҵәҵәа.

Икаԥсоит сшаха аныԥҵәа,
Сымҵәышә иҭасыԥсаз аҵәа.

Аҵыс хәыҷы, уара нҵәа,
Иахасҵароуп ухәда аҵәҵәа,

Ԥыцла икылуфааит аҵәа,
Аҵәа кәымпыл, са схьыҵәҵәы.
























АЏЬЫНЏЬЫХӘА

Сыԥсыцәгьара ианамыхәа,
Ианысмоуӡа сара ԥсыхәа,
Сзахьнымҳалартә еиԥш аҵыхәа,
Ишьҭыхны икнарҳаит аџьынџьыхәа.

Аха уи са сгәы иамыхәеит,
Сылабжышқәа зынӡа ирмыхәеит,
Сахьынҳалартә еиԥш аҵыхәа
Иларҟәны икнарҳаит аџьынџьыхәа.










































УРАШАН

Урашан, Урашан,
Урашан ахы ҭыԥшшан,
Иалашан ашана.
Ианалҵ ацәа икәашан,
Аха азымдыруа еилышшан,
–Уабаҟоу, - аҳәеит, -с-Нана.

Урашан, Урашан,
Хаҳәк арбылгьан, иархәашан,
Сыӷәӷәоуп аҳәеит макьана.
Ишалаз ацәа ихәлан-ишан,
«Бааԥсоит, ибылшом, бымкәашан»
Аҳәеит аԥҳазаҵә Нана.

Урашан, Урашан,
Иԥшӡаӡа мышәҳәыск ахшан,
Уи иазӡатәуеит: «С-Нана».
Урашан, Урашан
Знык афергьҳәа икәашан,
– Смажәӡацт, - аҳәеит, - макьана.




























АҲӘАРАҚӘА

Илаҳәақәам,
Иҳәақәам,
Игәҳәқәам
Аҳәарақәа.
Акьынтыжә
Рҟаҟом
Илбаарц
Рҟарҟы,
Иҟарҵом
Аҵмыҳәҳәарақәа.

Иџьмақәам,
Ишьарақәам,
Ижьақәам
Аҳәарақәа.
Ҷынла ирысуа
Ирыпҟом,
Нанду лԥыраҳәа –
Рҟаҟом,
Ирыжәжәом
Аԥҳә ҿаҳәарақәа.

Иҽадақәам,
Илақәам,
Икәытқәам
Аҳәарақәа.
Аламала
Урҭ узжьом,
Ахш думыржәыр,
Ҭынч еиқәтәом,
Ирдыруеит
Аҽыркьаҳәрақәа.


















АЛАСБА

Иштәаз иҵәыуо аласба,
Исеигәырӷьеит санаба.
Саргьы сазҵааит: «Алаба
Уқәымшәазар аласба,
Угәы иамыхәои, узыршуеи,
Аҵла уамҵатәан узшуеи?»

Аҭак снаҭеит аласба:
«Сгәырӷьеит сыбла уанаба.
Уԥшишь, амра шьҭа иҭашәоит,
Аҵла ак ахьырҳәа сацәшәоит,
Аҵх ахала иазынхар,
Икаҳар алшоит агәы ҭҟьар».

Исыргәыбзыӷуан, нас, ишԥа,
Агаӡа-ԥшӡа аласба.
Аха иазымӡырҩит сҳәатәы,
Шаанӡа иқәтәамзи адәы,
Иҷыӷә-ҷыӷәуа митә арҿион,
Аҵла ак ахьыр ҳәа
Иацәшәон.

Ус имтәеит ашьапқәа аҵх,
Кьынтыжәҵас иакәыкәит уи аҵх.


























* * *
Изакуазеи амза атыҩ?
Амза зцозеи инеимаҷыҩ?

Уахынла амра аҽзаӡои?
Абас уахынла излашьцои?

Измыртәозеи аԥсаатәқәа ҭынч?
Ирҭахума игәарҭарц рымч?

Изыҩарҩаруазеи аты?
Изыркаркаруазеи акәты?

Хыхьӡа изхалои ахьшьыцба?
Ишәоума иақәшәар ҳәа ашьацма?

Изыркьыркьыруазеи аҽҵыс?
Изырҵәит-ҵәитуазеи аҵыс?

Ԥсаатәи-ԥстәи змыртәозеи ҭынч?
Ирҭахума иԥыршәарц рымч?
































АЛА

Аҵыхәа ду ыршан
Ианықәла асқьала,
Иазутәыз рдыршан
Злеишәа цәгьаз ала.

Мшәан, изгәаӷьыда
Алакьысра ала?
Гәанылагьы иаӷьыда,
Игәаада цәгьала?

Аҵыхәа ду ыршан
Ианықәла асқьала,
Наҟ-ааҟ рҽыршан,
Иарҭеит амҩа ала.

Убас иара гәыбзыӷын,
Убас иҵыхәаршәшәон,
Зегь акоуп, ирцәымӷын,
Асабицәа аршәон.

Аха ала гәыбзыӷын,
Ҟәышрак абла ихын.
Убас иара гәыбзыӷын,
Зегь рнаалара аҭахын.

Аҵыхәа ду ыршан
Ианықәла асқьала
Наҟ-ааҟ  рҽыршан,
Иарҭеит амҩа ала.

Рнапы анықәыршь абӷа,
Ижәбанда ишагәаԥхаз.
Аӷба шкәакәа, аӷбахь
Ицон ахы шхаз.
















ҴИС

Аԥаҵақәа хьыр-вырӡа,
Амырхәага аҽаҭ,
Ҵис ахьыцәаз ԥхыӡла
Иафахуан ахҷаҭ.

Ҵис ҟадыџь, ҳәатә хамҵа,
Ахҷаҭ агәы хнарҷахт;
Аԥшәма-ԥҳәыс гәамҵ-хамҵгьы
Зынӡа лгәы еиҟәыҷҷахт.

Даныкша уи лабала,
Алахь иарбаны,
Ҵис-ӷра, ԥаҵа-қьала,
Ҿыхт ицәырҳаны.

Ҵис-ӷра абла ҟәышқәа
Уажәазы иржьеит:
Ихылаз аԥсҭҳәа ҟәашқәа
Хҷаҭыз џьанашьеит.

Уи ҵис агәыԥшқа ишахәаз
Ицәгьаҵәҟьоуп аҳәара.
Ҵәа-ҵла дук ишзахәоз
Иқәымлеи иара.

Ах, ҵис ҟадыџь, ҳәатәхамҵа,
Ашьапы еиҵнахыр маҷк,
Ихнахуеит ажәҩан аҵа
Аԥсҭҳәақәа рыхҷаҭ.

Ҵис ҟадыџь гәы ԥшқа
Аҵлаҿы иааԥсеит.
Мшәан, ицама ақәыԥшра?
Аԥаҵақәа каԥсеит.

Шьҭа зегьы-зегь башоуп,
Ҵис ажәӡы аҿыкәкәоит.
Аԥсҭҳәа бымбыл ҟәашқәа
Иахеибаҳәан ицоит.













«АСААҬ АХЫЦ»
1991


АСААҬ АХЫЦ

Сара салнахырц сыԥхыӡ,
Иццакуеит асааҭ ахыц.
Аха ацәа хаауп, иауам,
Сзааԥшуам, сылақәа сзыхтуам.

Ԥхыӡла сықәхыуп сара аҳа,
Нас сазхьыхит алаҳа.
Урҭ рыҩбагь сханаршҭт атама,
Ишԥассиру агьама ма!

Ашәыр ҵлақәа срыхьӡаны,
Наҟ срылбаахуеит сыццакны.
Сашьҭалахуеит сыҩны аҽҵыс,
Иҷырҷырхуеит хаз аҵыс.

Сара салнахырц сыԥхыӡ,
Иццакуеит асааҭ ахыц.
Сыцәа хаара насыхца
Санааԥш, сылақәа ҭҳаца,

Исацәажәеит асааҭ ахыц:
«Ибзиоуп иубаз, дад, аԥхыӡ,
Аха убри ишеиӷьыу сыгәра га
Адәахьы иубо лабҿаба».
























АМПЫЛ

Ампыл – мпылын, икәымпылын,
Адгьыл кәымпыл иқәкәымпылын,

Инакәымпылуа, иаакәымпылуа,
Ишцоз амбахь ампыл мпылуа.

Ах, иахабгеит уи рацәа:
Амаӷ алалт амгәацәа.

Ампыл – мпылын, икәымпылын,
Адгьыл кәымпыл иқәкәымпылуан.

Зны шьапыла, зны – напыла –
Ианаслак ампыл цон импылуа.

Зныхгьы инылаӡуан ашьац,
Ҭынч убраҟа аԥсашьарц.

Ампыл мпылын,икәымпылын,
Адгьыл кәымпыл иқәкәымпылын,

Аҽырԥагьан, аҽырхаган,
Игәыԥжәаган, игәнырхаган,

Азганк ҩежьӡа, игьежь-гьежьуа,
Ишцоз амбахь ҳажьеит уа:

Иҭашәазҭгьы амба, иара нҵәа,
Иԥнажәозма амаӷ амгәацәа.





















* * *
Саб аџьмақәа ԥхьеицоит:
«Қьац-қьац-қьац».
Сабду иԥшӡаӡа еивеиҵоит
Амҵәышә ишшырц аткьац.

Сыбжьы ашьхақәа ирхыҩуеит,
Иӷәӷәоуп сара сдац.
Сыӷәӷәоуп шьамхылагь, сыҩуеит
Иҟасымҵои, мшәан, «кьац».

Сахьалахо сара ацәа
Зны сыҟоуп сыԥхашьарц.
Зны исыҿшьуп арацәа,
Зны сылаиоуп ашьац.

Зны сҭаҷкәымқәа раҵәа
Сиаша хәыҷ сыхьчоит.
Санрывагыло ахацәа
Ахаҵашьа сдырҵоит.

Саб аџьмақәа ԥхьеицоит:
«Қьац-қьац-қьац».
Сабду иԥшӡаӡа еивеиҵоит
Амҵәышә ишшырц аткьац.



























АДАӶЬ

Адаӷь абла ҟәбарқәа,
Иреиԥшу ацәыкәбарқәа,
Акәаԥ-акәаԥ-акәаԥҳәа
Снацәкьар ирхьыкәкәоит.
Ашьап ԥаҟьа акәата
Абан, гәата-бӷата,
Аӡҭачы акәапаҳәа
Аҽхыршәлан иӡсоит.
Арбаӷьқәа ҟарҟаруеит,
Акәытқәа каркаруеит,
Ишәаны ибааӡарҳәа
Рхы ахьынахо ицоит.
Адаӷь абла ҟәбарқәа,
Иреиԥшу ацәыкәбарқәа,
Атах-атах-атахҳәа
Снапсыргәыҵа ианҟьоит.
Сҩызцәа ақәа ицәылан,
Рызхара еиԥхныҩлан,
Уабаҟоу, ирлас уааи ҳәа
Са сахь рнапқәа рҟьоит.





























ЧАНҬА ИГӘАЛА

Акәыбры сыршәар,
Амҵ иауам.
Амҵ сыршәар,
Абжы иауам.
Уигьы сыршәар,
Ашьхыц цәырҵуеит,
Сгәы ԥжәаны
Арахь иҭыҵуеит.
Аргамаҵәҟьа
Идырҟьалоит сыцәа.
Уаҩҵас иаундаз
Ақәа кыдҵәан, - 
Зегьы шәаӡыӡан
Рцәақәа ирҭалон,
Саргь ҭынч ацәа
Сҭанагалон.


































ЕЛАНА

Зегь маншәалоуп: лҭыԥи-лҭышәи,
Зегьы лмоуеи – дзызгәыкуа.
Аха сналышьҭуам ашәи-ҭышәи,
Исыкәлыршоит лнап хәыҷқәа.

Сыкәа дҭала, смаӷра дҭала,
Еилсыргартә ажәак мҳәаӡо,
Аҩны сандәылҵуа шьыжьымҭанла,
Сыхьҵәыуароуп уи дызҿӡо.

Ах, Елана, сгәы сыбмырхьын,
Бқьыпшәыпра шьҭа иазхоуп.
Ирацәоуп уажәнатә ибнырхьоу,
Уажәнатә ибдыруа рацәоуп.

Сыццакыроуп, дад, Елана,
Сусқәа еиқәылацәеит сара.
Сгәыӷуеит бымчала макьана
Иҟалап ҳәа сзыхьӡара.

Зегь маншәалоуп: лҭыԥи-лҭышәи.
Зегьы лмоуеи – дзызгәыкуа.
Мап, сналышьҭуам ашәи-ҭышәи,
Исыкәлыршоит лнап хәыҷқәа.


























* * *
Еланеи сареи цқьа ҳаиӡом.
Елана исҳәо ллырҳаӡом.
Уажәнатә илымоуп лхаҳәатәы.
Иҳалҭагәышьоит аҳәатәы.

Лан ауада еиллыргар,
Оф гәышьа ҳәа знык днатәар,
Елана лзыҳәан ус иахәҭоуп:
Зегь хыла-гәыла еилаҵоуп.

Иуҭахызаргь, улзыҵҟьа – «аат»…
Ашәҟәқәа, акьанџьақәа, ақьаад,
Ахчы, асаркьа, агәымжьаҵә,
Асаан, аҵәца, нас, амҳаҵә

Рҭыԥқәа ирхыгоуп, еиԥхьырттоуп,
Ак лҩыҵракуп, ҽак лыкәа иҭоуп.
Улықәҵәҟьар инхахуеит лгәы,
Дтәахуеит ҿымҭӡакәа такәы.

Еланеи сареи цқьа ҳаиӡом.
Елана исҳәо ллырҳаӡом.
Дицәшәом Елана адауы,
Дацәшәоит аҳәынаԥ ҵыхәа ду.

Уи ахьӡ ануҳәа, о, дшанхоит,
Уимоу, аҵәыуарагь лҭаххоит,
О, уи аҳәынаԥ аԥсы ҭаз –
Елана хәыҷ дзырҭынчуа абас.























ҬАГАЛАН МШЫКАЗ

Ҭагалан мшыказ, амра аншуаз,
Ахыу-хыуҳәа Ҷышәкәа аншуаз,
Амхы ианалаз аҳәақәа,
Урҭ ианрышьҭаз алақәа,
Ақыҭаҿ сыҟан, сыҟан ҭынч,
Исымазкуадаз сара сџьынџь!

Сқалақь хәҷупаз, сыдмырџьеи
Дазырҿыхом ҳәа ҳаи-чеи…
Исышьаҵан сеимаа хырҟа,
Аҩны сындәылшәазар, ахҟа
Зыбжьоу еидгылами ҩы-ԥстәык,
Санырзааигәаха аԥсык,

Ҷыӷәа аҵәыуара иаҿуп,
Исыжьжьоит ҳәа Ҷышәкәа аҿуп.
Ҷыӷәа - Ҷыӷәоуп, ишьышьуп,
Иахьцәысуаз сеидру, иҟьашьуп.

Ицәажәоит Ҷыӷәа аԥсы еивҵахо:
– Ҳаԥсыцәгьароуп ҳҭазырхо.
Илзызуеи шьҭа Ҳәаԥина – сан,
Иацы каканқәак накаԥсан,
Ишылфоз иҵахжәеит лхаԥыц,
Дыԥсырц илыгхеит анаԥхыц.

– Аах, - аҳәеит Ҷышәкәа – аласба, -
Сишьит, - аҳәеит, - сашьа-иԥа,
Ишифоз Рашьыҭ ибна раса
(Сыбла иабазеи, дида хса).
Уи иҟырҟ ҷыда иҭахеит.
Иԥсы мцакәан уахь деиқәхеит.

Ҭагалан мшыказ, амра аншуаз,
Ахыу-хыуҳәа алақәа аншуаз.
Акрыфарамзар уаҳа акгьы,
Гәырҩак ыҟамызт уеизгьы.
















АЖЬА АШӘА

Сыбла ԥшӡақәа – арма-арӷьа
Рылаԥш ҵаруп, зегьы рбоит.
Нас изҳәада сара смарӷьуп?
Слымҳа кьацәқәа рыгәра згоит.

Баша исзырҳәоит «ашәыргәында»,
Аӡәгьы исырҳәаӡом сыцҳәа.
Шьыри, шьыри, са сгәы ргәында
Амшә, ақәыџьма, абынҳәа.

Алақәа, сгәаҭан, сыԥхадырсыр,
Сшьамх иаразнак сҽасыгоит.
Џьара мхәыцҩык дсышьклахысыр,
Ахы сывҟьан хара ицоит.

Аӡәгьы ишәԥырхагам сара смарӷьра
Слымҳа акьацәрагь – иара убас.
Сара исгәаԥхоит сара ссахьа
Адгьыл самоуп гәыӷырҭас.































АҞӘАРАҴӘИТ

Ҵәит, ҵәит, ҵәит, шәабаҟоу, ҵәит?
Амҵәыжәҩа ԥҵәеит аҟәараҵәит.
Уи ҵәит-ҵәитуеит: «Шьҭа сынҵәеит.
Сызлаԥыруеи, сымҵәыжәҩа ԥҵәеит».

Ҵәит, ҵәит, ҵәит, уабаҟоу, аӡҭас?
Угәы мбылӡозаапеи зынӡас.
Аҟәараҵәит амҵәыжәҩа ԥҵәоуп,
Изызхьуа абыржәыҵәҟьа ҵәоуп.

Ҵәит, ҵәит, шәабаҟоу, аԥсаа,
Ишәҭахума дшәоурц алыԥсаа?
Амҵәыжәҩа ԥҵәоуп аҟәараҵәит,
Шәацхраа, шәацхраа, ҵәит, ҵәит, ҵәит!


































ҾАҲӘАРАЛА  ХЫШӘҞА…

Ҿаҳәарала хышәҟа
Зқәыз аԥҳәаҟәа хыршәон.
Аҿаҳәарақәа андыршәлак
Аҟәынџь шәпақәа хыржәон.

Ҿаҳәарала хышәҟа
Аԥҳәаҟәа иақәын.
Жәи камбашьи хымшҟа,
Ирызхашаз акәын.

Ҿаҳәарала усгьы
Шьҭа аԥҳәаҟәа маҷхеит.
Аҳәынаԥқәа русгьы,
Даара имамаџьхеит.

Аҳәынаԥқәа шиашаз
Адгьылахь иԥеит.
Иргәыдысҵеит баша
Алабеи ахылԥеи.

Ҿаҳәарала хышәҟа,
Зқәыз аԥҳәаҟәа хыршәон.
Аҿаҳәарақәа андыршәлак,
Аҟәынџь шәпақәа хыржәон.


























АЏЬМА

Аџьма ԥсыцәгьа, аџьма,
Узхара уҭхаџьма
Уахьцаз ахьча иамҳәа?
Убналама, умараҳәма?
Аџьма ԥсыцәгьа, аџьма,
Иуасҳәарызеи, амарџьа,
Уҭамлалан ауҭра,
Идыр гәыбӷан шурҭо.

Ԥаҵа қамса, аџьма,
Тәыҩа гыды, аџьма,
Аҵыркьыԥа, аџьма,
Узхара уҳачмачма?
Харантә иануба ақәыџьма,
Ушәаны уқыџьқыџьма?



































АСЫ

Еиԥшнысшьалоит сан лкасы
Ашьха иқәнауыз асы.

Илбаарушь архаҟа лассы
Ашьха иқәнауз асы?

Уа, шьхатәылан, шьҭа ӡынроуп.
Рҽахьырҵәахша ҭыԥқәак роуп

Абӷаб, ашьабсҭа, ақәасаб,
(Зегь ахьамоу идыруеит саб).

Аха илбаазгеи ҵаҟа Мышә?
Иазхьымашь уи акьамашәышә?

Ирҳәоит иамам ҳәа хәарҭа,
Иҭахеит ҳәа иҭагьежьуа амхырҭа.

Еиԥшнысшьалоит сан лкасы
Ашьха иқәнауыз асы.

Макьаназ архаҟа ԥхынроуп,
Макьаназ аӡынра хароуп.






















АШҬАҾ

Узҭыҵуам ашҭаҿ знык уанҭала,
Ируанҭазшәа убоит уанҭала.
Абри ашҭа цқьаҿ ихала,
Игәы мырҿыӷькәа, иҽалахала,
Дыхәмаруеит, ашәа ҳәо, Гәадала:
«Сара схәыдаӡам гәаҭала,
Исырҳахьеит схазы кәаталак.
Ишаны ишәысҭоит зегь скәатала, –
Сани саби рзы – кәаталак,
Сҩызцәа хәыҷқәа рзы  кәаталак,
Саҳәшьа Ҷыжь лзы – кәаталак,
Сашьа Марҷыӷьгьы – кәаталак».



































«АԤШАҚӘА РГӘИЛ»
2004


АҴАҨЫ МӠЫШӘА

Хьыӡшьарас имоуп «Марӷьаԥал»,
Еснагь ицуп аӷьалпал.
Лыԥсы ҭихуеит, лыԥсы ҭих,
Изырҵо ажәытәӡатәи аҭоурых.
Лажәа еицакны аҭак ҟаиҵоит,
Ахәыҷқәа рыччабжь хара ицоит:
– Дызусҭаз саҳәи афараон?
– Уажә дыҟазҭгьы, ҳакны ҳаифон.
Дызусҭаз угәаларшәа Тутмос.
Ҳҵеџьаҿ ҵәаҳәла аӡы имтоз.
– Иӡбахә уаҳахьоума Хеопс?
– Иацы аҩны даҳҭамзи Хьрыԥс.
– Исаҳә дазусҭаз Хаммурапи.
– Шәааи, аҩызцәа, шьҭа ҳахәмарпи.
– Ишсоуҳәара, дызусҭаз Кир.
– Иҳамоуп, маҷхәума акьыр.
– Закә мишәаныз ҳәеи Хәымбаба.
– Изсыдыжәгалои исчысхәым, баба!
– Гилгьамеш изкны ажәақәак…
– Нахьхьи амҩа еихырҵәоит жәқәак.
– Дзынцәахәыда, мӡышәа, Ра?
– Сара издыруеит Аԥсынра.

Хьыӡшьарас измоу «Марӷьаԥал»,
Еснагь изцу аӷьалпал.
Уажә дызхыччо зны иҭаххоит,
Усҟан аамҭа даҽакхоит.






















АХӘЫҶ ИАШӘА

Англыз бызшәа иҵоит с-Гьедлач:
«Мшәан, шьыжьхьа ишԥашьҭоу? Ланч».

Сыцгәы благәыӷра, сыцгәы – с-кьет,
Амца ананшы, инаскьеит.

Сыцә лахь ҷашьа, сыцә ду – с-еқс,
Амхы иҭалеит, иафоит, оос!

Сыкәты арцына, сыкәты – с-ҳен,
Снапы иааӡеит, снапы – с-ҳенд.

Сарбаӷь ԥагьа, сарбаӷь – с-қоқ
Ашьапы ԥиҵәеит Мамсыр Чкок.

Ашкол ахь сцоит – ааи гоу ҭу скул, - 
Англыз бызшәа слырҵоит Гәыгәыл.

Сҩыза гәакьа, са с-френд,
Ҽнак хәсаанк ақашь ифеит.

Иара ихьӡуп Кәрсантел,
Агәабзиараз – вери уелл.

Исхаԥхоит амра, сымра – с-сан.
Сцоит аҩныҟа, дыԥшуп сан.























АМАҬЕИ АБДУИ

– Бабаду, исзаахә ашахмат!
– Изыбҭахузеи, дад, ашаха?
Бысҭ, ибымаз аҷапырхәа,
Бахьыхәмаруа џьара ибыхәап.

– Бабаду, исзаахә ашахмат!
– Изыбҭахузеи, дад, ашаха?
Абар, буаргьала ахьыкнаҳау,
Ибзымхоузеи, соуԥшәыл, уаҳа?

– Бабаду, исзаахә ашахмат!
– Бадызцалеи, мшәан, ашаха?
Иҳамаӡоу шашәоуп, рахәыцуп,
Аҽырхагара баҟәыҵроуп.

– Улымҳақәа цама, иахәа?
Бабаду, исзаахә ашахмат!
– Иҟабҵалозар, дад, сгәы иахәо,
Ибзаасхәагәышьап, нас, ашаха.
































АИРЫӠ

Дыгәхьааганы лан-Аԥҳал
Дҵәыуалон Аирыӡ-аԥҳа.
Дизгәыкны лаб – Ҳаԥшьа,
Илҳәон: «Исылоуп иара ишьа».
Ҽнак дылбеит Аирыӡ-аԥҳа
Ибааӡажжыраз лан-Аԥҳал.
Илулакгьы дналыхьӡан.
Дгәыдылкылт «аҵәах» лырган.
Ан-Аԥҳалгьы дгәырӷьаҵәа:
–Бабаҟаз, - лҳәеит, - бара нҵәа,
Бӡара ҭкәыцәаа, бқьышә ԥшӡаӡа,
Быблахкыгахеит зынӡа.
Агәыҵха змаз Аирыӡ-аԥҳа,
Абас длазҵааит лан-Аԥҳал:
–Дызбом, дабаҟоу саб-Ҳаԥшьа,
Сдақәа ирҭахәмаруеит ишьа.
Даахәыц-хәыцын ан-Аԥҳал,
Ус лҳәеит: – Бара сҳалал,
Баб аҩыжәра мыцхә ҵиган,
Узавымсуа дҟалеит иган,
Уажәык ирцәгьаӡан иԥан,
Анышә дыҵарҵеит дырган.
Имԥын бықәымлан, дашьуп,
Анышә дыҵыҵырц даҿуп.

























АҾАҴА

Ҿаҵа Ҿаршәи Ҿаҵа Хыршәҭи
Абысҭа зныз асаан хдыршәҭит.
Инеидыххылартә аимак роуит,
Рыбызқәа акырӡа идроуит.
Знык иаҳәаз аҳәон иаҿаршә
Ҿаҵа Ҿаршә:
«Аӡәы исзиур зуам
Шьапҿаршә.
Изыԥсоу здыруа аҿаҵа,
Исырцәажәоит аҿаца-ҿаца.
Иаразнак рымлакра ԥхаҵо,
Рҿы сынҭалоит ргәамч ҭаҵо».
Ҿаҵа Хыршәҭи Ҿаҵа Ҿаршәи
Дасу ирҳәац рҳәон иаҿаршәны.
Абжьы хнаҵеит иангәаа
Хыршәҭ:
«Ҳаи, ишәыхьзеи,
Шәыбла хышәт,
Ишәхагылазар ахы,
Уаҵәазгьы шәҿаҵа шәҵәахы
Мгәа ҿыц шааиуа жәдыр уашьҭан,
Иаразнак ижәбо зегь шәымфан…»
Ҿаҵа Ҿаршәи Ҿаҵа Хыршәҭи
Аҿаҵа еимаркын асаан хдыршәҭит,
Нас еинышәеит ргәы ԥшааны,
Ироурушь еимаркша ҽааны?
























АМАТРЕИ АМЕТРОИ

Сара аратәӡам, наҟ шәысҟәаҵ,
Аԥсны иныжьны сааит смархәац!
Москваа шәықалақь шәа ижәдыр,
Даара ишәықәысҵоит ҳаҭыр.

Зегь ҵаауеит смоскватәу џьшьа:
– Аметро ҳашԥақәшәари, ҳашьа,
– Шәзышьҭоу арбан, аматроу?
– Мамоу, мамоухеит, аметро.

Москва злаздырри сара,
Сааӡазар Аԥсынра!

Зегьы сышԥахҭарки, ҵапҟа:
– Иабаҟоу Пушкин ибаҟа?
Иҳауҳәандаз, ҳаҭыр зқәу,
Иахьыҟоу Твертәи амҩаду.

Зегь ҵаауеит смоскватәу џьшьа:
– Аметро ҳашԥақәшәари, ҳашьа,
– Шәзышьҭоу арбан, аматроу?
– Мамоу, мамоухеит, аметро.

Москва злаздырри сара,
Сааӡазар Аԥсныра?

























ХЬЫРВЫР

Зус ҟазҵода ирхьырвырны?
Выри Хьыри, Хьыри Выри.
Ицеит рыԥсҭазаара аӷьырак
Ишхьырвырыз Выри Хьыри.
Хыбжеи Ҿыбжеи, Ҿыбжеи Хыбжеи
Ҽнак ирзеиҩымшеит ахыбжа.
Цәырҟьа-цәырас уаҟа дцәырҟьеит,
Цәырас-цәырҟьа маҷк иҽцәиҟьеит.
Маланыҟәала иҭагәҭасуа
Инеиуа зусҭцәа? Ҭагәи Ҭаси.
Тыҟ Мгәацәеи Мгәацәа Тыҟи
Рыбыз  мыцхәхан – ирымтыҟи.
Иршәыз рымаҭәа рхьыжә-кәыжәит
Абна ишылаз Хьыжәи Кәыжәи.
Иҭоуп аӡы имадаӷьмадашәо,
Изыӡсаӡом Даӷьи Машәи.
Зынӡа ирымаӡам хҭацәыхак,
Иҳәарԥсаруеит Цәыфеи Цәыхеи.
Кәати Шькәати, Шькәати Кәати
Аҩны ирзаным ҟызи кәатеи.
Шьали мали, мали Шьали
Рцәызыхьчода ҵааи шьашьали?
Ҷышә-мышәк здыруаз Ҷышәи Мышәи
Акгьы шәаԥсам ҳәа наҟ идмыршәи.
Зус ҟазҵода ирхьырвырны?
Выри Хьыри, Хьыри Выри.
























ПАХӘАЛЕИ БАДӶӘАЛЕИ

Ҷкәынак диман Пахәала,
Иара ихьӡын Бадӷәала.
Иагьа иундаз Пахәала,
Даашьаҩхеит Бадӷәала.
Абри шыгәнигоз Пахәала,
Арра дыргеит Бадӷәала.
Ицон амшқәа еишьҭала…
Шәҟәык иоуит Пахәала,
Изызҩыда?.. Бадӷәала,
Ианын х-ажәак – игәала:
«Арра сзыхгом, Пахәала,
Исзыхгаҵәҟьом, Пахәала,
Сагьзалгаӡом лыԥхала,
Сумыргьежьыр, Пахәала».
Аҭак ҟаиҵеит Пахәала:
«Иухыугар ауп, Бадӷәала,
Сызухәаӡом хаҭала,
Бзиа узбо у-Пахәала».































* * *
Адәахьы иҵаауеит аҷҷа-ҷҷаҳәа,
Ахәыҷқәа руадаҿ еиқәышьшьы,
Рҵатәқәа рымҵои аҷҷа-ҷҷаҳәа,
Амаҭәарқәа зегь неиԥшьы.

Руаӡәк далоуп Троиа асаба,
Ҽаӡәы сакарак ибаӡом.
Егьы ҩынтә хԥа лзыҳасабуам,
Лнацәкьарақәа лызхаӡом.

Сыхьаца мҿы наҟ уҷҷа ҳәа
Раб адәныҟа иҟьоит иеиха.
Гәашәк аадыртуеит аҷараҳәа,
Ан иазыҩуеит ҳәыск еиха.

Шьҭыбжьқәак гоит агәарабжьарахь,
Шьоук еицәажәоит рыбжьқәа рду.
Аныҳәа азгәарҭон ариабжьарак,
Урҭ еиқәырҵеит кыр пату.

Ахәыҷқәа руадаҿ аҷҷа-ҷҷаҳәа
Ирҵоит акакала иҵатәу.
Ргәы иҭашәоит, нас, аҳаҷаҳәа,
Хәмарра ашҭахь ишцатәу.




























ҬАКӘЫНА ЛХӘЫҶҚӘА

Лакәуп, аиашаз, Ҭакәына дзықәшәаз:
Лхәыҷқәа цагәышьоит рхы иахьҭашәаз.
Ҿыҭроуп ишаашаз лара дызлаго,
Длымам арахь аџьықәреиҵәҟьа злаго.

Ҳаи, џьушьҭ, дышԥақәшәеи Ҭакәына аума,
Крыфан реизгара лылшондаз ма.
Лыбжьы рхыҩуеит ақыҭа ахәқәа,
Даҟәымҵӡо уи анрызҿылҭуа лхәыҷқәа:

– Накәа, Накәаҷа,
Ҷахыкәа, Ҷакәакә,
Уитчит, Шәитчит,
Ҭасҳаԥ, Ҭамскәагә.

Абысҭа кнысхит, шәааи уара, шәааи.
Шәаха сымаӡам, исҳәаз шәмаҳаи!

Ҭакәына баша агәыԥжәа лҽалыргоит,
Лыхшара усҟан «русқәа» еилдыргоит:
Накәеи Накәаҷеи ирфоит амаахыр,
Зны-зынла цәгьа ирбаӡом иааиҿаххыр.

Ҷахыкәеи Ҷакәакәи аҳаҷҷа рыҟәшәоит,
Ҟазшьала урҭ аҩыџьагь еиқәшәоит.
Уитчити Шәитчити рымгәақәа чит,
Араса шырфоз мацара иашьит.

Ҭасҳаԥи Ҭамскәагәи иазхьызаап иаҳа
Ацха згәылжжны ицо алаҳа…
Макьана иабаҟоу, ажьгьы иахьӡатәуп,
Ашьынкагьы хыхны агьама батәуп…

Лакәуп, аиашаз, Ҭакәына дзықәшәаз:
Лхәыҷқәа цагәышьоит рхы иахьҭашәаз.
Лыбжьы рхыҩуеит ақыҭа ахәқәа,
Даҟәымҵӡо уи анрызҿылҭуа лхәыҷқәа:

– Накәа, Накәаҷа,
Ҷахыкәа, Ҷакәакә,
Уитчит, Шәитчит,
Ҭасҳаԥ, Ҭамскәагә.

Абысҭа кнысхит, шәааи уара, шәааи,
Шәыхәқәа хьшәашәоит, исҳәаз шәмаҳаи!







АЛЕИ АҲӘЫНАԤИ

Адәахьы сдәылҵит Дамшә аншы,
Ассир зымбеи саныԥшы:
Ҳәынаԥк шьҭхысаа иҩны ицоит,
Слаԥшь егьагӡам шьҭа иахьӡоит.
Аҳәынаԥ шнеиуаз икаууа,
Иакит уаҟа еимлагәа.
Аҳәынаԥ адгьыл ианнаҟьеит,
Иара уаҵәҟьа аԥсы ахҟьеит…
Сурԥхашьеит, Дамшә, рацәа,
Иԥуҽт аргама алақәа рцәа.
Уара уцгәума, уара – улоуп,
Ухә зынӡа ҽакала ишьоуп.
Абар иахьыцәоу сыцгәы Фырфынҷ,
Ахч тата иахьылатәоу Кәыркәынҷ,
Узҿу закәузеи, нас, уара?
Иуусу аҳәынаԥқәа рыкра?
Ала – лоуп тәа, ацгәы – цгәуп,
Аԥсҭазаараҿ ус иаԥуп.






























Ҩ-ҞӘРААНК

Ҩ-ӡиаск ирхыԥрааит, ирхыст ҩ-ҟәарак,
Аӡын ԥша рысуа, аарла ҩ-ҟәраанк.
Ирфаша абаҟоу? Ԥслымӡроуп, хаҳәроуп,
Раԥхьаҟа цқьа инаԥшызар – бахәроуп.
Иҟыруа ианахыԥраауаз урҭ аҟәара,
Ԥшаҳәала аҽыуаҩ дцон «апҟара».
Дырдырт ихҭарԥала – Ламшәаҵә ихаҭа,
Ҵыԥх имхы иарҭеит ӷәӷәала аԥхасҭа.
Ҩ-ӡиаск ирхыԥрааит, ирхыст ҩ-ҟәарак
Рымҵәыжәҩа хахақәа ҟьо ҩ-ҟәраанк.
Игәаҟха ишнеиуаз, инықәтәеит урҭ ҵлак,
Еибырҳәарц рыгәҭыха, еибырҳәарц маӡак.
–Аӡын ҳҭагылоуп, имаҷхеит ҳалша,
Ҳаицакит, иҳагхеит, ҳагаҵәҟьоит аԥша.
Исаҳә иҳаԥсыхәо? – иҵаауеит аҟәраан. –
Хаҳәымзар егьықәым, ишубо, аҟәара.
–Ҳаԥрып шьхатәылахь, - абла ҭаркәи
Аҩбатәи цәажәеит. – Крыбжьоума, закәи.
–Ухшыҩ хәыҷгьы цама? Сагоит агәыԥжәа.
Ауарбақәа ҳақәырҵоит уа ҳаимыжәжәа.
–Ҳаԥрып, нас, агаҿахь, ԥсыӡқәакгьы ҳфап.
–Уа аҷнышқәа ҳаблақәа ҭкәыцәаа иргап.
–Аџьықәреи ду ҭажьуп ица Қьаламаҭ.
–Ухагоума?.. Имоуп уи автомат.
–Издыруада, Аҟәа аџьармыкьахь ҳаԥрыр?
Ҳаиқәшәон фатәыла, аиашаз, уа кыр.
–Уа амла иаргәаҟыз, икыдӡааз зыгәқәа,
Иаҳфаша ҳшашьҭоу ҳарфоит ҳхаҭақәа.
Сҩыза, ҳзықәшәаз ауп, ааԥнынӡа ичҳатәуп,
Ламшьаҵә иоуп ҳзықәгәыӷша, имхы иазыԥштәуп.



















АШӘҞӘҬРЕИ ДАМШӘИ

Ҳаҟәыҵып наҟ зегь рыртытра…
Иабаҟаз Наала лышәҟәыҭра?
Иршәны иқәлыжьт адиуан,
Адиуанаҿ Дамшә хәыҷ иан.
Игәырӷьаҵәҟьеит: – Чысуп, чыс.
Насыԥ сыман, анцәа иныс.
Аха ахаԥыцқәа ирмуоит мчык,
Ихжәарц ирыгхеит урҭ аҷык.
Усс имкыкәа зынӡа ачыс,
Дамшә ишьҭнахит иара хчыс.
Ҵхыбжьон сара иаасырԥшит,
Алақәа разӡа исҿаԥшит.
Иҵааит: – Сахубаама адиуан?
Ԥхыӡла аԥышәара сҭиуан.









































КӘЫШӘ

Ахәы изахаҵом аигәышә.
Ахәы изахаҵом аиха,
Дгылан дрыхәаԥушеит насҭха.
Абаҳа ахәы изахаҵом,
Арахь ҿахрак изхаӡом,
Жәаҩа ҵәыцагь изхаӡом.
Амҳабысҭа ахәы аныԥҵәа,
Абысҭа рзымуит иҭаацәа.
Ажәҵәҟьа даҵалан изхьом,
Уск аныҟоу иҿы еихыԥхьом.
Дрыҳәоит, икьацәӡа иԥаҵа:
– Уа, сеигәышә ахәы ахаҵа.
Уа, сеиха ахәы ахаҵа,
Сҽага ҿҟьаҟьа ахәы ахаҵа,
Абааԥс, сымҳабысҭа ҟаҵа…
Ихыччо изырҳәоит: – Ибӷа ԥҵәоуп,
Инапқәа абаҟоу? Инапқәа хҵәоуп.
Изуҳәарызеи зыбӷа ԥҵәоу,
Анапқәа шимоу знапқәа хҵәоу.






























АШӘАРЫЦАҨ ШЬЫПА

Ҷаҷал абна дшылаз Шьыпа,
Ишьаҵақәа ҳәынҵәала ишьыпит.
Ажәеиԥшь сирчозар ҳәа уи дгәыӷны,
Аҩны ддәылҵит ашәақь шьҭыхны.

Дахьцоз дхәыцуан: «Аԥсаатә ҵәит-ситуа.
Исарҳәоит урҭ Ажәеиԥшь исиҭо.
Рдәынак, рхьынак, кәыҿбак сшьыпи,
Схала сгәырӷьо сгәы сшьышьыпи».

Ихацәа ианнықәыԥш зегь еилалеит,
Ардәынагьы наҟ ибналеит.
Архьынагьы ҭрак ихтәалеит,
Акәыҿбаҵәҟьа ҵәҩанҵәы ихалеит.

Ҷаҷал абна дылан Шьыпа,
Ишьаҵақәа ҳәынҵәала ишьыпын.
Иҵыгьны ист ишәақь данаҵха,
Ҳаи, иҿнаҵәахьан игәаҵӷа.

Закә бнаршәыроузеи, Ҷаҷалхеит,
Аҳәынҵәа зынӡа ишьашьалхеит.
Дабашьҭалоз ацыблыкьгьы,
Дабалахоз абри алыкьгьы.

Нап ҭацәы дхынҳәгәышьеит Шьыпа,
Ишьаҵақәа ҳәынҵәала ишьыпны.
Ажәеиԥшь сирчап ҳәа еиҭах дгәыӷны,
Уаҵәгьы ддәықәлоит ишәақь шьҭыхны.

Еиқәиҵоит Шьыпа ишьи-ишьи,
Зегь иазҵаауеит: «Иушьи, иушьи?..»

















БАДРА ИРАХӘ

Агәылацәа рызҿиҭуеит Бадра:
– Ижәбахьазар сырахә, дадраа?
Алеишәа бзиоуп сҽан Ҷакәына,
Иацуп уи сыҽҵыс Кәыкәына.

Хырҳага злымҵша абри с-Дыжә,
Исцәафеит сшашьҭаз акьынтыжә.
Игәарымлеит скамбашь Бача,
Имхы мыжда иҭалоу Қача?

Дсыжәлоит уи иеигәышә иҩыҵрак,
Дыҟаӡамкәа арахь ҩыӡак.
Исцәырӷьычра иҟоуп сыцә,
Рсаса раҳан слақәа аныцә…

– Ижәбахьазар сырахә, дадраа?
Ибжьы рдуны дрыԥхьоит Бадра.
–Ҷакә, уабаҟоу, Ҷакә, с-Ҷакәына?
Сыҽҵыс гыргыцә збаӡом Кәыкәына.

Дыжә, уа Дыжә, сара с-Дажәына,
Ҳаи, узгәарымлартә уажәыма?
Бача, Бача, са с-Бачана,
Усцәыӡуама хкаара чаназ?

Иацлеит рҳәоит уажә арахә рыхәгьы,
Исзыҭиндаз сыжә оурухәгьы.
Шәгәарҵны шәшыҟоу асы анлеи,
Агәашә шәҭасыжьлаӡом, аиеи.


















«СЫРМЕИ АГӘИЛИ»
2009


СЫРМЕИ АГӘИЛИ

Шьжьымҭанк агәил дазҵааит Сырма:
–Узхьыдышьшьызеи, акыр ухьма?
Уара – сыԥшӡа, уара – сымра,
Ӡыхьла амцхә иацы усрыхьма?

Сгәил ссир, сгәырӷьара, са сныҳәа,
Ушәҭыц шьышьуа усырлахҿыхып,
Бжьы хаала ашәа рыцҳәа,
Ҵыс ӷрак иамхацәаз ҳарҿыхап.

Агәил ԥхашьаԥхаҵо: – Са сгәаҵан
Бахьынӡаҭаршәу акгьы сыхьуам,
Аха исықәҭәеит иаха аӡаӡа,
Уи сцәыхьанҭоуп, исзышьҭыхуам.

































ҴЫФА-ӠЫФА

Ақәа кыдҵәоит, мцацәа, ҵыфа,
Аӡы узаазма? Ушьапқәа ӡыфан
Ушԥагәарлеи уаха укьиуа,
Узықәшәазеи, ԥаҵақьиа?
Уҩнал аҩныҟа, са с-Фырфынҷ
Уҽырԥха амцаҿ, уҽырҭынч.
Иамҭаӡакәа сажәа ацыфа
Исацәажәеит сара сҵыфа:
– Аҳәынаԥ сеиҩаӡо сыштәаз,
Исымбеит ацәа шысхаԥаз,
Ԥхыӡ хаак сагеит сышьҭых
Аҳәынаԥ Кәрина, уи блаҭых,
Сԥаҵақәа ыҵхны исцәагеит,
Сшыбзаз сыԥсит, аргама иубеит
– Сфырфынҷ хшыҩца, сара с-Ҵыфа,
Ах, ишԥаҟоу ушьапқәа ӡыфан.
Иухьыз – ухьит, умгәырҩан
Укарахеит, егьа умҳәан.
Иукхьо аҳәынаԥқәа узхоит,
Уажәы иухыччо, ухьӡ дырххоит…
Ацәа хаауп ианлеиуа ақәа
Амца иацәыхьча уԥаҵақәа.




























ДЫЖӘ

Дыжә ҳәа сашьҭоуп сара сыжә,
Ицәгьахеит уажәык аԥсыжә.
Хшыла ицәгьоуп сҳәар, уиҵәҟьа мцуп,
Атәыҩа хыршақәа ҵаруп.

Иалашаҵәҟьоуп Дыжә алакә,
Аԥацха ашә зларку алыкә
Иагәаҭсны тәыҩала иҿнаршәоит,
Шылеи рыци аҿанаҟәшәоит.

Шьҭак игәы ԥнаҵәеит уи саб,
Абар, иахәҭаҵәҟьаз иҳасабт:
Ажәқәа неиуеит еиԥхыҟәҟәа,
Шәыԥши, иарак иахоуп аҟәҟәа.

Дыжә мыжда ахы иаӷоуп,
Уи ӡынгьы ԥхынгьы иахоуп,
Иуҭра иҭалан ҳгәыла Кәышә,
Иршәны иашьклеиҵеит аигәышә.

Амш анҭынчу икаууа,
Аанда иахыԥоит икаууа.
Амхы иузалгом ахьӡ ҳәаны,
Ауаа еизаҳгоит ҳаҳәҳәаны.

Дыжә уахынлагь иҿаҳәоуп,
Ианыхтәуп ҳәа аӡбахә ҳәоуп.
Ицәгьаӡагәышьам хшыла Дыжә,
Аха иқәӡуеит шьҭаҵәҟьа аԥсыжә.




















АКӘТЫ

Шьыжьӡан. Сара сгәыла
Аҟәаҟа сигон.
Сандәылҵуаз, акәты сахҭыгәлеит, - 
Ихтәалан иҵон.

Исҭаххеит уи ԥшыцқәак
Амҵаԥсаны сцарц.
Аҟәа исзырҳәо амцқәа
Рхаҭыԥан кәтаӷьк аҵарц.

Исыхәаԥшын: «Ухаҵаз,
Уца, уара уахьцо.
Иудыруазааит уеиқәхарцаз,
Акәтаӷь са соуп изҵо».




































ЕНЛЕО

Зегьы лхьаауп с-Нанду Кәраԥшь,
Агәабзиара лымоуп – арагәаԥшь…
Дҵаауеит ҭелла, илҳәоит «аллоу»:
«Мшәан Ҷлоу ирбама енлео?»

Зегь здыруа, зегьы збо,
Лмаҭа дгылоуп уа дҽырбо:
– Нанду бшаҟәыҵра наҟ «аллоу».
Баԥхьа дгылоуп Енлео.










































АӠЫН МШЫ

Амшқәа, абар. Абар,
Асы бымбыл ҳдырбоит.
Ибжьыдоуп ацәыкәбар,
Аҵаа шьашьал ҽырбоит.

Дажәхьеит, аха Дадын
Макьана ахшыҩ ҳирҵоит.
Ирҿыжуа иуардын,
Абан, абнахь дцоит.

Сынтәак ихабгеит Кьаҳә,
Даашьан изҿымхит ижь.
Изыҟарымҵазт уааҳә,
Иԥҳәгьы ус инижьт.

Ҳҭоуп мызла ԥхынҷкәын,
Арахь дара ихьҭоуп.
Даҵоуп қдык Ҷыҷын,
Кыргьы уи хьанҭоуп.

Аҵар ирҳәоит ашәак,
Шӡынроу агәра ргом.
Дхысырц Чанҭа ишәақь
Шьҭихын, еибагом.

Џьаҭ иргылт ачалт,
Машәыршәа инапы цәҟьеит,
Мац иргылт Ҷаҷал
Ашьацҳәеи ацәҟьеи.

Имақьа ицәыӡт Машьыхә,
Дашьҭоуп, аха иааг!
Ихыроуп аихаԥсыхә,
Илазаҵә иамшуп «аақ».

Амшқәа, абар. Абар,
Асы бымбыл ҳдырбоит.
Ибжьыдоуп ацәыкәбар, - 
Аҵаа шьашьал ҽырбоит.












ШЬМАФ

Шьмаф
Иқьаф
Еснагь
Иҭан.
Иара изыҳәан
Ус иахәҭан.
Маҷк дацәаашьон
Акәаҭан,
Иашҭаҿ
Амшаԥ шара
Иҭан.
Ихаз ахылԥа
Асахҭан
Иалхын,
Даараӡа
Иԥшӡан.
Дакуаназ ашоура
Шьмаф,
Иқәиршәуан
Ашьаршьаф.
Нас ихәда
Абжьы гон.
Дшыцәаз
Зегьы «еилиргон».




























АХСААЛА

Адунеи ахсаала аҭӡамц икыдуп.
Уи дахәаԥшуа дгылоуп Кыта.
Дивагылоуп уа Самԥал,
Ирдыруазеи? Аҳампал.

Аӡӷаб ҟәыбҷа хәыҷы, Ҭина,
Илдырбарц дрыҳәеит Аргентина.
Изҳәо дызусҭа иҟам-иным?
Аргентина ахсаала ианым.

Уи убас ианым Китаигьы,
Ианымшәалаӡеит Таивангьы.
Ахсаала аҿаԥхьа аҟәарыл, -
Кыта изыҳәан зегь ӡааҟәрылт.

Ҭина ҟәыбҷа хәыҷы, Ҭина,
Иԥшаа бхала Аргентина.
Аҵара рҵом Самԥали Кытеи,
Иҿҟьасо ирылоуп ҳаблеи қыҭеи.

Ҭина ҟәыбҷа хәыҷы, с-Ҭина,
Иббоит мышкызны Аргентина.
Зегьы рдырра ба бахьӡап,
Иԥшаа ахсаалаҿ Аԥсны акәаԥ.























АДГЬЫЛ ГЬЕЖЬУАМА?

Ҳаҭыр иқәаҳҵоит Кадыр, - 
Ауаҩ нага, ауаҩ дыр.
Шьҭа қәрала уи дыҟоуп кыр,
Ишимоу гәыҵхас иара акы:
Игьежьуамашь адгьыл? Агәра игом,
Имаҭа ииҳәо изыхгом.
Кадыр дҟәындҟәындуеит: «Са сызжьо
Бақьыр иоума?.. Сгәы зыжьжьо
Уи дысхыччартә еиԥш смажәӡацт…
Сыхшыҩ макьаназы имцаӡацт…»
Днеины днықәгылт ашҭа агәҭа,
Илабашьа аирсит уа иаҭа.
Аха акымзарак ҵысӡом,
Рҭыԥ иахыҵуам иқәацом.
Иԥацхеи икәасқьеи иҿаԥшуеит,
Иаргьы дара дырҿаԥшуеит.
Аҳәысҵәҟьагьы аҳәра иаҿуп,
Ирхаҿыц зегьы ирхаҿуп.
Игәы наӡом, Кадыр, дашшуеит:
«Абри смаҭа акы даршуеит.
Бақьыр иакәхума сызжьо,
Уаҩ мдырс сара сызшьо.
Адгьыл гьежьыр, имыбгои
Зыԥсы ҭоу зегьы рхы млахои…»
Ауаҩ нага, ауаҩ дыр.
Дара изқәаҳҵо ҳарҭ ҳаҭыр.
Игәы цәумҟьан ус Бақьыр.
Адгьыл ҳацгьежьуеит, Кадыр.






















МЫРЗАҞӘЫЛ

Аҭел изасит Мырзаҟәыл,
Ҩыжәгас Аҟәа измоу абҟәыл:
«Аԥша асын Мархьаул,
Аҿеиҩҳәа ихжәеит иахьа уыл,
Иаҳцәашьгәышьеит уҟәарыл,
Уи ианаамҭаз имԥхьарылт.
Арахь ирласны уеиха,
Ихәҳа аџьармыкьаҿы аиха,
Араҟа иҟаз ӷьычны иргеит,
Баша шьоукы рыгәра угеит»,
Аҭак ҟаиҵеит Мырзаҟәыл:
«Абыржәы ишьҭысхуеит сара абҟәыл,
Ал хымжәакәа… наҟ шәныбзақьт,
Ажәха сашәраӡа ақьазаԥ».




































АМАҬАЦӘА

Ак имеикуеит Мусик Русик,
Еимаркуагьы дара ирусуп.
Раҳәшьа Ҵкырпып рыгәҭа дгылоуп,
Ҵкырпып хәыҷы – дышәҭыц гәилуп.

Рыбжьқәа духеит ашҭа агәҭаҵәҟьа.
Ҵкырпып ҿаалҭит лҭаҷкәым раҵәан:
– Иацы сгарымҵит агара,
Сабду имашьына сара изгароуп.

Деиҳабымзи маҷк нас, Муска:
–Ҭыӡшәак анҳау, иҽеихом ҳусқәа.
Изгоит абраҟа игылоу атрактор,
Сшанаало здыруеит знык уи сзақәтәар.

– Иҟоу шәасҳәап, - ҿааиҭит Русик, - 
Шәыбӷа абамба алоуп усгьы.
Исышәҭ ишеибгоу ҳаҩнаҭа,
Ижәбахра шәыҟоуп са сгәаҭа.

Дӡырҩуеит, дԥышәарччо, рабду. – 
Изқәырҵо даараӡа пату!




























Ҩ-РБАӶЬК

Аамҭа цон, ихәлон, ишон,
Махәык еицықәтәан иҷаԥшьон.
Руак ҿнаҭыр, егьи ӡырҩуан,
Рҟырҟқәа рҿы шьыжьшара ииуан.

Ирыбжьасыр ма иҟалозма ԥшак,
Еиҩыршон ирымҵаршәыз хәашак.
Реиҩызара зегь ахә ршьон,
Рыцәгьак рҳәомызт, иԥхашьон.

Абас ишыҟаз еикәаҭәы,
Ирыбжьалеит урҭ ацҭәы,
Аргама агызмал дрыбжьалт,
Иаҵеицалеит иара ичалт.

Ргәышԥқәа цәырҵәаны еисуеит,
Акәытқәа шәаны, иԥсуеит.
Ҽнак абас ҟалеит Ешқыҭ,
Ҩ-рбаӷьк рикақәа еибакит.

Руак ӷьаҵәыӷьаҵәт: «Соужь наҟ,
Иҭужәоит сика – са сбираҟ.
Уагароуп счеиџьыка уеиҟәжәаны,
Ачуан уҭыргароуп ужәны»,

Егьигьы аҵахарын џьеи:
«Сымч закәыҵәҟьаз шьҭа иумбеи.
Иҭужәоит сика, абар уаргьы
Иоужь, сашьҭам уаҳа акгьы».

Ҩ-рбаӷьк рикақәа ҭыжәжәон
Еиқәымақаруа, еибаршәон.
Рыхгьы иҭашәомызт: «Зны ҳааибышт»,
Наҟ-ааҟ еиҿаҳәҳәон иҳашԥыш:

«Иоуыжь, сымҳәеи, сика». «Иоусыжьуам уаԥхьа»,
«Иоужь, сҳәеит». «Саргьы иоусыжьуам уаԥхьа».
Ҩ-рбаӷьк еиҿадоууан, рхы мшаҭа еиқәԥон,
Иаҟәымҵо, ахшыҩцақәа, ирҳәацгьы рҳәон:

«Иоууыжьыр, иоусыжьып».
«Иоусыжьып, иоуужьыр».
Рыҩбагь рԥхашьагоуп, аҟәада рҿашуп,
Дрымам еиҟәызкуа. Ашҭа ҭацәуп.

Реикақәа ҭибажәжәоит еиҩызцәаз анкьа,
Рбаҟақәа дыргылозшәа ихагалан акьан.


ДИВИДИ

Ибахьазма зныкыр, уи диди,
Кәынҵал иабду дивиди.
Абар сахьақәак неишьҭалт,
Зны иџьеишьеит, нас данаалт:
Илҳәоит ԥҳәызбак ахапа,
Абжьы ҳәа илхоузеи – ацхарпа!
Наҟ ихихит ихҭарԥа,
Иҭаҭынжәга иҵәахит,
Иԥҳәыс Хамсада дналызхьит…
Ибахьазма зныкыр, уа диди,
Абду Дадын дивиди.
Имаҭа Кәынҵал, ахыҭҟьа,
Акомпиутер мӡышәа аҿаҟьа
Дкыдлан  дцоит иарҳәо «ти-ти»,
Узиацлабуама, уа диди.



































ҴӘАԤШЬ

Аҩны дыҩноуп лара дгәамгәамуа,
Дқьыпшәыпуеит, лқьышә кәамкәамуа.
Ҳазцом ҳалԥырҵны ҳарҭ џьара,
Нас даламгарцаз ҳарџьара.

Лара дыжәдыр, илыхьӡуп Ҵәаԥшь, - 
Шьыжьымҭанӡатәи ҳара ҳ-Шәаԥшь.

Аҩны дыҩноуп, лара дгәамгәамуа,
Дқьыпшәыпуеит, лқьышә кәамкәамуа.
Ажәак лҿыҵахеит: «кәым-кәым».
Иҟаҳҵамашь, мшәан иакәымк.

Дыжәдырхьеит шьҭа, илыхьӡуп Ҵәаԥшь, - 
Ҳара ҳ-Ҳәынҵәраԥшь, ҳара ҳ-Шәаԥшь.

Ҳахшыҩ усҵәҟьа ицагәым,
Аха иҳаздыруам уи «лкәым-кәым».

Дазхьызар здыруада агәыгәым?
Усҟак уи аԥшаара баргәым.

Инаган илаҳҭеит агәыгәым,
Илҳәац лҳәоит: «кәым-кәым», «кәым-кәым».

Зынӡа ллеишәа лырцәгьеит Ҵәаԥшь, - 
Шьыжьымҭанӡатәи ҳара ҳ-Шәаԥшь.
Ҭаацәаныла зегь ҳаизеит,
Жәақәак еимаҳкит, нас ҳаисеит:

«Кәым-кәым» закәу еилзырго,
Иараӡәк иами зыгәра ҳго.
Аҟәардә хәыҷ акәзаап Ҵәаԥшь «лкәым-кәым»,
Лгәы нҳархазаап ишакәым.

















АННА

Анна Енвер-иԥҳа Ажьиба илыхьӡынҩылоуп

Сгызмал хәыҷ, Анна, сҟәымшәышә,
Иббома, ибзаазгеит сара Мышә,
Иацәызгеит дунеик ацәқәырԥа,
Ихәмаргоуп, аха аҳаҭыр ба,
Агәы цәыбҟьар, ҳаԥхаҵо,
Абнахь ауп иҩны иахьцо.
Сшьамхы бнықәтәа Анна, сҟәымшәышә
Бхагәҭа снагәӡып, ибыгәӡып баргьы Мышә.








































АҲӘАН

– Сшәыҳәоит, - аҳәеит аҳәан,
Ҳаҟәыҵып ауҳәан-сҳәан.
Ҳмыцәар ҳазхара,
Абас ҳазцом хара.
– Уиашоуп, - аҳәеит хьаԥарч. – 
Бжьык гозаргьы «хьарч-хьарч»,
Мшын нырцәҟа ицо абӷанҷ,
Иунамҭароуп ахарџь.













































АДАӶЬ

Икыдҵәан илеиуан аԥхынтәи ақәа,
Аӡиасқәа хыҵны иргон ақыдқәа.
Дышнеиуаз амҩан дкәытрабааха Ӡӷьык,
Ишьҭыԥа-шьҭыԥо иԥылеит даӷьык.
Уи абла кәакәарқәа ҭыҵны ицон.
Аҩызцәа рҟәаҿҟәаҿбжьы харантәи иааӡон.
Ивымсит аԥсшәа иамҳәакәа Ӡӷьык.
Ицәнамӡеит агәалагь: «Иаалырҟьан ӡ-ӷьык
Сышьҭнахын, агаҟа саманы ицеит.
Амшын саланажьт, саҟьашьт, сбааӡеит,
Сҩызцәа рыӡмахқәа ирҭатәоуп ицқьаӡа,
Урзыӡырҩи, рашәаҳәабжь гоит ихааӡа».
Днахәыц-ҩахәыцит, длак-ҩакит кыр Ӡӷьык,
Аха аҽԥныҳәа аимҭеит амҩан даӷьык.
































АШЬЫЖЬ

Иаҵон аԥсшәа ахьыжь:
Иацәыцәгьан ажәа: «ашьыжь».
Иамхаҳәон уи «ашьышь»,
Шьыжьи шьышьи еиԥшцәан.

Аԥсшәа аҵазаап ахьыжь,
Ателехәаԥшраҿы – ашьышь,
«Сшәабадыруеит», - аҳәеит иара…
Уи ҳазыӡырҩлап ҳара.












































НАНДУ ЛСАБША

Имацәысны иандыды,
Илыцәкашәеит нанду лдырды.
Илхахон абарҵаҿ абамба,
Илԥарц лҭахын анапҭарԥа.
Иаҭах аҵықьҳәа ихыст.
Асабша лымшшьаран нанду,
Даара иақәылҵон пату,
Аха иламхакит агәыр.
Длабжьеит лаҳәшьагьы Кәыркәыр,
Анцәа игәамԥхо ҟалымҵарц,
Лсабша еиламгакәа дцаларц.
Лылахь-лыџьымшь ӡатәуа, абан,
Илықәылҵоит акәырбан.




































АУАҨИ ААԤЫНРЕИ

Аԥша, аԥша,
Аԥша хҭыԥшша,
Иӷәӷәоуп улша,
Аха уиазар,
Уҽынкыл шьҭа
Ианша.
Иаха, иаха,
Иаха суршәеит
Сҳәасаҵла
Ашәҭыцқәа
Ҿуршәшәеит.
Уи аҭаца
Лыҵкы ашәуп,
Ааԥын ԥсҭазаароуп,
Ихәшәуп.
Аԥша, аԥша,
Аԥша хҭыԥшша,
Утәҩасуеит башаӡа,
Утәҩас,
Уахьымаара уцоит
Умҩас.
Ауаҩи ааԥынреи
Еизынхоит
Еицынхоит.



























ҶЫЖӘИ ИАРА ИЖӘИ

Ассир ззырҳәоз дақәшәеит Ҷыжә,
Иргылатәхеит есышьыжь ижә.
Иканажьит аӡынтәи аҷыхь,
–Наҟ ишьы, - иҳәеит иашьа Чыхь.
Аха Ҷыжә игәы иауам,
Ус залымдарак изуам.
Игәылацәа рызҿиҭуеит Ҷыжә,
Чама, Чанҭа, нас Чықмыжә,
Ацажә еиԥш ишьҭырхуеит ижә,
Ари даргәырӷьоит кырӡа Ҷыжә,
Аха ишнеиуа игыргыруа,
Ашьапқәа ракәхап изымуа,
Итәоит рыцҳа, инеизҟәыҿы,
Иазыфом аԥҳәгьы ирӷәыҿы.
Зны ирыхҭыгәлаз уа Хакәыцә,
Ҷыжә днаихәаԥшт: «Ахы ахкәыцә,
Иазыхгаӡом ари аҷыхь…»
– «Иашоуп». – иҳәеит иашьа Чыхь,
Ҳәызбак ҳзаажәгар иҳамхри,
Ҳнеидтәалан кәацкгьы ҳамфари.
Аха Ҷыжә игәы иауам:
Ахш змихуаз ижә изшьуам.













































АИҬАГАҚӘА























Александр Бардодым

АХАЦӘА АШЬОУЦӘА

Дыдбжьык ахыҩуеит Грозныи,
Анаатә ҩашьа аиҩхаа ибжьалт.
Игәаҭан ҳабџьарқәа еибагозар,
Шьхарԥык ҳаҿысны ҵаҟа ҳҭалт.

Ашьажәцәа ахьшьагьуа уа мишәанла,
Џьанаҭ џьынџь ҭабылуа ацәа,
Имам Шамиль ду имҩапала
Иццакуеит ахацәа-ашьоуцәа.

Аӷа дгачамкуан рхаҵарала,
Ма хьаҵрак рықәызма дара.
Ҳҟама ццышә ианаҳҵап ҳшьала:
«Улаԥш ҳхыз, ҳ-Аллаҳ, уара».

Ҳхәыцра иалаз мцас ирыҵаз
Злахьынҵа иажьаз рыгәқәа.
Зышьҭа зырӡуа шьауардынҵас
Иҭынчхоит ахрақәарҿ рыԥсқәа.

1992 ш., нанҳәа.


























АГЕНИОХЦӘА РАШӘА

Ӷбоуп амшынгәаҿ зцәаара цәырҵыз,
Аԥша рҭачуп аԥра цәышқәа.
Дымҩашьартә ҳашҟа амҩа здырыз
Аимҵәаҩ дҳажәлоит, абар, джьышуа.

Ицуп уи дымшәартә дзыхьчаша,
Дшәеиқәараха арахь дыӡхыҵуеит.
Ашыц, ахьы, ауасцәа – изгаша,
Иитҟәаша атәцәа дрызхәыцуеит.

Аӡхыҵха раҳҭома, ҳарҿалоит,
Гәаӷла иҭәуп ҳагәқәа пеипеиуа.
Рымҩа ԥаҳҵәоит уаҟа хҿала,
Ҳарҭ иаҳтароуп ҳшьа кәапеила.

Ахымдырцәа иранаҳажьуам
Еихаҿыла ашыцқәа ихыршьааз,
Ҳамшыни ҳашьхақәеи – зда ҳамам
Ԥшәымас ҳрымамшәа ҳахьыршьаз.

Ҳамшәакәа рыӷба ҳҽадаҳхалап,
Ҳаидыслап нас напышьашәала.
Ҳҟама аҿқәа цырцырп, ҳаилалап,
Ршьаршә ҽыҭҳақәа амшын ихҭәалап.

Ҳахҿақәа еишьҭалар ԥсаатәшәа,
Урҭ рзы имца қьоуқьадхап.
Ирлас ҳрылган иҟаӡамшәа,
Иаҳгаз ҳаман аҵх-лашә ҳҽаҳҭап.

Ԥсҭҳәақәак аршаҟьоит аԥша-цәгьа,
Ҳласны шьҭа ҳагаҿахь ҳгьежьыроуп.
Аха амшын хықә ҳбом ахацәа, -
Ҳарҭ иаҳхажьу аҵх ашәшьыроуп.

Абас наӡаӡа лахьынҵала
Афырҭын хага ҳацлаблома?
Гәҭынчрак ҳамамкәа акала
Ҳашхәа ажәҩақәа аҵаҳшьлома?

Абар иҵәыуоит амшын мчымха
Аҵх былуа цәқәырԥа хьанҭала.
Ԥсаатәшәа амҵәыжәҩақәа еиҵыхуа
Аԥра еиқәаҵәа цоит ихиаала.

1990 ш.




АҚЫҬА ҬЫԤҲАЦӘЕИ АЖӘЕИԤШЬИ

Ақыҭа ҭыԥҳацәа шьжьымҭанла
Шьха-ԥшӡа мҩала хыхь ихалон.
Аӡыхь ахьыртоз уаҟа ԥҳалла
Ашьабсҭақәа иржәырц иахаҩон.

Аҩныҟа идәықәлон нас еишьҭала,
Ашәҭқәа рыҟәшәон мцак рыцразҵоз.
Ажәеиԥшь хәыцра хьанҭак далан,
Урҭ ирхылаԥшуаз, зегь гәазҭоз.

Џьара ҷытбжьык гар уахынла,
Илымҳа иаиҩшәаны ицомызт.
Дыӷәӷәаӡан уи гәы-шьамхыла,
Дызхьымӡашаз ҭыԥк ҟаломызт.

Ақыҭа ҭыԥҳацәа шәаӡомызт,
Иччо ихықәгылан аҿҟьара.
Адгьыл рыҵууаар, ирҳәомызт,
Иӡсо ихын рымшын ԥсабара.

Аха ҿымҭ Ажәеиԥшь дгәаҭеиуан…
Днарыхьӡеит урҭ рымҩа албаамҭаҿ.
Дналыхәаԥшт, иблақәа шеишеиуа,
Ҭыԥҳа қәыԥшӡак – агәыҿкаага.

Уи дхынҳәит ҿымҭ-ԥсымшь лыҩныҟа,
Зҳарҭа-сырҭа бжьаӡыз ԥшазшәа.
Дунеи маӡак ахь уахык дыҟан,
Дыблит дшазхәыцуаз, уи дазшазшәа.

Аҭыԥҳацәа, хыхь шәымхалан
Шәымацара шьха-ԥшӡа мҩала.
Мыч ҷыдақәак шәзыԥшуп уа рхала,
Шәыгәқәа рҳәынҷоит урҭ гәырҩала.

Џьара ҷытбжьык гар уахынла,
Рлымҳа иаиҩшәаны изцома.
Урҭ ӷәӷәаӡами гәы-шьамхыла,
Рылаԥш зхьымӡо ҭыԥк ҟалома.

1987 ш.














СҨЫЗЦӘА АԤСУАА РАХЬ

Гәҿыӷьраха исысит. Сԥырны џьара сцандаз…
Абаӷәаза адәыцәҳәыраҿ ихьҭаҵәҟьоуп.
Шьхарԥык сынкыдлан ԥыхьеиԥш избандаз
Аӡын аԥсы шкәакәа ахьҭаҵәҟьоу.

Угәырҩа хьаас араҟа иҟазҵода…
Ақыҭа иахыҩуеит ашьҭыбжь хыҭҟьага.
Қәаршҩушәа уи абна иахҟьоит, изахьӡода,
Абааш хыжәжәара иахҟьоит аҽырхага.

Ахәылԥаз цәиаҵәоуп. Абааш уныҩналар
Наурқәак кахәхәа аҭӡамцаҿ икыдлоит.
Уахынла аӡәгьы имбаӡакәа ихҵаалар,
Апатырқал абӷьы  қәачаламрақәа аршлоит.

Асқьала унықәгыл уара ушьхынԥсылан.
Амшын ҿыха аҭҳараҳәа агәы шԥеисуеи.
Ацәқәырԥ еилахынҳәқәа уа гыгшәыг ԥсылан.
Аҟәара ԥшьаала рҽыҟажо ишԥасуеи.

Ацәқәырԥқәа ирыҵоуп уаҩраки ԥхарраки,
Урҭ хақәиҭрак шуоуа удырдыруеит.
Апатырқал иахылҵуа гьамаки хаараки,
Ашықәс ҿыцха фҩы хааки уныруеит.

1992 ш., жьырныҳәа мза






















АСЛЫХ ҼЫУАҨ

Ашьха еиҩыцәқәа рҿы асыԥса
Арҩаш аҵаҽҽо иахьлеиуа,
Асы далхны ҽыуаҩ гәҭылсак
Дынхоит дтәым заҵәны, дгәаҭеиуа.

Аԥсҭҳәа ҟәашқәа аԥыларц рышьыжь
Шьха-нхыҵ уахынла рыԥсы аныршьо,
Акырԥ-кырԥҳәа ҽеимаак ашьҭыбжь
Аҵааршә иахыҩны игоит имҩашьо.

Мҩада-шьҭада данбжьҟьо ҽыла
Афырҭын уахынла ибналоит.
Асыԥса еиқәыцәашьқәа шьхатәылан
Аҿеҩҳәа ихысны хланҵы иҭалоит.

Урҭ рҽахьыржуа атымитыша
Иҭалашоит аеҵә ԥсыӡқәа.
Ақәыџьмақәаҵәҟьа уаҟа егьрылшом,
Аҽаӡоит аԥша ӡыӡымкуа.

Шьжьымҭан амра шеишеи цәырҵны
Ашәахәақәа анашьҭуа ишәаԥшьха,
Афонтәи аныхабааш иҩныҵны
Анаԥаруаа халоит ашьха.

Асҽыуаҩ иаалырҟьан инырыр
Агәыӷрақәа мцурашха ишиеижьо,
Игәы иуам дԥырны дырхымсыр
Дыблахкыганы, деицџьаршьо.

Иааирак ицнеигоит – иԥхыӡым,
Дунеик дазхәыцуеит иеимирҟьарцаз.
Ақәыџьмаҵәҟьа ишьҭа ихыҵуам…
Ажәҩан иазцоит ԥшак шаҟьарцаз.














АМҲАЏЬЫРҚӘА РГӘАЛАРШӘАРА ИАЗКНЫ

Зыжәлар зырԥшуа амшын нырцәҟа,
Дҩычоуп ԥшӡа маҭәа еиқәаҵәала.
Анцәа уиашьапкны уанырԥырҵуа
Ухьаԥш ушьҭахьҟа уеиҵаӷәӷәа.
Аҭоурых ҳаԥы зыҽҭазымшьыз уҵеицәа
Гәаҟуеит лахьынҵала,
Шьхатәыла ныжьны
Амшын ихылоит еицрыхәхәа.
Шьажәҩык аҵх иҽалак ҳҭархара иҭаххап.
Ашьабсҭа шәаӡыӡеиԥш ҭагалангьы бналап.
Аԥсаатә ԥсықымқымқәа еигәныҩны еизап,
Анцәа иашьапкраз иҳаиҭаз аамҭагьы ҭарфап.
Уеибашьцәа абаҟоу, Аԥсҳа, иахыҵыз арантә?
Анцәа ишәиҭоит шеибашьраҿ
Аиааира хьӡырҳәага.
Аха уыр рабџьар хьеҩбжьқәа
Ааҩуеит харантә,
Аамҭа урҭ тыша лашәк
Иҭанажьит инаган.
Аӷа иигаз абаашқәарҿ имыӡар
Еизарҭас ихҭаркуеит.
Аха иԥсадгьыл ахьчаҩцәа еиҵахома,
Рҟамақәа цҳафыруа ирхуеит.
Хьаҵшьа змам иҟама аҿы
Аҳаԥы лашьца иҭацырцыруеит,
Ҳаԥык дыҵоушәа ахьамҵҩы амшын ахықәантә
Дгаганы дааԥшуеит.

1989 ш.
















Владимир Қьецба


РҾААРХЕИТ АҚЫРҬҚӘА…

Урҭ  амҩа ианымлеит чара хаак дырԥшӡарц,
Ма чеиџьыкак агьама рбарц еишьцәаҵас.
Рҿаархеит ақырҭқәа аԥсацәа рҳәынҷарц,
Иршьырц риашара, руаҩра, рҵас.

Ркәалӡытә еибашьыгақәа агәыргәыр рымшын,
«Рашьцәа рзы аҳамҭақәа» рыман иаауан.
Лҩақ еиқәаҵәала аԥсацәа рымшқәа
Ршьыхырц, иԥхеибарс Аԥсныҟа иццакуан.

Иаауан зыгәқәа бажәыз, зыԥсыжәқәа қымқымуаз,
Ҳаԥсадгьыл иаазжьышуа, рабџьарқәа кны.
Иаауан апылҳаҭуаа аӡхыҵреиԥш игәрымуа,
Бла саркьа еиқәаҵәала рыблақәа хкны.

Имца қьоуқьадызма мчыс дара ирыҵаз?
Ҭеиҭҳәызма ирхалан иаазышьҭ тәымџьара?
Мамзаргьы амал қамсажә аума изеиԥхыӡыз?
Ҳџьанаҭ дгьыл аума ма иҭызцаз рыҭра?

Ирдырран иабаҟаз неиҭамҳәа ӷьычкәырцәа
Ҳҵеира еидгылап ҳәа абасҵәҟьа иаӡәны.
Анцәа ихьчоит ҳәа уахгьы-ҽынгьы дмыцәа,
Аԥсны далахәмарыр иуам ҳәа аӡәгьы.

Ирдырран иабаҟаз анкьа ҳазхылҵыз
Ишрыжәлоз аџьнышқәа рыруаа хәаҽуа,
Зынӡа икылкаан аԥсацәа шхысуаз,
Наҟ ишыԥхарҵоз ршьагәымха каршуа.

Ахамакәач мдырцәа мгәыӷуази усгьы,
Анышә иалабоит ҳәа ашьа цқьа икаҭәаз.
Агәра рызгомызт, хыхь иага рургьы,
Аԥсны ахьчараз «ҳаи» ҳәа ишгылоз Кавказ.

Агәра рызгахуазма Ԥсадгьылк ахьышьҭра, -
Москвеи, Питери, Дони рԥацәа, -
Абраҟа иҳадгылан ишанырхуаз урҭ рышьҭа,
Ишкарцоз иԥхарсны Аԥснынтә аӷацәа.

Анцәа лыԥхала зегьы-зегьы гәеиҭон,
Ибон: еидшылон, зынӡа еибарԥсуан, -
Абаза джәылон Гоги иԥсы деиҭарц,
Абрыскьыл гәеицамк аҩысҭаа дишьуан.

Дрызхәыцуан Фемида аиашеи амци.
Еиҟаразма, иараби, рыҩбагь рылша?
Иҳақ наӡарызма ашьхаруа-фырхаҵа?
Ма изаԥгарызма ақәылаҩ-шамша?

Аиаша – иашан! Анцәа – зегьы збарҭаз
Иҭигеит Аԥсны агәаҟра изҭашәаз.
Наӡаӡа ибжьарӡны зынӡа аҳарҭа-сырҭа
Ахақәиҭра ашәоуп уи иахьа иаирҳәаз.

Уӷьацала, нас, сымш, ҭынч уара ухала,
С-Аԥсынтәылан аԥсуа ушыҿиац уҿиала.
Мап, зразҟ иаԥшәмоу дынхаӡом гәырҩала,
Сыжәлар, шәԥеиԥш шәахӡыӡо ишәыхьчала.
































Аҟабарда жәлар рлирика аҟнытә

АҴЛА АШӘА

Угәаҵан инеиуа		
ари ашәа заҳаз		
аӡиас ццак ами,		
иарами		
иаазгаз, -		
иҵла кьалантарын,		
агәра ганы,
акәа-маӷра иҭазҳәаз
абас ашәаны:
«Сахьгылоу хараӡам
усҟак,
ҳаҭырла исзыҟаӡам
рацәак,
сзыԥсоу рхашҭны
сыхә зшьо,
ишсыхәаԥшуа
збоит сҟәыншьо.
Ишәԥыло амҩан
сара сами,
сназго ацәқәа
даара иӷәӷәами.
Зны сара
сыцҳаҵәрыми,
аӡыҷҷаҿы
џьара схыми,
Шәымлакыр
Иҿышәхуа шәырми.
Аҳкәажә лзыҳәан
Са сцәарҭоуп,
Сгараҿ акәзар,
Аԥшқа диоуп.
Смазгәыҭ дуны
зны сышәԥылоит,
ҽазных снышьны
сыӡсо схылоит.
Иҟасҵоит зегь
ырманшәалан,
ашьаҵа рӡахуеит
исыдшәалан.
Сара схыцуп,
Сагьыхҿоуп,
сҽыуардынуп,
сыцәмаҭәоуп.
Зныхгьы сфархьны
сымбыллои,
сықдыхсаханы 
сҟамлои,
кәацеиҿыхгас 
сҟарымҵои.
сара зны сыџьлых
уалыруп,
агьежьра иаҟәымҵуа 
лыроуп.
зны слабашьоуп,
зны сыткьацуп,
шәыбзазара
еснагь сацуп.
Сара асас дызхатәо
еишәами,
фатәыла-жәтәыла зны сеиқәшәами,
ҽазных аарла
сыԥсы ҭами.
Зны сара 
ҟамчы қшагоуп,
слаба дууп,
сыдгьылшәагоуп.
Аԥҳәызба лзы
сымҿлых ҳаҟьоуп,
сара сҟьаҟьоуп,
скәымпыл ԥхныгоуп,
сџьыкахыгоуп.
Ачара хпыҿ аҟны
сыхраҿоуп,
игәырӷьаны исырҭоит
раҿа:
зны сыбҟәылуп,
зны сыҟәбаруп,
сзакәу, дадраа,
зегьы ижәбар ауп.
Сара имаашьо мыругоуп,
қьафругоуп, 
Сагькыругоуп.
Аа-цәык иҭырго
Ақыдқәа џьалла.
Идырҳәазоит 
суӷә хьанҭала.
Аҩны нызкыло
шьаҟами,
схышәны,
сԥенџьырны
саҿами.
Сыжәбоит схаҳәҵәаҳәны,
сиеҳәаны.
Суардынны
Мҩа дук
Санны.
Сара шәсыхьчоит
ақәа анкыдҵәо,
хьҭак шәасыркуам
сыԥхарра шәыҭо.
Ижәдыруаз
шәарҭ, ауаа,
еснагь:
саныҟам – еиқәылом
мцак,
ихәхәаӡа изҩеиуам
лҩак,
сара сыдлаԥса
шәҭахон,
шәыԥсацарагьы
цәгьахон.








































АСЛАН-БЕИ ИХҲӘААУ АШӘА

Џьигьеҭиа ашьхақәарҿ аӡыхьқәа рхы ыҵырхуеит.
Зыхьӡ газ афырхацәа роуп ашәақәа рхы ыҵызхуа.
Хлахаҵ ргьежьыгоуп арыжәтә узырԥеиԥеиуа,
Гәашьамх рӷәӷәагоуп афырхацәа рыхьӡ.
Ашьауардын ԥагьа амч азҭо цыхаӡуп.
Афырхаҵа амч ирҭоит ашәақәеи аҳәамҭақәеи.
Бзанҵык здаракәац змырӡуа арыци
Ашьхыц иаҳамҭаны иаҳаԥшуа ацхеи
Ирылырхуеит арыжәтә рԥеиԥеига, -
Ахацәа нагақәа раҵкыс иаиааиуа
Гәык ыҟоума ашәақәа рӡыцәқәырԥа зхылымҵуа,
Афырхаҵа хьыӡрацара ддәықәларц имыԥхьо.
Сӡышоит ҳәа аӡыҟьашь агьама узбарыма,
Фҩы-хаак рхылҵуама иканӡаз ашәҭқәа.
Аус цәаԥҽыга ашәа бзиа азырҳәаӡом!
Аха о, Аслан-Беи, уара уусқәа зегь цқьами
Уаҳәачаԥа аҿы аиԥш, ҳабла хкуа, имцырцыруеи.
Уажә ҳашәа узаҳкуеит, уара, ҳахьӡырҳәага.
Жәлары ираҳартә уҟәышра ӡыраҳгоит.
Уусқәа рхала нарха дук зроурыма.
Ибжьамӡуа ашәақәа урҭ ирзаԥҵамхар,
Уаӷацәа иушьхьо рыԥсыбаҩ шырхашҭуеиԥш
Изгәалашәарыда, наҟ ирхамышҭуеи.

* * *
Закәытә гәырӷьараз Аԥсуа идгьылаҿ иҟаз,
Аслан-Беи иҩныҟа Есма данигоз, -
Шьҭрала иԥсҳәытәыз Мас-иԥа иӡӷаб.
Ачарахь инеит зыхьӡ нагаз асасцәа,
Аԥсуаа жәҩахырла иалырхуаз ахацәа.
Ианеибашьуаз зхы иамеигӡоз иҩызцәа
Иара иеиԥшҵәҟьа акәымзи ишгәырӷьоз.
Ҩ-ӡиаск ццакы-ццакуа ишнеиуа инеилалар,
Ацәқәырԥақәа шәахха еилаҽҽо ишьҭымҵуеи.
Ҩ-гәыԥк акны иҟаларцаз еилаҵәар,
Ҩни-шҭеи усҟан зынӡа илаша-лашоит,
Аӡара еихатырқәа кәаша-кәашо инықәлоит.
Лахьынҵала убас иҟалеит, Аслан-Беи
Ԥҳәысс Есма дигеит, Мас-иԥа иӡӷаб.
Еизеит асасцәа дахьқәа ӡәырҩы:
Ҿыц еиднагалаз аҳамҭақәа рырҭеит:
Шәкыла аԥсаса ашҭа ду иҭарцалт,
Уарҳалла, чыҭла, бырфынла, маҭәала
Убла хкыртә аҩнаҭа зегьы рҩычеит.
Ааҵәақәа рыла аџьыка, ачашыла
Уҳәа хкыла инаган ишьҭарҵеит.
Аҽыбӷаҟаза ҷкәынцәа ашҭа ду цәдырҵәон,
Акраамҭа еиндаҭло еидшылан ихәмаруан
Рыҽқәа ирыҵаҳәҳәо иаԥызго ҳәа еиԥхныҩлон,
Наҟ-ааҟ рыҽшаны ацәҟьара иаиеихсуан.
Фатәи-жәтәи рыгхаран иҟазма усгьы.
Ҿык-бзык иазҳәарыма асасцәа ирымҵаз.
Шаҟа ныҳәаҿа ржәыз зыԥхьаӡодаз
Аҵаул чараҿ мраҵас ишеишеиуаз
Аԥшәмаԥҳәыс лгәыԥшқара гәаҭаны,
Ирыдныҳәалон иахмырҟьакәа хысрала.
Ахи-ахәшәи иреигӡозма аҩнаҭа лашарцаз,
Лнапқәа ҩычан раӡны напхаҵала,
Лгәышԥы хырҩон абырлаш еимхәыцқәа.
Урҭ ҭаҵәахны ирыман лани дзааӡази
Рыӡӷаб блахшәала лчара ҟалаанӡа.
Аибаркыра кәашара уа ианаԥшьырга,
Лара дкылкааны арԥарцәа лыхәаԥшуан.
Уи дрыгәҭылакын аҭыԥҳацәа хымкыхқәа!
Реинаалашьа ухнамхырц залшозма.
Рыхцәы шьқьыруа зынӡа иршанхаган,
Аибаркыра иалагылан ԥагьа-ԥагьа икәашон,
Ԥшӡа-ԥшӡа амацәаз ахы иҭагьежьуан.
Урҭ зегьрыла ишан омашәа.
Аха дыҟахызма уаҟа аҭаца илаԥызгоз!
Асасцәа иранаршьаз аҳамҭақәа ссирын
Аха иҵегь иссирын ҿыц еиднагалаз
Рыхьӡала уажәы-уажә ирҳәоз ашәа хаа,
Рыкәашара-мацәыс еимҟьарак иаҩызан.
Аишәа-чараҿ зегь рышьҭахь инеиз
Алерсҳәаҩ иҿы иҭшәарызеишь ҳәа иԥшын.
Уи дсасыз, даԥшәымаз – аӡәгьы дибаӡомызт, -
Длашәхеижьҭеи кыр шықәса ҵуан.
Уи напҭацәыла агәырӷьараҿ днеизаргь,
Зегь реиҳа ҳаҭыр зқәырҵоз сасын.
Аҟәардә тата издыргылеит инаган,
Имҵарҵеит афатә, арыжәтә изықәдыргылт,
Нас иааикәшан зегьы дрыгәҭыларкит, - 
Аслан-Беи ихҳәааз ашәак цәыригеит.
Мраҵас икаԥхоз Есма Ҳаным лыхьӡгьы налаҵан.
Ихаҭа изкызгьы ашәа цәыригеит,
Иқәыԥшреи иус хьӡырҳәагақәеи игәалашәеит.
Иаргьы анкьа-зны абасҵәҟьа дфырхаҵан.
Шьаҳгьиреиаа баны иқәымгылоз аӡә иакәын.
Рхәыҷқәа рцәигон, ирхицон рыԥсаса.
Дырмеигӡа инирҵәон аҳәаҭыхла аибашьраҿ.
Иҿҟьаса ишишьҭаз ҽнак урҭ дрымԥыхьашәеит.
Инҭасны иблақәа рыҩбагьы нҭыркәыцәт.
Шьаҳгьиреаа ртәылаҿ дамахан дыҟан
Ахаҵа ихаҵа Аслан-Беи иаӷацәа ртәыла
Дақәланы ицҟьа-шәҟьа игаанӡа.
Урҭ рыҩнқәа ццышәитәит, рымхқәа икәаҳаит,
Рырахә ҵҩа змамыз рыхцаны икеицеит.
Азамаҭ алашә ахақәиҭра ииҭеит.

* * *
Ибжьы еихсыӷьуамызт алашә,
Ашәа рзиҳәон ииасхьаз ашықәсқәа.
Аха зегь рылаԥш иҟәырган иаразнак
Инаԥшит иҟалазеишь ҳәа ашҭахь:
Аҽқәа ршьапышьҭыбжьи абџьар ахьеҩбжьи
Рлымҳа аҟнынӡа имҩашьо иааӡеит.
Дук мырыҵкәа аууҳәа еилалеит ауаа:
«Аӷацәа ҳақәлеит, акыр иааскьахьеит!»
Ҩыџьа аҽцәа абри ажәабжь ааргеит.
Рқыҭа аҟынӡа иааӡарц ирҭахын даҽа сааҭк
Зегьраԥхьа иԥхьаркит аҳәсеи ахәыҷқәеи.
Аслан-Беии иҩызцәеи ахьышәҭҳәа инҽыжәлан
Раӷацәа ирԥыларц ишзахәоз еихеит.
Аӷацәа ираҳазаап ачара ду ышҟаз,
Уи рлымҳа иҭишьзаап аӡәы маӡала.
Нас ирыӡбазаап аҵх лашә рҽалакны,
Иқәылан зегьы-зегьы цҟьа-шәҟьа иргарц.
Усгьы ргәы ирнаҭон – аӡәгьы ҳимбаӡеит ҳәа,
Аха шьҭа изышьҭуада урҭ ахьмырхәыкәа.
Амҩахәасҭа маӡақәа рыла Аслан-Беи
Ицҽыжәлоз ганы, х-гәыԥкны ишеит.
Мцазҭоу амшын ԥшаҳәаҿ абнара иаваршәны
Ҩ-ҟәыҵәакны аӡиас аҽеиҩшамҭа аҟынӡа.
Хҩык аҽцәа аԥхьаҟа идәықәиҵеит –
Ахьшьыцба блақәа зхаз, зшьамхы ҵарыз, -
Аӷа дҭаԥшыхәны ажәабжь рзааргарц.
Аԥшыхәцәа хынҳәны рҭыԥаҿ ианааиҵәҟьа,
Амҩа нымҩахыҵ ҩ-гәыԥк иргылт Аслан-Беи.
Нас урҭ уаҟа иааныжьны, ахԥатәи драԥызан,
Ргәырҽанӡамкәа иаӷацәа дрыжәлеит.
Аидыслара кьаҿ ашьҭахь уи дхьаҵит.
Ацәаҳәа иқәгылан, рҽеибарк иаауан аӷацәа.
Ихьаҵны ицоз аҽцәа аҟәҟәаҳәа ирышьклахысуан.
Аха али-ԥси рыбжьара Аслан-Беи шьҭахьҟа дықәгьежьт.
Ашьаарҵәыра хлымӡаах ҳәа ззырҳәогьы уиакәхеит.
Х-ганк рыла аӷацәа ианрыжәла,
Аӡиас шыҟаз рхы ахьынахоз иҩит.
Аҽцәа урҭ аҭымҭшәарра икҿарцалт.
Иреихсны иршьуан ирызшьуаз,
Изыхьӡоз рыхқәа рхагыламшәа ихырсон,
Ирызкуаз аҟәараӷқәа рхаршәны иркуан.
Ирызгоз шәҩыла иргеит итҟәаны.
Аӷацәа ӡәырҩы аӡиас иахәхеит.
Ԥыҭҩык роуп ирулак зшьамхы зҽазыргаз.

* * *
Амал ду рыман аибашьцәа аҩныҟа ихынҳәит.
Аԥсуа итәылаҿ ишԥагәырӷьоз усҟан.
Рныҳәа иацҵо инахатәеит ачара.
Ашәа изырҳәон Аслан-Беи фырхаҵа,
Аха ддырҽхәон уа Муравиов-Беи гәымшәагьы
Ачараҿ ахаршә бзиаӡа зшәаз.








































Андроник Баҳариан 

АКӘЫКӘУ АЛАХЬЫНҴА
(Апоема)

Ааԥын быбышӡа ашьха ианхала,
Иӡыҭит ибыбышӡа иҟаз асы.
Акәыкәу аккараҿ иахьыҟаз ахала
Аӡынтәи агәҿыӷьра ахашҭит лассы.
Асырӡгьы андәықәла архаҟа ирҩашха,
Ашьҭыбжь аҳарцаз кыргьы иӡырҩит.
Нас ҵлак инкыдтәал, атыгә-тыгә амшха,
Аԥынҵа ҵар даара аус анаруит.
Аџьа зыднабалаз аҭра иныхтәалан,
Аԥацәа хнахырц ҩ-кәтаӷьк уа иаҵеит.
Иалан иаалымҵуа ԥхыӡк иара атәала,
Ааԥын шәҭышраха агәҭыха иахьӡеит.
Шьыжьыказ акәыкәу аҭра ԥшӡа аҩныҵҟа
Ҷырҷырбжьқәак геит улымҳа ҵырхыртә.
Ҭынчроуп аккараҿ, шәарҭарак ыҟам,
Ах, шьыри иҟаландаз аԥшқацәа ԥрыртә.
Ран рыцҳа рыхӡыӡо, тәамҩахә ҟамҵакәа,
Ԥхӡашала иааӡон уаҟа аԥацәа.
Рыҭра рыхқәа дҭырҳәҳәон даргьы мшәаӡакәа,
Аԥсабарагьы ирбоз ссирын рацәа.
Ааԥын иаҳа-иаҳа ирнаҭон амҵәыжәҩа,
Ран-акәыкәу, аиашаз, игәырӷьан иԥсуан.
Ирзыԥшын изҵаԥырран иҟаз урҭ рыжәҩан,
Амшқәагьы рҩашҵас ицон, иласуан.
Аԥсаатәқәа ргәы ҭынчын. Еиқәшәон урҭ бызшәала,
Аха ҽнак зны шәшьырак аккара иахаԥеит.
Тыкгьы ҩар-ҩарит: – Шәыбнала, шәыбнала!..
–Амаҭ, амаҭ! – рыбжьқәа еиқәдыргеит.
Иҳәазо аҵла еибаркырақәа ирыҵан,
Маҭеиқәаҵәа дуӡӡак ҵәиҵәиуа маҟаҵас,
Иамбылрыз дарбан уи аблақәа рымца?
Ашҳам аршәларц ауп иамаӡоугь ҵасс.
Иазнеит уи ҵла қаруа цырцырха,
Илымҳарыҩ мацараха иԥшӡан иара нҵәа.
Акызаҵәык акәын иагәҭыхаз, иацрыхоз:
Иафарц акәыкәу рыцҳа аԥацәа.
Иагькыдлеит аҵла амаҭ ашьшьыҳәа.
Ашҳам шаунашьҭра иаҿыҵак иакын.
Изҳәозгьы дабаҟаз: «Шәхы шәахәа, ишәшьы!» ҳәа,
Акәыкәу хәыҷыҷқәа аҷырҷырра иаҿын.
Ран акәзар, аҳәҳәыҳәа иҵәыуон лабжышла,
Иашьапкуан амаҭ: «Исзааныжь сԥацәа».
Аха нкылашьас иамаз ажәала, лаԥшыла,
Амаҭ – маҭыми, ицәшәома анцәа!
Амаҭ лакьылакь наӡеит рыҭра аҟынӡа.
Рыҩбагь анафа, иҭәит иара аԥсгьы.
Ран ҵәыуон, иҵәыуон, иҵәыуон иааҟәымҵуа,
Ахы ахьынахаз иқәҵит, иалшоз уеизгьы.
Ааԥынра анааи ҩаԥхьа иблахкыган,
Акәыкәугьы мыч ҿыцла иҿыхеит агәы.
Ашәала иазымҳәеит ахьаақәа зегь цәырган,
Ҵла махәык инықәтәан ихәыцит такәы.
Мца хьаан аблақәа еихсыӷьрада ирхылҵӡоз,
Ашәа ӡыхьҵас иазҳәомызт – алахь еиқәцәан.
Цаҟьак аиҩшьарҭа – шыцламҭәла зҽызӡоз,
Ҳәызбаҿ ҭыԥк еиԥшын – зынӡа ихәыҷцәан.
Аҭра архиеит акәыкәу уа шәҭышла.
Ацаҟьа хьынҭыџьҵәҟьа гәырӷьо, ишәаҳәартә.
Иҵәыуеит акәыкәу, иҵәыуеит лабжышла.
Ахала ахәра ҵаула арӷьартә.
Иаҭах аԥацәа рыҭраҿы иҷырҷырит,
Иаҭах ирызӡатәуа ирхыкәшеит уа ран.
Зегьакоуп ԥеиԥшцәгаьк шазыҟаз адырит,
Акәыкәу, нас, кәыкәууп… Анра иаԥсан…
Аха анцәа ус игәаԥхама, иаҭахгьы
Ҽнак аҭра ҩыча инадтәалт хьшьыцбак,
Акәыкәу хәыҷыҷқәа инарысит атах ҳәа
Хьшьыцба ҳасабла иузамҭартә еиԥш вбак.
Акәыкәу иацәыӡит иамаз мца ԥхарас,
Ипылҳаҭха изалымҵуа иалахеит ԥхыӡк.
Иахьгәаҟуаз ихәыцуан: «Исымоузеи харас,
Сара сахьынҳалар замуа рахәыцк?»
Ҩаԥхьа иҵәуон, иҵәуон акәыкәу,
Алабжыш абла ӡыхьны ирҭыкәкәон.
Агәырҩа згәы аблыз акәыкәу занымшәеит,
Аҭыԥ иахыҵны ицеит ҽаџьара.
Амҩан ажәакгьы машәыршәа иаҿымшәеит,
Иаҿгәышьан гәаныла иара ахырџьара.
Ҩаԥхьа ааԥын зегь рыбла иныхгылеит,
Сахьыҟоу сыжәбома ҳәа инхықәгылт рышәхымс.
Ан-акәыкәу, ичҳаны, иԥыруа, уа инхылеит,
Ааԥын лабжышын иамаӡаз хәшәыс.
Иарак иадыруан иара ахәра зырӷьашаз,
Иарак иадыруан ашәас еиқәзырхоз.
Акәыкәу ахы ацәымӷын, аха игәыӷуан, аиашаз,
Чықьрак уа иҟан, иара зыгәра агоз.
Акәыкәу иацәымӡит аԥсҭазаара агәаӷьқәа,
Сгәырҩа сацәцап ҳәа игәыӷит иаҭа.
Ԥацәак хнахырц иаҵеит иара кәтаӷьқәак,
Хаҳәқәак рыбжьара, ашыцламҭә агәҭа.
Агәыӷрагь – еҵәами, мариала икыдшәом,
Знык аҵла узхалаз – мариалаҵәҟьа иҩом.
Аҟәыш уи дацлабырц, мап, иҽанишәом.
Гәырҩа мацарала хараҵәҟьа узцом.
Иаҭах акәыкәу аԥшқацәа хнахит,
Рыҷырҷырбжьгьы адунеи ахаҭа иагәаԥхартә.
Аха ран ԥхыӡ цәгьак абеит, агәы ахьит.
Аԥсы шҭаз ахаҭа иара убраҵәҟьа ихаҳәхартә.
Агәра агон акәыкәу ачықь еилачыра,
Иара атәала игәаҟха кыр иӡырҩит.
Разҟын аԥшқацәа уа рыҷырҷырра…
Амшын еишьыл усгьы ҽнак инҭырҩит
Аӡмах ԥшшәы змаз мишәан цәыршәагак,
Акәыкәу зыниашаз адырын, имԥрит.
Иаӡбеит: «Исыхьлак, саԥылап сымшәакәа…»
Аха еибарҩит зегьы-зегь, ибналеит, еимпит.
Аԥсабара ахаҭаҵәҟьа шәан, иҭаслымхеит,
Ицон амишәангьы асаса еихҳәаны.
Акәыкәу аԥшқацәа ықәнахт, иазымхеит,
Аӡәгьы дзаԥымлеит уа дыҳәҳәаны.
Акәыкәу агәы зынӡа иҿыблааӡаҵәҟьеит,
Иҟан уи уаҟа ӷраҭшала иԥсыртә.
Аха гәамчк аҩныҵҟа усгьы аҽаӡаҵәҟьеит,
Иахьлак аԥсҭазаараҿ бзиарак ауртә.
Уқәызхуа дыҟоуп, дҟалар унзырхаша,
Ирххатәуп усгьы наҟ-ааҟ адунеи.
Акәыкәу иазҳәарыма игәыҿкаагоу аиаша?
Абас агәы ҭаршьыртә, рыцҳа, изыниеи?
Иҵәыуон акәыкәу. Аԥсҭазаара иахгәаҟуан,
Иадыруан лахьыцәгьарак шамаз разҟыс.
Иҵәыуон лабжышла, изыжьжьодаз, нас, уаҟа,
Шьа ҟаԥшьын ааԥын иамазгьы ԥшшәыс.
Ҵлакгьы хаҳәыкгьы аҿаԥхьа имхырхәеит,
Ма ируама урҭ иҟанаҵар џьара аҭра.
Ирылшар ахшара наҟ рыԥсқәа ҭырхуеит,
Иҭаԥшырцгьы рҭахӡам акәыкәу алакҭа.
Нас иалшои, ишышәҳәара, акәыкәу лахьыцәгьа,
Ицәҳәы-ҟьантазны ианықәха адунеи?
Гәыҵхас измада иахьыҟоу, иахьыцәоу?
Аҭраҵәҟьа ахтәалара иацәшәартә изыниеи?
Ҩаԥхьа иасхит ааԥынра аԥша-лас,
Амшын ахь ҩаԥхьа идәықәлеит асырӡ.
Акәыкәу рыцҳа, аӡын ԥхыӡ иалаз,
Ҩаԥхьа иабахит ааԥынтәи аԥхыӡ.
Аха игәаӷьны ашәа хаак азцәыргом,
Кәтаӷьқәак аҵәахт, нас, ус, маӡала.
Аӡәгьы гәаҟрас иазыҟалаз гәнигом.
Иблит, ибылгәышьеит агәы ԥшқа мцала.
Игәырҩоит, игәжәажәоит, иҵәыуоит гәаныла,
Иара анра ахаршҭны ирыҳәоит шьоукы:
«Сшәыҳәоит, сшәызӡатәуп, сышәзыҟоуп зегь рыла,
Сыԥшқацәа сзышәааӡа, шәысмеигӡан акы.
Сшьамхнышланы сшәыҳәоит: маҭума, хьшьыцбоума.
Ашьа рыҵкьасо ирышәымҭан сыхшара фатәыс.
Ижәдыруа сакәӡами… Сшыҟалаз жәбома,
Ҳаԥырра ҳцәыӡны ҳҟалома, мшәан, тәыс?..»
Еиҭаҷырҷырт аԥшқацәа. Харакгьы рыдӡам.
Анԥсацәа ракәзар, ирылшо ҟарҵоит.
Аԥсаатәқәа аԥырра уалны ирыдҵам,
Аԥсҭазаара ахала ишцац еиԥш ицоит.
Ан-акәыкәу ашәа шаҳәашаз ахашҭны
Ҿымҭ-ԥсымшь џьара инықәтәоит махәык.
Ианыҟоу адыруеит гәырӷьарак иамшны,
Аха агәы изҭаччартә иҟам мыцхәык.
Ҩаԥхьа ааԥын мҩа инықәлар ишәҭышха,
Ан-акәыкәу хрыжь-хрыжь имшәаҳәои.
«Шәсыхәаԥш, сыжәбома, аргамаҵәҟьа сшышлаз,
Сылахь абасҵәҟьа иахьыцәгьоу зызҳәои?»
Акәыкәу шәаҳәом нас. Ашәақәа ахашҭны,
«Кәыкәу», «кәыкәу» ҳәа ирыԥхьоит аԥацәа.
Ан гәыраз чҳаҩыми, ахы ус иахашшуам,
Иаҭах игәыӷуеит сибозар ҳәа анцәа.
Иааип, нас, ааԥын ҩаԥхьа еинҭәылан.
Уи амҩан иқәлан ицап хараӡа.
Ибжьаӡып зынӡа маҭи мишәани ртәыла,
Иҟанаҵап акәыкәу аҭра ԥшӡагь маӡа.





























АхҚәа
«Аҵх ҵәца»
1973
 Сан………..
Сыԥсҭазара……
Аҭакараз………
А. Лашәриа игәаларшәара иазкны……….
«Адунеи ду сзыԥшуп илахҿыхӡа…»………..
Иуа ибаҟаҿы……….
«Исыгәҭасуаз сара ҭымра-ҭымра…»……..
Нас уажәшьҭан зны……….
Асыкәмал……….
Сашҭа……….
Ашыц……….
«Аԥша сԥенџьыр иадыҳәҳәалоит…»…….
«Уажәакәмыз саҵәцақәа ыжәны …»…….
Аҷынҷа……….
«Аҩны сыҟоуп сара схала…»…….
Аҳаԥы……….
Аблақәа……….
Зынӡа……….
Аҩыз……….
Аҵх ҵәца……….
Гәаныла……….
Абзиабареи аҟармаҵыси……….
«Са сгәаҿы имацәыст,ихысит…»……….
Исҭахуп……….
Сара аҵла-ҟата сеиԥшуп……….

«Аеҵәақәа зҿало аҵла»
1976
Дырмит Гәлиа……….
Хьы уардынла……….
Уаҵәынӡа……….
«Дгьыли жәҩани ахьеивҵоу нахьхьиӡа…»……….
«Иԥсхьоу рцәа-ржьы иацәыбналан…»…….
Аеҵәақәа зҿало аҵла……….
«Избоит сара – ԥҳәыс ссирӡак дыцәоуп…»…….
Аҟәараӷ……….
Ашәа……….
Алакәымҳа……….
Шәышԥаҟақәоу……….
Роберт Биорнс……….
Аҟәатәи абаҳчаҿы……….
Аракәын……….
Аҿара……….
Натаван……….
«Снапала инанысҵоит: «Аҭыжьраз»…» ……….
Ахра……….
«Ишысҭаху иҵегь сшәаҳәар..» ……….
Ардәына……….
Аԥсцәаҳа……….
Ақыҭаҿы……….
Ачҳара……….
Хатын……….
Ҵхыбжьоншәа……….
«Нас сҟалоит абасгьы зны…»…….
«Сгәы заҵә лакҩакуа илаԥшуа…»……….
«Зықәрахь инеихьаз аҟәраан…»……….
«Рҽыргазмалны ишышеишеиуаз...» ……….
Аԥсуа быргцәа……….
«Схынҳәуеит суадахь. Шьҭа ҵхыбжьонуп…»……….
«Апоет дымԥсит дынкаҳан…»……….
«Абар адырды ианысҵоит..» ……….
«Амшын савоуп, Аҟәа, ара…»……….
Ауарбажә……….
«Абра исыршап – џьаргьы сцаӡом…»……….……….
«Зны-зынла еиқәысҵоит сара сылахь..» ……….

«Сымшра амацәаз»
1987
«Иҳагмыз ҳарҭ амра каԥхара...» ……….
Агәалашәара……….
Аԥхыӡ……….
Сымшра амацәаз……….
Аеҵәақәа……….
«Аԥҭа еиқәара сналԥшны…»……….
«Цаха ҟаԥшьны илакьы-лакьуа…»……….
«Ари ақалақь, ари ақыҭа…» ……….
«Сгәы ҭыԥоит, иҭыԥоит аҽраҵәан...» ……….
Архнышьна……….
Саб……….
Ахы ахлафра……….
Акьыу……….
Абызкаҭаҳа……….
Сызаҵәи сырацәеи……….
«Аҟәара шкәакәеи ахаҳә шкәакәеи…»……….
«Аӡәгьы сиҳәом, аӡәгьы дсыҳәом...» ……….
«Араҟа егьыҟам ирххатәу…»……….
Гагра……….
Гагра шьыжьымҭан……….
Гагра хәылԥазы……….
Ари адгьылаҿ……….
«Аҭаацәа реиҳабы дабаҟоу...» ……….
Аеҵәақәа……….
«Уахгьы-ҽынгьы, хахеи-хымши…»……….
Избан?……….
Абрыскьыл……….
«Усҟан шәышықәса ирҭысхьаз…»…….
Аеҵә-кәицқәа……….
Ашәҭ……….
«Уалҵзар адгьыл,идыр, нас уи ушатәу…»……….
Сыбзиабара ақәаршаҩы……….
Хыхьи ҵаҟеи……….
«Аԥшеи амшцәгьеи идыркараз…»……….
«Ажәҩанаҿ аеҵә еидҵәаҵәала…»……….
«Аԥырра злымшо…»……….
Агаӡа-ҟәыш……….
«Иатәарымбо – аҳәак иҟәнуп...» ……….
Амчыбжь - Амчыбжь……….
«Уара иуҳәан, сара исҳәан…»……….
Анхаҩы……….

«Абзиабара ашықәс»
1980

Аџьынџь……….
Аԥсҭазараҿ……….
Амшын шьыжьы……….
Адунеиеибаркыраҿ……….
Ламыск……….
Сашьцәа……….
«Дыԥшӡан…» ……….
«Маҵурауаҩык…»……….
Адгьыли амшыни……….
«Сыԥсҭазара аиԥшуп зхынкылара цәгьоу…»……….
«Ианҿыхо сыхшыбаҩ аԥыркқәа…»……….
«Дықәԥрит сыжәҩа аԥааимбар…»……….
«Лассы сдәықәлоит Аҟәаҟа…»……….
Изаамҭоу сара соуп………….
«Аҵәцақәа ирҭаҳҭәан аҩы…»……….
«Сақәшәо салагеит сыгха арҽеишьа…»……….
«Зны-зынла сҽысҵәахуеит, сцәырҵуам…»……….
Ахатә дунеи……….
«Ирҭахымшәа сыбӷа среиџьыр…»……….
«Амшцәгьа иаркаром са сгәы…»……….
«Ҿнаҭуеит сынасыԥ, ҿнаҭуеит…»……….
Абзиабара ашықәс……….
«Уажәоуп абӷьыжәқәа анкаԥсаша…»……….
«Смаҵуратә уада ҭшәаӡам…»……….
Абырг……….
«Аԥсцәаҳа ихы-иҿы сшьышьуеит…»……….
Саҳәшьа лгәаларшәара иазкны……….
Еиҭа саҳәшьа лгәаларшәара иазкны……….
«Иҟасҵоит, зегь ҟасҵоит…»……….
«Сгәы-ицәаз вулканын…»……….
«Ишарккоит, ишарккоит…»……….
Абыргцәа ахьыԥсыз аҳаблаҿ……….
«Џьым, уеиҵәахә кыдзыршәазеи…»……….
«Аеҵәақәа…»……….
Абжьы……….
Аҭакәажәи аӡынреи……….
Алабжыш-бырлаш……….
«Сареи агәкажьреи ҳаимарам…»……….
«Исхьысрыма амаҭқәа рышҳам…»……….
«Илыздырӡом сара сгәаҟра…»……….
«Идуӡӡоу ддуӡӡаз – хшыҩла…»……….
«Аԥсы ҭазар, иҭазар, иҭазар…»……….
Ҩ-хәыцрак……….
«Ихьҭакыз ҵысҵас акәым, хьшьыцбаҵас…»……….
Сареи аԥсабареи……….
«Иҟалои сыҩныҟа иҿааихар…»……….
Ари амшгьы……….
Абар саблит……….
«Исыцуп хаҿсахьак – сзыдхалаз…»……….
«Аԥсҭазара сажәахә сыҿнахуеит…»……….
Аԥсуа телехәаԥшра………….
Ҽнак……….

«Сдоуҳа ашҭа»
1991

Аԥсынра……….
«Сцәа-сжьы хьанҭара насымхны…»……….
Ақыцә……….
«Ҩыла иҭәызарц сҭахуп сыҩцара…»……….
Адунеи……….
Ацаҟьа……….
Ашьамҩа……….
«Ацәҟьара сызкыдмыршәеит схысны…»……….
«Амши аҵхи – жьи-наԥхыци..,» ……….
Ҩынҩажәа……….
Москва……….
«Сеидру санҿыхаз, сеидру саныцәаз…»…….
Абырг……….
Ауаҩы……….
Алаԥш……….
Сышьхахаларҭа……….
Ахьӡ……….
«Иахьанӡагь ҳаҟами ҳхы ҳтәны…»……….
«Избоит: ауаа зегьыҵәҟьа уаам…»……….
«Аргама, сыбла ишабо…»……….
«Сышлыхәаԥушаз ԥҳәызба ссирӡак…»……….
Аҽеиҭакҩы……….
«Сгәы ҭнаҟьоит уахынла еимгеимцарак…» ……….
«Аӡбахә умҳәаргьы, иурҽхәаргьы, иурџьаргьы…»……….
«Зыԥсадгьыл иақәиҭу, уи ала згәы хыхыу…»……….
«Аамҭа аӷәра шьҭа исымпыҵҟьоит..,» ……….
«Саб иблақәа алабжыш рхызбаалт..,» ……….
Анасыԥ……….
«Ӡыжь ҵаулак схыланы сыӡсошәа…»……….
«Гәыӷрас ҳҩыџьагьы иҳамаз…» ……….
Аамҭа……….
Сиеҵәахә……….
Аҳақ……….
Ҳразҟы-ҵла……….
«Уи аҽны сеишәара-еиҵаран…»……….
«Аӡә дысхагыланы дыҳәҳәазшәа…» ……….
«Исԥеиԥшыз шәзымдырт закә аџьалыз…»……….
Апоет………….
«Абар шьҭа амрагьы ҭашәоит…»……….
«Сыдгьыл гәакьа ҭынч сахуп…»……….
«Зны-зынла сгәы мыжда каҳауп…»……….
Анбан шәҟәы……….
Наӡаӡатәи сыҩны……….
Аҽы……….
Ашәа……….
«Уахьынхало, ахәаҿы…» ……….
Аџьал……….
«Сдунеи мшынҵас еилашуеит…» ……….
«Сшыцәаз ҵхыбжьонказ..,» ……….
«Имч зқәымхо изкашәоит…»……….
«Ус лахьынҵала исызшоуп…»……….
«Аԥсҭазара хьанҭахоит…»……….
Ахызаҵә……….
«Ауаџьаҟқәа рыԥсыԥ ларгаҩаргон…»……….
Сцәашьы……….
Сара сышьҭахь……….
Ҩажәижәибжь……….
Ацҳаҵәры……….
Сдоуҳа ашҭа……….
Аԥхыӡ бызкаҭаҳа……….
Адгьыл аҷапан……….
Саб уахь……….
«Ҭынч узлацәари, уԥсы злоушьари..,» ……….
Са стәқәеи егьырҭи……….
«Саҳәшьа даныԥсышаз аҽны..,» ……….
«Сыԥсҭазара асаркьа ԥҽым…»……….
«Арбаӷьқәа шҿырҭуа акыи-сиҳәа…»……….
Уи ауыха……….
Аҩыза игәаларшәара иазкны……….
«Схала иахьанӡагь еидара дук саҵоуп…»……….
«Иазхәыцтәуп адгьыл узхылҵыз…» ……….
«Цгәык ахала иҽҳәатәоуп…»……….
Аҵыхәтәантәи агәҭыха……….
«Сарӷьарахь – амза кыдуп..,» ……….
«Илеиуеит ҭагалантәи абӷьқәа…»……….
1953 шықәсазтәи марти ахәыҷқәеи……….
Ҳәасакакал……….
«Мраҭашәара аԥарда ҟаԥшь ныԥхьаршәҭ…»……….
«Ацәгьа зуа ихы ршьышьуам…»……….
Аҟәатәи амаалықь……….
Алықьсеи, сареи, анаатәи……….
Аԥхыӡ……….
Аишәа……….
«Ажәҩан хагахеит. Ақәа кыдхаҽоит…»……….
«Сыхҵәома ма сынхома? Исымази – исыхӡызи…»……….
Аӡлеимҭа……….
Анапҩымҭа……….
«Изҭахыда зыҩны музеихарц…» ……….
«Зны аамҭа снанагар аҟыгәан…»……….
«Ҳазгом ари амҩа хара…»……….
«Абас санаҳәеит ԥхыӡла лаҳәак…»……….
«Ари адгьыл аԥсуаа ишырзыҟоу омашәоуп…»……….

«Аԥшақәа ргәил»
2004

Ахацәа……….
Амш ӡыхь……….
Сбызшәа – шьабсҭа……….
Аибашьҩы ишьа……….
Агәилқәа……….
Аӡхыҵра……….
Аԥсеиқәҳәаларҭа аҟынӡа……….
Адунеи уанацәыӡуа……….
«Еҵәаҵас акәиц кәеицеиуа...» ……….
Сыдгьыл……….
Лабра……….
«Аҵааҿ сырчараз сканажьуеит сеимаа аҵыршьы…»……….
«Ихьшәашәоуп, зегьы-зегьы  хьшәашәоуп…»……….
Аҟаза……….
Аԥҳәызба калмаҳа……….
Ашәҭымҭа……….
Аԥшақәа ргәил……….
Ауаҩы……….
Анцәа инаҩсгьы……….
Амши аҵхи……….
«Дунеи дук Гегель ахы ҭиҟьеит…»…….
«Дгьыли жәҩани еибызҭаз шьаҟада…»……….
Ашьапеибгеи ашьапхҵәеи……….
Чвени миҵа……….
Аҭаца……….
Адунеи ду аӡлагара……….
Аҽеиқәа цыҩцыҩ……….
Аӡахәа……….
Бзана……….
Апоема ацынхәрас……….
Аԥлакь-дгьыл……….
«Уажәа-саркьа ануцәкаҳа…»…….
Схьаа……….
Адоуҳауаҩ……….
Сҩыза…Сҩыза……….
«Амшын шыцәқәырԥац ицәқәыԥоит…»……….
Таиф Аџьба ииубилеи……….
Таиф икәымраҿ……….
«Қыҭа мҩала ҭынч сизцарц…»……….
«Сыцқьара шсымоу – исҟьашьаанӡа…»……….
Сдин……….
Аеҵәақәа рнышәынҭра……….
Аҭак……….
Сыбзиабара аҵла ҵәа-ҟаԥшьк аҿшәеит..,» ……….
«Аҵхуаҩ…»……….
Адыд-мацәыс……….
Аӷа дандамыӷхо……….
«Амра ԥшӡа, абан, иҭашәоит…»…….
Абжь-шана……….
Апоети аҳаҭгәынқәеи……….
«Угәы кыдгылт, издыруеит, уеидара ушахоз…»……….
Аинцәыш агәышҵа……….
«Сани саби шыԥсхьоу схаршҭны…»……….
«Исыҵкьаса илеиуаз зегь сырӡын…»……….
Аҳәааҿы……….
Аҩыжәҩи сареи……….
Адәыкрын……….
Аԥсуа қыҭақәа……….
Ешыра……….
Мшаԥымш……….
«Аԥсҭазара ҵәымӷ жьақцан…»……….
«Аҵарақәа зҭыԥрааз аҵысҭреиԥш…»……….
Ахақәиҭра арахәыц……….
Аԥҳәысеиба……….
«Аҷныш млашьқәа ааԥсаны…»……….
«Издыруеит: сызқәа ҭыԥ хаҳәроуп…»……….
«Иҷаԥшьоз хырсысуан…»……….
Аԥсуа данаԥсыуоу……….
«Мемеntо MORI» ……….
Аҽыхәа……….
Ԥсоу ахықәан……….
«Ишьҭыҵит сықәра амардуан…»……….
 «Издыруашәа зызбои маӡак…»……….
«Аԥсны, саҭамыз, сара сыда…»……….
«Апоет аҵх афҩы ихышәшәоит…»……….
«Усԥыл, аԥсцәаҳа, снапы усҭоит…»……….
«Аеҵәақәа срацәажәо  гәаныла…»……….
«Бабаҟаз уажәраанӡа…»……….
Агәҭахәыцра……….
«Угәжәажәоит, уахынла узыцәом…»……….
«Ашықәс ҿыц аҟынӡа…»……….
Анцәа……….
Иашҭхәа……….
Амца зкыз ақыҭахь……….
Абаҟа ахәамц……….
Сҳақьым……….
«Аџьар брылкьны хазы бгылан…»……….
Аҳаҭгәынқәа рбаҳча……….
Ақыцәи абџьар агәыцәи……….
«Сгәы кәапеишәа ихыхәхәо иҭәуп…»……….
Уара……….
«Иссирын, иссирӡан аҵх, аха…»……….
Ахызаҵәқәа……….
«Сырԥырҵышт сгәы аԥхарра нарыҭан…»……….
Схәышҭаара ақьыбжьы……….
«Аԥсышьа бзиа Анцәа иҳаҭа…»……….
Аҩсҭаацәа……….
Сажәа хьанҭа……….
«Сара соума, аеҵәа, узхыччо…»……….
Анышә-ҩны……….
«Сҟәардә лаҟә сыҽнықәкны…»……….
Сыӡӷабцәа рахь……….
«Сгәаҵа иҭагьежьуеит гәынҷыхьак…»……….
«Сышә ывҵраан дсыхәаԥшуеит аӡәы…»……….
«Саҵалама сара гәнаҳак…»……….
Аешьа……….
Ҳџьынџь анырыхьча изыхьчац……….
«Избоит, исыхоит ҿышәҭак…»……….
Аԥшеиҿасырҭаҿ……….
Сышьхақәа……….
Ашьа анкашуа……….
Ацҳаҵәры……….
Аԥсны……….
Аҭыҩраҿ……….
«Ажәҩан сазҵаан…»……….
«Имжьыжькыз ухәрақәа зырӷьода?..» ……….
Ҳамҭак, шьыри……….
Аԥҳәыс……….
«Сыҟам ус мариала исхацәартә…»……….
«Амал қамса зырҳаз…»……….
«Аҵх ҳагәылаланы ҳцон…»……….
«Иахьа мҽышоуп, исымшироуп…»……….
«Инҵәагәышьоит иуҳәоз уашәа…»……….
«Аԥсны амцаԥшь ацралан аҿҿаҳәа ибылуан…»……….
Ашәҟәыҭирҭаҿ……….
«Ԥсыӡҵас, сгәы,  узырԥаҭԥаҭуеи?..» ……….
Агәаӷ……….
«Ҭынч иуадаҿ дтәоуп дыхҿыҿӡа…»……….
«Сҭыӡҭа лассы араҟа ирхашҭуам…»……….
«Ҳаиԥылоит, ҳаиԥырҵуеит…»……….
Абиԥазаҵә……….

«Ашьанеи агәыԥшқеи»
2008

Аԥсҿыхҩы……….
Ус дыҟоу аӡәы……….
Ҳҵеицәа ршьа анаҩс……….
Цунами……….
Сыгага……….
Ахызаҵә……….
Алабашьа……….
Ахақәиҭра ашҭа……….
Амшаԥшараз……….
Сымшираз……….
Аԥшҩы……….
Сҩызеи сареи……….
Амаҭ……….
Ахьаца……….
Макьаназ……….
Сықәра схаршҭны……….
Сашәа хаа, сыԥсҭазара……….
«Исҳәашаз сашәақәа сԥырҵны…»……….
Шәареи сареи……….
Абжьас-цәа зшәызҵо……….
Жәлар рпоет изхәыцра……….
Амш кәицқәа……….
Арҩыҭаҟа……….
Зымш зырӡуа……….
Ашоура……….
Ахәбатәи абарбал……….
Амц гәыбзыӷ……….
Исыхәҭазаап……….
Ашьанеи агәыԥшқеи……….
Асамовар……….
Аҟаитан……….
Нанҳәа……….
Алаҳа……….
Аҳцәа сҭоуп……….
Ацәашьы……….
Даҽаӡәы……….
Архьына……….
Алахҭым……….
Ҵхыбжьон……….
Ажьымжәа……….
Анапылаҩырақәа……….
«Уаҵәы аԥша ахьасша дырны…»……….
Ҩ-ҽагак……….
Абри сашҭа……….
Аԥсҭазара – ҽ-уроуп……….
Адолларқәа……….
Абӷархықәтәи аԥҳәызба……….
«Ҳҩыџьагь ӡмыжь ҵаулак ҳҭалан…»……….
Схәыцрақәа……….
«Игәаӷьны сазҵааит сара амш…»……….
Схы сыхьуеит……….
Бодлери Рембои……….
«Схьаа сызхымгартә иансызцәырҵуа…»……….
Ианҿыхатәымыз……….
Сшыԥыруа……….
Згәы мцаԥшьыз……….
Ахаршә……….
«Уа аӡәгьы дыҟамызт, кашырран…»……….
Аԥсҭазара – ҵәа ҟаԥшьым……….
Ахаҳә шкәакәа……….
Асабаԥ……….
Сымца……….
«Бара ибхараӡам…»……….
Саҵәца ӡыла ирҭәны……….
Сыгәжәажәа цәажәара……….
Абжьы……….
«Аԥсуа игәы зызҭам…»…….
Сыԥсҭазара аԥсыԥшьҭыбжь……….
«Ацгәы сшьамхы иқәтәоуп…»……….
«Уи сашҭа дынҭалан…»……….
Аныҳәаҿа……….
«Амҩа сшангылаз сышлеит…»……….
Аӷьычкәыр……….
Арратә мотивқәа рыла……….
«Анцәа иоуп издыруа сзишаз…»……….
Мырза……….
Абзиараз……….
Ажурналисттә ԥсҭазара иахылҵыз ажәеинраалақәа……….
Ашьшьыҳәа………………….

«УРАШАН»
1979
Аԥсынтәыла……….
«Шарԥазӡа, ианцәылашо…»……….
Амшын……….
Абрыскьыл……….
Ҽыкәбалла……….
Абахәуақәа……….
«Сасны иԥысҽуеит акакан…»……….
Акаканҟәшәара……….
«Асы леиуеит аҳәылыҳәа…»……….
Ианымацәысуа аҵыр-ҵырҳәа………….
«Са сҿыхеит, са сгылеит…»……….
Дамшә……….
Аҵәа……….
Аџьынџьыхәа……….
Урашан……….
Аҳәарақәа……….
Аласба……….
«Изакуазеи амза атыҩ…»……….
Ала……….
Ҵис……….

«Асааҭ ахыц»
1991

Асааҭ ахыц……….
Ампыл……….
«Саб аџьмақәа ԥхьеицоит…»……….
Адаӷь……….
Чанҭа игәала……….
Елана……….
«Еланеи сареи цқьа ҳаиӡом…»……….
Ҭагалан мшыказ……….
Ажьа ашәа……….
Аҟәараҵәит……….
Ҿаҳәарала хышәҟа……….
Аџьма……….
Асы……….
Ашҭаҿ……….

«Аԥшақәа ргәил»
2004

Аҵаҩы мӡышәа……….
Ахәыҷ иашәа……….
Амаҭеи абдуи……….
Аирыӡ……….
Аҿаҵа……….
Аматреи аметрои……….
Хьырвыр……….
Пахәалеи  Бадӷәалеи……….
«Адәахьы иҵаауеит аҷҷа-ҷҷаҳәа…»……….
Ҭакәына лхәыҷқәа……….
Алеи аҳәынаԥи……….
Ҩ-ҟәраанк……….
Ашәҟәҭреи Дамшәи……….
Кәышә……….
Ашәарыцаҩ Шьыпа……….
Бадра ирахә……….

«Сырмеи агәили»
2009
Сырмеи агәили……….
Ҵыфа-ӡыфа……….
Дыжә……….
Акәты……….
Енлео……….
Аӡын мшы……….
Шьмаф……….
Ахсаала……….
Адгьыл гьежьуама?……….
Мырзаҟәыл……….
Амаҭацәа……….
Ҩ-рбаӷьк……….
Дивиди……….
Ҵәаԥшь……….
Анна……….
Нанду лсабша…………….
Аҳәан……….
Адаӷь……….
Ашьыжь……….
Ауаҩи ааԥынреи……….
Ҷыжәи иара ижәи……….

Аиҭагақәа
Александр Бардодым
Ахацәа ашьоуцәа……….
Агениохцәа рашәа……….
Ақыҭа ҭыԥҳацәеи ажәеиԥшьи……….
Сҩызцәа аԥсуаа рахь……….
Аслых ҽыуаҩ……….
Амҳаџьырқәа ргәаларшәара иазкны……….

Владимир Қьецба
Рҿаархеит ақырҭқәа……….
Аҟабарда жәлар рлирика аҟнытә
Аҵла ашәа……….
Ажәлар рҿаԥыцтә ҳәамҭа аҟнытә
Аслан-беи ихҳәау ашәа……….
Андроник Баҳариан
Акәыкәу алахьынҵа. Апоема……….





































