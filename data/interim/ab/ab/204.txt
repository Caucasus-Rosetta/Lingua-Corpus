Шьыбжьаара ҟалахьан еиԥш, Заур игәашә аҿы иаҳаит Леуарса имашьыналас «Газик» абжьы. Ари амашьына абжьы Заур дашьцылахьан, идыруан. Леуарса, амотор абжьы шгоз, Заур иқәҿиҭит:
– Шәааи, ҳдәықәшәҵа! Ҳаузыԥшижьҭеи кыр ҵуеит.
– Уажәыҵәҟьа! – ибжьы иргеит Заур, нас Иалса лықәҿиҭит иара:
– Абна, кьыр ԥыҭк нхеит. Амандаринақәа рзааигәара иҵоу ахахәқәа бызшәуазар ишәы!
Аҩны аҩнуҵҟеи ашҭеи уҳәа, ауразоуроу зехьынџьара икеикеиуа ирыцқьаны иҟан даара ныҳәа дуӡӡак аан еиԥш. Аҩни амардуани, абарҵа иҭаԥсаз аршьиа ҿыц ԥшӡақәеи амраҿы ицырцыруа, ажәҩангәԥштәы змаз шәыгала ишәын. Арҭқәа зегьы Заур инапала иҟаиҵеит. Абар, рҿаархеит Алхаси иареи. Алхас, Заур иаԥхьа дгылан, дыҩуа дааиуан. Иҭахын иара ирласны амашьына дақәтәарацы. Иаразнак днахьынҳалан, акабинаҿы Леуарса днаиватәеит.
Леуарса иахьада Алхас ишәны димбацызт, аибашьра ианалагаз аҽны иааихәаз, Саида лакла ишәыз ашьаҵатәқәа анлиҭоз, ахәыҷы изыҳәан ҳәа ирыцлиҭаз аматрос маҭәа. Усҟан, шықәсыки бжаки рыда зхымҵуаз ахәыҷы акостиум ицәдуцәахеит. Уажәы, иааицәхәҷцәахама уҳәо, дҭаҟаца ишәын. Аибашьра ҟалеи уажәи раахыс, акостиум ашәындыҟәра иҭаҵаны иҵәахын.
Иахьа, Заур ашәындыҟәра аартны иааҭыхны Алхас ианынеишәиҵа, ахәыҷы оумала деигәырӷьеит. Акабинаҿы Леуарса дахьиватәаз уажәы-уажәы ишәҵа-тәы дахәаԥшуа, даҵаҽырбо акыр ддадӡа дааҟа-леит, зны-зынла Леуарса иахьгьы дынцәыҵыԥшуан, сымаҭәа иахиҳәаауа саҳандаз ҳәа.
– Заҟа иԥшӡоузеи, Алхас, умаҭәа ҿыцқәа! Ҳаит, иабихәа! Аӷба ныҟәызцо – аматросцәа зынӡа уреиԥшуп. Иуку закәызеи, мшәан, ишаасоуҳәара? – дҵаауа ахәыҷы ихы ааишьышьит Леуарса.
Алхас, зыԥштәы цахьаз, џьара-ҩыџьарагьы алымт зыхьшьыз, иахьхәыҵига аллаҳ идырп, қьаад жәпак ак ылаҳәаны игәыдырӷәӷәала икын.
– Сан лзыҳәан атама згоит! – иҳәеит ахәыҷы, атама злеикыз иган зымҩа инарханы.
Убри аамҭазы дааит Заур. Ишәын иара, аҵәаҟьеиԥш иуанҭаз, аибашьра иалагаанӡа, ԥҳәыс данааигашаз аламҭалаз ииӡахыз икостиум иаҵәа. Акостиум уажәы иааицәдуцәахама уҳәо иҟалеит, ицәа-ижьы ианагха. Игалстук араӡны ԥыштәхәы аман, аиқәара аазхыҩлоз ацәаҳәа иаҵәақәа алданы. Ихылԥа ҿыцын, аакьыскьатәи аахәаран. Аҽны ашоура маҷымкәа иҟан, аха Заур иҟаӡамызшәоуп ишичҳауаз. Иаазыгьежьума уҳәо, ҿыц иказказуа исаны иҟаз ихы-иҿы ианыԥшуаз илақәа, иҭҳаца, ицырцыруа иааԥшуан иахьа.
– Ҳагымхааит, амарџьа! – иҳәан, дааин, амашьына днақәтәеит.
Леуарса дааԥышәырччан, исааҭ днахәаԥшны, ус иаҭеикит:
– Авокзал аҿы ҳаннеилак, иҟалап, дырҩегьых сааҭк аҟынӡа аԥшра ҳақәшәар.
Амашьына дәықәлаанӡа, Заур, Алхас иара иахь диаганы, ашьҭахьҟа диртәеит. Амашьына ныҟәцараҿы дуԥырхагахоит иҳәеит Заур. Алхас дыргәыбзыӷны,
ақьаад еилаҳәара иикыз анааиртла, – атамақәа илақәаз зынӡа ииаҵәҟаҟараӡа иҟан.
– Арҭ атамақәа макьана имшәӡацт умбои, Алхас, уаҩы ифаратәы иҟам. Астанциаҿы ауаа рацәаны иҟалоит. Иԥхашьароуп, абарҭ реиԥш атама бааԥсқәа уан илзугар. Уааи, наҟ иршәны икаҳажьып, еиҳа еиӷьуп, – иҳәан Заур, атамақәа злаҳәаз ақьаад имхра далагеит.
– Мамоу, иусҭом! Атама, сара иҿыхны исфахьеит, аха, ихаакәакәараӡа иҟоуп! – Алхас днаҳәын, ивара иаб инаиеиархан, атамақәа неигәыдирӷәӷәалт.
– Уажәыҵәҟьа ақалақь аҿы ҳнеиуеит. Уа сара иузаасхәап иҟаԥшьӡа ишәны иҟоу атама хаақәа. Убарҭ уан илызга. – Заур ахәыҷы агәра ииргеит атама хаақәа шизааихәоз ала.
Алхас дақәшаҳаҭхеит. Заур иаразнак иааимихын, ирууаӡа иршәны наҟ инкеиԥсеит. – Уан аҩныҟа данаагалак, афатә хаақәа лҿаҳҵап. Усоуми, сыҷкәын? – иҳәан Заур, иԥа днигәыдиҳәҳәалан, аҵәахҳәа иӡамҩа днагәӡит.
Леуарса амашьына аҿыҩеирхеит.
Иалса амашьына ахьынӡалбоз, лнапы ҟьо дгылан. Лылаԥш ианныҵшәа, ашацаҳәа аҩныҟа лҿаалхеит. Аллаҳ, заҟа усутә рацәа лымоузеи лара иахьа! Уажәыҵәҟьа иаараны иҟоуп агәылаҳәсақәа ацхыраара лыҭаразы. Урҭ иҟарҵақәаша дырбатәуп. Имаҷума аутәы-аҳәатәы? Агәырӷьаразы иааиуа аҳаҭыр рықәҵатәуп. Афара-ажәра рыгымхароуп… Анҭ ахаҳәқәагьы шәтәхахит уажәы…
Амра цаҳә-цаҳә зыншыла иҟаз, асфальт зқәырҭәаз амҩаду ианыршәланы инеиуан амашьына лас хәыҷы «Газик». Иақәтәаз аӡәгьы ҿиҭуамызт. Алхасҵәҟьагьы ҟыт-ԥсыт имамкәа, ԥшьаала иаб иҽидирӷәӷәала дтәан. Заур зны-зынла иԥа дахьидтәалаз инапы наикәиршон, иара изааигәарахь дааихон. Алхас хәыҷы иан лыгәхьаагара илалаз датәнатәит. Заур игәы хыҭхыҭуан,
иццакуан. Даҽа блакала дрыхәаԥшуан иара ауаатәыҩса. Хазҷыдан ибон аԥсабара ақәыԥшылара. Еиҳа изааигәа-хеит, ижьрацәарахеит ила назаахоз, ҳәааи ҵаулареи змам адунеи ахтыра зегьы. Заур игәалашәеит афронт аҿы ихигаз агәаҟра хьамҭақәа. Заҟа иуадаҩыз убасҟан, иахьатәи амш еиԥш иҟоу гәырӷьара мшык саԥхьаҟа знымзар-зны сақәшәап ҳәа ахаҵара, ақәгәыӷра. Иԥсҭазаара алашарбага, ҩымш адунеи сықәнаҵы гәырҩа сымҭакәа, хаала исыцналгап ҳәа дзықәгәыӷуаз иԥҳәыс еиқәҷаб хәыҷы, лыхәҭаа алалгалт, асовет жәлар дуӡӡа иреицәаӡоу ақәылаҩ иҿы ирымаз аҭоурыхтә қәԥараҿы. Иара изымдыруаз афраԥҳәысрагьы далаҟазаарын лара ихаара!..
Рыла аԥхьа иаацәырҵит амшын. Еиҳа ихьшәашәа-рахазшәа иҟалеит.
Леуарса Алхас иахь даахьаҳәын, дҵааит:
– Мшәан, иухьзеи, Алхас, убжьы саҳаӡомеи? Ишаасоуҳәара удинаныс, цқьа дугәалашәо уара уан?
– Дысгәалашәоит! – иҳәеит Алхас, ибжьы хәыҷык инақәрӷәӷәаны.
– Дзеиԥшрақәоу ааҳаҳәи цқьа, нас дугәалашәоу дугәаламшәоу уасҳәап?
Алхас илақәа нхиҩан, инапқәа еихышьны игәы инкыдиҵеит, нас:
– Аа, абас дыҟоуп, абас! – иҳәан, дҩагылан, иқьышә нкылыргәыгәны, инапқәа игәы инадхны иааирҟымҟымит. Заур иҷкәын ижәҩахыр кны дахьтәаз деиҭанаидиртәалт.
– Уан даара бзиа дубома уара, Алхас? – иҳәан, дҵааит
Заур, ихәыҷы дааицгәырӷьан.
– Бзиа дызбоит. Сара сан дышкәакәоуп, дыԥшӡоуп! – иҳәеит Алхас дгәырӷьа-гәырӷьо.
– Амц ҳаужьоит. Уан дышкәакәазар сара исымдыруеи, деиқәаҵәаӡа дыҟоуп Шьаабан иеиԥш (Шьаабан ҳәа дара рҿы раԥк дааилон), – абарҭ ажәақәа рышьҭахь Заур инапы зымҩа инеиҟьеит, Алхас иуҳәаз башоуп иҳәазшәа.
– Ҳаит, уара сан дуҭахымзаап! – иҳәеит Алхас. – Иубап сара Леуарса иасымҳәозар.
Инапы неигӡан, Леуарса икьаҿ ахәда ажәжәаҳәа ахара далагеит, дҷырҷыруа дцәажәо. – Баба, – иҳәеит иара, – сан деиқәаҵәоуп иҳәеит. Уи деиқәаҵәаӡам, сара издыруеит. Мамоу, мамоу! – инапқәа ҟьо мапкра даҿын Алхас.
– Уаб ииҳәо уазымӡырҩын, уара уҟәышми, уи дыхәмарны иҳәоит. – Леуарса ахәыҷы иахь иҿы рҳәны дааихәаччеит.
Абар, уажәшьҭа Аҟәа цқьа иахьырбашаз ахәаҿы иаакылҟьеит. Аҩны шкәакәақәа еицарсаӡа иҟаз абаӷәаза еишьыл аҿықә иаваӷӷа иҩашьҭын, ашьхарахь есааира рҽаҳаракуа. Иааигәаӡаны арҵәааҳәа апаравоз абжьы геит. Имҩасны ицон Москвеи Еревани ирыбжьаз адәыӷба. Абырсынтәи уахьԥшуаз, адәыӷба амшын ихылан инеиуазшәа акәын ишубоз. Амала, уаҩы игәы иаанагарын, амшын агәы каршәроуп, иҟьаҟьаӡа иҩашьҭуп, иара ихылан инеиуа адәыӷба аҽырлакьны изцозеи, иахьзеи ҳәа.
Иаалалеит ақалақь. Олеандр шәҭқәеи, бӷьы иаҵәеи, какаҷи рыла иҩычаз, Ленин ихьӡ зху аулица аҿы ианааи, амашьына лас аахаҵәин, аҩада ианыршәланы аҿыҩанахеит. Ари аулица аҿы зегьы ирылукаауан амагнолиа. Уи абӷьқәа ирылаҵәаҵәаны, ашәҭ ааӡақәа рыҿқәа аартны, ихырҩаԥшьаа иахьҿоу убар, улаԥш узаҟәымкуа иадхалоит. Акьалантар еиԥш зҽеидыԥсалан изызҳауа, зхықәцәақәа ажәҩан иаларсушәа иубо аԥсаҵлақәа рыфҩы мацара заҟа игәырҭәыгоузеи! Ирацәаӡоуп улаԥш ҭызышьшьаауа, угәы хызхуа аҵиаа ԥшаахқәа ари аулицаҿы. Аботаникатә баҳчагьы ари авараҿы иҟами…
Амашьына ласы авокзал иазааигәаха-цыԥхьаӡа, Заур игәы ахыҭхыҭра иазҳауан. Зназы, идтәалаз иҷкәын-хәыҷы зынӡа дааихашҭӡеит, иара имаӷра кны Алхас данааиха ауп данигәалашәа.
– Баба, ауаа зегьы аныҟәара иаҿуп, сан џаргьы дызбаӡомеи, дабаҟоу? – иҳәан дҵааит Алхас.
– Бзамыҟә. Уан ара дабаҟоу. Амҩа дықәуп, дәыӷбала даауеит. Усҟан думбари, утәа ԥшьаала!
Заур игәалашәеит, ақалақь аҿы ҳаннеилак атама бзиақәа узаасхәоит ҳәа иҷкәын ишиеиҳәаз, аха уи уажәы ахәыҷы ишихашҭыз.
Леуарса авокзал аԥхьа данааи, амашьына ааникылт. Заур ашә аартны ашырҳәа дынҭыҵын, Москватәи адәыӷба анаауа еиликаарцы авокзал ахь днеит. Дук мырҵыкәа дхынҳәны дааит илахь еиқәшьшьы.
– Адәыӷба аара хә-сааҭк иахыԥоит… Аилкаарҭа абиуро аҟны исарҳәеит, Ҭҟәаԥс анаҩс, атунелқәа руак аҿы, амҩа ԥхасҭахеит, аҟаҵара иаҿуп, – иҳәеит Заур.
1942 шықәсазы, анемсацәа Ҭҟәаԥс анышьҭырхуаз, ашьха акаҵәарақәа ирыҵысуаз жәпакы аихамҩақәа ԥыржәжәеит. Урҭ, ашьҭахь ҳара ҳтәқәа еиҭаҟарҵеит. Аха макьана, дырҩегьых иахьеимаԥсақәоз ыҟан, инагӡаҵәҟьаны цқьа иҟаҵамызт. Амҩа шуашәшәыроу ангәарҭалак, иацәымшәо иҟарҵаанӡа адәыӷбақәа ииарыжьуамызт.
– Ишԥааури, угәы иаанагозеи? Хә-сааҭкҵәҟьа Алхас дҳаманы ара авокзал аҿы ҳазтәарыма? Еиҳа еиӷьымхари, ақалақь ахь, Лиуба лышҟа ҳцар? – дҵааит Леуарса.
Заур Леуарса ииҳәаз дақәшаҳаҭхеит.
Лиуба асасцәа илызнеиз дреигәырӷьеит, аха иара убри аамҭазгьы гәыбӷан хәыҷыкгьы нарылҭеит.
– Адәыӷба аара иахымԥар, сара сҿы зынӡагьы шәмааиуазаарын. Саида лаара, шәара шәеиԥш саргьы сшеигәырӷьоз шәзымдырит. Нас абри еиԥш еиуара жәбахьоума?..
– Аамҭа иаҳцәахыԥар ҳәа ҳшәеит, – ахырқьиара далагеит Заур.
Леуарса еиҳа агәра злалгашаз аҿарԥа иԥшааит.
– Бара амаҵура балоуп, шьыбжьышьҭахьынӡа аҩны бҟалоит ҳәа ҳаҟамызт, – иҳәеит иара.
– Уи иашоуп, аха сара амаҵура сахьалоу аӡахырҭа аремонт азыҟаҵара иаҿуп. Уажәы аус аауӡом. Аибашьра мыждахә аҵыхәа анԥҵәа, уажәшьҭа ауаа амаҭәа-ҩыҭәа рӡахышт, рҽеиларҳәашт, – лҳәеит Лиуба.
Еилыԥхо саанк азна аца аалган, лысасцәа иахьырзеиԥшыз астол инықәлыргылт.
Алхас ашырҳәа астол днадххылан, аӡәы дизымҵаа, аҽак, асаан инапы наншьылан, уаԥсҵәык аца ааныхны, иџьыба аҭаҵара данналага, Заур ахьшәҭҳәа дҩагылан, инапы еимлагәа икит.
– Иҟоуҵозеи, уара азахьахә, иухьзеи, ус уҟаӡамызтеи! Лассыҵәҟьа иахьааухәаз инаганы иқәҵа сымҳәеи! Усыпҟоит абра зегьы ишырбо! – ихәыҷы ихацәа инықәиҵарц егьааигымхо аҟынӡа дгәааит.
Алхас ихаԥыцқәа еихарӷәӷәа иҽааиреиџьын, инапы имгәацәа иадрыӷәӷәала, арҵәаа ааҭиргеит.
– Аца сан илысҭоит! Уара атама сзааумхәеит! Амц сужьеит! – иҳәеит ахәыҷы.
– Ҳаи, уиҟәаҵ, игазааит, аца уеигӡома, – лҳәан, Лиуба лҿаныҩалха, Заур ахәыҷы даауишьҭит. Лиуба днеины, даалыргәыбзыӷын, иигақәаз имхны, даҽа убриаҟара нацҵаны, ақьаад ырҵаулан амҵәышә еиԥш иааилалырҳәын, аца ылаԥсаны, ахы еимаџьгәаны инаилҭеит. Ахәыҷы ила-иҿы неихаччан, иаб ишҟа дынхьаԥшит, нас, ақьаад зымҩа иныԥхьеикын, акы ҟамлаӡазшәа дпаӷә-маӷәуа астол аҿы дааит. Леуарсеи иаби аца какалқәа ықәхны афара иаҿын. Ԥшьаала иаргьы инапы неигӡан, акы аанихит.
– Уааи сара сахь, аца ыфала, – иҳәан Леуарса, ахәыҷы дааган, ишьамхқәа днарыбжьеиргылт.
Убри аамҭазы, Лиуба минауаҭрак ныҟалҵан, Анна Гәдал-иԥҳа лышҟа дцеит. Уи уа ааигәа дынхон, еигәылацәан. Уа дыҟан Нуца!
Лиуба гәҩарас илыман, Нуца Леуарса бзиа дшылбоз. Илҭахын аҭыԥҳа лразҟымҩа ацхыраара алҭарацы. Еибабааит иахьа сара сыҩны, еибабаратәы аамҭа маншәала аныҟала, – лыӡбеит лара.
«Иаразнак дыҩны агәылара дымцарада ԥсыхәа амамкәа иҟалазеи, илгәалашәазеи?» – ааигәахәит Леуарса. Нуца даалгарц дцазар? Абар ассир! Акыр лдыруама Лиуба?.. Дабатәи Нуцоу, илылихузеи даҽаӡәы иԥҳәысхараны иҟоу!..Камыгәи лареи злаҟақәаз сара исцәылӡеит!.. Сылжьеит!..
Леуарса, Нуцеи Камыгәи аус рымоуп ҳәа иаҳаижьҭеи иареи лареи еинымиацызт, еиниаргьы иҭахымызт. Асалам шәҟәы илҩыз ацкы лзимҩит. Лареи сареи уаҳа акгьы ҳзеилам ҳәа, абас игәы иахеирҵеит иара. Амала, иара ус, алушәак дахьибо, ҳаҭыр лықәиҵалашт аԥҳәызба, анкьа зны афраԥҳәысра злоу иҟалҵақәахьоу аусқәа раҳаҭыр азы мацара.
Лиуба, Нуца лҿы днеины, лыҩны иҟаз ауаа зусҭцәази иззаази анлалҳәа, уаҳа ажәа ацымҳәакәа аҩныҟа лыццара дақәшаҳаҭхеит. Аа, абар, иааит дара уажәы. Ршьапқәа аахыргеит ашә.
Заур ахьышәҭҳәа дҩархаҵгылт. Леуарса даашанхашәа ԥыҭрак даанхеит. Нуца даныналыхәаԥш, арԥызба днеилууа дцеит, игәы нҭыхьшәашәааит. Уажәраанӡа хаҳәырҵәиа дзақәԥоз абзиабара цәанырра, иаразнак даашьҭнаԥааит, дамҟәыҵанахалт ишыҟанаҵац еиԥшҵәҟьа. Изакә гәкыроузеи, мшәан, илыҵоу Нуца. Зынӡа дышԥассирхеи иареи лареи еибамбацзи уажәи раахыс. Нуца илшәын, атеатр аҟны ианеибабоз илшәыз, ажәҩангәиаҵәара аԥштәы змаз аҵкы. Леуарса иаразнак лхыбаара даашьҭнаԥааит. Ицәа иалалаз абарҭқәа
зегьы, заҟа илшоз, уаҩы имырдыркәа иҽааизыркәкәаны днеин, лнапы аалымихит. Ларгьы заҟа лылшоз лхы лнапаҿы иаалгеит. Лҽеиқәырԥшьыхаа инапы ааимылхит, абри нас баша алушәак илдыруаз ҷкәынак иеиԥш. Леуарса бышԥаҟоу ҳәа данлазҵаа: «Хар сымам, исыбаргәузеи, шәтәақәа, шәхаҵкы сцеит!» – лҳәан, уаҳа изаҟаразаалак цәалашәара ҷыдак узлыдымбалауа иналыртәеит.
Леуарсеи Нуцеи реиԥылара даара дашьклаԥшит Лиуба, аха иарбанзаалак иҿыцыз ҳәа егьылзыҵымхит. Баша лхы лыгәҩараха даанхеит. Иара убас лгәы ишаанагазгьы, аԥҳәызбеи арԥызбеи аџьашьара ӷәӷәа рылҭеит, реизныҟәашьа ахьдырҽеиз, инеицеиԥшны рҵакы аҵәахра ахьрылдыршаз азы. Зегьы анеибартәақәа ашьҭахь, Лиуба афатә ҟаҵарҭахь дыҩналеит, рхәы ҟасҵоит ҳәа. Заур ашацаҳәа дҩагылан, лара дналышьҭалеит. Афатә ҟаҵарҭа дахьыныҩналаз, Лиубеи иареи ааибарххеит.
Заур, афатә ҟаҵараҳәа акы балагар изуҵәҟьом иҳәеит. Лара, акыршәҿамҵакәа аҩны шәдәылсыжьуам лҳәеит. Илмуӡошәа аниба, Заур игәы иҭаз аахтны аԥшәмаԥҳәыс илеиҳәеит. – Ишыбдыруа еиԥш, – иҳәеит Заур, – Саида лаара уажәшьҭа уамак бжьам, убри аҟнытә иӡбаны сыҟоуп, лара даанӡа ҿаҵак шысымфара ҳәа. Лиуба Леуарса иҟны дааин, Заур илеиҳәаз иалҳәеит.
– Ааи, Заур ибеиҳәаз иашоуп, Саида даанӡа акыр шаҳамфара ҳәа еибыҳәан ҳаҟоуп, – иҳәан Леуарса, Заур дааиқәшаҳаҭхеит.
– Сыжәжьоит, шәара агызмалқәа, – лҳәеит Лиуба, аха уи акәхеит, афатәҟаҵара даҟәырхит. Леуарса Лиуба лнапы ааникылан, инацәа рыхханы дналирбеит, абыржәы злацәақәа неиқәԥсаны иҭахәхәа акәындхә аҿы игҿагылаз акаруаҭ тата ианиалан ицәаз Алхас. Алхас
дахьыцәаз, ицнапык ала игәыдырӷәӷәала икын аца злаҳәаз, амҵәышә аԥшра змаз иқьаад. Леуарса игәеиҭеит, ацақәа ԥыҭк ааҟәцны, ицәхаԥшьӡа ирылҵыз аӡы, џьара-ҩыџьара ақьаад ԥжәаны адәахьы ишаацәырҵыз.
– Ҳаи, ақьаад ԥжәеит, ацақәа каԥсоит, – лҳәан Нуца, дҩагылан, ахәыҷ иҿы дынкылсын, дмырҿыхакәа, ԥшьаала ақьаад ааимҟәҵылхит. Иртлан инықәылҵан, абзиақәа алхны, газеҭк аалыԥшаан, еиҭа мҵәышәҵас иныҟаҵаны инылалԥсан, данҿыхалак ибаратәы, иаԥхьа аҟәардә ргыланы, инықәлҵеит.
Иааит авокзал ахь рцара аамҭа. Ддырҿыхеит Алхас. Зегьы адәныҟа идәылҵит. Лиуба, Нуца лмахәар кны амашьынахь данаалыха, Нуца лҽаахьалкит. Убри аамҭазы Леуарса амашьынахь днеин, игылаз ишьҭахь риарханы ашә аартра далагеит. Ари амашьына, ара игылоу ауаа реиԥш иагаҩ ҭаӡап иҳәан, зегьы ираҳаратәы абжьы ҩеиргеит иҿы зымҩа ирханы. Нуца абри ажәа егьаалаҳаит, уаҳа лҟыт шьҭыбжьы мыргаӡакәа, Лиуба дналышьҭалан, ԥшьаала амашьына дынҭатәеит. Еилылкааит Леуарса иажәа лара ишлызкыз.
Иааит авокзал аҿы. Зегьы амашьына иааҭыҵит. Адәыӷба ааира иазыԥшуԥ даҽа минуҭқәак рышьҭахь. Амашьына иҭыҵны аплатформахь рҿанаарха, Нуца Леуарса лҽааихьылкӡан, уаҩы изгәамҭаратәы илымҩатәшәа зҵаарақәак илымҳа инҭылшьит:
– Иҟалазеи, Леуарса, сзыхҟьазеи? Акымзарак сыздыруам! – лҳәеит Нуца.
– Акгьы ҟамлаӡеит. Ибаҳазеи?
– Мап, усҵәҟьа гаӡас сумԥхьаӡан. Суҳәоит иҟалозар, ҳаицәажәап уареи сареи ҳамацара уаҩы дахьҳԥырхагам дгьылк аҿы.
Леуарса илахь еимарццы, илақҭа хааракәарак аҵамкәа дналҿаԥшит. – Абар ассир ахьсабҳәа! Сара
бзанҵыкгьы сгәы иаанагомызт уажәшьҭарнахыс бареи сареи еибыҳәатәык ҳамоуп ҳәа. Бара бразҟымҩа бықәлахьеит, балгахьеит, сара исабҳәаран ибзаанхаз иарбан закәу сыздыруам…
Убри аамҭазы Леуарса ишьҭахьала аӡәы днеигәҭасит. Данаахьаԥш, хаҵак ичамадан кны дыццакы-ццакуа дрылҵәраа аплатформахь днеиуан. Уи ицоз аӡәы иакәхарын, адәыӷба ақәтәара дахыццакуан. Дара рҩызцәа аӡәи-аӡәи еизԥшуа ԥшьаала раԥхьа инеиуан. Ауаа, еилаҭыруа, ирацәаҩын. Леуарса ишьаҿақәа акыр иааираӷеит.
– Аиаша ҳҳәозар, бареи сареи ҳаилгахьеит, уажәшьҭа еибаҳҳәо егьыҟам, аԥхьангьы ибасҳәеит, амала, даара баҳәозар, ибзиоуп нас, џьара ҳаиқәшәап. Иааиуа ахәаша азыҳәан сара Аҟәа уск сымоуп, смаар ԥсыхәа ыҟам. Бнеи агаҿаҟны, сыбзыԥшуеит зны ҳтәаны ҳахьеицәажәоз асқам аҿы.
– Иҭабуп. Сара уеизгьы-уеизгьы снеиуеит! – дааҟәндшәындит Нуца. Уажәы, Леуарса аҵыхәтәантәи иажәақәа рышьҭахь, лхы-лҿы гәрҩак ашьҭамҭа аныԥшуа дааҟалеит лара. Иҟаларын иара Леуарсагьы игәаҿы еилашуазар аҭакармца қьоуқьад, аха адәахьала џьара акы узиҵхуа ҳәа дыҟамызт. Иҟоуп ус зычҳара қьашанаҵас иҭбаау, иҵаулоу ахацәарԥар.
Аа, абар, иааигәаӡаны адәыӷба абжьы геит. Нуцеи Леуарсеи ццакрыла рҩызцәа инарышьҭалт.
Иааигәахахьан ахәлԥазра. Игазго иҭатәаз амшын ҵаула ду уаркалеиуан аҳаирплан алиуминиатә мҵәыжәҩақәа реиԥш. Саида авагон ашә дылагылан, дҳаҵ-ҳаҵо, исԥыларыда ҳәа авокзал аԥхьаҟа дыԥшуа. Иауушь Заур изаалышьҭыз ателеграмма?
Саида авагон дҭыҵын, аперрон даақәгылт. Лара дызҭаз авагон ашьҭахьӡа иацраҳәан. Аԥхьа иҟаз авагонқәа рҿы аԥылараз иааиз ауаа еиҳа ирацәаҩны
иубон. Саида зназы дааҭгылан днаԥшы-ааԥшит, нас лчамадан шьҭыхны лҿыҩалхеит. Макьаназы илԥылаз ҳәа уаҩы дылбомызт… Аха, абар, ԥҳәыс патазк лылаԥш дныҵашәеит, еиханы лара лышҟа инеиуаз. Ари Лиуба лакәын, иаразнак дылдырит. Лиуба уажәы-уажәы дааҭгыланы шьоукы рахь лнапы лҟьон.
– Арахь! Арахь! Саида ара дыҟоуп!
Дук мырҵыкәан Саида лҽыналгәдыжьланы даалгәыдлыҳәҳәалт, аҵәах-аҵәахҳәа дыгәӡуа. Саида илҭахуп дзымҿкхазкыз аԥҳәыс дауаԥшь дылԥырҵыр, – аа, абар, лылаԥш неихьысит Заур. Заур дивагыланы дааиуеит Леуарса. Леуарса ицааиуеит ԥҳәызбаки ҷкәына хәыҷыки… Аҷкәын хәыҷы дыҩуа дааиуеит лара лахь!
Аа, абар, Алхас!
Ахәыҷы зназы игәы бжьажьо иан дылзыԥшуеит, нас: – Сан! – ҳәа дҵәааны иҽыналгәыдиршәлоит. Ицақәа злаҳәоу ақьаад хәыҷы импыҵшәаны иахьынкашәо ацақәа алшәшәаны, зымҩа хара-бӷьара инкаԥсоит.
– Сыҷкәын хәыҷы! Зда дсымам, сыхаара! Сысаби заҵәы!
Саида лыԥсы зыҿҳәароу лыҷкәын дышьҭԥааны даалгәыдлыҳәҳәалоит. Иара инапқәа аҩбагьы лыхәда инакәршаны длылаԥсызшәа дузылҟәмхуа дналылаҵәоит.
– Ишԥоузҳаи, нан, схәыҷы! Узаҟарахазеи! Сымкьаҭеи, исыбаргәузеи шьҭа сара!..
Саида дгәырӷьацәаны лылаӷырӡқәа акәапа-сапаҳәа лӡамҩа инықәԥсеит.
Лааигәара дааин дгылан Заур. Заҟа иаӷьны еисуаз абри аамҭазы, гәаҟра шәкы зхызгахьаз игәы. Ила ааихмырсыӷьӡакәа длыхәаԥшуан, ҳәаа змам агәырӷьара иамҽханакны иамаз, зыбзиабара зегьы зысаби хәыҷы иҭара иазкыз иԥҳәыс.
Саида ишлықәнагоз еиԥш, ар рымаҭәала деилаҳәан.
Аха илшәыз ацәамаҭәа илцәнамырӡит лара лыԥшӡареи ахаара илыҵази. Иара убри аамҭазгьы, Заур изгәамҭакәа даанымхеит лхы-лҿы асахьа ишанхалаз илхылгаз ахҭыс еиқәаҵәақәа рышьҭамҭа, урҭ реизыкәкәара.
Заур илаԥш ааиҭаганы, Леуарса инаиқәикит. Леуарсагьы, ԥымкрада, агәрӷьара дамҽханакны иаҳәшьа длыхәаԥшуан. Иқәнагам, ауаа ишырбо ауаҩы иԥҳәыс длыгәӡыр, еиҳаракгьы лашьа гәакьа дышлывагылоу. Иҟоуп пату зықәҵатәу аҵас, зеилагара ахәҭам, иԥшӡам. Аха Заур ихы имч ақәмхеит. Ашырҳәа дынкылсын, Саидагьы ахәыҷгьы неигәҵаиҳәҳәеит. Алхас изнапык иаб ихәда инхишьит, егьи – иан лыхәда. Ари еиԥш аҭаацәа реиԥылара, уаҩы игәы зырԥшааратәы иҟалаз еиԥыларахеит. Ирывсны инеиуаз ауаа ааҭгыланы дара ирзыԥшуан.
Нуца, Саида лнаҩс насҭхашәа дгылан. Иааиԥмырҟьаӡакәа Саида дахьылзыԥшуаз, лхы инаркны лшьапаҟынӡа бла хаала деиԥхьышьшьаауа деимылдон. Заҟа џьашьара лылҭоз лара Саида, ишәарҭоу аибашьра ду иалҵны иааз, ҩынтә ирхәыз, Берлинынӡагьы инаӡаз. Заҟа илнаалоузеи Саида илхоу, амра зыԥштәы агахьоу, ар рхылԥа еицарса – апилотка ҳәа изышьҭоу, лхы-лҿы еизышәа ԥшӡеи, лышәагаа гәки. Ахылԥа аварақәа ирыҵԥшуа Саида лхахәы убриаҟара еиқәртәоуп, абыржәы идырҟаҵаны ахцәыҟаҵарҭа даадәылҵызшәа. Ишап-шапуа лгәы икыдын аорденқәа: «Аџьынџьтәылатә аибашьра 1-тәи астепен», нас «Аеҵәа Ҟаԥшь», амедалқәа: «За отвагу», убас иҵегьгьы.
«Абри лоуп афраԥҳәысҵәҟьа захьӡу. Сара ианакәызаалакгьы уи леиԥш сзыҟалом! Сызирҽхәоз, мшәан, Леуарса, исзеилкаауам!» – абас лгәы иаанаго дҟалеит Нуца, ашьыцрахь хәыҷык лхы кыдума уҳәаратәы.
Зегьы рышьҭахьӡа днеин, Саида даагәдылкылеит. Абас, абри аҽны Заури Саидеи ирзыхынҳәит акраамҭа ирцәыӡны иҟаз рҭаацәара ԥсҭазаара гәырӷьахә.
Минуҭқәак рышьҭахь, Леуарса имашьына авокзал аҟнытә ақалақь ахь амҩа иқәлан иаауан. Леуарса имашьына иашьҭагылан иаауан Лиубеи Нуцеи зықәтәаз атакси. Ақалақь акыр ианаалала, Лиуба даарыхьӡан, иаанылкылт. Даара акы еиԥшымкәа дрыҳәеит, ԥыҭрак лара лахь имҩахыҵрацы, рыԥсы ршьарацы.
– Иҭабуп, сбыкәхшахааит, – лҳәеит Саида, – саргьы исҭахуп быҩныҟа ҳамҩахыҵыр, аха бгәы иалымсын, ԥыҭк сааԥсоуп, сышиашоу аҩныҟа сцар еиӷьасшьоит.
Ақалақь иалҵны амҩа ианаақәла, Саида Леуарсеи Заури дразҵааит Нуца лзы, дызусҭда, дабатәиу ҳәа. – Авокзал аҿы шәансԥылоз, гәыцхәҵас сгәыдылкылт, – лҳәеит лара.
Леуарса ари азҵаара ақәҿимҭит. Лиуба дылгәылоуп, – иҳәеит Заур, – бԥылара ҳанцоз ларгьы дҳаццеит. Иӡбахә баҳахьазар ҟалап, ахәҵа инхо ашәарыцаҩ Соуҟар диԥҳауп. Аҟәа аҵара дҭоуп.
– Соуҟар диԥҳауп уҳәама? – дҵааит Саида.
– Ааи!
– Џьара дызбахьеит, иахьакәзу сгәалашәом акәмзар.
Ллакҭеи лыҟазшьеи злазбаз ала, цқьак лакәмкәа дыҟам, саалеилаҳаит. Усоуми, Леуарса? – дҵааит Саида.
– Сыздыруам. Лареи сареи усҟак ҳзеибадыруам, – иҳәеит Леуарса инықәрҩыршәа.
Амашьына аруль ахьикыз даахьаҳәынгьы дылҿамԥшит Саида.
Ишылашьцара илашьцахьан аҩны ианааи.
Саида дааит ҳәа заҳаз ауаа, акатаҳәа лбара иаауан. Агәылацәа рымацара ракәым, ақыҭа зегьы Заур
иашҭаҿы еизама уҳәарын. Иааиуан аӡәаӡәала, гәыԥ-гәыԥла.
Абриаҟара фырхаҵара илыллыршаз, дызланхоз ақыҭа зегьы ргәы азнарҳаит. Илзеиӷьаршьон ақәҿиарақәа, ԥаса аҵкысгьы уажәы еиҳа дырҭахызшәа, илызгәакьашәа ргәы иабо иҟалеит.
Адырҩаҽны иҽкынҵо лбара дааит, Акаԥа ақыҭаҿы зегьы реиҳа зхыҵуаз Џьаламаҭ. Иара илақәа ирыгын, ашҭа дшааҭалазҵәҟьа ибжьы еиҵыхны иҩеиргеит:
– Дысшәырбеишь, бабараа, абри хьӡы ҳзыргаз аԥҳәыс хәыҷы, амца еилашыреи, ашьаарҵәыреи ирцәымшәаӡакәа дауаԥшьҵас ирԥылаз!
Саида дшылбазҵәҟьа иара иахь лҿыналхеит, лара илышьҭарххны иҿынеихеит Заургьы. Хаҵеи-ԥҳәыси иаразнак асас иҽышькыл иҩаҵагылан, дааҽыжәырхит. Саида днеин, лҽыларҟәны аҭаҳмада игәы днагәӡит. Иара, сбаба иҳәан, лхы шьышьуа иааигәдиҳәҳәалт.
Саида иахьеиԥш илгәалашәон, Џьаламаҭи Фрачи астол иахатәаны данырныҳәоз, данымҵадырсыз ашьҭахь, Леуарса аҩны данааига ауха. Изакәтә хҭысқәоузеи иҟалахьоу уии уажәи рыбжьара! Фрач дыԥсит. Иара Џьаламаҭ иакәзар, уаҳа наилымшо дажәит. Абар, дагьыцыркьуеит иара, изшьапык ихәом. Иҟалахьоу ахҭысқәа зегьы ртәы аҳәара ус мариоума?..
Саидеи Заури, Џьаламаҭ ижәҩа наҟ-ааҟ инаҵагылан, ҳаҭырла аҩны дааган, днадыртәеит.
– Сара ԥшьынҩажәи жәаф схыҵуеит, – иҳәеит Џьаламаҭ данынадыртәа, – сызхаанқәоу акрыҟоуп. Згәаҟра ҭоурыхк иаламҩашьо аԥсуа жәлар рҿы, ииасхьоу аамҭақәа раан иҟалахьеит зыхьӡ камшәо ахацәа ӷәӷәақәа. Иҟоуп хьӡы згахьоу аҳәсагьы. Аха сара ианакәзаалакгьы, ԥҳәысжәла «афырхаҵа» лзысымҳәацт. Сцәаҩа убас иҟоуп. Иахьа, Саида, ибасҳәоит сара: «Хьӡи-ԥшеи быгымзааит, дад. Бара баԥсахеит
бызлыҵыз амилаҭ хәыҷы рыԥҳара. Нарҭаа браҳәшьоушәа бдуӡӡахеит. Абарҭқәа анеидысхәыцла, исзымчҳаит. Сҽы акәадыр аақәысҵан, ббара сааит!»
– Иҭабуп уахьааԥсаз! – лҳәеит Саида уаҳа ақәҿымҭкәа. Аҭаҳмада иаҳаҭыр аҟнытә, дааижьҭеигьы дымтәаӡакәа дихаӡгылан. Нас, иара дҩагылан, сбыҳәоит иҳәан, дааган, днаиваиртәеит. Заур ихы наиқәикын, иеиҳәеит аԥхьарца изааигарц. Аҭаҳмада аԥхьарца ааирхиан, иациҳәеит ашәа. Иажәақәа уамак еиқәшәамызт, аха далагон абасала:
«Саида илыман ҩыџьа аишьцәа, ашьҭахь илоуит бжьҩык, уажәы инаӡеит миллионҩык».
Саида зназы дааигәырӷьеит аҭаҳмада илирҳаз ашәа, аха нас деиқәԥшьыхаа акы деиқәнаҳәалазшәа дааҟалт. Заур уи гәеиҭан, иҟала закәу изымдыруа, иԥҳәыси Џьаламаҭи дырзыԥшуан.
– Ибгәалашәо, баба, ари ашәа? – дҵааит Џьаламаҭ, иԥхьарца арҳәара дааҟәыҵын, ишьамхы инықәкны.
– Исгәалашәоит, – лҳәеит Саида, лхы рҟәны дхәыцуа.
– Абри ашәа сара цәгьала бзиа избоит. Аҩны саныҟоу есымша аԥхьарца ианҵаны иасырҳәоит, сгәы аласхасыршҭуеит. Ашәа ианыԥшуеит аԥсуа фырхаҵареи агәырҩа иақәшәаз игәҭыхеи еиԥшны. Убри азоуп бзиа изызбауа. (Ари ашәа Саида данымҵадырсыз, Леуарсеи иҩызцәеи аҩны данааргаз ауха, акрыфараан, ирӡырҩны ачамгәр аҿы илҳәаз ашәа амотив акәын).
Саида лыхшыҩ аҟны иааҵыс-мысит ииасхьоу, ажәытәра иалҭахьоу лҭоурыхқәак ргәалашәара, аҳауа агазгара аҵла иҿоу абӷьыц шарҵысуеиԥш. Еилылкаауан лара, лбара иааз аҭаҳмада ари амотив ала аԥхьарца заирҳәаз, ашәа иалаҵаны ииҳәаз лажәақәа гызмалра шрыҵамыз, лара дылзыгәдуны ишиҳәаз. Убри аҟнытәгьы, илгәалашәақәаз дырхымхәцит, хаҵаҵас дыриааины
илаҩлыжьит. Урҭ лара ддыргәамҵхьан, иабалыхәоз, дырҩегь дрышьҭақәлозма?!
Џьаламаҭ шьыбжьышьҭахьынӡа дыҟан. Данцоз дныҳәа-ныԥхьан, Саида лҭаацәеи лареи дрықәныҳәан дцеит.
Заур иҩны абриаҟараҩык Саида лбацәа рааира иаанарԥшуан, ҳтәыла аиааира азгәырӷьареи, лара лыхьӡи лыԥшеи.
Ииасит амшқәа. Саида лыԥсы лшьеит. Аибашьра агәаҟра иԥнаххааз аҭаацәа рыбзазара есааира аҭыԥаҿы ашьақәргылара иаҿын. Есааира ирзыхынҳәуан ашықәсқәа еиԥырҟьаз, аҭынчра аамҭа ахаан еидызкылоз, хаара зҵаны иҟоу агәаҳәара.
Ааԥынра абыржәы ицеит, ҽааны уажәаанынӡа имааиуа, ауаа ирхамшҭуаз аԥшӡара ссирқәа рхы-ргәы аҿы иааныжьны. Хкаара-цыԥхьаӡа змахәҭақәа тарны игылаз аҳәасақәа ашәра иаҿын. Шьоукы-шьоукы ацақәа аҟалақәа рылԥшаан иуфаратәы ишәхьан.
Саида лыҩны дааижьҭеи лгәазхара илзымбацызт гәҳәԥыхшла дзааӡахьоу Аԥсны дгьыл ашьхақәеи, аԥсҭақәеи, акаршәрақәеи. Урҭ улаԥш ахьынӡархьыслакгьы зегьынџьара иблахкыган. Заҟа игәазырҳагоузеи, ҵәҩанҵәы илбааҟьаны иқәԥақәсуа, ишәахха еилаҽҽо амшын каршәра ду иазцауа арҩашқәа рсахьа!
Саида ҿыц дизшәа лхы лбо дҟалеит. Знымзар-зны, сыҩныҟа схынҳәып ҳәа дзақәгәӷуазма лара, лыԥсадгьыл ахьчара азы амца қьоуқьад даналагылаз аамҭақәа раан. Лгәы хьу-хьууа инҭыхьшәашәаауан, Мактина данлызхуцлак. Аха илылшоз, иҟалаша ҟалеит, хнырҳәышьа змамыз…
Заур, Саида дахьааз азы, жәамш ихы дақәиҭыртәит, макьанагьы аусура дымнеицызт. Насгьы уажәы аколнха-раҿы, даара изхыццакышаз усутә ыҟамызт. Рҭаҭын иҟато азҳара иаҿын, арашәара макьана иаҭахымызт.
Аказармақәа аҭаҭын рцәара иаздырхион. Заур аколнхара ахантәаҩы иҿы днеин, иеиҳәеит, иҿҳәара нымҵәацт, аха есымша аказармаҿы дааины ҩба-хԥа сааҭ аус зуа дрыцхлаарацы шиҭаху. Заур иҭахымызт изырҳәар, ҳаи, ианаџьалбеит, иқәшәазеи, иԥҳәыс дааижьҭеи аҩны даадәылымҵӡакәа дышлыдтәалаз мацара, ибригада ихашҭит ҳәа.
Саида ачаирҭахь дцеит. Илҭахын лара ԥасатәи лҩызцәа аус ахьыруа днарылаԥшыр. Ҟараман иалҳәеит, дук мырҵыкәа анкьатәи сҭыԥахь усура саауеит ҳәа.
– Бмыццакын. Цқьа быԥсшьа! – иҳәеит Ҟараман. Иҭахымызт иара, ачаи аус азураҿы макьанаҵәҟьа бааи ҳәа илыԥхьарацы, уа ауаа ирызгәаҟуа ишыҟазгьы.
Илабжьеигеит, ашоураха, амра-ца дыцәгыланы џьабаа лхы иалмырбарацы. Дымцарацы, ақыҭа аҵыхәанӡа, акәара ахықәан абна хҿаны ачаи ҿыц ахьеиҭарҳаз.
– Бахьымӡар ҳәа бшәома? Уахьгьы бцап! – иҳәеит Ҟараман, Саида дыргәбзыӷуа.
– Уа сара снапала еиҭасҳаз ачаи ыҟоуп, избароуп. Аус зуада уа уажәы? – дҵааит Саида.
– Аӡәгьы аус иуӡом. Иҳаӡбит, ҿыц еиҭаҳҳаз ачаи мхаҿы, сынтәа абӷьҿыхра ҳаҟәыҵрацы. Ачаи шьаҭақәа хәыҷык иӷаруп. Цқьа ирзымҳаит. Аҟатақәа ылрымгеит, изыҟала закәу сыздыруам…
– Ы-ы, уажәгьы ишԥарзымҳац? Ирықәшәазеи? – дҵааит Саида иааџьашьаны.
– Бнеир иббап изеиԥшроу. Уажәы аха сымам, санҭацәу зны ҳаиццап…
Саидеи Ҟарамани аколнхара аправление ахь ицеит, Кәасҭа дырбарацы. Аправление кәасқьак иҩнан. Акәасқьа абарҵаҿы, аҩны узлаҩнало х-шәык ҿан. Ашәқәа руак ала уҩналон аколнхара ахантәаҩы икабинет, «акабинет» ҳҳәар ҟалозар. Избан акәзар, убасшәақәа иҟан. Аҩны агыдра маҷын, аҭӡамцқәа
ицәыҟьҟьа-жьыҟьҟьа, ахӷәра кылыжәжәа иҟан. Иҩнагылан Кәасҭа дызхатәаз астоли, дзықәтәаз аҟәардәи, нас х-сқам хәхәақәаки, даҽа баша ҟәардәқәаки. Дахьтәаз ихаҿы икнаҳан, аҷах-аҷахҳәа збжьы гоз, адаҷ ҵӷа гьалдызуа изыцраҳәаз џьазтә сааҭк. Акабинет авараҿы иҟан аколнхара аҳасабеилыргарҭа, абухгалтериа. Ауадақәа зегьы иреиҳаз «Акәақьҭа ҟаԥшь» иарҭеит. Саида арра дцаанӡагьы, ари ауада абиблиотекеи аԥхьарҭеи ирырҭарц ргәы иҭан, аха иахадыргылашаз уаҩы дрымԥыхьамшәеит. Ус иҳәеит Кәасҭа. Уажәы ацаԥха икын аҳасабеилыргаҩы «Акәақьҭа ҟаԥшь» амаҵ азызушаз ихаҭыԥуаҩыс. Аколнхара ахьӡала рнапы зҵарҩыз агазеҭқәеи ажурналқәеи, Кәасҭеи аҳасабеилыргаҩи ишаны аҩныҟа иргон. «Акәақьҭа ҟаԥшь» аадыртуан аизарақәа анрымаз, абжьааԥны иаркын.
Саида абарҭқәа зегьы данынарыхәаԥш, аколнхара аусқәа ԥаса аҵкысгьы уажәы еиҳа еилаҳан иҟазшәа лбеит.
Кәасҭа икабинет аҿы дыҟамызт. Ҟараман, Кәасҭа дахьыҟам азы дазгәаазшәа дааҟәндшәындит:
– Баша аамҭа ҳцәыӡит, саҭабымҵан! – иҳәеит иара, Саида лаԥхьа минауаҭрак нышьҭаҵаны. Саида Ҟараман иажәа днаԥыҩлеит:
– Аамҭа иҳацәцаз ада хьаа ҳмоуааит. Уи егьаурым, – лнапы иахаршәны илкыз аԥҳәыс ԥараҭра аҿы ааимлыршәан, иааҭылгеит азамш цәҩежь цәас изхаз книшька хәыҷык. Акнишька Ҟараман ишҟа иналырххеит.
– Аучот санҵа, – лҳәеит лара.
– Апартиа балалама, Саида?
– Ааи, салалеит.
Ҟараман длеигәрӷьан, дныҳәа-ныԥхьо иаалымихит. Саида деилаҳәан иахьа бырфын маҭәала, аҳаргьгьы
лкын, зны-зынла иртланы иаалхаргылауа. Нас лԥараҭра, лнықәгыла-аақәгылашьа егьи уҳәа, дыззымдыруаз аӡәы
дибар, дызусҭда ԥсшьара иааз абри аҭыԥҳа гәыкы, аҭыԥҳа ссир аалзиҳәарын. Заҟа длеиԥшымыз лара, ар маҭәа зышәны ақалақь аҿы адәыӷба иҭыҵыз Саида. Усҟангьы аԥшӡара агәыкыра лыҵан, ииашоуп. Аха уи аԥшӡара ианыԥшуан ахаҵамԥҳәысра дазызкуаз, илыхҭылгаз агәамҵрақәа илнырҵаз ҵәаӷәақәак рышьҭамҭа. Иахьа урҭ акымзарак узлыдбаломызт. Илхәаҽит лгәырҩақәа. Иахьа илныԥшуан, аԥсҭазаара иацԥыҳәан иҟоу, ахаан цәгьара зхызымгац, згәы ҭганы иааӡоу аԥҳәыс хымкых мацқьа-шьацқьа лықәгылашьеи, лынаԥш-ааԥшышьеи.
Саида илзымдыруа дыҟамызт, ақыҭаҿы ишмаҷмыз згәы ҭаԥҽу, аџьабаа иалатәоу ауаа, зҵеицәа бзиахәқәа аибашьраҿы изыцәҭахаз. Лыԥсаа дызмамгьы аибашьра аамҭа иаргәамҵит, рылахь еиқәуп. Лара ирызныҟәлгароуп, ргәы рхазыршҭыша аԥызара, идлырбароуп аҿырԥшы. Аибашьра ашьҭахь абзазара рҿыцтәуп, ихәшәтәтәуп зырӷьара мариам ахәрақәа.
Саида иақәлкит абри аус аҟны аҭакԥхықәра ӷәӷәа лхы иадылҵарацы. Изқәылкыз анагӡара дагьалагеит дымԥшӡакәа. Лҩызцәа аҳәсахәыҷқәа ачаи ахьҿырхуаз даннеи, дааџьаршьеит. Дахьынеимоу илхан ауаҩы игәы ҭызгаша ацәа хаа, аҟәандареи агәрӷьареи зныԥшуаз.
Ҟараман еиликааит Саида лыгәҭакы, блала еиԥхьишьшьаауан лымаҭәа цәанаала, гәаныла дирҽхәон, ирдууан лыразра, луаҩ қьиара. Уи аамҭазгьы Заур диҵашьыцуан, иара, адунеи аҿы мал згым, ԥсы зхоу аҳәсажәла иреиӷьу зыҩны дыҩнагылоу ҳәа дыԥхьаӡаны.
– Ҳпарторганизациа насыԥ аман, бара беиԥш иҟоу акоммунист ԥҳәыс дахьацлаз, – иҳәеит Ҟараман, егьырҭ игәаанагарақәа зегьы даарҟәаҵны.
– Сара апартиаҿы сзаҵәымхарацы, наҟ-наҟ аусура сылсыршап ҳәа сақәгәӷәеит, – лҳәеит Саида. – Избан акәзар, ҳара ҳколнхараҿы иҟоуп, сара издыруеит, убри
еиԥш акрызуа аҳәса, апартиа ачленцәас рыҟазаара, сара исеицәамкәа изықәнагахаша. Урҭ апартиаҿы рыдкылара уара зынӡа уеигәрӷьозар акәхап! – Ҟараман днеиҿаԥшит Саида, лқьышәи лыблақәеи еицырччо…
Ҟараман еиликааит, изықәнаго аҳәса апартиахь рыдкылара ҳәа илҳәаз ажәақәа ҽыԥныҳәақәак ширҭоз. Ианеиԥырҵуаз, Саида лнапы ааникылан, ус иҳәеит:
– Уажәшьҭа, аҩыза Саида, бҳацхраа иҳагу-иҳабзоу аусқәа реиҿкааразы!
Саида аҩны данааи, Заур иалҳәеит, хатәы гектарс иҟалҵарцы лгәы иҭаз адгьыл аҿы еиҭалҳаз ачаи ҿыц, аус иадулоу зеиԥшроу зылцәырӡо змааноу шылзеилымкаауа. – Убра ачаи зҿырымхуазеи, иақәшәазеи абасҟаамҭа иазымҳауа, аҽазеинымгалауа? – лҳәан, дҵааит Саида.
– Иақәшәазеи, бымбои, ирзыҟамҵеит!.. Аха бара уи гәалас иҟабымҵан. Аибашьра иахҟьаз усуп. Уи еиԥш иага ус еиҵаханы иҟоуп. Аутәы-аҳәатәы ҵҩак рымам, иагараангьы зегьы ирызхоуп. Амала, азхәыцра аҭахуп, руа иарбану раԥхьа ҳазлагаша…
Заур, адырҩаҽны шаанӡа дҩагылан, иԥҳәыс дмырҿыхакәа ишьапԥынҵа дықәгыланы, ԥшьаала, аҩны дындәылҵит. Иалсагьы макьана дыцәан, аха димырҿыхеит. Аҳәаҭраҿы днеин, ашә аартны аҳәақәа ауишьҭит.
Иҵхаха иҩагылаз амра, аҩны аԥенџьырқәеи абарҵеи инаргәыдыҷҷалт. Аҳауа зынӡа еилыԥхо ицқьакәакәараӡа иҟан. Заур иахьа даҽазны деиԥшымкәа, ихы-игәы деигәырӷьо, аутәы-аҳәатәы дырзыҳаҵҳаҵо ацәарҭа дылҵит. Иаразнак дналагеит ԥыҭрак аахыс игәы иҭакны имаз иусутә. Адәны ашҭаҿы игылаз ауардын ауӷә ааҵихын, дҟыгә-чыгәуа иагқәаз рыҟаҵара далагеит.
Амаҵурҭа алҩаҵә царҭаҿы алҩы ҩкылыббит. Иалса дгылан амца еиқәлҵазаап. Нас аныгагьы аахәарчарит. Иалса аныга кны ажәқәа лхьарц аҩны дындәылҵит. Аа,
абар Саида дгылан амардуан албаара даҿын. Уамашәа иааџьалшьеит лара Заур абри еиԥшха шаанӡа дгылан дызҿыз аусутә даннахәаԥш.
– Иҟоуҵо закәзеи, Заур? – лҳәан, дҵааит Саида. – Иазууазеи ауӷәжә рыххо, иаҵаҳҳәо камбашь ҳамам, аҽакым! Изуҭаххаз ҳәа акы аасзеилымкааит?
Еиҳәҭҟәыҟәланы итәаз Заур, иԥҳәыс лахь даахьаҳәын, лханытә лшьапы аҟынӡа блала дааимидеит. Ибеит иара, макьана цқьа ацәа иалымҵыцыз иԥҳәыс, ллакҭа хаа ишҭыԥшуаз, дзымҽхазкыз аџьашьара.
– Изуҭахузеи, исзеилымкааит? – деиҭаҵааит лара.
– Ауардын еиқәсыршәар сҭахуп, – лаҭеикит Заур. – Абнахьтә аагатәқәак сымоуп. Уажәы аԥсшьарамш анҳауа, аколнхара ахантәаҩы акамбашьқәа усраауеит ҳәа сеиҳәеит.
– Абнахьтә аагатәқәак сымоуп уҳәама? Иумоузеи аагатәыс?
Заур зназы деиқәшьшьы дааӡырҩит, илҭаз азҵаара ақәҿымҭкәа. Нас зҳәара мариам, абри даара маӡажәа дук иҳәозшәа ибжьы ныҵакны ус иҳәеит:
– Маҭәахәқәак кылызгап ҳәа сгәы иҭоуп!
– …Изакә маҭәахәқәоузеи? Аҭаҭын казарма азу?
– Мамоу, уи азы акәым.
Заур дҩагылан, иԥҳәыс лҿы днеит. Илақәа убас
икамкамуан, иҭыччауан, абри даара гәырӷьара ссирӡак ззыҟалаз аӡәы иеиԥш. Ус ҿааиҭит иара:
– Аҩны ҟаҳамҵои, бара, ишԥабзеилымкаауеи!
– Закә ҩнузеи иҟаҳҵауа? – зынӡа иааџьалшьеит Саида.
– Закә ҩнузеи захьӡузеи? – Заургьы иџьеишьеит иԥҳәыс лҵаашьақәа. – Ыы, ибхашҭма, аҩн ҿыц ҳаргыларц ҳгәы ишҭоу?
– Анкьа зны акы ҳҳәахьан ҳәа, уажәы иабоугәалашәеи? – дҵааит Саида.
– Исгәаламшәакәа, ишԥасгәаламшәоз! – дааҳәыцымыцит Заур, инапқәа иеихьшьы-ааихьшьуа. – Ибхашҭма, аибашьра ҟалаанӡа аламҭала, аҩн ҿыц ҳаргылароуп ҳәа бӷьаҵәы-ӷьаҵәуа ишсабҳәалоз.
– Аа, уиоума узҿу? Аибашьра ҟалаанӡа исҳәалон, иҵабыргуп!
Саида иҟалҵаз аҭак ажәа убасҟак еизадан, ауразоуроу џьара гәҭыхак аныԥшуамызт.
– Ибгәаласыршәап, бҭахызар, аҩныргылара аҵыхәала исабҳәалоз ажәақәа зеиԥшроу: «Ҳқыҭаҿы зеиԥш уаҩы изгылам, аккара ахылԥа ахадыргылеит ҳзырҳәо, ҩынтәны еихагылоу аҩны бзиа ҟаҳҵароуп» ҳәа, абас бымҳәоз бара ԥаса.
– Исгәалашәоит, исҳәалон.
–«Ҳқыҭаҿы иааиуа ахылаԥшцәа, ҳара ҳҿы ада даҽаџьара имҩахымҵуа ҳҟалароуп» ҳәа, убасгьы бҳәалон, ибгәалашәоу? – деиҭаҵааит Заур.
– Урҭқәа сгәалашәоит, аха сара ус анысҳәалак, уара исуҭоз аҭакқәа ртәы зумҳәозеи? – хазы дҵааит Саидагьы.
– Ы-ы, сара бара сбықәшаҳаҭымхоз!..
– Мамоу, усықәшаҳаҭхаӡомызт. Аҩны бзиа аргылара азхом, ауаа уеицырдыруа ҳаҭыр уқәны уҟазароуп, убри зегьы аарыхтәуп! – уҳәалон уара.
Заур, игәы иасыз ихы-иҿы иааныԥшны, ус иҳәеит:
– Бгәы изаанагозеи бара, ҳара аӡәгьы ҳаҭыр ҳақәиҵаӡом ҳәа?
Саида лхаҵа иҳаиҭқәиҭқәа зеиԥшраз анылба, имаршәа кны дхаакәакәараӡа дыниацәажәеит:
– Сыхаара с-Заур, ҳара аӡәгьы аҳаҭыр ҳақәиҵом сымҳәаӡеит сара. Ҳазлатәоу ҳауаажәлар рыцәгьа-мыцәгьа сцааит, рхаҟара ҳаҭыр ҳақәрҵоит, бзиа ҳарбоит…
– Аҩн ҿыц ҳаргылар, уажәы ҳшырбо аҵкыс еицәаны ҳарбо иалагару дара?
– Ҳаԥеиԥшып макьана, аҩн ҿыц аргылара. Уи ҳахьымӡар ҳәа умшәан, ҳаибгазааит…
Заур дҟәзгаӡа, деиԥхьхәцуа даанхеит. Изқәкны имаз аҩныргылара аус, иԥҳәыс зынӡа даҽакала дазныҟәап ҳәа игәы иаанагауан. Ԥасанатә аахыс дзышьҭаз изныкымкәа, иҩынтәымкәа лхаҵа дыззиацәажәахьаз аҩныргылара уажәы дшаҿу анеилылкаалак, уаҩы ишимбац деигәырӷьаны даԥылап ҳәа, абас игәы иаанагон Заур. Иԥҳәыс иара изы гәыкала дшыҟаз хеиҵон, убри аҟнытәгьы лара дзеигәрӷьаша иагьа изыҟаҵаргьы акы мап азиҳәо ҳәа дыҟамызт. Зны иԥҳәыс лҳәатәы дазыӡырҩны, аҳасабеилыргара шьҭаҵаны, аҭаҭын бригадахь бригадирс диасхьан. Иҵабыргыҵәҟьаны ашьҭахь дызлазхәыцыз ала, убасҟан убри иахәҭаны иабжьалгеит лара. Уажәыгьы лҳәатәы неигӡар иҭахын. «Ишԥалзеилымкаауеи лыгәҭыха анагӡара сшашьҭоу? Убри лзеилымкааҵәҟьо дыҟазар, ԥаса дшызбахьаз еиԥш дыҟам, хымԥада лҽеиҭалкит! Ԥаса еиԥш хаала ҳзымеицәажәошәа збоит лареи сареи. Иҟалап, абарҭ иҟасҵақәо, сызҿқәоу зынӡа илҭахымзар, илцәымӷзар?»
Заур игәы неилаххшәа дааҟалан, илҳәаз ацкы иҿацаӡа иныҟаиҵеит:
– Мап, аҩныргылара ҳзазԥшуам. Еилыбкаар бықәнагоит, абыржәнатә аҽазыҟаҵара ҳаламгар ада ԥсыхәа шҳамам! Сгәы иаанагом сара, бара убри бзеилкаауам ҳәа. Амала, быҽхырцәажәарц бгәы иҭазар, уи маанас иаҵоу бара идыр, сара исыздыруам…
– Аҩныргылара сцәымӷӡам сара. Уара уиашоуп, аха уазхәыцишь, саргьы сиашамзар убап, – лҳәеит Саида, – ҳара уажәы ҳазҭагылоу ала, аҩн ҿыц аҟаҵара даара иаҳцәыхьамҭахоит. Еиҳаракгьы, уара умч унаршәап, уаргәамҵып, амалагьы ергь афораҳәа уҟоуп, насгьы, аколнхараҿы иудуп уара ухала ухы иадуҵаз аусутә
ӷәӷәаӡа. Аҩн ҿыц ҳаҩнамзар егьоурым, уара агәабзиара умазааит!..
Саида дцәажәон жәа хаала. Лыԥсы ихҭнылҵарызшәа бзиабарыла деиҵаҭәы дихәаԥшуан лхаҵа. Иара зымҩа иҿы ирҳәит. Дыԥшуан, хаԥышәала згәаанагара назыгӡарц иақәзкыз ауаҩы иԥшышьа асахьа ылкааны. Заур ицәа-ижьы акыр иагын. Зны-зынла иаалырҟьаны вбада, аҽакыда гәырҩала илахь неиқәиҵон. Аха уи иара ихарамызт. Аибашьраҿы ихигаз агәамҵрақәа, инагӡаны макьана ицәа изалымҵыцзар акәхарын!
Саидагьы убас лгәы иаанагауан, Заур ԥасеи уажәи иҵасқәа рыҽшеиҭаркыз данрызхәыцлак. Илҭахымызт лара, аҩн ҿыц аргылара иахырҟьаны ироуз аимак абзоурала, рыгәқәа цәибаҟьар, еицәыхьшәашәахар. Илыӡбеит, ҳасабла маршәакрыла, игәы дамыршьыкәа лҳәатә аҿы даалгарц.
– Уҽаанкыл, сызкәхшоу с-Заур! Цқьа уазхәыц! – лҳәеит лара лыбжьы аарԥсыҽны, лгәаҵанӡа дразӡа, егьыназеиӷьым лакҭа еизадала лхаҵа дихәаԥшуа. – Уажәшьҭа аҩны ҳаиӡаны анцәа ҳаныҟаиҵа, ада хьаа ҳмоуааит, аҩн ҿыц ҳазмыргылар ҳәа ушәома. Уи ҳшахьӡарашәа ус ҳасаби заҵәы даҳцәымԥсааит.
Саида игәалҭеит Заур илахь шааимеирцыз.
– Ҳаҩныжә ахыб икылсуеит, ашьапқәагьы ԥсахтәуп. Урҭ аџьабаа рыдаабалар аҵкыс, еиӷьми аҩн ҿыц ҳаргылар, – иҳәеит Заур, еиҳа иаардаданы, иаараԥсышәаны.
Иҵабыргыҵәҟьан Заур дахьиашақәаз ыҟан. Аҩны даара иуашәшәырахахьан, аремонт ӷәӷәа аҭахын.
Саида зымҩашәа днаҳәны даақәԥсычҳаит, нас, игәоуҭаратәы хәыҷык дааԥышәырччеит.
– Уи саргьы избоит, аха иахькылсқәо неилыԥшааны ҟауарла иҵҳаршьып, ихәарҽхаз ашьапқәагьы ҳаԥсахп. Урҭ рыҟаҵара уиаҟара ибаргәм, нас ҳаҩны даҽа
ԥыҭраамҭак иҳазхаратә иҟалоит. – Аҵыхәтәан Заур иалҳәеит Саида афымцеи арадиои ааргар шылҭахыз.
Заур иқьышә дацҳауа дӡырҩуан, абарҭ ажәақәа иԥҳәыс ианиабжьалгоз.
– Афымца лашареи арадиои аколнхацәа рыҩнаҭақәа рҿы рнагара аколнхара аиҳабыра ирусуп, аха егьҟарымҵеит. Урҭ ирыгу дара ирбап, ҳара, ҳара ҳтәы ҟаҳҵароуп, – иҳәеит дырҩегьых Заур.
Саида уаҳа ақәҿылымҭит.
Убри аамҭазы Алхас амардуан дналбааҟьан, дыҩуа-дыҩуа иан лҿы дааин иҽыналгәдыршәланы, инапқәа лыхәда инхишьын, аҵәах-аҵәахҳәа дналгәӡит. Нас Заур иҿы данааи, даашьҭиԥаан, ҩынтә-хынтә ихахьы днаиршәит. Алхас акыр-кырҳәа дыччон.
– Бихәаԥши, заҟа ибзиан иҽеилеиҳәаз! Ари дарԥысуп шьҭа ихала иҽеилеиҳәалааит, бара биԥырхагамхалан, – иҳәеит Заур, иԥа иаԥхьа дыргылан дихәаԥшуа.
Иҟалаз уи ауп; Саида дааижьҭеи, Алхас лара деилалҳәон. Уи Заур иҭахымызт. Ахәыҷи иани ргәазхара еибабаанӡа, даҽа ԥыҭраамҭак ҳәа дыԥшын. Уажәы акыр агәнамӡара злаимаз ала, иԥҳәыс илыдиԥхьаӡалоз авба маҷ, абӷьааҳәа иналаҽԥниҳәеит.
– Ибзиоуп, уара ишуҭаху! – наиаҭалкит Саида дхаакәакәараӡа.
Иалса амаҵурҭа ашә лхы аадәыллырҳәҳәан: – шәааи шьыжьхьафара! – ҳәа нарықәҿылҭит.
Хаҵеи ԥҳәыси Алхас дрыбжьаргыланы амаҵурҭахь иахьцоз, Саида лгәы дҭахәцуа днеиуан: «Шәашьас иаҳҭозеи ҳара, абриаҟара аамҭа ҳаҩны ашә аазыртыз , иахьагьы хыла ицәаӷәо иҩноу, аӡӷаб ҳалал Иалса лыԥхӡаша?»
Обком аҿы аколнхарақәа рхантәаҩцәа реилацәажәара ыҟан. Ибзиан аус зуа аколнхарақәа русушьа аҿҵаа еиҵахо аколнхарақәа идеилдыркаар рҭахын. Дцәажәеит Леуарсагьы. Иреиҳәеит еиҳабыс дызмоу Ленин ихьӡ зху аколнхара аус шауаз.
Аицәажәара ианалга ашьҭахь, иаарласны, Леуарса обком актәи амаӡаныҟәгаҩ икабинет ахь иԥхьеит. Дахьнеиз, амаӡаныҟәгаҩ иеиҳәеит еиҳау амаҵурахьы диаргарацы ргәы ишҭоу, ақыҭанхамҩа ус азы араиком аҩбатәи амаӡаныҟәгаҩыс дшыҟарҵо.
Обком амаӡаныҟәгаҩ даара иҽырӷәӷәаны дцәажәон. Леуарса араиком ахь ииагара аус, хьаҳәа-ԥаҳәа амамкәа иӡбны иалгахьоушәаҵәҟьа ауп ишиҳәаз. Иҽырӷәӷәаны ацәажәара алушәак ҟазшьас иман амаӡаныҟәгаҩ, иаҳҳәап, дзацәажәо ауаҩы ажәак имеикразы игәы иҭаӡамзаргьы, ашьшьыҳәа дӡырҩуа дтәазаргьы, иара ицәажәашьа ицәажәашьан, иԥсахуамызт. Уахьихәаԥшуаз ишаанагара дыҟан, ихахәы еиқәаҵәан, иқәрахь анеира дазааигәаха-цыԥхьаӡа, ицәеижьы аҭәрахьы ахы шхаз ҩашьомызт, зегь раԥхьаӡагьы уи убаратәы иҟан ихы-иҿы аҭәышьала.
Леуарса игәиҽанӡамкәа иаҳаз амаҵура ҿыц ахь аиасра дааиланарӡыӡеит.
– Сымч ақәхарым сара уи еиԥш иҟоу аус ду, – иҳәеит иара.
– Умч шԥақәмхои, апартиаа иудырҵоит, умч ақәхароуп, – иҳәеит амаӡаныҟәгаҩ.
Леуарса ихы неирҟәын, луанытә даахәыцит.
– Апартиа исыднаҵо анагӡаразы схы сеигӡарым, аха акы еиԥшымкәа суҳәоит, иҟалозар… Даара суҳәоит сахьыҟоу аколнхараҿы сааншәыжьрацы, – иҳәеит Леуарса, аҳәара-чара зныԥшуаз лакҭала, ибжьы мырдуцәакәа хаала.
Обком амаӡаныҟәгаҩ еиҳа иҽеиҵыхны днатәеит, иара дихәаԥшуа.
– Избан, ус зуҳәазеи? Иҟалеи? – дҵааит амаӡаныҟәгаҩ.
– Аколнхараҿы еиӷьны аус зуеит, уа сахьыҟашәҵо аҵкыс.
– Ус угәы изаанагозеи?
– Сгәы изаанагаз уиоуп, аколнхараҿы аус зуеижьҭеи акырҵуеит.
– Издыруеит уи аколнхара уара ишеиҿукааз, – ныбжьаиргылеит амаӡаныҟәгаҩ.
– Сара иахьеиҿыскааз мацарагьы акәым аус злоу, аус злоу уиоуп: бзиа избоит сара сколнхара, иалоу ауаа сара схы шыздыруа издыруеит, изыргәамҵуеи ргәы иҭоуи сҵахьеит. Ҽхәарашәа иҟамлааит иахьысҳәо, аха сыгәра ргоит, саргьы дара рыгәра згоит, абасоуп ҳшыҟоу.
Амаӡаныҟәгаҩ дынцәыҵаччашәа иқьышә ааирҵәин, ихы ааирҵысит.
– Дареи уареи ишуҳәаҵәҟьаз шәеилаҵәаны шәыҟазар, инашәыгӡазаап зегь реиҳа зҵакы дуу аус хьанҭа. Колнхарак аҿы мацара ауаа шәааӡазаап асоциалисттә ԥсы рхаҵаны. Урҭ реиԥш иҟоу ауаа бзиақәа рҿы дзеиԥшразаалакгьы анапхгаҩы аус зимурызеи, дызусҭа урҭ рыҟны аусура ззымариам? Иашами исҳәо?
– Мап, усҵәҟьа иҟам аусқәа. Ҳколнхара иалоу реиҳараҩык уаа шьахәқәоуп, ҳәарас иаҭахузеи, аха иҟахуп дырҩегьых здырра наӡам ауаа еиҵахақәа. Ус иҟоу рааӡара макьана аамҭа аҭаххашт. Урҭгьы ауаҩы инапаҿы ишааиуа сара агәра згоит.
– Аԥхьагылара змоуи измами ауаа, шәара шәколнхараҿы еиԥш егьырҭ аколнхарақәа рҿгьы иҟоуп. Уақәшаҳаҭми?
– Ииашоуп, усоуп, – иҳәеит Леуарса, иагьнациҵеит: – Исҭахуп салгарц, зшьапы ҳкхьоу арахә ферма рҭакырҭа
ахыбра, насгьы ҳамхқәеи аҳабла еицәы-харақәеи рыбжьара амҩаҟаҵара. Арахә рҭакырҭа ахыбра ԥшьышә-хы ирызхаша хыброуп, амҩа ҟаҵара ҳәа сызҿугьы, зда ԥсыхәа амам усуп, уи цәгьа иарманшәалоит аҩнуҵҟатәи аиҭанеиааирақәа.
– Урҭқәа рыҟаҵара уахьӡап, араион аҟны уаннеилак, уантәи анапхгара руҭап. Исхашҭыз, мшәан, иахьа аилацәажәараҟны иуҳәон ҳәа сыҟоуп аҳәақәеи акәытқәеи рааӡара атәы?
Амаӡаныҟәгаҩ илақәа неимеирхәхәын Леуарса дкылкааны днаихәаԥшит, абри даара игәамԥхоз акы идибалазшәа.
– Исҳәон, ааи.
– Сара уара даара ҳаҭыр уқәысҵоит, убри аҟнытә, зегьы иахьраҳауаз акритика узыҟасҵар сҭахымызт. Оумашәа избоит уажәраанӡа иахьузеилымкаац, аиааира дуқәа згаз апартиеи асовет жәлари, аибашьра шааилгазҵәҟьа имԥшӡакәа, аԥхасҭа иҟалаз ашьҭыхра иалагарацы иуалԥшьаны ишрыду. Дук хара имгакәа, иаарласны, жәлар рынхамҩа, аибашьра ҟалаанӡа иахьынӡанаӡоз аҵкысгьы инеиҳаны ишьҭыхтәуп. Акәтқәеи аҳәақәеи рааӡара мацара азхом, неиҩымсрыда аусҟаҵатәқәа зегьы еимҿхактәуп. Иуаҳауоу! Неиҩымсрыда зегьы! Урҭ рынагӡара убриаҟара ирццактәуп, ауаа тәамҩахә ҟамҵакәа аус руларатәы еиԥш. Ажәлар, иаауп рҳәар, ахырзаман рылшоит. Нарҭ Сасрыҟәа иҩызцәоуп. Сасрыҟәа ажәлар ҳзашьҭоузеи ҳәа иӡбахә ҳәаны даԥырымҵеит. Урҭ рылшара заҟароу заманала ирдыруеит, убри аҟнытә ауп дара ирыгәҭылху ауаҩы акы дааннамкылаӡо дзыҟоу, шәышықәсалеи зқьышықәсагьы ихьӡ зкамшәо. Уареи сареи ҳазусҭцәада?.. Ажәлар рҳәатәы нагӡацәа ҳауп. Уаҳа аӡәгьы! Урҭ рҳәатәы ҳзынамыгӡозар, нас ҳазмаҭәахәузеи!
Иӡырҩуа итәаз Леуарса, ижәҩақәа рҵысуа ԥыҭк
дааҳәыцымыцын, ажәаҳәара даманакуа, ԥшьаала ус иҳәеит:
– Нарҭ Сасрыҟәа акыр здыруа, акыр зылшаӡо фырхаҵоуп аԥсуа епос аҿы. Аха уи аӡәгьы иҳәатәы ныҟәигомызт, аӡәы иҿаԥхьа ихы лаирҟәуамызт, ҭакԥхықәрагьы идмызт. Аха ҳара ус ҟаҳҵар ҟалома, сеидроу?
Амаӡаныҟәгаҩ азнык азы дааԥышәарччеит, аха иччаԥшь иаразнак инеиҿабан, илакҭа аҽааиҭанакын, ус иҳәеит:
–– Уара апартиаҟны акыр иазку аӡәы уоуп, аусура иахьеи иаци иумбеит, уазыманшәалоуп, иуҵахьеит. Убри аҟнытә, иуцәымӡакәа иуасҳәоит аусқәа зеиԥшроу. Даара ирацәаны аҟаҵатәқәа ҳаԥхьа ишьҭоуп ҳара уажәы. Зегьы раԥхьа инаргыланы, Аԥснытәи автономтә республика ҟаҳҵароуп, бзиа еицырбо, иԥшӡаӡоу тәыланы. Иашоуп, иара усгьы тәыла ԥшӡоуп Аԥсны, геи-шьхеи еицдырԥшӡоит иааџьоушьаратәы, анапҟазара ду злоу сахьаҭыхҩык азаказ иҭаны иҭдырхызшәоуп ишыҟоу. Аха ҳара иаҳзааныжьуам аԥсабара ишеиҿанартәыз мацара, еиӷьаҳтәыроуп убри аҟынӡа, ҳтәылаԥсадгьыл зегьы азы ихьӡырҳәагоуп азырҳәаратәы еиԥш.
Абарҭ ажәақәа аниҳәа Георги Платон-иԥа (ус иԥхьон обком амаӡаныҟәгаҩ), изыҟаиҵа сеидроу, илақәа аҭуанахь иҩышьҭыхны дыԥшуа дааҭгылт, нас ацәажәара деиҭаналагеит:
– Ҳара, – иҳәеит Георги Платон-иԥа, – уаҩы илаԥш ахьақәшәо зехьынџьара, амҩаҿықәқәа инарыдкыланы, еиҭаҳҳароуп аевкалиптқәа. Зегь раԥхьаӡагьы, Амшын Еиқәа аҿықәантәи амҩаду ахықәқәа рҿы. Аевкалипт егьырҭ аҵиаақәа акы иеиԥшым, убриаҟара иҵлажәла бзиоуп, ԥхынгьы-ӡынгьы иеҵәҟаҟараӡа игылоуп. Уи анеиҭаҳҳалак, Аԥсны зегьы еихашьшьы зынӡа аԥшӡара икны иаго иҟалоит.
Леуарса ихы иқәжьны аӡырҩра даҿын.
– Ақалақьқәа рҿы еиҭаҳҳароуп апальмақәа, акамфор ҵлақәа ҳәа изышьҭоу, нас гьималаитәи акедр дуӡӡақәа… Есымша иеиҵәҟаҟараӡа иҟоу, угәы иаззырҳауа ашәаԥыџьаԥ ҵлажәлақәа меигӡарахда ҳақалақьқәа ирхьаҳагӡароуп. Насгьы, иудыруеит, ҳара шәҭыда ҳхәарҭам… Апальмақәа рыҵаҟа еилаарцыруа игылазароуп ауарҳал ԥшӡа иаҩызоу ашәҭ какаҷқәа. Арҭ исҳәақәо зегьы бзиоуп, иашами?.. Аӷьараҳәа еиҭаҳҳап жәаҩа миллион аевкалипт ҵлақәа. Аиҳабыра рахьтә иҳадуп, еиҭаҳамҳар ҟалома. Уи ҳа ҳзыҳәан хьӡы змоу усуп, ҳҽаҵаҳмырхароуп.
Леуарса дацәымҩашьо еиликааит, егьырҭ зегьы шыҟазаалакгьы, ари аус аҟны амаӡаныҟәгаҩ ажәа имакра шзыҟамлоз. Аха жәаҩа миллион аевкалиптшьаҭа реиҭаҳара заҟа ихьанҭаз анааихәыц, убри аҟынӡа инаилыжжит, ажәақәак ахимҳәаар изымчҳауа дааҟалт.
– Ҳара, – иҳәеит Леуарса, – акультура аҩны иҳаргылоз азааигәара еиҭаҳҳаит ԥыҭк аевкалипт ҵлақәа…
– Аевкалипт ҵлақәа уҳәоу?
– Ааи, аевкалиптқәа. Урҭ ирызҳаит, идухеит, ҳәарас иаҭахузеи, аха иҳәатәуп даара напы рыдҳамкылар егьшырзыҟамҵоз. Уи зны ажәла каԥсаны, аиҭаҳатә уааӡароуп, аха акыр ирызҳаанӡа оранжереиаҿ иҟазароуп, мамзар, ишәарҭоуп.
– Уи саргьы издыруеит, – иҳәеит амаӡаныҟәгаҩ днаԥыҩланы.
– Аиҭаҳатә аплан заҟа идуу ала, анагӡара аламала уаҩы имч акәымхар ҟалап. Ауаа егьырҭ русутәқәа зегьы иаарҟәыхны, уи анагӡара иаларгатәхоит, сара излазбо ала.
– Ииашоуп иуҳәо! Убас егьыҟаҳҵоит, – иҳәеит амаӡаныҟәгаҩ.
«Зда ԥсыхәа ыҟам егьырҭ анхамҩатә усқәа реиҳа
ианеиҵахо аамҭазы, ауаа еидцаланы аевкалипт еиҭаҳара ишԥаладыргои, мшәан? Ари закә логикоузеи? Даара иҽеим, иашан!» – ааигәахәт Леуарса.
– Аевкалипт еиҭаҳатәуп, ҳәарас иаҭахузеи, аха… – иҳәан, иҳәарц ииҭахыз ахцәажәара изымгәаӷьуа даахьаҳә-хьачеит Леуарса.
– Уаҳа акрацуҵар уҭахызма? – дҵааит амаӡаныҟәгаҩ, илақәа еихмырсыӷьӡакәа дыԥшуа, дхаакәакәараӡа. Шамахамзар, ус уаҩы диацәажәомызт иара. Иҟалап Леуарса игәаанагарақәа иҿихрацы иҭаххазар. Уи иагьигәаӷьит игәҭыха аҳәара.
– Еиҳа ииашахар ҟалап, – иҳәеит Леуарса, – шықәсык-ҩышықәса аевкалипт еиҭаҳара шәааҟәыҵны, ирацәаны арахә рааӡара аколнхацәа рымчи рылшареи азышәкыр, мамзар, абриаҟара аевкалипт еиҭаҳара рацәацәоуп ҳәа сгәы иаанагоит. Убри иахҟьаны инагӡамзар ԥсыхәа змам аарыхрақәа рыпланқәа еиҵаҟьар ҟалоит, уи аколнхарақәа ирԥырхагахоит. Ус акәымкәа, аевкалиптқәа, уажәы шәгәы ишҭоу еиԥш, ирацәаны реиҭаҳара шәааҟәыҵны, аплангьы ԥыҭк инагырханы, аиҭаҳара ҳаԥхьаҟанӡа иааншәыжьыр. Аԥсны уи азыҳәан акы агхон иҟам, акы рыгхон ҳәа иҟам, убасгьы аколнхарақәеи аҳәынҭқарреи. Арахә рацәаны иҳааӡар, ҳреспублика ахши акәаци рзы имгәамҵуа иҟалоит. Иара убри аамҭазгьы ирзырҳатәуп ачаи, аџьықәреи, аҭаҭын, ацитрусқәа уҳәа, рылаҵарҭа дгьылқәа, насгьы аҽаҩра беиа аарышьҭуа аус рыд-улатәуп урҭ аарыхрақәа. Ауаа афатәи-ажәтәи иазым-гәамҵуа рыҟаҵара, убри зегь раԥхьа иргылатәу усны сахәаԥшуеит сара. Аха игәыгәҭамхароуп аџьажәлар зда ихәарҭам егьырҭ аусқәагьы. Абриоуп, Георги Платон-иԥа, сгәы иаанаго! Ииашаҵәҟьаны, исҭахым уара иуцәызӡарацы.
Амаӡаныҟәгаҩ илахь аиҩырҽарақәа еизырҵәаны
илақәа ааимеирхәхән, иаԥхьа иқәыз акарандашь ықәхны иблокнот акы анҵара далагеит.
Леуарса игәы хыҭхыҭуа дыԥшын. Издыруамызт арҭ ииҳәақәаз дахькылыргашаз.
– Уцәажәашьақәа злаҟоу ала, зегь ҳаиҳа уара уҟәышзаап! Ус акәушь? Ы-ы? – дҵааит амаӡаныҟәгаҩ, икарандашь ықәршәны инапқәа астол инықәиҵан.
Леуарса бзанҵык игәы иаанамгацызт зегьы реиҳа сҟәышуп ҳәа.
– Ҳаи, ус шԥоуҳәои! Сара уиаҟара издыруазеи! – иҳәеит иара.
Амаӡаныҟәгаҩ акыр даалахҿыххеит. Леуарса ииҳәаз инациҵеит:
– Сара гәык-ԥсыкала сшәацәажәоит, акоммунист акоммунист дышиацәажәо еиԥш!
Леуарса дааҟаԥшьхан, дахьтәаз дҩаҵыззеит. Иҭаххеит даҽа ажәақәакгьы иҳәарц, аха амаӡаныҟәгаҩ, утәа иҳәан, днеиртәеит.
– Иҟоу удыруоу, аҩыза араиком амаӡаныҟәгаҩ? – иҳәеит иара, – иуҳәаз ԥыҭ-чыҭқәак ҵабыргыуп, аха хшыҩҵакыла икәадоуп, ақыҭанхамҩаҿ иҳаду ауснагӡатәқәа ирзеицәамзар, ирзеиӷьым. Ҳара зынӡа даҽакала аус аауроуп. Уи атәы уасҳәахьеит сара. Иҟаҵатәны иҟоу зегьы убасала еимҿхаҳкыроуп, изеиԥшразаалак џьара акы ҳцәаанымхаратәы еиԥш. Иаҳхаҳгеит ауаатәыҩса рҭоурых аҿы зеиԥш ҟамлац аибашьра ду. Нас аиааира злаагазеи зугәахәуа абри еиԥш аибашьраҿы, ы-ы? Излаагаз убриоуп: ҳауаажәлар рҽеиладырҵәеит, убриаҟара фырхаҵала еибашьит, уи еиԥшҵәҟьа даҽаџьара иҟалахьеит ҳәа уаҩы имаҳацт. Ҳпартиа убасоуп ишыҟоу, уск ҳамч ақәхом ҳәа инакәызаалакгьы шьҭахьҟа ихьамҵыц, ихьаҵран иҟам аринахысгьы. Уара иуҭаххеит, акоммунизм аргыларазы знагӡара ҳаҿу аусқәа руакы ҳаҟәухрацы! Аиааира аагеит еибашьрак аҟны,
аиааира аагароуп даҽа еибашьрак аҟынгьы. Ииашоуп, уа шьакаҭәара ыҟам, аха имариам аҽышәара дуӡӡа аҭахуп. Аџьабаа здаабало аус ахи-аҵыхәеи еилкааны иаҳзымдыруазар даҽакуп, аха уареи сареи уи закәу аадыруеит, иаадыруеит ҳкылсраны иахьаҳҭаху аҭыԥгьы. Аусқәа убас еиԥш еиҿаҳкаароуп, ауаа зегьы уареи сареи ҳаиԥш иқәԥо иҟаларатәа. Ус ианаҳзыҟаҵа, хымԥада ҳгәхәтәы ҳахьӡоит, уи анагӡаразы ҳазнылаз амҩа иага ицәгьазаргьы. Иҟалап џьара-ҩыџьара амдыррақәеи агәнымыҩрақәеи ҳахьыр, аха уиазы ҳгәы каҳмыжьроуп, ҳаибарҽеироуп. Иумдыруеи, згәахәтәы анагӡаразы амҩа бааԥс ианыршәлан идәықәлаз ауаҩы, жәпаџьара дшьацәхныслар шыҟало… Цқьа иузеилкаауоу арҭ исҳәақәо?
– Еилыскаауеит, Георги Платон-иԥа!
– Нас, убасоуп аусқәа шыҟоу, аҩыза Леуарса Базрыҟәа-иԥа! Ҳаӷәӷәацаӡа ҳаҟазароуп, ҳарцәымшәозароуп иаҳԥықәсло ауадаҩрақәа, зегь раԥхьаӡа иргыланы, апартиеи аиҳабыреи ҳнапы ианырҵаз аусқәа шынаҳагӡаша ҳазхуцуазароуп. Уара укоммуниступ, акрыздыруа ауаҩ қьиа ҳәа урыԥхьаӡоит, аԥхьагылара змоу аколнхара уахантәаҩуп; уахьыҟоу араион аҿы зегьы урдыруеит, аҳаҭыр уқәрҵоит. Убри аҟнытә, реиҳа аҭакԥхықәра змоу амаҵурахьы уиаагоит. Сгәы иаанагоит, мап ахуҳәаарым ҳәа.
– Саҭоумҵан, аҩыза амаӡаныҟәгаҩ. Сгәы излаанаго ала араиком аҟны амаҵура сылшаратәы избом. Уатәи амаҵура иаҭаху аҟара аҵара сымам, апрактикаҿы исҵаз ауп издыруа. Араион аҟынтәи аколнхарақәа зегьы напхгара рзура ус дууп, аҵара ду умазароуп, сара абжьаратә школгьы нагӡаны салымгацт.
Амаӡаныҟәгаҩ ихы-иҿы игәоуҭаратәы аччаԥшь нықәхәмарт, иџьымшьқәа днарҩахан, илақәа Леуарса иқәкны ус иҳәеит:
– Иамоукыр ҟалоит, ҳәарас иаҭахузеи, уи азин умоуп уара, аха сара агәра згоит уӡырзгахьоу, аԥышәара ду иумоу. Наҟ-наҟ сҵара иҵегь иазсырҳандаз ҳәа угәы иаанагозар, зеиԥшыҟам, уца. Аҵара уаҩы дацәкьасахаӡом.
Леуарса ҿымҭӡакәа дӡырҩуан. Дақәшаҳаҭмызт Аԥсны зегьы азыҳәан ишьҭыхыз аплан. Уазхәыцишь даба, жәаҩа миллион шьаҭа аевкалипт заҟаҟоу! Уи ахыԥхьаӡара макьана ажәлар ирыларымҳәацызт, аха иара идыруан дахьыҟоу араион 3-миллион шьаҭа еиҭаҳатәыс ишақәшәоз.
Изимҳәазеи амаӡаныҟәгаҩ абарҭ ах-миллионк рҭыӡшәа, зеиԥш ажәала ихы иҭеигаларацы дзаҿузеи зынӡа дзықәшаҳаҭым аус? Леуарса игәаанагара иҳәар иҭахуп, аха изыгәаӷьуам, амаӡаныҟәгаҩ дгәаар ҟалоит. Инаҭозеи игәаанагара иҳәар? Зегь дарароуп, ишьақәдырӷәӷәахьоу аплан иахьшьақәдырӷәӷәаз иаанхоит, иара иҳәатәы иԥнаҟозеи, иазыӡырҩуада? Иҟалап, уи еиԥш иҟоу аус ду, ахы ахьцо-иахьаауа зынӡагьы изеилымкаауазар! Ус анакәха дадызцалазеи алацәажәара, ԥшьаала дыҟазар еиҳа еиӷьми?.. Леуарса игәы иаанаго еилыскаап ҳәа диацәажәазарц дааимԥхьеит. Ажәеимакра чҳаны дахьизыӡырҩуа, иҭабуп ҳәа иҳәар иқәнагоит…
Амаӡаныҟәгаҩ еиликааит Леуарса игәаанагара дшизаԥмырҟәҟәаз. Амаҵура исышәҭо сымч ақәхом, сҵара маҷуп ҳәа аҿарԥа иҟаиҵаз башан, егьаҵанакуамызт аҟнытә амаӡаныҟәгаҩ еиҳа-еиҳа агәеилаххра даҿын, убри аамҭазгьы игәоуҭаратәы иҟан дзацәажәоз игәы цәиҟьар шиҭахымыз, ихы имч ақәирхарацы иҽшишәоз. Ибаны даанхомызт иара, инапаҟны иҟаз ауаа иқәмчра иалагар. Усҟан мышмыжда иҭеиргылон, урҭ даҽазны иара иҿы ацәажәара ргәамԥхо иҟаиҵон. Оумашәа иџьеишьон иахьа абра Леуарса иҟны абриаҟара ичҳауа дахьыҟалаз.
Игәы ианаҳәон, раԥхьа ишьҭоу аевкалипт еиҭаҳара, еиҳаракгьы, Амшын Еиқәа амҩаду иаваҵаны аиҭаҳара, зеиӷьаҟам анапхгара азҭаша арԥызба, ҳаҭыр ақәҵаны ишиацәажәатәыз. Игәы излаанагоз ала, анапхгара аҟазара ду аҭахын, анапхгаҩы реиҳа даниашам аамҭазы, ачҳара имазароуп, насгьы ииҳәаз амалахазгьы дахымԥароуп, абжьааԥны инапаҿы иҟоу ауаа, дышрацәажәалакгьы ҟалоит…
Анаҩсан, обком амаӡаныҟәгаҩ иҭаххеит, иаарласны араиком амаӡаныҟәгаҩыс иҟарҵоз Леуарса, даҽа бжьагажәақәакгьы иеиҳәар.
– Уареи сареи ҳразҟы иакит, Леуарса Базрыҟәа-иԥа, – иҳәеит иара, – избан акәзар, Октиабртәи ареволиуциа Дуӡӡа аныҟала ашьҭахь ишьақәгылаз аера ҿыц аан, зымҩаԥгара иалагаз аус хьанҭақәа жәпакы аԥсҭазаараҿы нагӡатәыс иҳақәшәеит. Ҳара ҳазлагараны иҟоу аусқәа, ажәытәра еилаԥыххааны, иреиӷьу аҿатәра ақәцә иазкылызгаша аепоха ҿыц иаԥнаҵаз усқәоуп. Уажәы ҳазҿқәоу уиаҟара ибаргәм, хадара змоу ҳаԥхьаҟа ишьҭоуп. Апартиа ианакәзаалакгьы имҩаԥнагоит дунеи иқәнхо ауаатәыҩса зегьы еимҿхазкуа аҭоурых усқәа. Уи иҟанаҵеит иреиӷьӡоу апартиатә, аҳәынҭқарратә аппарат ҿыц, асоциалисттә ргылара иарҿиаз аԥышәара бзиақәа рыла ишьақәгылоу, ҟазара дуӡӡала еиҿкаау. Урҭ аппаратқәа зегь еиҟарам, акы лаҟәуп, акы ҳаракуп, амардуан узлахало аҿаҟәарақәа еихык-еиҵыкны ишыҟоу еиԥш. Амардуан ашьхынгылара заҟа идуу аҟара, рҵакқәа дууп, иҭбаауп иаҿаҟаҵоу аҿаҟәарақәагьы аполитикатә, анхамҩатә усқәа анапхгара рыҭареи аҟаҵатәқәа ианраамҭоу рынагӡареи рзы. Уаргьы саргьы амардуан иаҿаҟаҵоу, ҳаҭыр зқәу ҩ-усҳәарҭак рҿы амаҵ аауеит, доусы ҳҳәаақәа иахьынӡарыҵаркуа зԥықәслара уаҩы дақәиҭым азинқәа ҳамоуп, ҳҳәатәадагьы ҳәатәы ҟамлароуп. Иашоуп, маҵурала уара еиҳа улаҟәуп сара
саҵкыс, аха уи акымзарак аҵанакӡом. Доусы игәра ганы дахьдыргылаз аҭыԥ аҿы иду аус неигӡалароуп, имаҵура инаҭо амч дацәымшәакәа ихы иархәаны, иҳәатәы иацымныҟәаз рыцҳашьарада дииааины. Аусура убас ианирӷәӷәалак, ауаҩы зегьы имч рықәхо далагоит, зынӡа абаа хижәо дҟалоит. Ара Аԥсны, есышықәса, Асовет ҳәынҭқарра зегьынџьарантә аԥсшьаразы ауаа рацәаны иаауеит. Иаауеит аҳәынҭқарра анапхгацәа, нас убас иҵегьы ауаа дуқәагьы. Ҷыдала ҳара уи иҳаднаҵоит, ҳреспублика адәныҟа уаҩы дахьахәаԥшуа, игәы ааҭнаргәрӷьаратәы иҟаҳҵаразы. Ауаҩеилаҳәа бзиа зегьы рылаԥш иаахоит, дагьыргәаԥхоит, аус злоу адәныҟатәи иԥшнызареи, иӷроу агәаӷьи еицнарго даныҟала, нас ибаргәузеи, жәҩан ихалаз диҩызоуп. Ҳара иуалԥшьаны иҳадуп, Леуарса Базрыҟәа-иԥа, Ҳаԥсадгьыл иқәнхо ауаажәлар рзы аусура шҳалшо, урҭ рзы ҳхы ҳшамеигӡо ҳарҵабырграцы. Убри анҳалша, иудыруазааит, абыржәы ҳахьықәгылоу амардуан ҿаҟәарақәа рҿы ҳшаанымхо, иҵегьы ҩада ҳшыхәно. Ҳаԥхьаҟа уи еиԥш анасыԥ аиоуразы, хәарҭара ду алан иҟоуп ҳаҭыр зқәу аҵиаа ду – аевкалипт.
«Абриаҟара еилартатаны, аилкаара цәгьаны дызцәажәозеи абри ауаҩ?.. Ииҭахузеи, исылиршарацы игәы иҭоузеи?..» – дхәыцуан Леуарса.
Иаҳауаз ажәақәа иага ишәаргьы-изаргьы, хшыҩ-ҵакык аҿы изышьақәкуамызт, цқьа еилкаамызт иара изы. Леуарса игәы излаанагоз ала – иҟалап диашазаргьы амаӡаныҟәгаҩ, иҳәарц ииҭахыз аҳәашьа дақәымшәакәа имыхьит, дцәажәон идырны, игәы иҭаз аиаша иҳәон.
Леуарса иӡбеит уажәазы уаҳа ҿимҭрацы. Иага ус акәзаргьы, ишиҭахыз игәы измырҭынчит. Уи хәашьҟаҟараӡа иҟалеит, аӡиа иҭарыжьыз ахаҳә ду иарҵысыз ашәалт-малт ианеиланарҩынтуа еиԥш. Игәы хьаауа иалагеит, ихәыцрақәа хьанҭахеит, зҟаҵара дазыгәшьуаз аусқәа рыҟаҵара дрыцәхьысҳахеит.
– Еилукаазар акәхап, аҩыза Леуарса, арҭ иуасҳәақәаз? – дҵааит амаӡаныҟәгаҩ, изыҟаиҵаз сеидроу, илақәа еиҭах адашьма-ӷәы ашҟа иҩҳаракны.
– Еилыскааит, аҩыза амаӡаныҟәгаҩ, аха араиком аҿы дыҟоуп актәи, сара саԥхьагьы аусқәа рзы аҭакԥхықәра зду, уи иоуп ахи-аҵыхәеи.
Леуарса ахӡыргара иашьҭаз уаҩымызт, насгьы, аҩбатәи амаӡаныҟәгаҩыс уҟаҳҵоит ҳәа иарҳәеит, аха макьана дҟарымҵацызт, ихы изадиҵарыз аҭакԥхықәра, ажәаҿы мацара акәзаргьы.
Георги Платон-иԥа иара итәала еиликааит Леуарса ииҳәаз, иагьыҟаиҵеит аҭак.
– Араиком аҩбатәи амаӡаныҟәгаҩыс ушыҟало угәы азкаршә, уа уҟамлар ҟалаӡом, – иҳәеит иара. – Аҭакԥхықәра акәзар узҿу, актәигьы уаргьы шәеиҟараны ишәыдуп. Аевкалипт аиҭаҳара ианалагалак, иҟалап, унап иану егьырҭ аусқәа уаарҟәхны, иара мацара уалаҳаргар. Убри аҟнытә ауп актәи амаӡаныҟәгаҩ иасҳәаран иҟоу зуасҳәо. Уи атәы уи изымдыруа ҳәа егьыҟам, ахи-аҵыхәеи зегьы иаҳҳәахьеит, уаргьы убри ишидыруа иудырыр сҭахуп.
– Еилыскаауеит, ааи! – иҳәеит Леуарса иааркьаҿны. Ихы икәаҽны дтәан, ахәыцра даҿын.
– Даара ибзиоуп иахьеилукааз! Амала, иҟоуҵаша
убриоуп: абарҭ ахымш-ԥшьымш шәколнхараҿы уҟаз, иахьакәзаалакгьы џьаргьы умцан.
Леуарса игәоуҭаратәы илахь иеимеирҟәыҿит. Еиликааит уи ажәақәа ирыҵаркуаз, рхы ахьцоз, убри аҟнытәгьы, зҵаара ҳәа егьҟаимҵеит. Абриаҟара иахьеицәажәаз азы амаӡаныҟәгаҩ иҭабуп ҳәа наиеиҳәан, ашәахь иҿынеихеит дцарацы. Иоуразароу хәыцрыла дҭәын, арҭ иаҳақәаз ихы зқәикра руа иарбан изымдыруа.
Хымш ааҵхьан апартиа араионтә комитет аҿы иԥхьан, араиком аҩбатәи амаӡаныҟәгаҩыс далырхит.
Нуца лгәы хыҭхыҭуа дыԥшын. Зны дааин, олеандр аҵаҟа игылаз аскам днықәтәон, нас дгылан Леуарса данааиуа дшиԥылаша лҽазыҟалҵо, ахаҳә-сса ахьықәыԥсаз амҩа даныланы лҿыналхон, шьаҿақәак данынаскьалак, амшын ахықәи абульвари ирыбжьоу, амшын ихықәҟаҵалоу ахаҳә-цәы днықәтәон, ахьарчҳәа аҟәара иааҿықәслоз ацәқәырԥа хәыҷқәа дырзыԥшуа.
Нуца илшәын ацәаҳәа еиқәаҵәақәа зылдаз, ажәҩангәыԥштәы змаз ашәҵатә ҿыц. Уи ихьарҽны иақәыз ахәдеи амаҟеи ԥштәык акәын ирымаз, ишкәакәан. Иашоуп, аҵкы оумак иаҩцамызт, аха лцәа иақәшәо иӡахын, ԥыҭкгьы дӡырнагаратәы иҟан. Иниас-ҩиасуаз ауаа, шамахамзар, илыхәамԥшыкәа илаҩсуамызт. Ахацәа аниасуаз, лхы ақәрԥсы ашәҟәыԥхьара даҿушәа длырбон.
Леуарса изԥшра убриаҟара дхагалан даман, даҽакы дзазхәыцуа ҳәа дыҟамызт. Аха иахьа хымԥада еилылкаашт иҟалаз аиаша – игәы лцәыхьшәашәаҵәҟьоу, мамзаргьы хҭацәыха ахьимам еибанамырбоу? Лиуба лҿы ианеиқәшәа длеигәырӷьеит, уи ҳәара аҭахым! Дышлеигәырӷьаз амцеиԥш иԥырԥыруаз илақәа ирхылбаалт, аха нас дырҩегьых дылцәыхьшәашәахеит, иҟалап, уи имаҳәи иареи иахьеицыз инарҟаҵазар, насгьы акраамҭа иимбацыз иаҳәшьа дылԥымлоз! Убри аҽны ауми иахьа абра еиқәшәарц анлеиҳәа, аа, дизыԥшуп лгәы хыҭхыҭуа, уажәы-уашьҭан данбаари ҳәа. Хәыҷык дагхеит асааҭ аҿҳәара илиҭаз, аха егьоурым, илеимҳәеи обком аҿы аус шимаз, уа даанхазар акәхап…
Нуца иааџьоушьаратәы аамҭа ашьшьыҳәа ицозшәа лбон. Леуарса бааи ҳәа анлеиҳәаз, сааҭк аԥхьа дааит лара. Лхаан ҩынтә рыда, аӡәи лареи рымацара еиқәмшәацызт, аԥхьатәи аиқәшәара лара лыла иҟалеит,
уи адиверсантцәа рҵыхәала абнаҿы Леуарса данаалԥхьаз акәын. Бзанҵык илхашҭран дыҟам аҽынтәи амш, Леуарса дылгәӡит зынӡагьы гәҩарас илымаӡамкәа. Уи аахыс уаҳа длымгәӡӡац иара.
Нуца лыҵкы амаӷрақәа аун аҟнытә, ашоура дакит. Заҟа илҭахызыз лҽылкәабар, мамзаргьы, аԥхын шьаҵатәқәа илышьаз аалышьхны, лшьамхаҟынӡа лшьапқәа аӡы иӡааргылан илырхьшәашәар, аха уи злаҟалҵоз; уажәы-уашьҭан ҳәа ауаҩы дизыԥшын.
Аӡсара бзиан илдыруан лара. Заҟа дрыҵашьыцуазыз, Чалбашь амшын иахьалало агаҿаҟны, ақалақь хәыҷқәа, ҷкәыни ӡӷаби рымаҭәақәа рышәхырҵәрааны еибаргәрӷьо амшын рҽахьҭарԥсоз. Аҟәа усоуп ишыҟоу, уа инхо ахәыҷқәа ракәмзар, адуцәа уиаҟара амшын иҭалом, аԥсшьаразы иаауа роуп алԥхынрак иҭало.
Уажәазы шьыбжьышьҭахь амра ахьашымҭазы, цәгьа ашоура ыҟан. Ажәҩан агәахьынтәи иаауаз амра ацԥхьқәа, асаркьеиԥш ицырцыруа инашьҭыз амшын агәкаршәра икәеицеиуа ианубаалон. Нуца дзықәтәаз ацамет лыҽналҭан, ахәаԥшра даҿын, амра ацԥхьқәа зықәзырԥхарц амшын аҵаҿтәи зҭыҩра иҭыҵны, аӷӷараҿы иааин итәаз адаӷаҷиа. Ахаҳәқәа ирыбжьыкьасо иақәҭәоз ацәқәырԥа хәыҷқәа идырхьшәашәон иара; инаҳәы-ааҳәуа атәарҭа иахыҵысуамызт қьафла амра ақәырԥхо.
Нуца Леуарса длымбаӡакәа даалыдгылт. Ацамет иқәкыз лнапы данынахьысоуп дангәалҭа.
–Унан,ариуарауоума?–лҳәан,дгәырӷьаҵәалыбжьы налыргеит.
– Мшыбзиа, Нуца. Саҭабымҵан ҳаиниара иахьысцәахыԥаз!
– Егьоурым. Уааи, ҳтәап аскам аҿы, – лҳәеит лара.
– Ҳтәар саргьы исҭахын, аха аамҭа цәгьа имаҷны исымоуп, хәыҷы-хәыҷла ҳныҟәалар еиҳа еиӷьхап, – иҳәеит Леуарса.
Еивагыланы рҿынархеит. Нуца уажәы-уажәы Леуарса диҿаԥшуан, илбон илахь шеиқәыз, еишәара-еиҵарарак шиныԥшуаз. Иҩашьомызт гәалак шимаз, ацәажәара игәазмырԥхоз, уиазы акәхап илахь неиҵыхны дзызлыхәамԥшуаз.
– Иухьзеи, Леуарса? – дҵааит Нуца лыбжьы аархааны. – Угәы иалсшаз акыр уаҳама? Обком аҟнытә умаауеи уажәы?
– Обком аҿы сыҟан, ааи, – иааркьаҿны аҭак ҟаиҵеит Леуарса.
Игәихамшҭыцызт, абыржәы дааздәылҵыз акабинет аҿы дыҟоушәа ибон макьана.
– Иухьи, иҟалаз зсоумҳәозеи? – Нуца иазҵаара даҿын.
– Араиком аҩбатәи амаӡаныҟәгаҩыс сҟарҵар рҭахуп.
– Нас, уи цәгьоума, зеиԥшыҟам ауми! Иудысныҳәалоит гәык-ԥсыкала! – дааҭгылан, Леуарса иахь лнапы налырххеит. Леуарса лнапы лымихит зынӡа иркәадаӡаны.
– Исзеилкаауам, узамеигәрӷьозеи амаҵура бзиа иурҭаз? – дҵааит Нуца.
– Ы-ы, сеигәрӷьаратәы излаббозеи бара?
– Исымбакәа, аиҳабыра урҭоит, ицәгьоума уи? Леуарса иқьышәқәа ааирҵәин, игәамԥхаӡо дааԥышәырччеит. Убас дԥышәырччеит, Нуца ианакәзаалак ус еиԥш идлымбалацызт.
– Араиком аҿы уаныҟалалак, еиҳа ауаа урыхәо уҟалап, аус дуқәа ҟоуҵап, ақыҭа рҿы уаныҟаз аҵкыс.
Леуарса убриаҟынӡа илыжжуа дцәажәон, Нуца иҟалаз ҳәа акгьы лзеилымкааит.
Леуарса изихамыршҭуа дахьхәыцуаз, обком амаӡаныҟәгаҩи иареи, аԥхьан еиԥш уажәыгь, гәнамӡарыла еицәажәозшәа ибон. Ԥаса зны-зынла ишихьлоз еиԥш, иахьагьы, акабинет дандәылҵ ашьҭахь, ианеицәажәоз
ииҳәақәаз раҵкыс еиӷьу ажәа ҟәышқәеи, ахшыҩ бзиақәеи игәалашәазшәа ибеит уажәы. Аха Нуца акгьы леимҳәеит. Иҟаларын еиҳа драҳаҭхар, иахьа игәы зырҷыдаз аусқәа аацәырганы ҩыза ааигәак иеиԥш илеиҳәар. Лара уи хымԥада еилылкаауан…
Леуарса иӡбаны иман, ихы иахьынӡаизалыршо, Нуца иҽылцәыхареитәрацы. Уи бзиа дшибац дибон, џьара иааиқәшәацыԥхьаӡа игәы лзыхыҭхыҭуа иааизҿыцхон, аха уеизгьы лыбзиабара имаз аҽеиҩнашеит, Камыгә ԥҳәысс длықәгәӷуа дыҟоуп ҳәа иаҳаижьҭеи. Уи дхынҳәаанӡа дааԥшыр акәхеит. Ах, заҟа ицәыхьамҭароузеи Камыгә изԥшра! Закә гәамҵроузеи дызҭагылоу аԥҳәызба лхыбаара иахҟьаны, аха уи здыруада, иараӡәк идыруеит, уаҳа аӡәгьы. Зны-зынла Камыгә ицәымӷра изкылҟьалоит иҭахӡамкәа. Уажәы иааизкылҟьеит Нуца лцәымӷрагьы. Иҟалап, уи ларгьы ԥыҭк илхаразар, дазыԥшыр акәын дааижьҭеи идылбалаз агәала ихыԥсаанӡа, аха лара дыццакцәеит. Иҿцәажәа ахьхаамыз даазгәаан:
– Уара сара сугәалашәо уҟоума уажәшьҭа, – лҳәан, аҽԥныҳәа наилҭеит.
– Уиаҟара сгәы бҭымҵәаратәы бызлаҟоузеи? – иҳәан, дналазҵааит иаргьы.
Дҵааит иаалырҟьаны, убриаҟара ихжәаны, Нуца лцәа дынҭаӡыӡеит, иара длыхәаԥшуан тәамбарыла иҭәыз лаԥшыла.
Нуца лқьышәқәа неихалырԥсын, ажәақәа мчыла ирывҵыжьуа:
– Иҟалазеи, сзыхҟьазеи? – лҳәан, дҵааит.
Иҟаларын иҵегь дҭылҵаар лҭаххазаргьы, аха ҩажәак рыда лҿамшәеит.
– Ибзымдырӡои бзыхҟьаз?
– Мамоу, исыздыруам.
– Камыгә ҳәа арԥызбак дыҟан, дыбдыруазма?
Џьаракыр шәеиниахьазма иареи бареи?
Нуца лӡамҩақәа ҟаԥшьӡа инеицрашәеит. Ари еиԥш азҵаара сиҭап ҳәа амалахазгьы лгәы иаанагомызт. Камыгәи лареи реиқәшәарақәа рҭоурых ԥшьаала иалҳәар ҟалон, лхы иавылбашаз ҳәа егьлымамызт. Аха иаалырҟьан данлазҵаа, уаҳа илҳәашаз ҳәа акгьы дақәымшәакәа:
– Ааи, ҳаиқәшәахьан, – лҳәеит.
– Асалам шәҟәқәа боуазма иара иҟынтәи?
– Салам шәҟәык сзиҩит, аха сара ацкы изызымҩит. Леуарса илиҭоз азҵаарақәа еиҳа-еиҳа иҿацан, иӷәӷәан.
– Дахганы дандәықәрҵоз абахҭаҿы бнеиуеит ҳәа
дыбзыԥшызма?
– Сыздыруам.
– Бнеины дыббахьазма абахҭаҿы зныкыр?
– Мамоу.
– Ишаасабҳәара, бзиԥхьаӡоз, иара уажәгьы бзиԥхьаӡозеи изҳәаны итәоу ԥҳәызбак леиԥш?
– Суццоит ҳәа сара уи ианакәзаалакгьы иасымҳәацт. – Дбықәымгәӷуазар, уи еиԥш иҳәарымызт.
– Имоузеи, дызласықәгәӷша?
– Уи бара ибдыруазароуп, сара иалздыраауазеи.
Иареи бареи шәус-ҳәысқәа срышьҭам сара, уаҳа ус сымаӡамшәа.
– Иарбану шәус-ҳәысқәа ҳәа узҿу, иҳамоузеи иареи сареи уиаҟара хырзаманс?
– Уи атәы ҳаҟәыҵып, еиҳа еиӷьуп.
– Суҳәоит, иҟалозар уаасзыӡырҩырцы.
Нуца инапы аанылкылт. Аха иара иаразнак илымҟәыҵихит.
– Изсабымҳәазеи сара асҟаамҭа, Камыгәи бареи аус шшәымаз.
– Мшәан, иуасҳә…
Ацкы аҟаҵахагьы лымҭакәа иаразнак дааҟәихит.
Игәыԥжәара ахы науишьҭит, димшаҭеит аԥҳәызба:
– Схы сырқьиоит ҳәа баламгаӡан, башоуп! Ибзымдырӡоз бара Камыгәи сареи ҳшыҟақәоу, аҩеишьцәак реиԥш аҳаҭыр ҳақәибамҵар шзыҟамло?.. Ус уаҩы иҟаиҵома бара иҟабҵаз?
– Сеиҭауҳәоит иҟалозар усзыӡырҩырцы. Аҭак усҭар сҭахуп!
– Мап, ианаамҭаз исабымҳәеит, уажәшьҭа ибҳәо зхәарҭоузеи! Бгәы ишԥаанагаӡеи бара убриаҟара сламысдоуп ҳәа… Даҽаӡәы изҳәаны итәоу аҭыԥҳа ԥҳәысс даазгоит ҳәа, иара иҟамзаара схы иархәаны? Ҳаӷоу иаҳааит ари!
– Сара ианакәзаалакгьы уламысдоуп ҳәа усымԥхьаӡацт. Ауаа зегьы уреиӷьны усыԥхьаӡоит акәымзар, – лҳәеит Нуца илцәымыӷханы, еергьҳәа лҿы еилго.
– Сара ус сбымԥхьаӡеит ҳәа изхәарҭоузеи, бара бхы ишакәым иныҟәыбгазар! Абзиабара алахәмарра шыҟамло бзеилымкаауазар!
– Абзиабара салахәмаруам сара. Уара бзиа узбоит, уиоуп иҟалаз…
Нуца илҳәаз иашан, уи ус инықәрыҩны ицәажәақәоз дреиуамызт. Ари асааҭ азы лхы ахьылгара лмоуа дыҟан, лгәы ԥжәон, Леуарса ииҳәо шиашам ихарҵара ахьлылымшоз азы. Бзиа дшылбоз аниалҳәа, аа, иаахжәаны илеиҳәаз аҭак зеиԥшроу:
– Сара сыбзиабара азин бымам бара, Камыгә бизҳәаны бтәоуп, мап бҳәашама?
– Ах, заҟа уиашамзеи, угәы ахаҳә ишԥаҩызоу, сара иԥсыша! – ҵәаараҵас лгәаҵа инҭылҳәааит Нуца иӷазы-ӷазуаз ҩныҵҟатә бжьыла.
Леуарса илаԥш нарықәшәеит, бзиа иибоз Нуца лылагәқәа ааузымдырратәы заҟа иҭбаахаз, илеиҳәақәаз рџьашьареи рхьымӡыӷшьареи ирыхҟьаны. Ԥыҭрак ашьҭахь зынӡа алашара рыцәмаҷхеит, иаалашьцеит аӡын ҵхеиԥш еиқәаҵәамлаҳӡа, аҽырҳәа алаӷырӡқәа
рҿанаарха. Лыбжьы лызҭымкаауа илыхәлашәаны, еергьҳәа ҿаалҭит абас:
– Умш аабзиахааит наӡаӡа! – дагьхьамԥшыкәа ашацаҳәа лҿыналхеит, ақалақь ахь лхы рханы.
Игәы хьаауа дыԥшуан Леуарса, еиҳа-еиҳа анаскьара иаҿыз аԥҳәызба лышҟа. Ихон акы, улышьҭал, улыхьӡа ҳәа иабжьазгоз. Аха… уи дацымныҟәеит, дызлышьҭамлеит.
Леуарса илақәа инапы нарҭеиџьгәан, днаҳәы-ааҳәуа иаахитит. Ианбааи, мшәан, ара Нуцеи иареи? Иабаҟоу абульвар, олеандр ашәҭқәа, ауаа зықәтәо аскамқәа. Урҭ рцынхәрас иҿаԥхьа ицәыҩҩажәӡа игылан Аҟәатәи абаажә. Уи уиаҟара иԥшӡам, угәы архыҭхыҭратәы ахаара аҵам, абжьаратә шәышықәсақәа раан иҟарҵаз баажәқәаки, анцәа иныҳәарҭақәаки угәы дырхыҭ-хыҭратәы ахаара шрыҵоу еиԥш. Иҟарҵеит ҳазну аера аҩбатәи ашәышықәсақәа раан, шаҳаҭра ауашәа игылоуп, Аԥсны иқәнагалахьоу аибашьыҩцәа рыцҳашьарада аԥсуа жәлар шыршьуаз, ишықәырхуаз, иреиӷьыз рҵеицәа, ҳәсеи-хацәеи аӷбақәа ирҭаҵаны аҳәынҭқарцәа мҵарсыҩцәа ртәылақәа рахь ишдәықәырҵоз, наӡаӡа тәыс рыҟаҵаразы.
Леуарса, иагьа гәалси хәыцырҭеи иман дыҟазаргьы, ари ажәытәӡатәи абаагәара хаҳәқәа дахьрыхәаԥшуаз игәаламшәар амуит, иуаажәлар изныкымкәа-иҩынтәымкәа ирыхҭыргахьоу аҭоурыхтә гәаҟрақәа.
Уажәраанӡа игәы ззыҩбаз ихатә усқәа, уажәы иаалырҟьаны даҽакала дрыхәаԥшуа дҟалеит. Обком аҿы игәы зизыԥжәазеи иара актәи амаӡаныҟәгаҩ? Уи иҭахызар ҟамлои иаарласны аус бзиақәа рыҟаҵара? Ицәгьоума Аԥсны наунагӡа ишәҭы-какаҷу баҳчадгьылхар, амҩаду аҿықәқәеи, абаарра дгьылқәа рҿи еихашьшьы аевкалипт ҵла дуқәа еиҭарҳар? Уи анагӡара ус мариам, иадҵатәхоит, игәы излаанаго ала, раԥхьа
иҟаҵатәу аусқәа ирыдҵатәу амч. Леуарса игәалашәеит, раԥхьаӡа агьеран лаҵара анрыдырҵа, иазаауазеи ҳәа дшаҿаԥаз… Издыруада, уажәгьы убри ихьзар, диашамзар? Жәлар хнарҵәо иҟоума аевкалипт еиҭаҳара, мамзар, изакәзеи, иҟалазеи? Идырра днанамгӡазар ауеит, уи ахьмаҷу иахҟьаны аус ҿыцқәа жәпакы қыҭа ҳасабла дрыхәаԥшуазар? Апартиа инапы ианнаҵоит аус ҿыц ду. Уи анагӡаразы имчи илшареи еизикәкәароуп, еиҵаханы иҟоу ихдырра иазирҳароуп. Мшәан, ауаҩ ӷар Базрыҟәа иԥа иоуми иара? Нас ссиршәа избатәымзеи, уагьзамеигәырӷьарызеи аҳәынҭқарратә ус дуқәа рынагӡара дахьалахәу, дызлыҵыз иуаажәлар ԥхьаҟа ргара, рыԥсҭазаара аиӷьтәра иазку аҭыԥ ӷәӷәақәа руакы инапы иахьанырҵаз?
Леуарса ихәыцрақәа Нуца лахь ихынҳәуан. Изылҳәазеи лара угәы хаҳәызаап ҳәа. Иудыруазеи, иара изымдырӡо, игәаҵаҿы џьара иҭатәазар, дызхылҵыз иабдуцәа руаӡәы иҟазшьа бааԥсы? Мамзар изаҭахызыз, Нуца убриаҟара ибааԥсны лацәажәара? Азин лымамыз лара, иареи лареи еибадыраанӡа даҽаӡәы бзиа дылбар?
Убри аамҭазҵәҟьа, ишаҟь-шаҟьо Леуарса еиҭанеизкылҟьеит лхыбаара ацәалашәара, иагьааиланагеит ихәыцрақәа.
– Ааит, сгәы ишԥаҭашәеи зынӡагьы, уи сара Камыгә дышԥаисҭои? – иҳәан, ихаԥыцқәа еихарӷәӷәаны ибжьы неиргеит.
Леуарса ашацаҳәа даагьежьын, имашьына ахьгылаз иҿааихеит. Игылан иара уажәы обком аҩны ахьыҟоу ашьҭахьтәи аулица бжьахалаҿы. Амҩа дахьықәыз игәалашәеит, данаауаз иан аҩназы аахәатәқәак инапы ишанылҵаз.
…Еилашәшәхьан аҩны данааи. Шьахәсна дизыԥшын шьыбжьхьафара ҟалеи-уажәи раахыс. Сан хәыҷык даасыргәырӷьап иҳәан, дшааизҵәҟьа илеиҳәеит, еиҳаз
амаҵура дшаларҵаз. Амаҵуразы есымша ақалақь ахь дымцалар шыҟамлоз анеилылкаа, Шьахәсна даамхаҵәуеит, лымацара аҩны дахьыҩнахоз азы. Леуарса дсыргәбзыӷуеит ҳәа даналага, ус лҳәеит:
– Акгьы смыхьӡеит, нан, акгьы. Сахьгәырӷьацәаз сылаӷырӡқәа ааит. Имԥсуа уаҩ дыҟам, сыԥсуа саналагалак, сышгәыгәҭоумыжьуа здыруеит, нас уаҳа исҭахузеи? Саҭоумҵан агәыԥскьара ахьсыхьыз!
– Зегь еилыскаауеит, сан! – иҳәеит Леуарса, игәы аҵанӡа ихьухьууа инҭшьааны.
Убри аминуҭ азы, Леуарса хара дуӡӡак идызшәа игәы иааинаҭеит, ԥҳәыс дахьааимгацыз. Ԥҳәыс димазар иан даалхыламԥшларыз. Ҳәарас иаҭахузеи, илцәуадаҩуп реиԥырҵра, дашьцылам лара уи еиԥш, даагылазаргьы ҩнаҭак аҿы еицыҟоуп иареи лареи.
Ааи, аԥсҭазаара алушәак уанахәаԥшуа ишубо еиԥш иҟам иахьа, даара иӷәӷәоуп, жәпаџьара еиларсуп. Иахьа ахара ӷәӷәа ихы иавибоит Леуарса, иара ихҟьаны алаӷырӡқәа карԥсеит иани, бзиа иибо Нуцеи. Уаҵәтәи амшгьы акы изаанагашт, аха изаанаго зеиԥшроу сеидроу?..
Заур, шьыбжьхьа анифа, иԥсы ишьарц днықәиеит. Саидеи Иалсеи ауҭра иҭалан аусура иалагеит.
Сынтәа ауҭра замана рыман – Заури Иалсеи ирҽеит, ирбаҳаит, алаҵатәқәа ианраамҭаз иларҵеит, еиҭарҳаит. Аанда иаваҵан еиҭарҳаз аџьықәреи ҟато аҩеира иаҿын. Аџьықәреи шьаҭақәа ирықәырҵарц икарԥсаз аҟәыджәлақәагьы, ҵәыӷьан, рбыӷьқәа ԥаҟьаӡа иҟалахьан. Ачаҟәыд акәзар, уигьы аџьықәреии аџьықә-реии рыбжьара икарԥсан, ииаҵәҟаҟараӡа аҩеира иаҿын. Даҽа
зымҩарак еиҭаҳан ахәыл, уи анаҩс анаша. Апатырџьанқәагьы марымажаха иҭагылан. Урҭ зегьы ауац рыҵаԥсан, иҩаҳаракны ршьапқәа анышә рыдыҳәҳәалан, насгьы аҵәҩан еимҿаԥақәа рхарсны иҟан, ианҿалалак рымахәқәа камыжькәа иаанызкылашаз. Хазы илаҵан акырпыжәи ашьынкеи. Ауҭра ҭбаа-ҭыцә замана мгьалса-мгьалса иԥҟаны ишьҭазшәа удырбон, амшцәгьақәа раан, аӡы тамтәаларацы, инеихда-ааихданы иалгаз ажрақәа. Урҭ ахьеихысуаз акәындхәқәа рҿы џьара-ҩыџьара иубон апырпыл шьаҭақәа, аџьы-мшьы, ахәсхәа, араҳана уҳәа, убас егьырҭгьы.
Иалса даҽа уск данаҿымыз, аамҭа ауҭраҿы илхылгон, уаҩы ибаратәы изаманахәӡа иҟалаз лмусҭа лгәы азнарҳауан. Уажәы Саидеи лареи аҽагақәа кны акәша-мыкәша игылоу аҵиаақәа ирԥырхагамхаратәы аџьықәреи шьапқәа анышә рыдрыҳәҳәалон.
Заур Саида илеиҳәахьан, афронт аҟынтә данааи, Иалса лҟәыбҷареи лҟыбаҩ ссири заҟа ддыргачамкыз. Саида данааи, дук мырҵыкәа, Иалса иаацәырган аҩыџьагьы идлырбеит, Мактина аԥара злеизылгоз, ианҭауршәлак иԥымҽкәа иузҭымхуа ауалырԥшра змаз апҟәыл мгәылҿ. Уи заҟа даламкьысрыз, еиҳагьы иазлырҳаит, аԥара ҭалԥсон, аҩы, ашә, ма ашәыр анылҭилак.
Аԥареизгага иҭан усҟантәи аԥарала ҩ-нызықь мааҭ инареиҳаны. Иалса, сара акгьы сҭахым, иҭоу зегьы шәара ишәымаз лҳәан, мап лкит.
– Ус шԥабҳәои, аԥарақәа бџьабаала ибырҳаит, бара ибтәуп. Ҳара инакәзаалакгьы иаҳхашҭуам абзиара иаҳзыбуз, ибымдыруеи идуӡӡаны иҭабуп ҳәа шбаҳҳәо? Иаҳҭахыуп иаҳзыбуз абзиара ацкы бзааур, апату бықәаҳҵар.
– Тәымуаҩыс сшәыԥхьаӡома сара? – дҵааит Иалса.
– Тәымуаҩыс бышԥаҳаԥхьаӡои? Тәымуаҩыс бҳаԥхьаӡом азыҳәаноуп бгәы нҳархар заҳҭахым!
– Сара шәара шәзыҳәан бзанҵык сгәы нхом.
Ауара-аҭахра Иалса жәытә уаҩбыргк иаҳасабала дазхуцуан, пату ақәлҵон. Гун-ԥҳан лара, Заур дижәлантәын, аха лара лабашьҭреи Заур иабашьҭреи еишьара дибарго иҟамызт, еицәыхаран. Саидеи лареи жәытә жьрацәара хәыҷык рыбжьазаарын, ашьҭахь излааԥшыз ала, аҩыџьагьы еиуацәоуп ҳәа илыԥхьаӡо дҟалеит. Занԥса лыла згәы ҭаԥҽны иҟаз аӡӷаб қәыԥш ланԥса данылԥырҵ, зыҟны дааиз ауаа бзиа илбеит, рыда дхәарҭамызшәа лбо дҟалеит.
Иалса аԥхьан илҳәаз инацылҵеит:
– Уаҩы иимбац бзиара дуӡӡак шәзызузшәа аҳәара баҟәмҵыр, ибдыруазааит, сгәы ԥжәаны сшыԥсуа… Уиаҟара исылшагәшьоз сара! Ус акәмкәа, сцар шәҭахызар, ишәҳәа, уахыкгьы саанҿасуам, сцоит.
– Унан, ус шԥабҳәои, сыхаара! Бара бцандаз ҳәа акәӡам изысҳәо сара. Быбзиара ҳгәы икыду аҭак ҟаҳҵар сҭахуп, убри азоуп изысҳәо. Ибдыруазааит сара сеиԥш уи Заургьы ишиҭаху.
– Саргьы издыруеит сшышәцәымӷым, убри аҟнытә, аԥара аҭыӡшәа сашәҳәар сҭахым. Зегь дарароуп, аԥара сара изгом.
Саида лгәы азымҟычит Иалса лцәажәашьа, аҵыхәтәаны илалҳәеит зегь реиҳа зҵакы дуу ҳәа илыԥхьаӡоз, иааиуа аҵарашықәс азы ашкол дҭарҵар шырҭахыз, Заури лареи ишырӡбахьоу, хазы дазыр-ԥхьалаша арҵаҩы дааныркыларацы. Иалса ҩ-класск ракәын дзылгахьаз.
– Аҵара даҽазны сҭалап, сзырццакызеи, – лҳәеит Иалса, зынӡа хырҩ азымукәа.
– Даҽазны ианба? – иааџьашьаны дҵааит Саида.
– Сара макьана анцәа имчала сҿоуп, сҭакәажәума, ҳаԥхьаҟа сахьӡап, – лҳәеит дырҩегьых Иалса.
Лылақәа ирхубаалон, лгәы зынӡа даҽакы шҭаҵәахыз, даҽа цәалашәарак дшазхәцуаз.
Саида иага лундазгьы, аҭыԥҳа хәыҷы илҳәаз дылзахмырԥеит, есымшааира акакәын илҳәоз. Аҵы-хәтәаны еилылкааит, Иалса ишлымаз лара лаамҷы-дарахаз даҽаӡәы изымдыруаз гәҭакы маӡак, убри агәҭакы гәыӷырҭа дусгьы ишлымаз.
Иашоуп, илымаҵәҟьан агәҭакы, аха уи гызмалра дук зҵаз акы акәмызт. Бзиа дылбон лара Кыҷа, уиоуп илыхь. Уажәы аҩынтә раан аҩны дыҟан афронт ахь данцоз, бзиала ҳәа ианеиԥырҵуаз:
– Сыԥсы ҭаны сызхынҳәуазар, ԥҳәысс бызгоит. Бзиа бызбоит, – ҳәа леиҳәеит.
Убрижьҭеи Кыҷа ида даҽа хәыцырҭак лымамызт, илеиҳәаз агәра лгеит, уажәы-уашьҭан данбаауеи ҳәа лгәы хыҭхыҭуа дизыԥшын. «Саида уажәы аԥара лымысхыр, санылҭацахалак лара лҿы блас ицәырызгозеи?» ҳәа убас гаӡахшыҩла дхәыцуан Иалса. Аԥара атәы аԥхьа Заур ианцәырига илгәамԥхеит, дырҩагьых Саида еиҭа ианцәырылга, даара бааԥсык лалҳәазшәа иаалылыжж-лылыжжит.
– Тәымуаҩыс сшәыԥхьаӡозар акәхап, уиазоуп аԥара баҳҭап ҳәа зсашәҳәо? – лҳәон Иалса еснагь лгәы иалырсны.
– Мамоу, сыхаара, ус шԥабҳәои, ҳара бара бзы ацәгьа ҳҭахума? – Саида днеин, дналыгәӡит. Уи есымша ажәахаала длацәажәон.
Аҩыџьагьы еихнагеижьҭеи Иалса илызҳаит, аурыла Саида лаҵкыс хәыҷык деиҳахахьан. Жьыла-цәала дҭәы-дыԥха дыҟамызт, аха дахьынӡаҟаз, дҟацаӡа лцәа дҭан, Мактинеи лареи ԥшрала-сахьала излеиԥшу ҳәа акгьы ишалаҟамызгьы, изыхҟьо ларгьы илзымдыруа, Мактина лцәа лхылкаауан Саида, Иалса. Иудыруазеи, акы
ахьырҳәо акыҟоуп, ажәытәӡатә ажьра-цәара Иалса лҿы иузгәамҭо акала аҽцәырнагазар?..
Заур данааԥш, Саида абарҵа дшықәгылаз ибеит. Ашаха азхык аҩны абаҟә иладылҳәалан, егьирахьтәи ахы ааигәа игылаз ал ашьапы адҿаҳәалара даҿын.
– Иазыбуазеи али аҩни ирыбжьабдаз ашаха? – ибжьы неиргеит Заур.
– Аказы исҭахуп! – лҳәеит Саида иааркьаҿны.
Нас ауаҭах дныҩналан, амаҭәақәа зҭаркнаҳауаз ашьқаԥ ашә аартны амаҭәакнаҳагақәа иаархылхит абостон иаҵәа иалхыз аԥҳәыс костиуми, ашәҭ зқәыԥсаз акрепдешин ӷра иалхыз аҵки, аԥҳәыс қлаԥад еиқәаҵәеи. Арҭ лыманы, дахьыҟаз абарҵаҿы дааит. Заур игәеиҭеит лылаӷырӡқәа шаауаз. Игәы хьшәашәаӡа инҭыԥсааит.
– Бзырҵәуагәышьоузеи? Иԥсыз алаӷырӡгьы дазыргылом, ибзымдырӡои?
Ила ҭаа Саида дылзыԥшуа аҟәардә днықәтәеит. Ибон заҟа лгәы ԥшаауа амра иалҭоз иаалгаз амаҭәақәа. Арҭ иреиӷьыз Мактина лымаҭәақәа ракәын. Зын-ҩын рыдагьы илшәылымҵацызт лара.
Заур иҿыцҳҳараӡа игәалашәон, Мактина заҟа деигәырӷьаз, абри акостиум Саида ианылзаалхәа. Игәалашәеит дырҩагьых, иаргьы абарфын маҭәа аахәан ианылзааига дшеигәырӷьаз. Усҟан иаҳәшьа дҳәаны дтәан, хаҵацара лҽазлырхион, Мез диццон. Убри абырфын маҭәа акәын, уахык Аҟәа атеатр аҿы «Отелло» данахәаԥшуаз илшәыз. Аԥсра зынӡагьы илыдызкылодаз лара усҟан!
Афронт ахь лцара мышқәак шыбжьаз, амаҭәақәа аҩны иаалгеит. Саида илалҳәеит лара дхынҳәаанӡа илҵәахрацы.
«Издыруада, зеиԥш ҟамло егьыҟам, сара сеибганы сзыхнымҳәуазар, сымаҭәақәа бара ибымаз, бара ибышәҵаны ирха», лҳәеит Мактина.
Саида усҟан Мактина илҳәаз лхахьы иаалымгеит. Лгәы излаанагоз ала, аибашьра уиаҟара иадхаломызт, ирласны еилгон, нас Мактина илыхьуазыз, дыбзиахәха лышьҭахьҟа дыхнымҳәуаз. Уи аҟнытәгьы Саида Мактина илҳәаз дахыччеит. Аҭыԥҳа-ҿа, аҭыԥҳа хазына аԥсратәы зынӡагьы изылҿалыршәаӡазеи лгәахәит лара.
Аха ашьҭахь, лара Саида лхаҭа аррахь дцо даналага, Мактина лымаҭәақәа Иалса лнапы ианылҵеит, илалҳәеит Мактина арра данцоз лара илалҳәаз аҩыза.
– Бара, сыӡӷаб хәыҷы, ди, – лҳәеит Саида, – гәаларшәагак иаҩызоуп, бандухалак, бгәы бзиа, бхы бзиа анцәа бҟаиҵааит, ибышәҵаны бара ирха, тәымуаҩы ибмырхәҳан!
Усҟан Иалса еимаҭәаны дҵәуеит.
Уажәы аррахьынтә дааижьҭеи, Саида лгәы ԥшаауа ласы-лассы днадгылан дахәаԥшуан, арамка еиқәаҵәа иҭаҵаны икнаҳаз Мактина лпатреҭ. Ашьқаԥ иҭакнаҳаз амаҭәақәа рдәылгара заҟантә иақәлкхьоузеи, аха уи лзыҟаҵомызт, Заур иаҳәшьа дигәалашәар игәы ԥшаауеит ҳәа дшәаны. Аха знымзар-зны идәыллымгар ҟаломызт, ишԥалурыз…
– Адунеи ауаатәыҩса ыҟанаҵы, шәыхьӡи-шәыԥшеи шәиԥхьыӡ агымхааит, зда дҳамамыз ҳаӡӷаб гәлымҵәах дҳаԥзырхаз аӷацәа! – даашәиит Саида, Заур илабжышқәа шхаддылаз анаалба.
– Саҳәшьа даҽа ԥсышьа бааԥсык лоур, мамзаргьы, иаҳҳәап, лхаҵаҩызцәа дрымхны дызгарц иақәызкыз аԥхамшьа ихымҭала дыԥсыр, сара исзыхгомызт, аха лхы ақәлҵеит атәылаԥсадгьыл, миллионҩыла иреиӷьу аҵеицәа рхы зқәырҵаз, уи сгәы аласыжьжьалоит, – иҳәеит Заур.
– Еилыскаауеит, сыхаара, иуҳәаз иаҵанакуа, аха сара лымаҭәақәа сылаԥш нарыкәшәа-цыԥхьаӡа исгәаламшәар ауам, лареи сареи ҳанеиԥырҵуаз аҽынтәи амш
мыжда… Иудыруоу исалҳәаз, ҳаиԥырҵра аамҭа анааи, ҳаидгәыкылан аибагәӡра ҳанаалга? Усҟантәи лажәақәа уаҳа дшыхнымҳәуаз лдыруазшәа акәын ишыҟаз.
– Ишԥаҟаз лажәақәа, ибалҳәазеи? – дҵааит Заур, илақәа хьанҭаӡа иҩышьҭихын.
– Сара исыхьлакгьы, сзықәшәалакгьы усс исымам, бареи, ахәыҷи, Заури, шәыхҩыкгьы шәеиԥымхо насыԥ дула шәшыҟало здыруазар. Адунеи аҿы шәара ишәаҩысхуа даҽаӡәы дсымам сара. Уаҳа исҭахузеи, сабшьҭра мырӡкәа, наунагӡа ихәшҭаараҿы амца хәажжаӡа ианеиқәыла, уиоуми анасыԥ!
Заур ҿымҭӡакәа дӡырҩуан. Иҭахымызт иаҳәшьа лгәалашәара арҿыцра, иҩны алаӷырӡ аиҭаҩнагалара. Дгыланы, инапқәа ишьҭахь иҟаҵаны, абарҵа ахи-аҵыхәеи даалеиҩеит, иаҳәшьа лымаҭәақәа иԥҳәыс иахьцәылҵоз ахь зынӡагьы дыԥшуамызт. Ус иҳәеит иара:
– Ишԥааури, иаҳхаҳаршҭыроуп ҳгәырҩақәа, уаҳа ԥсыхәа ыҟам… Иԥсыз-иӡыз хынҳәра иқәым, уи игәырҩа аҽаҭара ацынхәрас, ҳахәрақәа ҳарӷьап, иаҳцәыԥсыз рҳәахьа аҳаҭыр азы. Ҳаԥхьаҟа абзиара ҳазхәцлап ҳхази, ҳасабии иара иқәлоу абиԥареи рынасыԥқәа рзы.
Саида акраамҭа ацкы ҟалҵомызт, дханагалан, ахәыцра даҿын.
– Иуҳәаз иашоуп, – лҳәеит аҵыхәтәаны.
Ларгьы илҭахымызт, лхаҵеи лареи насыԥла рыхынҳәра ирнаҭаз агәаҳәара, Мактина лгәырҩа еиҵанархар.
«Сара сшыҟазаалакгьы, Заур иқәнагоит аԥсҭа-заара ҭынч, аԥсҭазаара ԥшӡа имазарц», – лгәы иаалнаҭеит лара.
Днеин, ижәҩахыр лнапы ықәкны ус лҳәеит:
– Суқәшаҳаҭуп иуҳәаз азы – иаҭахым иаҳхысхьоу агәаҟрақәа рыртытра. Мактина иаҳзеиӷьалшьақәоз рацәан, урҭ дрызшахааит ҳасаби заҵәы.
– Убриоуп саргьы изысҳәаз…
– Аказы суазҵаар сҭахын, аха… Иуасҳәахьеит, Мактина аррахь данцоз дсыҳәеит, дзыхнымҳәуазар лымаҭәақәа сара исырхарц. Сара уи аҟаҵара сылшом, исцәуадаҩуп, иудыруеит ҳәа сыҟоуп?
– Издыруеит, ааи. Бгәы иаанагозеи, нас, иҟаҵатәу ҳәа?
– Иалса аԥарақәа лысҭарц иақәыскын илымгеит, уимоу, зынӡагьы сылмырцәажәеит. Акы лымҭаӡакәа даҳзааныжьуам, иқәнагам. Иуцәымӷымзар, Мактина лымаҭәақәа лара илаҳҭап, илырхааит.
– Ашкол ҭаларазы былмацәажәаӡеи? – дҵааит Заур. – Слацәажәеит.
– Ибалҳәазеи, нас?
– Ашкол ҭалара сзахыццакуазеи, сахьымӡои, сара макьана ссабиуп ҳәа салҳәеит.
– Ҳаи, агаӡажә, изакәызеи илҳәаз! – аҟырҟырҳәа дааччеит Заур.
Саида лыԥшәма иалымҳәеит, аҭыԥҳа дара ира лымҳәоз маӡак лымоуп ҳәа агәҩара шлымаз.
– Амаҭәақәа лысҭар уазыразума, нас? – дҵааит Саида.
– Сазыразуп. Ус еиҳа еиӷьны ибыԥхьаӡозар, илыҭ. Иалса акраамҭа илыдылкыломызт Мактина лыма ҭәақәа, аха аҵыхәтәаны илыдылкылт.
Заури Саидеи Иалса илырҭаз аҿы мацара дааны
рмыжьит: илзаархәеит ҩынтә-хынтә лҽызлалԥсахшаз хыхьтәии ҵаҟатәии, нас ашьаҵеи уҳәа, амаҭәа. Лара урҭ цәгьа дреигәырӷьеит, ҳәарас иаҭахузеи. Илшәылҵо лымаӡам изҳәашам шьҭа Кыҷа. Еиҳа илаҿы дааишт, еиҳа дигәаԥхашт лара. Абри акәхарушь Заури Саидеи иралымҳәо амаӡа?..
Аҩныргылара аҭыӡшәа еиҭацәыррымгар ауамызт, иагьцәырыргеит. Саида илҳәац еиҭалҳәеит, Заур иара итәы дахыԥомызт.
– Аҩныҟаҵага амаҭәахә еидгалоуп, инагӡаны иҟамзаргьы, нас, уажәшьҭа амҩабжара ишԥаанҳажьри, – иҳәеит шьыжьхьафара ишаҿыз.
– Иарбан мҩабжара ҳәа узҿу, умаҭәахәқәа макьана абна иагьылумгацт? Мап, Заур, сара излазбо ала, ԥхьала ацара ацынхәрас, шьҭахьла шьаҿак ҟоуҵеит! Ҳаԥхьа ишьҭоу аусқәа маҷушәа, аҩныргылареиԥш иҟоу аџьабаа ду зҭаху аус ушԥалалои уажәы?
– Уи салаларым, ибзиоуп, аха Алхас итәы зыбымҳәозеи?
– Алхас-ба? Ииуазеи Алхас?
– Ииуазеи бҳәоу? Сара иҟасҵарц исҭахыу аҩны аҩыза саб исызиргылар, уажәы сара, уи иԥа, схы зҵаскрызеи сымҳәо скәаԥӡа сыҟазаарын. Убриазоуп саргьы сԥа изыҳәан ҩнык сыргылар зысҭаху.
– Ҳхәыҷы изы абзиара саргьы исҭахуп, уара ишуҭаху еиԥш, аха ауаҩы хара дхәыцуазароуп.
Уиаамҭазы Алхас, шьыжьхьафара далган, днеин иаб ишьамхы днықәтәеит. Заур ахәыҷы ихы ааишьы-шьит. – Иуасҳәо уаҳауоу, арԥыс хәыҷы? Уара узы иҟасҵар сҭахуп, ее, иаша, абранӡа иааиуа аҩн дуӡӡа, аҩны ԥшӡа. – Зны алакәаҿы исоуҳәаз угәалашәо, адау абнаҿы ахьыҵәцара-ҩны иргылеит ҳәа. Ҳара ҳаҩнгьы ус иҟалома ихьыҵәцараха? – дҵааит Алхас, хәыҷҵасҵәҟьа дгәырӷьаҵәа.
Заур дааччан, иԥа инапы аашьҭыхны ус иҳәеит:
– Нас ишԥа, сыхаара, алакәаҿы иуасҳәаз еиԥшыҵәҟьа иҟалоит ҳаҩны. Сара исҭахуп уара убра угәрӷьахәха уҩназарц. Аха абни уан… – иҳәан, инацәа рхханы Саида иналықәикит.
– Изакәызеи, мшәан, иҟоуҵо! – лхаҵа гәыбӷан наилҭеит Саида.
– Ы-ы, иҟасҵои?
Ацкы иамҳәакәа гәыбӷанла дихәаԥшуан лара.
– Сԥа акгьы ицәызӡар сҭахым! Иҟоу-иану аиаша
идыруазаит уи! – иҳәеит Заур, абри даара хы змоу ус дук еиԥш.
– Заур, изакә гаӡароузеи узҿу! – лыбжьы наиқәлыргеит Саида.
Заур дацԥыҳәан дахыччеит, иԥҳәыс агәнырхара дахьалагаз. Алхас, ԥасеиԥш, уажәыгь инеиҭак-ааиҭакуа иани иаби рыхәаԥшра даҿын, изеилкаауамызт реицәажәара иаҵанакуаз.
– Шьҭа адәахьы уцаны ухәмарла, сшьамхы уахьынӡақәтәаз узхоуп, ахьыҵәцара-ҩны азыҳәан даҽазны цқьа ҳаицәажәап, – иҳәан Заур, Алхас ҵаҟа днаиргылт. – Иалса улыцхраа, уи анаша ҿыхра даҿуп, ҿыц иҿыхны иануфа, ихьшәашәаӡа иҟоуп, заҟа ихаау удыруандаз!
– Ибзиоуп, слыцхраауеит, – иҳәеит Алхас, дҳәарсалеиуа аҩны ддәылҵны ауҭрахь иҿынеихеит.
Заур ԥшьаала ииҳәац иԥҳәыс еиҭалеиҳәахт. Илхаирҵарц даҿын зхыӷәра цырцыруа ишәу, зԥенџьырқәеи зышәқәеи ҭбааҭыцәу, иҳараку аҩны иҩназар еиҳа ишеиӷьу, уажәы изыҩноу аҵкыс. Уи аҩнаҿы Алхас дзыхшаз иани иаби рыҟны ихәыҷра ихигоит, иажәрагьы хымԥада ишкәакәахоит, избанзар акәзар, уи ихигашт имоҭацәеи урҭ рмоҭацәеи еиҵаҩҩы ианыҟоу аамҭазы.
Саида Заур иҿы днеин, ашә ахь дыԥшуа, лнапқәа ижәҩахыр инықәлкит. Заур даахьаҳәын, дналҿаԥшит. Иҿыцу акыр иалҳәар лҭахума иԥҳәыс?
– Уара сыԥсы аҩыҭкаареиԥш бзиа избо сыԥшәма уоуп, сара бзиа иубо уԥшәмаԥҳәыс соуп, ус акәӡами?
– Усоуп, ааи.
– Ҳҩыџьагьы уаҩы иимбац аибашьра ду аҿы ҳаҟан, ҳхынҳәит ҳаԥсы ҭаны, аиааира ганы… Ҩаԥхьа ҳаԥсҭазаара еилаҳҵеит, иаҳхаагаз агәаҟрақәа ҳабзиеиабара шарӷәӷәаз еиԥш, ҳагәреибагарагьы арӷәӷәеит. Иҵабыргыми исҳәо?
– Иҵабыргуп, ԥаса аҵкысгьы уажәы бзиа бызбоит.
– Нас уи аҵкыс еиӷьу иарбану? Уи еиԥш аразҟы ҳауазма ҳуаӡәы аибашьраҿы ҳҭахар? Иудырыр сҭахыуп сгәы иҭыхо зеиԥшроу, – даҿын лара ацәажәара.
– Иҳәа, сӡырҩуеит гәык-ԥсыкала.
– Иҟоу убома, сыхаара Заур… Ауаҩы ихи иҭаацәеи рзыҳәан мацара адәы дықәзар ҟалоит. Аха сара уи азхом ҳәа исыԥхьаӡоит. Ииашам уи азы мацара адунеи ақәзаара…
Дцәажәон лажәа дахымыццакыкәа, ишәа-иза, ԥшьаала.
Заур дӡырҩуан игәарԥханы, ҿымҭӡакәа. Ҵоуп, арҭ илҳәаз ажәақәа рыла дкылсырц ахьылҭахыз изеилкаауамызт, аха лцәажәашьа игәаԥхон, лыбжьы хаакәакәара азыӡырҩрра игәы ҟанаҵон. Аа, абар лхы даахеит зынӡа иара ишҟа, дцәажәацыԥхьаӡа лыԥсыԥ ԥхаҵәы-ԥхаҵәуа ихы-иҿы еиԥхьнашьшьаауан.
– Аибашьра зегьы аргәаҟит, аԥырхага ду рнаҭеит, – даҿын лажәанагӡара. – Сара амҩа сықәны саауан Москвала. Усынтәи амҩа цәгьа ихароуп… Иудыруама заҟа рыцҳара салаԥшыз? Сахьаауаз алымҩанык избон иуадышххыраха иеилажьыз ақыҭақәеи ақалақьқәеи. Хыԥхьаӡара рымам хыҵакырҭада иқәхаз ауааԥсыра, имлашьуа, ашәҵеи ашьаҵеи змам, гәаҟ-ҵәаҟрыла мацара адәысакара ианхалаз. Ара инхо ҳауаажәлар ирыбаргәузеи, аразҟы змаз уаан. Урҭ еибашьра иақәымшәаӡеит, зыӡбахә сымоу аҳәаадгьылқәа раасҭа. Уиаҟара зысҳәозеи, уара иумдыруеи, сара исымҳәаргьы! Ааи, ирӷьатәуп аӷа атәыла иазныҟәигаз уаҩы иимбац
ахәрақәа зегьы! Аҳәынҭқарра ҳацхраарц ҳахәҭаӡами ҳара, аррахь иҟан иааиз аибашьыҩцәа? Уареи сареи, Заур, ҳкоммунистцәоуп. Уажәы иаҭаху аусура уаанӡатәи аусурақәа иреиԥшым, еиҭарҿыцтәуп урҭ иагьҩынтәны, иагьхынтәны!
Агәра ирго, еиқәԥхьаӡо Саида лхаҵа иниалҳәеит абас:
– Ҳанхара-нҵыра атәы зынӡагьы хьаас иҟоумҵан, уи ҳцәеиҵахар ҳәа уацәымшәан уара… Иудыруазааит аҩнҿыцгьы шҳаргыло, зеиӷьаҟам абзанхарахьгьы ҳашкылсуа. Аха иахьа ҳазҭагылоу аамҭазы ҳанхара-нҵыра иаҭаху аусқәа, егьырҭ иҟаҵатәқәоу раԥхьа иҳаргылар қәнагам. Иҟаҵатәқәоу ҳәа сызҿу уиоуп, ҳацхраап иахьазы цәгьа еиҵаханы иҟоу ҳколнхара. Уи анҭаагалак ашьҭахь, ҳхатә усқәа рыҟаҵара ҳрызхәыцып. Еилукаау исҳәаз?
Саида лхаҵа днеизыԥшит, иабжьалгаз лгәаанагара аҭак илиҭо зеиԥшоу лаҳар цәгьа илҭахны.
– Иҭкааны иҳәа ибҭаху аиаша! – иҳәеит Заур.
– Исҭахуп гьектарк адгьыл сыдыскыларц, сылшара зегьы убри инадҵаны, ачаиҽаҩра ду аасрыхрацы. Аха иреиӷьу акәым исыдыскыло, аџьабаақәа исхызгахьоу раҳаҭыр аҟнытә исыдыргалар ҟалап, аха ԥасатәи ауп исыдыскыло: арра санцоз иаансыжьыз, аҳаскьын зхыҵәан иҟоу адгьыл. Сара уи амхқәа зегьы иреиӷьны, иҿырԥшыган иҟасҵар сҭахуп.
– А-а, уажәоуп цқьа ианеилыскаа ибҭаху.
– Ус сыӡбеит, иагьынасыгӡароуп хымԥада.
Заур Саида оумашәа дџьеишьеит. Илаԥш аалхмыршәо дылҿаԥшуан. Иага иҳәаргьы, игәы иаанагомызт дызлеизымдыруа акы далаҟоуп ҳәа, аха иаазқәылаз есымшааира иҿыцу акака лыдибало далагеит.
Иара ихаҭагьы зҟаҵара уадаҩыз аусқәа напы рылеикуан. Аибашьра даныҟаз, ихаҭыԥаҿ аус зуаз ауаҩбырг маҵурада даанымхаразы, аҳасабеилыргара аҭыԥ
мап ацәикит. Афронт аҟынтә дааит, аколнхараҿы ҭыԥхәрас имазароуп, абригада дрылагылан, амхаҿы аус иулароуп, иара дхаҵоуп, ахаҵа аџьабаа дацәымшәозароуп. Заманала илиршарын аҩн ҿыц аргылареи аҵарахьы ацара аҽазыҟаҵареи. Ахьаақәа имоу зынӡа ихәшәтәрын, дыриааирын, уажәшьҭарнахыс урҭ рызхуцра зынӡа даҟәҵратәеиԥш.
Аха иабаҟоу, Саида… Заур иҭахын уи афронт ахьынтә дааижьҭеи, лыхәрақәа цқьа ибзиахаанӡа лыԥсы лшьар. Игәы иаанагомызт, дшааилакҵәҟьа ас ирласны аусура далагап ҳәа. Аха, аа, абар, лыгәҭыхақәа зеиԥшроу иалҳәеит зегьы.
– Бызлагарц бгәы иҭоу бара ишыбҭаху ибзынагӡап ҳәа бгәахәуоу? – дҵааит Заур.
– Исылшо аказы схы сеигӡом.
Заур иԥҳәыс аусура дашьны, лшареи-мчи ҳәа акы лымаӡамкәа дрыцҳахәха иаԥхьа дтәоушәа илаԥш иааҵашәеит абри аминуҭ азы, игәы аахыҭхыҭын, инҭыԥсааит. Лара лышҟа дааскьан, лыжәҩахыр инапы ықәкны, ибжьы ырхааӡаны ус иҳәеит:
– Агектар анышьҭыбхыша аамҭа ҟалап, сымра лашара, макьана баанҿас. Избан акәзар, бааижьҭеи егьҵуам, цқьа быԥсы бымшьац, агектар аҟаҵара ус мариам, бааԥсап, аҽеибыҭаха бнаҭарым.
– Мап, Заур, ус иҟам аусқәа, сара исыздырӡомызт оумаӡа шсылшоз. Уи афронт аҿы еилыскааит. Сара сакәым, уаргьы убасоуп ушыҟоу, оума улшоит, сукәыхшахааит, – лҳәан, лнапы налыгӡан, ихахәы ныԥхьалҳәеит. – Умбои, – лҳәеит лара, – абригадақәа зегь реиҳа имчыз аҭаҭынбригада абригадирс уҟарҵеит, иаалырҟьаны аҩн ҿыцгьы ургылар уҭахуп!
– Ибзиоуп, ус акәзааит, аха саҭабымҵозар, акы басҳәарц сҭахуп! – Заур аҟырҟырҳәа дааччеит. – Сара аҩныргылара саҟәыҵп, баргьы агектар шьҭыхра баҟәыҵ. Ибзиами ус?
Саида гәыбӷанла лхы аалырҵысит.
– Ахәҳахәҭра уаҟәыҵ, Заур. Уара иудыруеит аҩн ҿыц аргылареи, агектар ақәаарыхреи азҵаатәқәа шеиԥшым, ишхаз-хазу. Аҭаҭынмхаҿы аусура уаҟәыҵрац уабжьасымгеит сара, ус заҵа иуабжьасымгара, уи аус аҟны иузеиӷьасшьоит ақәҿиара дуӡӡақәа…
Заур, ихы леирҟәын, даахәцит.
– Узырхәцуазеи? – дҵааит Саида.
– Мамоу, акгьы! – ичҳаны иааникылт ииҳәарц игәы
иныҵахх-ныҵаххыз ажәақәа.
«Сара схаҵоуп, изуа-исҳәо сақәиҭуп, аха бара
быԥҳәысуп, уи еиԥш бшақәиҭым шԥабзымдыри» ауп игәы иаанагаз.
Ибзиан иҟаиҵеит, иахьимҳәаз. Иҳәар, баша Саида лгәы ннархон, иара акы ихәо-иԥшьуа ҳәа иҟамызт. Саида сиашоуп ҳәа лхы лыԥхьаӡозар, мчыла уҳәатәаҿы дузаагомызт. Уи Заур заманала идыруан. Идыруан иара даҽакгьы: ианакәзаалакгьы, залымк лымҟәыҵымҟьацызт Саида иара иҿы, аринахысгьы илымҟәҵҟьараны дыҟамызт. Убас илыҟазшьан лара. Хаҵеи-ԥҳәыси убри еиԥш аизуаашьа рыман, акы анеимарклак, аӡәы игәы аӡәы дамысрацы, реимак ыҟаӡамызшәа иаабжьадырӡуан ԥсыхәа зламоу ала.
Заур даара аҳаҭыр ақәиҵон, Саида абри еиԥш аҟазшьа бзиа илымаз.
Аимакқәа аниоуаз дихәаччон абзиабареи, агәыҳалалреи зныԥшуаз ччаԥшьла, ианаҭахыз, аамҭа азгәаҭаны лажәа убриаҟара ирхааны лыгәҭакы иабжьалгон, дазымааирада ԥсыхәа имамкәа даназааилак, лҳәатәы зхасҵазеи изымҳәо дҟалон. Саида ҟьац-мацыла иныҟәақәоз дреиуамызт: Заур лҳәатәаҿы дыззаалгоз аҟаҵатәқәа зегьы хы змаз, иаԥсаз ҟаҵатәқәан. Зны-зынла иласлоз, аццакырақәеи, ауаҩхжәарақәеи рҩыза лара илыламызт. Ибзиабара илымаз мыцхәы деиҷаҳауан, ишақәнагоз иныҟәлгон, уи иара изы ирҵаган, иҿырԥшыган.
«Аҭаҳмадацәа, ирҭахызар, ирҳәааит иԥҳәыс лҳәатәы дахыԥом ҳәа. Сара сыԥҳәыс леиԥш аԥҳәыс дара зныкыр дроухьоума! Ус ҳзырҳәар аҵкыс, еиҳа ирзеиӷьхап ҳдырҽхәар, иаҳҿыԥшыр. Урҭ анасыԥдақәа ҳаԥсҭазаара ҿыц шьҭахьла иахан иргар рҭахуп. Дара мыждақәа, заҟа иуаагаӡақәоузеи! Аҟыҟ-ҿыҟи, аҭыӡшәеи бзиа избо, есымша зқьышә иқәку, аҩнеилыргашьа ззымдыруа аҳәса гәамқәа, аҳәса ҟьаса-ҳәасақәа с-Саида илыҵашьыцлааит, дара раасҭа уи дышәҭыцуп, лнаԥхыц ихылссо иаԥсам. Зынӡагьы ирыздыруам дара анасыԥи аразҟи закәу!»
Абас игәы иаанагон Заур.
– Узлазбо ала, дырҩегьых ахәыцра уаҿуп. Узырхәыцуазеи, изакәызеи, – лҳәеит ҩаԥхьа Саида, лӡамҩа дааханы иӡамҩа инадҵаны.
– Аиаша басҳәар бҭахума?
– Ишԥасҭахым!
– Сыԥшәма аҳәсақәа зегьы дреиӷьуп, убриоуп сзырхәыцуа.
Саида лхы лада-ҩада иҟьо иаалырҵысит.
– Уареи сареи иахьеи иаци ҳаиднагалазшәоуп ушцәажәо. Дырҩегьых заҟараантә иуҳәарц угәы иҭоузеи уара уи?
– Ы-ы, ҳаиднагалеижьҭеи аа-шықәса мҵуеи. Ирацәоу имаҷу бара базхәц, сара исыздыруам.
– Ишԥамаҷу, сара сажәызшәа схы збо сҟалахьеит, уара утәы сыздыруам аха…
– Сара сзы бара дунеихаан зегьы бреиӷьуп.
Заур астол даахыҵын, изеиԥшразаалак гәалак имоуп узымҳәо, длахҿыхӡа ус нациҵеит:
– Ҳаҩны аныҟаҳҵалак, аҩнқәа зегьы ишреиӷьхо ббап! Уажәазы уи атәы уаҳа ҳалацәажәарым. Ибзиоума?
– Ҳаԥеиԥшуама, нас, аамҭа?
– Ааи, ҳаԥеиԥшып, иаабап!
Заур иаахҵәаны имҳәеит ииӡбаз зеиԥшраз: ааи акәзу, мап акәзу.
Саида лхы ӷәыбӷан алҭон, данааи адырҩаҽныҵәҟьа Заур длыманы Шьахәсна лбара дахьымцаз. Ахьаԥшхагьы лмоуит лара, аа, абар, иаразнак мчыбжьык ниакәкәа ицеит. Аҵыхәтәаны илыӡбеит, хымԥада дцарц, абыржәы иааиуа амҽышазы – иҟалома Шьахәсна длымбар, даҽакы лылымшаргьы, иҭабуп ҳәа лалҳәарами, Алхас дахьихылаԥшуаз азы!
– Ииашан ирҳәоит, зышьҭахьҟа ӷәӷәам аҳәынҭқарра аибашьраҿы изыӷәӷәахом ҳәа. Шьахәснеи Иалсеи ракәын уареи сареи ҳашьҭахьҟа гәыӷырҭас иҳамаз, аха Леуарсагьы абзиара дуӡӡа ҳзиуит, уигьы даҳхаҳмыршҭыроуп. – иалҳәон Саида Заур.
Уи иара иамеикуамызт: иаби иани заа иԥсит, иаҳәшьазаҵәгьы дҭахеит аибашьраҿы. Саида лхаҭеи лышьҭреи ракәын уажәы ҭынхас имаз.
Шьахәсна гәыкала дылзыҟан азы, дыгәхьаалгеит Саида. Афронт аҿы зны-зынла аибашьра ааихсыӷьны, аԥсеивгара анроуаз аамҭазы, лтәылаԥсадгьыли, лҭынха-лҭынҵи, луаажәлари данрызхәцуаз дылгәаламшәар ҟаломызт, ан гәакьа леиԥш дыздызкылаз аԥҳәыс қьиа, аԥҳәыс гәыҭбаа Шьахәсна. Даҽаӡәызар, зынӡа длыдлымкыларгьы ҟалон, избан акәзар, иага умҳәан, лхаҵа бзиа иибоз даҽа ԥҳәыск дылхылҵит лара, иара лхаҵа иҟынтә. Аха Шьахәсна Базрыҟәа ақәнамга ииуз ианалыжьит, ҿымҭӡакәа ҩнуҵҟатә гәеибафарыла илычҳаит дзықәшәаз азалым, гәацәыхьажәа уи лҟынтә лара илмаҳаит.
Заҟа лгәы цқьоузеи, иразузеи, анаџьалбеит, Базрыҟәа иԥшәмаԥҳәыс шлаӷәаӷәа! Саида иаарласны илзеилымкааит Леуарса дзыԥсаз, илзымшьеит иуаҩбзиара ахә. Уажәоуп ианеилылкаа, иан лҟынтә ицәаҩа ишалаз еиуеиԥшым аҟазшьа ссирқәа.
Заҟа ицәгьоузеи, гәыԥ-гәыԥла ишоу ауаатәыҩса доусы рабиԥара ҵыхәтәақәа, адаҷ еиԥш еицраҳәаны измоу амаӡаус, закәанқәас иамоу аилкаара. Саида зны-зынла лгәы илнаҭалон, ахәараҳәа ишуа лдақәа ирҭысуа ашьа дзыхшаз лан лшьа ахаҭа акәызшәа. Ауаҩы қабада Базрыҟәа иакәхарым, лара илыциз аҟазшьа бзиақәа зтәу, урҭ иртәхап ахақәиҭра бзиа избоз, аха зразҟқәа зцымныҟәаз аԥҳәыс еибага Асҭанда рыцҳа. Ажәытәтәи аамҭа мчымха дахәнатәит лан харада-барада. Иахьатәи аамҭагьы ԥасатәи еиԥш иҟазар, лыԥҳагьы лан лышьҭра лышьҭрахон, ҳәарак ақәмкәа.
«Ссиршәа иубап, – дхәыцуан Саида, – ахаҵеи аԥҳәыси ҳәа ҩыџьа-ҩыџьала ауаатәыҩса ахьеиқәнаршәо аԥсабара, урҭ рыԥсы ахьынӡаҭоу гәаҟ-ҵәаҟра шрыгымгьы, рабшьҭра ирзыннажьуеит излабеиоу аҵасхәрақәа, ирзыннажьуеит реиҳа иԥшӡоу, иқьиоу, игәлымҵәаху аҟазшьақәа»
Саида лгәаанагара ҿыцқәа Заур иаҳәаха лмаӡеит. Агәашә аҿы автомашьынак абжьы геит. Иаараны иҟаз Леуарса, иҳәатәы дахыԥомызт, дааит.
Аҭаацәа зегьы амашьына инақәтәеит, Алхас, ҳәарас иаҭахузеи, днеин, ианшьа днаиватәеит. Амашьына ццакны ицон. Изныз амҩа, аибашьра ҟалаанӡа иалагахьан, аха, аибашьра аныҟала, иаҟәыҵит, уажәы иҟаҵаны иалгеит аакьыскьа. Ԥаса, ақыҭеи ақыҭеи рыбжьысра акыр аамҭа аҭахын. Саида илгәалашәеит, Леуарсеи лареи ҽыла абри амҩа изныкымкәа-иҩынтәымкәа ишанныҟәалахьаз, илгәалашәеит амҩа аҿықә аҟны ишгылаз џь-дукгьы… Уажәы, рызхара аицәажәаха
роуаанӡа, рмашьына ашацаҳәа инкылҟьеит Ленин ихьӡ зху аколнхараҿтәи аулица ду аҿы, Леуарса иаарццакны иреиҳәеит обком аҿы иҟаз аилацәажәара атәы, иҭахын иҵегьы инароуны иреиҳәар, аха дахьымӡеит, амашьына ирласны ашҭаҿ инакылҟьеит.
Заҟа хҭыс лгәалашәазеи Саида, ари аҩнаҿы данааи! Лымҵарсра ашьҭахь дзықәшәаз агәаҟра бааԥс, абраауми дахьақәшәаз. Ара даныҟаз ауми Патыхә лара лҿы данааиуаз. Егьаалыгымхаӡеит Леуарсагьы ларгьы ҭахарц. Дзықәшәарызыз, ианаамҭаз лгәы аҟәышра лзыхнымҳәыр, лыкәша-мыкәша иҟамлар илыцхраашаз ауаа?
Саида дыҩны лҿыналхеит, абарҵа албаара иалагаз Шьахәсна дылԥыларц. Аԥҳәыс бырг, Саида даалгәыдлыҳәҳәалт ианеиԥыла, лылаӷырӡқәа рҿаархеит дгәырӷьацәаны.
– Ибыхьша исыхьааит, с-нан, Саида! Сынасыԥ иалан дырҩегьых былақәа сырҭаԥшырц. Уаҳа исҭахузеи сара аҭакәажә ҟырмыџь, бара сызкәыхшаша бгәӡырҭа соузар! – абас дҟәынд-шәындуа дцәажәон Шьахәсна, заҟа лылшоз Саида дылгәыдрыӷәӷәала дгәӡуа.
– Сан, сызкәхшоу, сан! – лҳәон Саидагьы.
– Аи, с-нан! Исыбаргәзеи шьҭа сара!..
– Сан, быбзиахәха быҟоуп, бмажәӡеит, анцәа
иџьшьоуп, быбзиахәха быҟоуп!
– Бара зынӡа бхазынаха баҳзааит! Иа, анцәа ду
сикәрбануп, бара абас беибга-бызҩыда баҳзаазышьҭыз! Леуарсеи Заури ҿымҭӡакәа Шьахәснеи Саидеи реидҳәаҵалара иазыԥшуа игылан.
Алхас амашьынаҿы Шьахәсна иҽылцәиҵәахит, хәыҷык саалылахәмарып иҳәан. Иҵабыргыҵәҟьаны, Саидеи лареи ргәазхара ианеибагәӡ, Шьахәсна дгылан даахарахаԥшит, Алхас џьаракыр дызбозар ҳәа, данылымба:
– Алхас даашәымгаӡеи, дабаҟоу, дызбаӡомеи? Ааи, рацәа сышәшьит, – лҳәеит лара.
– Брабашь, сан, брабашь! Урҭ ирабҳәалакгьы рықәнагоит, – иҳәеит Леуарса дыхәмаруа, ачча изнымкыло.
– Ибцәызӡар зхуарҭоузеи, сан, Саида дааижьҭеи мчыбжьык аахысгьы, хаҵеи-ԥҳәыси ргәазхара еибабаанӡа аҩны издәылымҵит, – ҳәагьы нациҵеит Леуарса.
– Уи азы гәыбӷан рызҭода, нанхеит, аха, мшәан, Алхас дзаашәымгазеи, дабаҟоу Алхас? Дычмаза-ҩымхазааит, сара иԥсыша?
Уи аамҭазы Алхас амашьына дааҭыԥан, дыҩуа-дыҩуа дшааиуаз, ианду лыхәда иҽынхишьит.
– Сан, Алхас иҽыҵәахра ҳара иаҳхарам, – лҳәан, Саида Леуарса дналлырбеит.
– Урҭ дара ҩыџьа еицәажәан иҟарҵеит, шәара ҿышәымҭын рҳәан, иҳаҿдмырҭит. Аиеи, иҳаҿдмырҭит, анцәиныс! – иҳәеит Заургьы.
– Ааит, уара аччархә! Сара, уанду, сакәызма иужьоз? – Шьахәсна дгәаазшәа ныҟаҵаны ԥыҭк дааӷьит, нас, Алхас даашьҭылхын, ила-иҿы днагәӡуа даалгәыдлыҳәҳәалт. – Сыԥсы зҿашәаша сынасыԥ хәыҷы!..
Зегьы аҩны ихалан азалаҿы инатәеит. Акрыфарҭаҿы Шьахәсна афатә лырхиахьан. Асасцәа шаауаз лдыруан аҟнытә, ианааилак, дындәылҵ-аадәылҵуа аҳәар-ԥсарра далагар, лгәазхара илзымбар ҳәа дшәан, лусутә заа илԥырылхит. Ианлыртәа, ларгьы дааин, днарыдтәалт. Лылаԥш Саида илзлыҟәгомызт аԥҳәыс бырг. Уи ԥаса аҵкыс илызҳазыӷьит, дҭәит, дыԥшӡахеит. Аха акыр лгәы архәҷит, Саида ллакыҵаҿы акыҷыра хәыҷқәа ахьанылбааз, лыхцәы аки-ҩбеи ашлақәа ахьалаԥсаз. Ааи, аџьабааи агәырҩа дуӡӡеи лхылгеит уи аибашьраҿы! Уиоуп илнызҵаз акыҷырақәа: илылазыԥсаз ашлацқәа. Урҭ егьрурым, инасыԥуп лыԥсы ҭаны дахьхынҳәыз.
Аишәа иахьахатәаз, аицәажәара иалагеит.
Иалацәажәон Леуарса дызларҵаз амаҵура. Саида агәра длыргон, араиком аҩбатәи амаӡаныҟәгара, даара ҳаҭыр зқәу, аҭакԥхықәра змоу маҵураны ишыҟоу. Уа аус зуа ауаҩы, ауаа ирыхәаша акыр аус бзиақәа илиршар шыҟало. Леуарса ихы рҵысуа, дшыӡырҩуаз, даацәажәан, иреиҳәеит, ирҭаз иага имаҵура бзиазаргьы, иара изыҳәан уиаҟара ишаԥсам, дахьыҟаз дыҟазар, аус азгьы иара изгьы еиҳа ишеиӷьыз.
Иалгеит акрыфара, ахацәа еиманы абарҵахь идәылҵит. Урҭ шдәылҵызҵәҟьа Шьахәсна иаацәырылган, Саида лҿы лхы ахашшаара далагеит. Излалҳәазала, Леуарса ақалақь аҿы ауаҭах ирҭоит, аха иара уахь аиасра иҭахым.
– Избан? – дҵааит Саида.
Шьахәсна зназы ҿылымҭит, аха нас лкасы аҿацәқәа днарыха-аарыхо иаалырҽеин, ус лҳәеит:
– Сара издыруеит, нан, аԥсҭазаара џьарак ишаанымҿасуа, иццакы-ццакуа уи ԥхьаҟа ацара ишаҿу. Ҳара зықәрахь инеихьоу абыргцәа, иага ҳӡагә-ӡагәргьы, уи ҳахьӡом, ҳанахьымӡалак ҳгәы ԥжәо ҳаанхоит, уиакәхап, уаҳа изыхҟьозеи ҳгәыԥжәарақәа.
– Иашоуп, сан, ибҳәо иашоуп, иҟалоит ус, апланқәа раҵкыс аԥсҭазаара аныццакуа! Дук хара имгакәа, аамҭақәа убас иҟаларц иҟоуп, ҳара уажәы игәцаракны ҳзышьҭоу аусқәа, ҳаԥхьаҟатәи аҿар зынӡагьы иргәамԥхаӡо, ирҭахӡамкәа.
Шьахәсна лкасы иаавҵыҵыз лхахәы шьыҵәрақәа ҩаԥхьа инавҵалџьгәан, лнапы лхы-лҿы инықәлшьит. Иҳаҵҳаҵо иааԥшуаз лыла еиқәаҵәаххырақәа гәырҩала Саида иналықәлкит.
– Ԥазаҵәык иоуп исымоу, – лҳәеит лара, – исҭахын убри иԥҳәысаагара сахьӡар сразҟы акралаӡазар, ихшо асабицәа ԥыҭраамҭак исааӡар.
– Аиеи, сан, зынӡа аиаша бҳәоит, еилыскаауеит. Урҭ ибҳәақәаз зегьы аныҟала насыԥ дууп ан лзы. Аха исзеилкаауам ԥҳәыс дзааимгазеи Леуарса абасҟаамҭа? Уажәшьҭа дҭаацәаразар акәмыз, ихшареи иареи еиҵаҩҩы.
– Исыздыруам, нан, исыздыруам. Ожәы аабыкьа зны, ԥҳәызбак дгәаҭаны дышимаз сеиҳәеит иҿы иқәшаҳаҭны…
– Ҳаи, сан, уи зеиԥшыҟамоуп, аӡәы дгәаҭан димазар! Дызусҭаз беимҳәаӡеи? – иаагәцаракны дҵааит Саида.
– Макьана аҵара дҭоуп иҳәеит.
Саида еилылкааит аԥҳәызба дызусҭаз, ус лҳәеит агәра аахаҵаны:
– Аӡәыр дгәаҭаны димазар, аԥҳәысаагара уажәшьҭа оумак ахимырҵуазар акәхап, сыхаара, сан.
Аҩыџьагьы неихәаԥшын, ишырцәымӷыз, чарҳәарак аӡәы изныҟәыргазшәа, ацәажәара иаразнак иаҟәҵит. Дыҩуа-дыҩуа ауаҭах дааҩналт Алхас, уи инаишьҭарххны иҩналт егьырҭ ахацәагьы.
Леуарса абыржәы Заур иирбеит, амашьына аҵаргыларҭас иҟаиҵаз ахыбра.
Заур уи цәгьа деигәырӷьеит, аҩны данааиҵәҟьа иԥҳәыс илеиҳәеит. Ԥыҭрак ашьҭахь Леуарса иеиҳәеит, аҩныргыларазы иԥҳәыси иареи аимак шрымаз, уи аҵыхәала игәы иаанаго аиаша рцәымӡакәа иреиҳәарц. Оумашәа ибеит Леуарса иаҳаз, бзанҵык игәы иаанагомызт хаҵеи-ԥҳәыси еимакык рымоуп ҳәа, зегьы рзы рҳәатәы еиқәшәоз џьишьон. Аԥхьаӡа Саида длазҵааит, Заур аҩны ҿыц иргылар зылҭахым иалҳәаразы.
– Ҳхы зҵаҳкша аҩны замана ҳазгылоуп, анцәа имчала, иабаргәузеи уи, – лҳәеит Саида иаахҵәаны.
– Ахыҵакырҭа мацара зхәарҭоузеи, иаамҭоуп уажәшьҭа ҳзыҩноу аҵкыс еиӷьу ҟаҳҵар, – иаразнак иаамеикит Заур.
Саида уи ақәҿылымҭит, ацкы аҳәашьа дақәымшәазшәа лҽыҟалҵеит.
Леуарса дааиԥхьхәцит. Хымԥада Саида диашоуп игәахәит иара, аха егьимҳәеит, аргамаду иаҳәшьа длыдгылт ҳәа Заур изиҳәар иҭахымхеит аҟнытә, днахыкәша-аахыкәшо, жәа-ԥшӡала ихыркны, хаҵеи-ԥҳәыси днарыбжьацәажәеит еинраало:
– Сгәы иаанагом, шәара шәеиԥш акрыздыруа, иҟәышу аҭаацәа, – иҳәеит Леуарса, – иага еимак шәоургьы, даҽаӡәы ихшыҩ шәыламҵакәа шәхала ишәзымӡбо уск ҟалап ҳәа. Аҩныҟаҵаразгьы шәеиқәшаҳаҭны еиӷьу аҿы шәкылсышт. Еиӷьу аҿы шәышкылеибаго сара агәра ганы сыҟоуп.
Ҳаҭырла Заур днеизыԥшит Леуарса. Пату ақәиҵон иара, уи ааԥсара ахьизымдыруаз, агәра игон, инеигӡарц напы злеикыз аус зеиԥшразаалак, инеимыгӡар шзыҟамлоз. Зны иҳәоны иаҳахьаз ааигәалаиршәан диазҵааит абас:
– Иаасаҳә, аҵара дуахь ацара угәы иҭан зны, уаҟәҵу, дырҩегьых сцоит ҳәа угәы иҭоу? Ауаҩы игәҭакы данахыԥалак, анагӡара дацәыхьшәашәахар ҟалоит.
– Сара уи бзанҵык сацәыхьшәашәаханы сзыҟалом! Аибашьра даара исԥырхагахеит, иашоуп, аҵара сгәы шаҳәац иаҳәоит иахьагьы! Оумак сақәшәаны саҟәнахыр иуасҳәозеи, мамзар, исҭахуп аргыларатә институт сҭалар. Саналгалак, аколнхарахь схынҳәуеит. Ишубо еиԥш, ара иага узуазаргьы иууша аусутә ыҟоуп.
– Афырхаҵа, уи сгәы иахәоит, ахара ухәыцуеит, – иҳәан, Леуарса гәахәарыла имаҳә ижәҩахыр днас-насит.
Заур ацәажәара даҿын:
– Ҳәарас иаҭахузеи, еилыскаауеит, сықәла зықәлоу ауаҩы изы ишымариам, аҵарагьы ҵо, аҭаацәара иднаҵо аусқәагьы рынагӡара. Аха уеизгьы аҩбагьы сымч рықәхаратәы схы збоит. Ус аус азы слықәгәӷуоит, аа,
абри, – иҳәан, иԥҳәыс лышҟа дынхьаԥшит; иажәа нагӡара дшаҿыц даҿны: – Аҵарашықәсқәа лацәеихаҟәысрак еиԥш иниаҟьа ицашт, сқыҭа гәакьахь саныхынҳәлак ара сыҟазаашт сыԥсы ҭшәаанӡа. Агәра ганы сыҟоуп, знымзар-зны ақалақьи ақыҭеи узеиҩымдыраауа ишеиԥшхо. Агаӡара ихьуеит дарбанзаалакгьы, ақыҭа кажьны ақалақь ахь ацара иашьҭоу! Даҽа усуп, дахьыҟоу ақыҭаҿы усурҭа имоуазар, мамзаргьы ақалақь ахь диасыр еиҳа илшон ибозар. Уи аҵыхәала сара схатә гәаанагарақәа сымоуп.
Леуарса ихы ааирҵысит. Заур, ииҳәақәаз зегьы ааихишьалан, џьарак иаакылигеит:
– Абри азоуп, аҩызцәа, аҩныҟаҵара сзахыццакуа. Изахырԥатәузеи иҟаҵатәу аус? «Мышк иахыԥаз, шәымш иахыԥеит» аҳәоит ажәаԥҟа. Заҟа ирласны аҩны сзыҟаҵо аҟара, ирласны аинститут сҭалоит, сыламысгьы ҭынчхоит, сҭаацәа цқьакәакәараӡа иныҟәызгаша аҩн ҿыц рзыргылан аҵарахьы санцалак.
…Змацара ахәмарра згәы ԥнаҵәаз Алхас, ианду лкалҭ кны абаҳчахь длыхо далагеит. Шьахәсна абаҳчахь дцаанӡа, Заур ԥыҭк даалмырҽхәар лгәы иамуит – излалҳәаз ала, уажәтәи аамҭа убасоуп ишыҟоу, зегьы аҩн ҿыцқәа, аҩн бзиақәа рыргылара ауп хыс ирымоу, зегьы уи иашьҭоуп.
Шьахәсна илҳәаз игәы ааҟанаҵан, Заур иџьыба иҭыхны, иҟьаҟьаӡа қьаад бӷьыцк раԥхьа инықәиҵеит. Ақьаад ианын, иргыларц ииҭаху аҩн ҿыц аплан ҭыхны. Уи иара инапала иҭихит.
Леуарса иаашьҭихын, инарҳәа-аарҳәуа дахәаԥшит. Нас, ҿымҭӡакәа ҩаԥхьа иахьықәз еиҭанықәиҵеит. Саида ари ақьаад уажәада ишылымбацызгьы, изеиԥшразаалак хырҩа азылымуит. Заур иааицәымыӷхеит, ицәырсымгар акәын игәахәуа дааҟалт.
Леуарса егьи ауаҭах дныҩналан, иргәаҩан еикәарҳәыз қьаадк ааиҵихын, зегьы ирбо раԥхьа инықәиҵеит. Уигь Заур идирбаз ақьаад еиԥш, аҟаҵатәқәа рыпланқәа зныз акәын.
– Аа, шәахәаԥш, ҳқыҭа аплан зеиԥшроу, архитектор иҭихыз апроект, – иҳәеит иара.
Заур ихы рҟәны апроект дахәаԥшит, Саидагьы уи инаишьҭарххны дааины днахәаԥшит.
– Абраауп ақыҭа агәҭа ахьыҟоу, аҵлақәа еикәршаны иахьеиҭаҳау, – иҳәеит Леуарса. – Урҭ рыгәҭа иԥшӡоу ак ҟаҵатәуп, ма афонтан, ма аӡә исахьа ықәргылатәуп, иҟаҵахо руа иарбану макьана архитекторгьы издыруам, аха зегь дара роуп, иԥшӡоу ак ҟаҵатәхоит, усгьы уи акәша-мыкәша ашәҭқәа еиҭаҳатәуп. Араҟа гәлааирҭоуп. Ара иҳаргылоит аколнхара усҳәарҭаҩны, ара аколнхара машьынақәа рыҵагыларҭа. Ара ишыжәбо еиԥш ииасуеит аӡы. Уи иху ацҳа ҭакнаҳа ацынхәрас, ихҵахоит нырцә-аарцә ахчнызақәа зҵагылоу ацҳа бзиа. Ара иҳаргылоит аӷәыхырҭа зауад, ари аҭыԥ, уажәы абнахҿара ҳахьаҿу иҟаҳҵоит ашәыри аӡахәа баҳчеи. Ара иҟаҳҵоит ахьарыжәтә рахә рфермеи, ахәша ҟаҵарҭа зауади, урҭ рнаҩс аԥсаатә рааӡарҭа аферма. Афермақәа ҟаҳҵа-хьеит… Ари ацәаҳәаҿы иҳаргылоит аколнхацәа рыҩнқәа. Арҭ аныҟаҳҵалак, ҳқыҭа ақалақь еиԥшхоит, иашами? – дҵааит Леуарса.
– Иҵабыргуп, иџьоушьаратәы иҟоуп, – лҳәеит Саида, апроект иаҳәо зегьы ҟаҵаны ианалгалак, ақыҭа зеиԥшрахо луанытә дазхәцуа.
– Убас ианыҟалалак ауп, – иҳәеит Заургьы, – ақыҭеи ақалақьи узеиҩымдыраауа еиԥшхоит анырҳәо. Сгәы излаанаго ала, зегь рыла еиқәшәоу ақыҭа бзиаҿы аҟазаара еиҳа еиӷьуп, ақалақь аҿы аҟазаара аҵкыс! Ҳзынцәажәало макьана ақьаадоуп изну, аха Леуарса ушьаҿақәа еихҳәаны ҳаԥхьаҟа иааиуа аамҭа уанылан унеиуашәа узбоит. Иашоуп, ҳаԥхьаҟа иҟалақәаша
абзиарақәа рацәоуп. Ианакәзаалакгьы ихәарҭам, иахьатәи амш мацарала аҟазаара! Ауаҩы иаԥхьаҟа дгәӷуазароуп, имгәӷуа ибзазара зеиԥшроузеи, дагьзлахандеиуазеи, напышьашәала мацарала дымхандеиуазар! Уажәтәи аамҭа даҽа аамҭоуп. Аԥхьа иҟаҳҵалароуп зда ԥсыхәа ҳамам аргыларақәа, нас, цқьа ҳҽанеибаҳҭалак, ҳҽанҳарӷәӷәалак, егьырҭ иҳагқәоугьы ҳашрыхьӡо еиԥш хәыҷы-хәыҷла иҟаҳҵалароуп.
Заур аԥхьан идирбоз, инапала иҭихыз иҩны апроект зныз ақьаад, Леуарса раԥхьа иқәиҵаз ақьаад ду иахьаҵаз иааҵихын, ԥшьыџьара иааиқәарҽны иџьыба инҭеиҵеит.
– Аҩн дуқәа рыҟаҵаразы иҳацхраауеит, амаҭәахә ҳарҭоит, – иҳәеит Леуарса, – аха сара, ҳаплан ԥыҭ-чыҭқәак исыԥсахыр, иацысҵар сҭахуп. Исыздыруам уи араион аҟнытәи ҳнапхгаҩцәа шахәаԥшыша. Уаҵәы аусура салагоит уи азҵаатәы аҵыхәала, мап-чап рҳәаргьы изымурц сгәы иҭоуп, иалҵуа аабап.
– Изакәызеи иуԥсахқәо, иацуҵақәо? – дҵааит Саида.
– Уажәы аабыкьа Аҟәа џьара избеит, аибашьра ҟалаанӡа, Москватәи аобласт аҟны колнхарак аҿы иҭырхыз аҩнргыларақәа рпроект. Уи апроект аҿы иҟоуп ҩынтә еихагылоу аҩнқәа, ҳара ҳпроект аҿы ҩынтә еихагылоу зынӡа иарбаӡам. Сгәы иаанагоит, уи даара игха дуны иҟоуп ҳәа. Ҳара ҳпроект аҿы хымԥада иарбазароуп, ибзиан иҟаҵоу ҩынтә еихагылоу ашкол ҩни, ахәышәтәырҭа ҩни. Ҳелектростанциагьы иҵегьы иазырҳатәуп, ирдутәуп. Уажә аабыкьа зҟаҵара ҳалагаз, шәи ҩажәа ҽы рылшара мчыс измоу ҳелектростанциа, ԥыҭрак ашьҭахь иаҳзымхо ҳҟалоит, избан акәзар, ҳазҳашьа убас иҟоуп. Уи анаҩсангьы, амҿтә хыбрақәа иҳамоу жәпакы ԥсахтәуп, урҭ ҳаԥсахроуп қьырмытла иҟаҵоу, ма хаҳәла иҟаҵоу ҩныла, иаҳхыброуп апроект аҿы ишарбоу еиԥш, ҟауарла акәмкәа, кыцла ма жьешьҭла.
– Ааи, уи иашоуп! – дақәшаҳаҭхеит Заур.
– Уи аҟара ахыбрақәа рыҟаҵара аԥарагьы рацәаны иаҭаххашт. Иурҭап ҳәа угәӷуоу уара ақалақь аҿы? – дҵааит Саида.
– Мап, аԥара ҳашәҭа ҳәа ҳәынҭқараа ҳрыҳәом ҳара, ҳколнхараҿы иҳаԥшаауеит ус иҟоу аргыларақәа ирызхаша. Есышықәса ҳҽаҩрақәа раарыхрақәа ирызҳарҳауеит, ҳарахәгьы ахашәалахәы ҳарҭоит, ҳлаҵарҭа дгьылқәа еиҳа-еиҳа иҳарҭбаауеит. Урҭ рнаҩсангьы иҳамоуп дырҩегьых, афеида ҳалазгало даҽа «дынақәакгьы», зегьы рыҟны енагь зыӡбахә ҳзымҳәо.
– Изакәзеи, мшәан, урҭ «адынақәа»
– Изакәзеи, бҳәоу? – Леуарса дааԥышәырччеит. – Ҳара есышықәса илаҳҵоит ҳааглыхратә план иарбам культуратә ҵиаақәак. Убарҭ иҳарҭоит хашәалахә ҷыдақәак. Урҭ иарбақәан ҳәа бҵаауазар, акырпыжәи, аҟәыди, ачаҟәыди роуп. Урҭ рыдагьы иаҳҭиуеит даҽа ԥыҭчыҭкгьы ашәыр-қәыр…
– Аколнхара азеиԥш ԥҟарақәа еилажәгозаап? – ҿаалҭит Саида.
– Аԥҟарақәа ахьеиларго аколнхара амал ахьырфо, иахьыԥхасҭартәуа ауп, ҳара ҳҿы уи еиԥш зыҟалом. Ааглыхратә план иарбамкәа иҳаланагало амал заҵа акы амыхьра, цәгьа ҳаиҷаҳауеит. Уи ахәҭак ахҭнаҳҵоит иажәыз ҳхыбрақәа, ма ҳатранспорт рырҿыцра, егьи иаанхо, агәамҵра иақәшәо аколнхацәа идҳархәуоит.
– Амал хлаԥшра азызуада? – иаагәцаракны дҵааит Саида.
– Бригада-цыԥхьаӡа аӡәаӡәа алхны иҳамоуп, ҳмал ԥхасҭамтәкәа қәнагала аныхра знапы иану. Урҭ ақәшаҳаҭымкәа акгьы аныхра ҟалом.
– Заҟа шәыланагалоузеи уеизгьы шықәсык? – дҵааит Заур.
– Иҳаланагалоит шә-нызқь рҟынӡа.
Саидеи Заури неихәаԥшы-ааихәаԥшит. Леуарса иажәа анагӡара даҿын:
– Иҟаҳҵараны иҟоу аргыларақәа ҟаҳҵар ҳҭахуп ҳахымыццакыкәа, хыла, уаҩы ишибахьоу ибзианы. Убри аҟнытә ауп иӷәӷәаны, иманшәаланы, насгьы иахьатәи аамҭазы мацара акәымкәа, ҳаԥхьаҟа, акраамҭа уаҩы ихәақәаша хыбрақәазароуп ҳәа изаҳаԥхьаӡо.
– Узлазбо ала, амаҵура ҿыцахь ушиаргазгьы, уколнхара гәыгәҭаужьырц угәы иҭам ҳәа сыҟоуп, усоума? – дҵааит Заур.
– Ишԥаҟалои, уи гәыгәҭажьшьас исымоузеи сара! Ишудыруа, иареи сареи ҳаибааӡаны ҳаҟоуп.
– Исоуҳәахьеит, аха исхашҭит, ҵыԥх заҟа роузеи шәколнхацәа усмышк азы? – дҵааит Саида.
– Ҵыԥх усмышк азы аколнхацәа ирзаҳшеит ҩажәиԥшьба-ҩажәиԥшьба килограмм аџьықәреи, ҩажәа-ҩажәа мааҭ аԥара, урҭ рнаҩсангьы ираҳҭеит аҟәыд, ашә, ашәыр… Сынтәа усмышк ҵыԥх аҵкысгьы ақәшәоит, – иҳәеит Леуарса. – Аколнхацәа аусура ргәы аҳәаратәы иҟамкәа, аусмыш ахә акыр иҟаӡамкәа, аколнхара ианакәзаалакгьы изыманшәалахом.
– Аиаша ҳҳәозар, ҟамчылеи, ҵҟьаралеи, цәҳаралеи аколнхара узышьақәргылом, ушьацәхнысланы уаваҳар ҟалоит, – иазгәеиҭеит Заур.
Саида, Леуарса иҭҵаара даҟәҵуамызт:
– Уара уажәы араиком амаӡаныҟәгаҩыс уҟарҵеит, улшарақәа ирзурҳароуп, уусура еиҿукаарц угәы ишԥаҭоу; араион аҿтәи аколнхарақәа зегьы уара уколнхара еиԥш аԥхьагылара рыман иҟаларазы?
Леуарса иџьеишьеит, ихаҭа игәы иҭымҵәо иҭаз азҵаара Саида иахьилҭаз. Еиликаауан, араион аҿтәи аколнхарақәа зегьы аԥхьагылара змоу колнхарақәаны рыҟаҵара шмариамыз, убри аҟнытәгьы раԥхьатәи ишьаҿақәа зеиԥшрахарызеишь ҳәа Саида леиԥш ишьклаԥшуа аколнхацәа даара ишрацәаҩхашаз.
Хәыҷык иааргызмалны азҵаара ҟаиҵеит иаргьы:
– Сара схаҭыԥ аҿы быҟазар, ишԥаҟабҵоз? Мамзаргьы, уара, Заур, уакәзар?
Аколнхарақәа русура ашьҭыхра, еиҳа аиӷьтәра зҭахыз маҷҩымызт, аха ирылшомызт. Уажәы уи ԥаса аҵкысгьы хадара злоу, иреиҳау ус дуны иҟалеит Леуарса изыҳәан. Саида гәаныла лашьа длырҽхәон, иҟаҵатәқәоу рзы заа дахьырмабжьоз, дара ргәаанагарақәа зеиԥшроу еиликаанӡа. Азҵаара илиҭаз ишақәнаго еиԥш аҭакҟаҵара мариамызт. Саида дааԥышәырччан, лнапқәа нархаҩархо ус лҳәеит:
– Уи аҟара здыруазар, араиком амаӡаныҟәгаҩыс уара уаԥхьагьы сара сҟарымҵоз, аха сҟарымҵеит!
– Бҟарҵар ибызныҟәгомызт бгәахәуама? – дҵааит Леуарса, иаҳәшьа лбаҩхатәра агәра игон.
– Ахацәа, аҳәса раҵкыс еиӷьны аҭакԥхықәра злоу аусқәа нарыгӡоит, – лҳәеит Саида.
– Ус зыбҳәозеи? Аҳәсагьы ирырҭоит аҭакԥхықәра змоу аус заманақәа, аха хар рымаӡамкәа инарыгӡоит.
– Ирырҭоит, иашоуп, ирацәаҩнгьы ирырҭоит, – дақәшаҳаҭхеит Саида, днеиԥхьхәц-ааиԥхьхәцын. – Аха рыцҳарас иҟалаз уиоуп, реиҳараҩык аҳәса аҩны иадхалоит; рҭаацәа рымаҵ руроуп, аҩны аҩныҵҟатәи аус-ҳәысқәа нҵәаӡом. Ҳәарас иаҭахузеи, уи даара ирԥырхагоуп азеиԥш усқәа рныҟәгаразы. Сгәы иаанагоит, акоммунизм аан, уи агха ду ҟаларым, зынӡа аҭыԥ иқәрҵап ҳәа.
– Ус акәхаргьы ҟалап, Заур, уара иахуҳәаауазеи Саида илҳәаз?
– Сара уи сақәшаҳаҭуп. Аҳәсақәа рхы иақәиҭтәуп инымҵәаӡо аҩнусқәа рҟынтә. Убри заҟа ирласны иҟало аҟара, ажәлар абзанхара рыҭара ҳазааигәахоит. Ишдыру еиԥш, ажәлар абзанхара анроулак ауп, акоммунизм иазааигәахеит ҳәа ианыԥхьаӡахо. Уажәазы,
ҳәарас иаҭахузеи, аҩны аҩныҵҟатәи аусқәа аҳәса рыбӷа еиҵыхра иаԥырхагоуп. Сара шәсазҵаауазар, даара бзиа избоит, ҳәсагьы-хацәагьы аколнхарахь агәырқьҳәа усура ианеицнеиуа. Ус акәмкәа, изыхҟьазаалакгьы акы иахҟьаны аӡәы аҩны данаанха, сгәы ԥжәо салагоит, ишәцәызӡом, агәыԥжәара акәым, иаасзымчҳауа сҟалоит, избан акәзар, издыруеит аӡәы аусурахь дымнеир заҟа иԥырхага дуу еицынхо аколлектив рзы. Аусурахь имааиз ауаҩы, азеиԥш еицынхараҿы цасҳәа дмааизшәа сгәы иабоит, убри азоуп сгәы зеилаххуа.
Леуарса иџьымшьқәа днарҩахеит:
– Даара зҵакы дуу усуп иуҳәаз, – иҳәеит иара, – иааиԥмырҟьаӡакәа акоммунизм ашьаҿақәа реихгаларазы, иазхом атәыла акы иазымгәаҟуа аҟаҵаразы ақәԥара мацара, иаҭахуп дырҩегьых ауаҩы агәаԥхара имазарц. Агәаԥхара аниоу, адисциплинагьы иоуеит, аусура бзиа ибо дҟалоит. Ауаа убарҭқәа рыларҵәаразы, иақәнаго ала анапхгара рыҭалатәуп, аха… «Аха» зацысҵаз, иара анапхгаҩы дзеиԥшроу ахьаҳзымдыруа азоуп. Уи иқәнага ныҟәигаратәы дҟәышзароуп ииуша-ииҳәаша идыруа, зыԥсы раӡоу, аусура бзиа избо уаҩызароуп. Уи даара акраҵанакуеит ҳнапы злаку азеиԥш ус азы.
Саида лылақәа ааҭыгәкааит. Анапхгаҩы ҳәа Леуарса ииҳәаз цәгьа лгәы ҟанаҵеит. Дылгәаԥхомызт лара рколнхара анапхгаҩы Кәасҭа; заҟа лдыруаз иаарыӷәӷәаны илҳәарц егьаалыгымхеит уи иҭыӡшәақәа, аха илычҳаит. Кәасҭа Леуарса дидыруеит. Заур уи зынӡа ибзианы дидыруеит. Урҭ ирзымдыруа иарбану лара иралҳәо.
– Убригада иалоу аус шԥаруеи? – Заур диазҵааит Леуарса.
– Зегьы еиԥшны ируазар акәын ибзиаз, аха зегьы еиԥшны ируам. – иҳәеит Заур.
– Шьоукы-шьоукы ахатә малрҳара азеиԥш ус ахҭнырҵоит, убриалагьы аколлектив аԥырхага арҭоит. Ауаа зегьы еиԥшым, ишԥоуури, шьоукы ҳҳәатәы аҿы иаагоит, даҽа шьоукы ироуҳәаргьы рлымҳа егьҭалом, рхатә мал рҳарада даҽакы рбар рҭахым. Убарҭ роуп есымшатәи ҳусура аԥырхага азныҟәзго.
Саида аҵыхәтәан илзымычҳаит:
– Ҳколнхара ахантәаҩы иоуп зегьы зхароу, – лҳәеит лара. – Уи аколнхацәа идирбоит аҿырԥшы бааԥсы, ихы дашьҭоуп, ес иҟаиҵалакгьы, цәгьа иҳәа, бзиа иҳәа, есааира ихатәы бзазара аиӷьтәра даҿуп. Ари збо аколнхацәа жәпаҩык иҿыԥшуеит, иҟаиҵо ҟарҵоит.
– Ахадараҿы игылоу ихы данашьҭала, рқьиашьа имам. Уи акыр злахеигало амҩақәа зегьы цқьам, иҟьашьуп, – иҳәеит Леуарса.
– Иҵабыргуп, – иаалгәарԥхаӡаны дақәшаҳаҭхеит Саида.
Леуарса инарҭбааны обком амаӡаныҟәгаҩи иареи реицәажәарахь диасит. Аҳәара далагеит, Аԥсны ишәҭы-какаҷуа баҳча тәылан аҟаҵара дҵас ишрыду, уи анагӡаразы еиҭарҳараны ишыҟоу миллионла зхыԥхьаӡара рацәоу аевкалипт ҵлақәа. Уи анеиҭарҳалак ишеиҭаҳәатәхо, ишссирхо.
– Уи аус ианаамҭаӡамыз иаԥшьыргеит ҳәа сыҟоуп, – гәынамӡарыла днацәажәан, дгылан, дыццакы-ццакуа анеи-ҩеира далагеит Заур.
– Избан? – дҵааит Леуарса, изиҳәаз изымдыруазшәа.
– Ушԥаҵаауеи, Леуарсахеит? Ажәлар аибашьра рцәа рыхнахит, ирзыннажьыз ахәрақәа заҟа ирласны ирзырӷьо аҟара, убриаҟара рыԥсы ршьоит, аевкалипт зларыхәарҭагәшьоузеи! – Заур зымҩа даанаҳәын, инапы неиҟьеит.
Ргәы рҽанӡамкәа реицәажәара ааиԥҟьеит, ауада дыҩналт Шьахәсна, наҟ-ааҟ ҩ-саанк кны. Асаанқәа заҟа
рызкуаз иҟаԥшьуаркалеиуа, ҳалеи ҵәалеи иҭәын. Асаанқәа еицәажәоз раԥхьа инықәлыргылт. Алхас хазы аҵәа риҭар иҭаххеит. Уи заҟа игәдӡалоз игәдыҳәҳәала икын. Шьахәсна асаанқәа анықәлыргыла, раԥхьа иан лыҟны днеин, ҵәак лиҭеит, нас иаби Леуарсеи рҿы днеин, акака риҭеит. Аҵәақәа зегьы иреиҳаз иара изы иаанижьит, излеиҳәаз ала, уи аӡәгьы ииҭомызт, иара ифарц иҿихит.
Ииҳәаз ианахычча, Алхас дҟаԥшьӡа дааҟалеит, аҵәа днахәаԥшын, дыԥхашьа-ԥхаҵо ишьҭахьҟа инаганы иааиҵәахит.
Саида лхәыҷы дыргәбзыӷны аҵәа ааимылхын, ицәырԥссаны са-са иааԥылҟеит. Алхас иқьышә нкылиршьшьын, дгәааит аҵәа ахьԥылҟаз. Иара имацара ифар иҭахын.
Дырҩегьых зегьы ааибарччеит.
– Асақәа акы уара иф, егьырҭ зуҭаху иҭ, – лҳәеит Саида.
Алхас иқьышә еиҭанкылиршьшьит. Аха аҳәызба ԥынҵа иахаркьакьан, иан ҵәасак иара иахь ианлырхха, аҳәызба иаахихын, иаб инаииҭеит, егьи аса Леуарса ииҭеит, ахԥатәи иан илиҭеит.
– Абыржәоуп уанҷкәына бзиаха, афырхаҵа, – рҳәан, даадырҽхәеит.
Алхас изырҳәаз аҽхәаԥхьыӡ дааигәрӷьан, длахҿыхӡа дааҟалеит.
Ԥыҭрак ашьҭахь, Леуарса дааиԥхьан, днеигәӡит, иеиҳәеит Саидеи, иара Леуарсеи, Заури ахҩыкгьы аколнхарахь ицар шырҭаху, убра акы иахәаԥшырц ргәы ишҭоу, убри аҟнытә иара даанҿасроуп ианду лҿы, игәы мҿыӷьразы дырҩегьых абаҳчахь дцар шыбзиаз.
Ахәыҷы Леуарса иҟнытә абри еиԥш саҳап ҳәа дақәгәӷуамызт. Иҭахын, амашьына дақәтәаны иаргьы дрыццар, уахьынтә ианааилак, абаҳчахь цатәхаргьы
дышцоз. Шьахәсна днеин, инапы аашьҭылхит, аха длымҟәҵҟьан Леуарса иҿы днеин, днаилаҳәит, ианду иҽылцәыхьчо.
– Ааит, уара ачарҳәаҩы, ишԥыкәу сара усымҟәҵҟьан ушцо! – лыбжьы ҿацаӡа иҩаиқәлыргеит Шьахәсна.
– Сан, ус бымҳәан, уи зеиӷьаҭам хаҵарԥысуп, – иаҳәшьаԥа днаидгылт Леуарса. – Ахаҵа, – иҳәеит иара, – ианакәзаалакгьы аҩны атәара ицәымӷуп, уи иҽи икәадыри еиқәҵаны игылазароуп, уажәы-уашьҭан иҟаларызеи, ацара абасықәшәари ҳәа. Алхаси сареи автомобил ақәтәара бзиа иаабоит, уажәы ҳахьцо ҳшаахынҳәлак, дақәртәаны дсыргәлааиуеит.
…Иколнхареи иареи реиԥырҵра аламҭалазы Леуарса иҭахын, акультура ҩны ахьықәгылоу ахәы иаҵәа деиҭанықәгыланы, аколнхара илаԥш еиҭаныҵигар. Уи анаҩсангьы, Саидеи Заури идирбар иҭахын, иҟарҵараны иҟоу аҩн ҿыцқәа доусы иҟарҵараны иахьыҟоу аҭыԥқәа. Ус реиҳәеит амҩа ианықәлоз. Саида ссиршәа илбеит, Леуарса имашьына, анкьа Патыхә инхарҭа шыҟаз аҿахьынаирхаз.
– Уа иҟашәҵарацы шәгәы иҭоузеи? – лашьа диазҵааит Саида.
– Уа Патыхәи иабду Алмаси рыбгатәарҭа ацынхәрас, иҳаргылоит ҩынтәны еихагылоу ашкол ҩны. Аӡы инхықәҵаны, аҩнгьы нҭакны ихаҳкаауеит, иҟаҳҵоит абаҳча.
Ианнеи, аҭыԥ дрыцқьахьан, амашьына инҭыҵит иахәаԥшразы.
– Ааит, рымцахә ыцәааит, изакәтә уаа ԥсымҭәыз, рхада хәыцырҭа шԥарымамыз… – ашкол ахьдыргылоз аҭыԥ ахь дыԥшуа ҿаалҭит Саида, – ус лҳәеит: – Рынхара блит, Патыхә афыҩгара цәгьаԥсышьала дҭахеит, хаара зҵаз ҳәа ак рҭнымхеит… Сгәы иаанагоит, Патыхә
ицәгьарадагьы дуаҩаган, ҳаԥсҭазаараҿы иҟаз-иныз акгьы изеилкаауамызт ҳәа!
– М-а-а-п, Патыхә ус бара ишыбҳәо дгаӡамызт. Ихьыз уиоуп, ацәгьахәцрақәа ицәырацәахан, ддырлашәит, дымҩахырҟьеит. Сара уи дысгәалашәа цыԥхьаӡа сгәаанагарақәа еилаԥсоит, рҽеиҭаркуеит.
– Ы-ы, избан ус? – дҵааит Саида.
– Аԥсҭазаара мырҩашьакәа, иара шыҟоу еиԥшҵәҟьа идырны уацныҟәозароуп. Ус акәмкәа, уавалар, Патыхә изнауз узнауеит, ишьҭра ушьҭранатәуеит. Усоуп ишыҟоу иара.
Саида цқьа илзеилымкааит арҭ ажәақәа рхы ахьцоз, изызҳәаз. Изеилымкааит Заургьы. Аха зҵаара анирымҭа, Леуарса уаҳа дахымцәажәеит.
Дырҩегьых амашьына инақәтәеит. Леуарса аҩадарахь ахы рханы анаара днаҿалеит, уа иԥшӡаӡа, иӷьаз-ӷьазуа иқәгылан аколнхара акультуратә-ҩны. Уи уахьынагәдыԥшылоз, ашьаҟа дуқәа ишшәы-шшәырӡа иаҵагылан, иаакәршаны еиҭаҳан ӡынгьы-ԥхынгьы ззеиԥшны ииаҵәоу апальмақәа, амандаринақәа. Аганқәа рахь иавеиҭаҳаз аевкалиптқәа акультуратә-ҩны ақә иаҟарахахьан.
– Заҟа иҭыԥ ссирузеи араҟа! – лыбжьы ҩарганы, амашьына дынҭыҵит Саида. – Закәфҩы хааузеи иго! Абриаҟара рыфҩы хаауп ҳәа сыҟамызт арҭ ашәҭ-ҵлақәа.
Икаԥха-каԥхо, ииаҵәҟаҟараӡа иҟаз абӷьы ссирқәа ана-ара ирылубаауан, амагнолиа ашәҭ шкәакәа дуқәа.
Уи аҵаҟа игылан агәил ԥштәы змаз, ишәҭы мацараха иҩычан иҟаз олеандр шьапқәа.
– Аԥсны даҽа қыҭак аҿы иҟам арҭ реиԥш ашәҭқәа, – иҳәеит Леуарса. – Ажәлар ишыргәаԥхаз анааба, ашәҭ ахьырааӡо аҭыԥ еиҿаҳкааит. Изҭаху заҟаҩы ыҟоу удыруоу? Зегьы ирҭахуп рашҭақәа ирҭагылазар амимоза, акамелиа, олеандр, амагнолиа. Убасала
ҳкультуратә-ҩны иааџьоушьаратәы иҟоу аҵиаақәа ирбаҳчаҭыԥны иҟалеит.
– Сара абнигьы ҳамазар сҭахуп! – Саида лнапы налырххеит, ахы гәаҩаӡа араӡны ԥштәы змаз арадио ахькнаҳаз.
Иҭыҩуан иара амузыка-лас абжьы.
Саида илгәалашәеит, ари акультуратә-ҩны ахьгылоу раԥхьаӡа данааи заҟа илгәаԥхаз. Усҟан аҩны ҟарымҵацызт, ашьапы ркхьан акәмзар.
Дыӡӷабын, Мези лареи еицыкәашеит араҟа, ашәа зҳәозгьы ирыцылҳәон.
Аҩны уажәы ихьыҵәцараха иҟаҵаны игылан, адашьмаӷәы цырцыруа напҟазала иаҿачаԥаны, аҭӡамцқәа ӷьазӷьазуа ишәны, паркетла ихыӷәны. Азнык азы иааузхамҵаратәы иҟан, ари еиԥш аҩны бзиа ақыҭа рҿы иахьгылаз.
– Ари ахыбра аргыларагьы аколнхацәа рџьа иабзоуроуп, – азгәеиҭеит Леуарса, – аҩны аргылареи, абас ицқьакәакәараӡа аҟаҵареи, – иҳәеит Леуарса, – иаарласны иҳақәмҿиаӡеит, акыр џьабаа адаабалеит. Аха уажәы ишыжәбо еиԥш, ҳаклуб бзиа еицырбо ԥсшьарҭа ҭыԥхеит, зегьы аҿыԥшратәы иҟалеит. Араҟа, шәҩыла иахьаиуа аҩны, абас ицқьакәакәараӡа аныҟәгара анау, убас ицқьаӡа иныҟәаагалар замуазеи ҳахьыҩноу аҩынқәагьы, иаҳҳәап, асҵәҟьа иԥшӡамхаргьы хар амамкәа иҟамлои.
– Ааи, уи даара ибзиан, аха апаркет узҭода, иабоуԥшаауеи? – игәи-игәи еилаԥшуа даацәажәеит Заур.
– Ҳара ҳӷәыхырҭа зауад аҿы апаркет ҟаҵарагьы еиҿаҳкааит. Ахьа-ҵла ҳхы иаҳархуоит, – иҳәеит Леуарса. Иааиз дырԥыларацы аҩны даалбааит Леуа. Саида илдыруан уи арԥызба иреиӷьыз аколнхацәа дшыруаӡәкыз, оумашәа илыԥхьаӡеит аклуб еиҳабыс аус ахьиуаз.
Аклубқәа рҿы аус зуа усҟак еицырдыруа иҟам, насгьы уа лассы-лассы ауаа рыԥсахуеит.
– Аклуб аусуҩ бзиа даҭахуп, убри аҟнытә Леуа афронт ахьынтә дшааизҵәҟьа, ҳаклуб инапы ианаҳҵеит. Уи иҳамоу иреиӷьу аӡә иоуп, – иҳәеит Леуарса.
Саида аклуб аҿы лнеира Леуа акы еиԥшымкәа деигәырӷьеит. Дақәиршаҳаҭит, убра иҟалараны иҟоу ахәлԥазқәа руакы лара илызкны аҟаҵара, насгьы лара дықәгылан дышцәажәо ала. Афронт аҟынтәи хьыӡла-ԥшала ихынҳәыз аԥҳәыси аҭыԥантәи аколнхацәеи реиԥылара, даара иаҭахны иҟоу усуп ҳәа иԥхьаӡеит Леуа.
Иҩналан ирбеит, акружокқәа рҽахьазыҟарҵоз ауаҭахқәа.
Руак аҿы аҽазыҟаҵара иаҿын Гьаргь Гәлиа «Афырхаҵа ихра» ҳәа хыс измоу ипиеса. Уи апиеса, аибашьра ду аныҟаз Гитлер ир Кавказ рцәыхьчара иазкын, аԥсуа драматә театр аҿы иқәдыргылахьан. Уажәы аԥхьа иҩналаз Леуарса дшырбазҵәҟьа, амузыка азырҳәоз иаразнак иаҟәҵит. Уи ахаҭыԥан, Заури Саидеи рааира иазкны иадырҳәеит агәрӷьаратә музыка.
Абуфет азааигәара иҟаз ауаҭах аҿы еизеит алитературатә кружок иалаз. Урҭ ақыҭаҿы инхоз ракәын, поетцәан. Анапхгара риҭон Аҟәантәи иаауаз аԥсуа поет ҷкәынак. Иахьагьы даараны дыҟан уи, аха иҟала сеидроу, дмааит.
Апоетцәа рҩымҭақәа бжьыҭгала ирыԥхьон. Иԥшӡаны иаԥхьар рҭахын.
Зегь реиҳа Саида лыхшыҩ азылышьҭит аӡахреи аԥҟареи ирызкны еиҿкааз акружок. Даныӡӷабыз ларгьы аӡахра даҿымыз. Араҟа илбеит илдыруаз аӡәык-ҩыџьак.
Акультуратә-ҩны азал ду аҿы иддырбон акиносахьақәа, ирыԥхьон алекциақәа, иқәдыргылон аспектакльқәа, иҟарҵон аконцертқәа.
Ашәаҳәаҩцәа ирҳәон ашәақәа. Ашәаҳәареи акәашареи ззымдыруаз, шамахамзар, уаҩ дубомызт ари ақыҭаҿы. Акружокқәа рҽаназыҟарҵози, ианықәгылози иааны иахәаԥшуан ааигәа-сигәа инхоз егьырҭ ақыҭақәа рыҟнытәгьы ауаа. Ленин ихьӡ зхыз аколнхара аҟынтәи акультуратә-ҩны, жәпакы ақыҭақәа рзы икультуратә центрны иҟалеит.
– Еилышәкаау уажәшьҭа, аҩызцәа, сколнхара ааныжьны даҽаџьара аиасра зысцәуадаҩу? – дҵааит Леуарса.
– Ииашоуп, еилаҳкааит, – лҳәеит Саида.
– Араҟа ақыҭаҿы ԥыҭк сылсыршеит, аха сахьнеиуа акыр сылшо сыздыруам, – ихы рҵысуа дааиԥхьхәцит иара.
Уажәы хыхь абалкон аҿы иқәгылан иԥшуан дара. Арантәи ақыҭа шуҭаху иубоит. Саида лаб инхарҭагьы убоит. Уи аҟауар ақәын акыр иҩазахахьаз, иаакәршаны ана-ара игылан иԥшӡаӡа акыц зқәыз ахыбрақәа, «Леуарса инхара аиӷьтәра уи аҟара агәхьаа икым» ҳәа лгәы иаанагеит Саида, рыҩны кыцла иахьхыбмыз. Иубон азеиԥш ахыбра дуқәагьы. Акәтқәа рааӡарҭа аферма ҿыц, ашҭа еихҳәа-еиҵҳәа замана змаз. Уа акәтқәа рхыԥхьаӡара ҩ-нызықь инареиҳаны иҟан. Ашьамаҟа рзыҳәан ҩ-боурак ҟаҵаны игылан, урҭ рнаҩыс аҟаҵара иаҿын ҳәаҭра дуӡӡак. Амра лашараҿы иуҿаҷҷо иубон, аколнхара иатәыз асаркьатә оранжереиа, уа ирааӡон агеран еихаҳатә.
Уи азааигәара баагәарала ихкааны иҟан, аиҭаҳатәқәа ахьырааӡоз. Арахә рҭакырҭа ферма аҩынқәеи оранжереиеи рыбжьара иҟан ауҭраҭыхқәа ахьыларҵоз адгьыл. Араҟа еилачы иҟаз абыӷь ҟьаҟьақәа ирылубаауан иӷра-ӷраӡа адгьылаҿы ишьҭаз ашьынка, акырпыжә, аҟаб.
Арантәи ишуҭахыз иубон ачаи мхқәа, амандарина баҳчақәа, ҿыц еиҭаҳаз ашәырҵлақәа.
– Атама ирласны аҿалара иалагоит, аха ирласынгьы иажәуеит, – иҳәеит Леуарса, – ианажәлак иԥуҟароуп, уи аамҭазы ирыцеиҭоуҳаз аҳақәа рҿалара иасакьаҳәымҭаны иааҟалоит, адгьылгьы еихашьшьы дара иаарзынхоит.
– Уара, сашьа, џьым, уаҩы иуҿиҵаақәаша акрыҟоуп, – лҳәеит Саида, – сара исҭахуп уахьыҟарҵаз амаҵура ҿыцгьы хьыӡла-ԥшала иноугӡарц, араион аҿтәи аколнхарақәа зегьы, абри аколнхара еиԥш имышхәыбзазан иҟауҵарц. Уи уара иулшоит хымԥада!
– Иабаҟоу, аевкалипт еиҭоуҳароуп рҳәахтеи. Ма, маҷк акәхында иҟоу, ҩба-хԥа миллион шьаҭа ыҟоуп! Бара ибымдыруеи, сара зтәы здыруа, бзиа избо аҵиаақәа: амандаринеи, атамеи, аџьықәреии, аҭаҭыни, ачаии, агерани шракәу. Насгьы, бзиа ишызбо акәты, акәата, ажә, аҳәа рааӡара! Иага бымҳәан, сара сқыҭауаҩуп, сынхаҩуп!.. Ибцәызӡом, ақалақь аҿы сшыҟало сеидроу, сыҟазшьа аҽеиҭанакыр ҟалоит, иудыруазеи!
– Акымзарак уацәымшәан, унапы ианырҵаз аус еиӷьны ишныҟәугаша уазхәыцла. Уи ушаиааиуа угәы иахарҵаны уҟаз, нас акгьы ушаҵамхо удыруазааит. Ус шакәу хаҵа сара абри афронтовик сажәа!
Аҵх акыр инаскьаанӡа Саидеи Заури Леуарсаараҿы иҟан.
Леуарса машьынала аҩныҟа иандәықәигалоз, амза ажәҩан ихалахьан, икаҷҷа иԥхон.
Ари амҩала есымша, усура дцала-аалашт иара араион ахь.
Уи акыр ицәыуадаҩхоит зназы, аха ишԥеиури, иҟеиҵалароуп ус. Леуарса иан лымацара аҩны лааныжьшьа имамызт. Лымацара дшааинимыжьуаз леиҳәеит иахьа. Шьахәсна уи убри аҟынӡа лгәы арԥшааит, лылаӷырӡқәа аахаддылт дгәырӷьаны.
– Уанҭаацәахалак, нан, смоҭацәеи сареи ҳаилаҩҩы ҳаныҟалалак, усҟан ахақәиҭра усҭап, иахьуҭаху уца. Иҟалап, уара уахьыҟоу ақалақь аҿы зынӡа сузнеиргьы. Абарҭ сызкәхшоу ҳасасцәа ишраҳауа иуасҳәоит. Убарҭ ишраҳауа ажәа сыҭ, нан, уаргьы дук мырҵыкәа аҭаацәара уҽшалоугало! – лҳәеит Шьахәсна.
Саида шарԥазӡа дҿыхеит. Аԥхын ашоура аныҟоу амшқәа рзы, анхацәа шьыжьӡа игылан ицоит, ашоура аҽарӷәӷәаанӡа рыҽшәаны аус рурацы. Шьыбжьхьафареи шьыбжьтәара аамҭеи анааилак, акруцәа ашәшьырақәа рҿы итәаны рыԥсы ршьоит, ашоура еихсыӷьаанӡа имгылогьы дубап, зхы абзабаа арбара иашьцылоу, уи ҵасхәрас измоу.
Саида иахьа шарԥазы даҽа уск дарҿыхеит. Лыгәҭакы шыналыгӡашаз дшазхәыцуаз, цқьа дызмыцәеит, ашара дшазыԥшыз даанхеит.
Аибашьра анеилга ашьҭахь иҟалаз, атәыла зегьы еимҿхазкыз аусура ду Саидагьы лҽалалмырхәкәа даанымхеит. Шьахәла илдыруан, лхы иадылҵарц лгәы иҭалкыз аус аҭакԥхықәра ӷәӷәа шлыднаҵоз, убри аҟнытәгьы илыӡбеит, иахьатәи амш иахымгакәа, аколнхара ахантәаҩи, аиҵбыраӡатәи апарторганизациа амаӡаныҟәаҩ Ҟарамани иралҳәарацы.
Уи, аԥхьа лыгәҭакы Заур ианиалҳәа, оумак ишигәамԥхаз анылгәалашәа, дааԥышәырччан, абас лгәы дынҭахәцит Саида: «Исыздыруам, ианеиликаауа иара игәы сшабо еиԥшҵәҟьа сышкәадам! Сара уаҳа аҭахымкәа сыԥсы сшьеит, ажәылара еиҭахьаҭаху схьамҵратәы схы збо сыӷәӷәаӡа сыҟоуп… Ажәылара, аха уи иахьнибарҵәо аибашьраҿтәи ажәылара акәым, ачаи ахьаадрыхуа амхаҿтәи ажәылара ҭынч ауп сызҿу.
Уаҟагьы иаҭахуп, аибашьраҟны иҟаз ажәылара еиԥшу аусура ӷәӷәа, сара заманала уи сылшаратәы схы збоит!» Еергьҳәа иаацәылашахьан еиԥш аамҭазы, Саида ацәарҭа даалҵын, ицәаз егьырҭ уаҩы дмырҿыхакәа, ашьшьыҳәа ашә аартны дындәылҵит. Ддәықәлеит аколнхарахь, ачаи бӷьы зҭарыԥсоз акалаҷкәрқәа ахьыҟаз ахь лхы рханы. Уа днеин, лкалаҷкәр лмахәар иахаршәны дахьаадәылҵыз, адәны иаалҿаҳаит лҩызцәа, Цацуи Уардикеи.
Саида данырба, еихәаԥшны иааибарччеит. Аҩызцәа
реибарччара лара оумашәа иаалыԥхьаӡеит, аха Цацу иаразнак ус лҳәеит:
– Иацы Уардикеи сареи ҳаицәажәеит, иахьа шьыжьы зегь раԥхьа аусура ҳаап ҳәа, аха бара ҭынчра зқәым аӡә боуп, ҳаԥхьа бааит! Бзанҵыкгьы ҳзыбхьымӡозар акәхап, баша ҳгәы ҳҽаҳаргоит!
Абас аӷыды-мыдыҳәа еицәажәо ахҩыкгьы амхахьы рҿаархеит.
Саида ԥаса аус ахьылуаз абригадаҿы дааит, уа цәгьа бзиа дырбон, илхыҽхәон.
Амра ашьха ахәы ихыҵны ацԥхьқәа анаақәнарҷҷа, амхаҿы иааиша ааины аусура иалагахьан. Ачаибӷьы еилачқәа амра еигәрӷьазшәа илахҿыхха иааибарзазеит. Аҿыхыҩцәа, аҳәса, рчаз хылԥақәеи дареи харантәыла амхеиужь ду агәы ианубаалон, иҵыс-ҵысуа иныҟәо акәаԥ хәыҷқәа реиԥш.
Шьыбжьон атәара аамҭа анааи, зыҩны ааигәаз рыҩныҟақәа рахь ицеит. Ахара инхоз, ашәшьыра рҿы ашьацра инылаиа-аалаиеит.
Саида аколнхара ахантәаҩы длыԥшаарц аконторахь дцеит. Убри ашьҭахь дук хара имгакәа, амхы агәҭа ҩ-чеицәаҳәак ирыбжьалан инеиуан 3-ҩык ауаа: Саидеи, Ҟарамани, Кәасҭеи. Ишнеиуаз, амхы иаалҵын, зымҩа рҿынархеит, абаарра ҳәысҭа шыҟаз. Иаҳхысыз ашықәсқәа рзы еиҳа ажьы зкыз, ишәпахаз Кәасҭа, ашоура ачҳара цәгьа ицәуадаҩын, уиадагьы даҽа гәамҵра хәыҷык шимаз удырратә дыҟан. Дцәажәо дахьнеиуаз, инапқәа анахь-арахь иҟьо, Саида акы лхеирҵарацы дшаҿыз удыруан.
Саида уажәы-уажәы лыџьымшьқәа шаҟь-шаҟьо, дахьцәажәоз еилукааратәы иубон, Кәасҭа илеиҳәоз шылгәамԥхоз, аха лгәы еиқәҳәалан ацкы иаҳәара дшаҿыз.
– Сара схы абзиара аргаразы акәым аус зур зысҭаху, аколнхара иазеиӷьу сзыҟаҵозар ҳәа ауп. Иузеилымкаауазар акәхап, анапыдара иаганы иҟоу ԥасатәи сгектар шьҭысхыр зысҭаху? Уара зынӡа иухашҭызшәа збоит уи агектар!
– Ҳаҭыр ду зқәу Саида, ишԥазури, аусутәқәа зегьы назыгӡо анапы ҳамам, ауаа ҳацәмаҷуп бымбои! – ахырқьиара даҿын Кәасҭа.
«Аԥҳәыс аибашьра дыҟан данаа уаҳа ишԥалуеи! Аинрал иеиԥш акомандаҟаҵара даламгои!» – игәахәуан иара, аҳаскьын иаганы иҟаз ачаирӷазқәа ирыбжьалан инеиуаз аԥҳәыс-па, аса, аҳәатәхамҵа длышьҭагылан дахьцоз.
– Аплан аҿы иарбаӡами нас абри амхы аҟаҵара? – дҵааит Саида.
– Аплан аҿы излоурбозеи, акгьы иаԥсаӡам амхы. Аа, уажәы ибымбари изеиԥшроу!
– Сара избахьеит уи зеиԥшроу!
«Дааижьҭеи иагьанбалбеи уҳәарауазеи… Сара ауаҩ бырг саҳаҭыргьы лбом, аԥсшьара ацынхәрас, ашьыбжь агәазтәи амра цаҳәцаҳә сыцәцалан слымоуп, сеихадақәа срыхҟьашо. Иуҳәо ллымҳа иҭалом, есқьынгьы лара лтәы иалыргар лҭахуп, ишԥалзуури анцәа узша!» – дхәыцуан Кәасҭа.
Саида дцәажәон:
– Аплан нагӡара шәырмариар шәҭахызар акәхап. Аҿыхрада ус змам ачаимхы, аус рацәаны издулатәу аҵкыс иеиӷьми, иманшәалоуп, ухы уахьнагӡоит; шәара аплан иагыжьны ишәыдышәкылт, ашықәс анҵәамҭазы ишәоуз аҽаҩра анышәҳасабуа, агектарқәа маҷны ирзышәшарацы, ус ҟашәҵар, гектарк иақәу анорма иамцхәны иаашәрыхызшәа шәҟалоит, уиоуп шәаргьы ишәҭаху, шәдырҽхәарц.
– Ҳаи, изакәызеи ибҳәо! – иҳәеит Кәасҭа.
– Аибашьра иалагаанӡа аа-гектарк шәыман, уажәы хәба роуп ишәзынхаз, х-гектарк абажәгеи? Амца ацраҵаны ижәблыма? Иабашәԥсхашәшьи?.. Аа, иахьыҟоу, аха уахәаԥши изҭашәыргылаз зеиԥшроу!..
Кәасҭа дгәамҵ-хамҵуа, уажәы-уажәы иқьышә ацҳара даҿын, аха ажәак имҳәеит. Ҟараман уи дихәаԥшуан гәынамӡарыла иқьышә днықәҵа-аақәҵо. Уии иареи ари амхы еимакны акырынтә аҭыӡшәақәа рылибаххьан, аҳәынҭқарра иацәӡаны иԥхьаркыз дгьылын уи. Аха араион аҿтәи адгьылусҳәарҭа аиҳабыра, Ҟараман иакәымкәа, Кәасҭа идгылт, аплан хыԥхьаӡарала анагӡара еиҳа игәцаразкуаз ыҟазар акәхарын, араион амаҵзуцәа иреиуазгьы.
Саида лыгәҭакы Ҟараман иалҳәахьан, идыруан. Уи длыдгылон, аха макьана иҽалаирхәуамызт аколнхара ахантәаҩи лареи реимак, доусы ирҳәоз дазыӡырҩуан ихшыҩ азышьҭны.
Саида уажәы иаалырҟьан, иара иахь даахьаҳәын:
– Ари амхы иазыруз умбои, иахуҳәаауазеи уара, Ҟараман? – лҳәан, дҵааит, абна зхыҵәан иҟаз амхахьы лнапы рыхханы ирбо.
– Ари аҵыхәала Кәасҭеи сареи аимакқәа ҳаухьеит. Ааԥын напы аркызар, цәгьам-бзиам агәам уаҩы иацәигон, аха уажәшьҭа сыздыруам, – инапы неиҟьеит Ҟараман.
– Бара уахынла аус улатәуп бҳәеит, амза лашара ҳхы иархәаны ирашәатәуп бҳәеит, ус ҟалома, дихеит, аусурагьы закәан ԥшрак амазароуп, ауаа аус иауршьыр руама! – игәы еилаххуа ацәажәара даҿын Кәасҭа.
– Афронт аҟны уахгьы-ҽынгьы ҳаибашьуан, аӡәгьы ҳаԥсы ҳиршьаӡомызт. Изныкымкәа-иҩынтәымкәа исгәалашәахьан уа абри иаансыжьыз амхы. Маҷ џьабаа адызбалазма сара аҟаҵара, ачаи аиҭаҳара уҳәару, ажрақәа ралгара уҳәару. Ари азааигәара дырҩегьых ҩ-гектарк амхы лашәҵеит, изхәарҭоузеи, иҟаҵаны иҟаз ԥхасҭашәтәеит, иҟазҵашаз ауаа ҳзымхеит шәҳәан! – Кәасҭа днеизыԥшит Саида, амца иахакнаҳау ачуан аҿы аӡы анеилашуа еиԥш ашшы ихырга дахьгылаз. Аҵыхәтәантәи лажәақәа рҿы игәеиҭеит тәамбарак лқьышә ишнықәхәмарыз.
– Ауаҩы дарбанзаалакгьы ҩ-напык роуп имоу, ԥшь-напык аӡәгьы имаӡам. Ҳус уахәаԥшыр, нҵәара ақәӡам, есымша иҟоуп, – иҳәеит Кәасҭа, ихы ырнааны блаҵыхәала Саида дналзыԥшны.
Саида лнапқәа лаԥхьаҟа иналырхеит.
– Умбои, саргьы ҩ-напык роуп исымоу, ԥшьба сымаӡам. Аха иара убасгьы даҽаӡәы ицхыраара сҭахӡам, сџьабаа зду амхы ԥхасҭамтәкәа иҟасҵароуп. Уиазы исԥырхагахарц иақәзкуа дарбанзаалакгьы, аказы сиеигӡон ҳәа зыҟалом.
– Багьымақаруеит, – иҳәеит Кәасҭа.
– Мамоу, смақарӡом, усԥырхагамхан, усыцхраа, уи уара уалс иудуп! Ҳтәыла зегьынџьара аџьажәлар аусура ду иамҽханакит, ирҭахуп ақыҭанхамҩа иацхрааны иҭыргарц. Иузымдырӡои уиада ԥсыхәа шыҟам? Аҽыԥхьакра угәы иҭоума, уҽалаумырхәуеи уаргьы?!
Кәасҭа илақәа еимарпаӡаны ихаԥыцқәа нхирџьаџьан, ихы-иҿы ааизирҵәеит, ахаԥыц хьаа даргәамҵуазшәа.
Нас инапқәа игәы инадиҵан, ихы Саида илықәкны, ихалҵаратә еиԥш, заҟа идыруаз ала даацәажәеит абас: – Сыхаара, уиаҟара агитациа ҟаҵара зысҭахузеи сара, бара бызҿқәоу зеиԥшыҟам ала еилыскаауеит, сажәақәагьы хәыҷык бырзыӡырҩыроуп. Исҳәақәо баша исҳәо џьыбымшьан. Бара зыӡбахә бымоу аус дуқәа ракәзар, урҭ рынагӡара уажәы ҳазҭагылоу аамҭазы иҳалшартә избом.
Саида аколнхара ахантәаҩы диҿаԥшуа дааҭгылеит: – Избан? Изҳалымшо иҳахьзеи? – ацкы имҳәарада ԥсыхәа имамкәа дыниазҵааит.
– Избан бымбои, уи уажәы хадара злоу усны иҟам… – ииҳәаз иҿалмырхьрацы дыццакы-ццакуа инациҵеит: – Мап ҳәа басҳәом сара, иҟаҵа џьа здыббалахьоу ачаи мхы, аха уажәакәым, даҽазны, аԥхынра аниаслак.
– Уажәы салагар еиҳа еиӷьми, баша аамҭа сышьҭыр аҵкыс?
– Дырҩегьых бара бтәоуп ибҳәо. Бԥынҵа бахыԥшны иҟоу-ину аиаша еилыбкаар бҭахым. Бҳәатәы ҟабымҵар буам! Сара снапы иану насыгӡароуп, ауаагьы аусгьы еизырханы. – Кәасҭа инапы кьакьаӡа иҩышьҭихын: – Аплан нагӡароуп аус злоу, аплан нагӡара, ибдыруоу?!
– Сыздыруам зԥынҵа иахыԥшны егьзымбо уара уакәу сара сакәу, – ҿаалҭит Саида. – Сара исҭахуп сацәымаашьакәа, абна иашәыргаз ачаи мхы акы сзалхуазар иалсхырц, иара убриалагьы аколнхарамхқәа даҽа мхык рыцысҵарц. Ум уаҩҵас аус сзадулар ҽааны аҽаҩра аанашьҭуеит. Иҟалап ҩ-тоннак иреиҵамхар. Егьырҭ амхқәа рҿгьы тоннабжак ачаи аҟынӡа ҿысхыр ҟалоит. Ицәгьоума уи еиԥш аус сызур?
– Ибдыруама бара сынтәатәи ҳаплан даара ишдуу? Ҩ-напык змоу чаиҿыхҩык, ҳара ҳзы шьарда даԥсоуп! Бара иақәбкит ажәырҭ иагахьоу ачаи мхы аҟаҵарахь биасны бхы ҳцәыбхьабкырц. Ачаиҿыхра мацарахь
биасыр ибылшаша рацәоуп, арекорд ҟабҵар ҟалоит. Уи ҳара ҳзы аҵак дуӡӡа амоуп…
Саида иажәа анагӡаха имҭауа днеиԥыҩлеит:
– Уцәажәашьақәа злазбо ала, агектар ашьҭыхра наунагӡа саԥурҟәҟәар уҭахуп. Аха иудыруазааит уи шыҟамлауа. Изуам ҳәа угәы иҭаҵәҟьазаргьы иулсыршом, иахьахәҭоу схы еиҭасҳәап. Сцап араиком аҿы, уа иамур, иҵегь иахьеиҳабыроу. Рхы иҭазгалап сышиашоу, нас сҳәатәаҿы имааир иабацои…
Кәасҭа дгачамкны Саида длыхәаԥшуан. Илақәа ҟәысҟәысуа дахьгылаз ииҳәаша иҿашәомызт.
Ҟараман деиԥхьхәыцуа иара дизыԥшын. Идыруан аԥҳәыс-ҿа Саида лҟазшьақәа зеиԥшраз, ус имарианы Кәасҭа иҳәатәаҿы дшымааиуаз, мап лцәикҵәҟьарц игәы иҭазар, ихаԥсыра дшақәлыршәашаз! Араиком аҿы хымԥада лара илыдгылоит. Ҟараман идыруеит Саида дышиашоу, убри аҟынтә иӡбеит аргама даацәырҵны лара длыдгыланы дцәажәарацы:
– Иуҳәақәо саҳауеит, Кәасҭа, – иҳәеит иара, – аха сара сахьахәаԥшуа уиашамшәа збоит. Ҳчаиҿыхыҩцәа раԥхьагыла Саида агектар шьҭылхырц анылҭахха, ҳәарас иаҭахузеи, илыҭатәуп.
Кәасҭа ичабра ҭыхны, ихәдеи ихы-иҿы инарыхьшьы-аарыхьшьуа аԥхӡы наилеирбеит. Гәаныла Саида дишәиуан, дзакә ԥҳәыс мыждоузеи сзыдхалаз ҳәа. Иазылуазеи абриаҟара аҽырххара? Еиҳа еиӷьми иркәаҳахьоу амҩа шшапара ианыршәланы дцалар, ирымкәаҳац аҵкыс, акы дахҟьашаны дкаҳаргьы лқьышә ҭанахәахәоите, ланаџьалбеит, аџьабаа иаԥсоума! Кәасҭа изеилкаауамызт Саида леиԥш иҟоу ауаа, ауадаҩ рхы заларҵоз. Урҭ гәаҟ-ҵәаҟра ҳагымзааит ҳәа адәы иқәу уаауп, аџьабаа ахьыҟоу ԥшааны рхы ақәдыршәоит, абас зыҟарҵозеи, мшәан? Аплан иурҭаз ҟаҵа, даҽакы
зацроуҳәозеи, уадызцалазеи… Кәасҭа даара ицәуадаҩын абарҭқәа реиԥш иҟоу азҵаатәқәа реилкаара!
Уажәраанӡа ҿызымҭӡоз Ҟараман даацәырҟьан ииҳәаз, даара иҟәаҟәа инаҵасит. Уигьы Саида длыдгылозаап! Иара Кәасҭа имацара заҵәык иоума, нас уи лгәыхәтәы лаԥырҟәҟәара зҭаху. Иараӡәзаҵәык илшару уи лахьырхәра?..
Саида даҽа зныкгьы амхы ауразоуроу лаԥшыла еиҭааимылдеит. Ачаи шьаҭақәа убри аҟынӡа ажыци, амӷи, агәамсами рхысны иҟан, иаразнак лыԥсахы еиҭааилалан, лыбжьы рдуны:
– Ҳаӷоу иҟаиҵааит шәара иҟашәҵаз, ауаҩы иџьабаа зду амхы абас иԥхасҭартәуама! – лҳәеит лоуразоуроу дыхшәааны.
– Ажәала аҳәара мариоуп, аҟаҵароуп ицәгьоу акәымзар. Бара беибашьуан, иашоуп, аха саргьы ара баша стәамызт, аус-ҳәысқәа есымшааира сылаԥш рхын, имҩақәысҵон, – иҳәан Кәасҭа, игәы дынҭаҟәынд-шәындит.
Саидеи Ҟарамани еицәажәо рҿынархеит, Кәасҭа дрышьҭалан днеиуан иԥаҵақәа хьыдышьшь гәырҩа-ҿырҩа дук зызцәырҵыз ауаҩы диеиԥшны. Дацәымҩашьо еиликааит иара, Саида изқәылкыз дшизаҟәымхуаз. Иааиҳәаз иарбанзаалак лыдлымкылт. Уаҵәы сааны амхы арыцқьара саламгар ҟалом ҳәа ажәа илҳәаз, Кәасҭа аҭак ҟаимҵеит, ибҭаху ҟаҵа, сара уаҳа егьбасҳәом иҳәазшәа инапы неиҟьеит акәмзар.
Ахәлбыҽха Саида аҩныҟа дшаауаз, амҩан Ҟараман даалыхьӡеит.
– Баанҿаси, Саида, сбацәажәар сҭахуп, – иҳәеит иара.
Саида ииҳәаз ааџьашьаны дынихәаԥшит. «Ииҭахузеи ари, иареи сареи ҳаицәажәахьеит, сара дсыдгылон, дааҳәыма?» – аалгәахәт лара.
– Иҟоузеи, закәызеи, иҿыцу акыр соуҳәарц уҭахума? – дҵааит Саида, дааин данаалыдгыла.
Лцәажәашьала Ҟараман еиликааит иааира дшамеигәырӷьаз.
– Иҿыцу ибасҳәозеи, бышфраԥҳәысу басымҳәозар. Кәасҭа дақәшаҳаҭуп азҵаатәы аколнхацәа рзеиԥш еизараҿы ақәыргылара, аха дсыҳәеит уаанӡа бара сбацәажәарацы…
– Убжьы шаасаҳазҵәҟьа издырит баша ушсышьҭамлаз. Сыгәҭакы саҟәухырц иақәукма? – лхы аалырҵысын, дԥышәырччо иажәа днаԥыҩлеит.
– М-а-а-п, ус шԥабҳәои, Кәасҭа сидгыло џьыбымшьан, – налаҽԥникылт Ҟараман иаразнак. – Бара ибдыруеит сгәаанагара зеиԥшроу. Бзышьҭоу аус зеиԥшыҟам усуп, зегьы ҳбыцхраароуп, ибоуроуп бџьабаа здыбҵарц бзышьҭоу ачаи мхы, уи ԥасагьы бара ибтәын. Кәасҭа иакәзар бызҿу, ибцәымӡакәа ибасҳәоит, саргьы уамашәа избоит иахьа уажәраанӡа дахьаҳачҳауа. Дзеиԥшроу аадыруеит, уимоу, зны-зынла, ҳколнхара аплан иацҵаны инанагӡазшәа араион ахь иандәықәиҵозгьы ыҟан, аиҳабыра иалоу ргәы ҟасҵоит ҳәа, аха макьана иҳачҳауеит, ишԥааури.
– Избан, мшәан, убас изыҟоузеи, ишаасоуҳәара? Кәасҭа даара дуаҩы патыкьуп, иуасымҳәеи, дуаҩы патыкьуп.
– Уи амацарагьы акәӡам. Ҳаазқәылаз, идызбало салагеит уи еиԥш ҟазшьақәак, дызлоу амаҵуреи урҭи зынӡагьы еимаҭәахәӡам. Ауаа зегьы рыгәшәақәа ҟаиҵалар иҭахуп, аӡәгьы акгьы имаикуам, иҿыцу акы ҵысыр ҳәа дшәоит. Усоуп дшыҟоу. Уиазы даҽазны цқьа ҳаицәажәап, макьана, дыцәгьа-дыбзиа, аколнхара дахантәаҩуп, еиҳабыс даҳшьалароуп. Бара быпланқәа рҵыхәала гәык-ԥсыкала ҳгәаанагарақәа еибаҳҳәап.
– Ибзиоуп, зеиԥшыҟам, аха ишаасоуҳәара ухаҵкы,
дуҳәама уара Кәасҭа, агектар шьҭыхра дысзаҟәых ҳәа? Иуеиҳәаҵәҟьама убас? Иуеиҳәазар, иқәшәазеи, дзыцәшәозеи, анасыԥда? – аҟырҟырҳәа дааччеит Саида.
– Бара ипланқәа еилабгар ҳәа дшәоит, аҿҳәара ааиаанӡа урҭ шынаигӡаз ала адырра риҭар иҭахын. Бара зегь реиҳа ачаи ҿыхра базыласуп аҟнытә, цәгьа дбықәгәыӷуан, аха амхы ҟаҵарахь баниас, уи дадхалоит, ачаиҿыхразы акгьы дсыхәом, дысцәыӡуеит ҳәа иԥхьаӡоит. Аколнхара иадуп зынӡа хә-гектарк ачаи, бара аҽакы анацыбҵа, фба ҟалоит, насгьы иацыбҵо абна иагахьоу дгьылуп. Игәы излаанаго ала, уи амхы аҟаҵара бара бымч ақәхом.
– Имӡакәа исаҳәа уара угәы иаанаго аиаша, сымч иақәхо иақәмхо? – дҵааит Саида, Ҟараман дынҭкааны дихәаԥшуа.
Зназы дааччеит Ҟараман, аха нас игәаанагара мӡакәа иҳәарц иақәикит.
– Саргьы убасшәақәа ауп ишызбо, бымч ақәымхар ҟалап ҳәа исыԥхьаӡоит.
Саида дышнеиуаз, аҿывҳәа лҽаанылкылт. – Уаргьы убас угәы иаанагону? – дҵааит. – Агектар ашьҭыхра зеиԥшҭам усуп аха… – «Аха» уҳәоу?
– Сара быгәҭакы баҟәысхуеит ҳәа исҳәом, аха сгәы иаанагоит, раԥхьа гектарк акәымкәа, гектарбжак имазеиу ачаи мхы шьҭыбхыр еиҳа еиӷьуп ҳәа.
– Абар ассир! Уи амцҳәара ауп измааноу!
– Мап, уи мцҳәараӡам. Ианамуӡах, ишьҭых сынтәа абна иагаз агектар абжа. Гектарк рацәацәоуп, бымч ақәхарым.
– Сара ианакәзаалак аџьабаа сацәымшәацт, уажәгьы сацәшәом, – лҳәан Саида, дагьизхьамԥшкәа ашацаҳәа ԥхьаҟа лҿыналхеит.
– Саида! Саида! – ибжьы лықәырго ццакырала дналышьҭалт Ҟараман.
Данлыхьӡа дналывагылан иҿынеихеит.
– Ахьаԥарч еиԥш, иаразнак ббыӡгәырқәа еилабыргылоит акы бгәы ианамыхәалак, ус ббахьоу, – иҳәеит иара. – Сгәаанагара басҳәазар иамоузеи, бсыргәаауеит ҳәа исымҳәеит уи.
– Баҟәыҵ ҳәа сабжьугарц угәы иҭоума?
– Мап, уиаҟара ибцәмӷызар, исҳәашаз сҳәеит, шьҭа уаҳа сҳәом. Амала ибасымҳәац жәабжь ҿыцк здыруеит.
– Изакә жәабжьузеи? – дҵааит Саида.
– Абыржәы исаҳаит Леуарса араиком аҩбатәи амаӡаныҟәгаҩыс дшыҟарҵаз, уахь дагьшиаргаз.
– Уи саргьы издыруеит, аха Леуарса араиком ахь ииагареи агектар шьҭыхреи усс ирыбжьоузеи, излеидҳәалоузеи?
– Леуарса араиком ахь ииагара Кәасҭа дааиланарқәаџ-қәаџит.
– Ԥыҭк игәиҽаннаҵеит уҳәоу, нас?
– Ааи, Леуарса бара дбашьами.
– Дсашьоуп, ааи.
– Убриазоуп саргьы изысҳәо. Кәасҭа уажәшьҭа хланҵы длабышьҭыр былшоит, бҳәатәаҿы дмааир.
– Сара сиашаӡами исырҟаҵарц исҭаху азы?
– Биашазаргьы дыбхымхәцырц даҿуп бымбои.
Уажәшьҭа башьа араиком аҿы даныҟала, уи дышбыдгыло идыруеит, биашамзаргьы.
– Биашамзаргьы уҳәоу? – аҟырҟырҳәа дааччеит Саида.
– Ааи, усоуп, – Ҟараман ихы ааирҵысит.
«Ииашам аус ҟасҵоит ҳәа салагар, Леуарса дышсыдымгыло Кәасҭа ишԥаизымдыруеи? Леуарса заҵа дсыдымгылара, даҽазны иҟасымҵо саԥирҟәҟәап! Заҟа
дуаҩ формоузеи, Кәасҭа уҳәеит ҳәа!» – лгәы иаанагон Саида.
Ҟараман Саида лыҩны агәашә аҟынӡа днаскьеигеит. Ианеиԥырҵуаз илгәалаиршәеит уаха ахәылԥазы аколнхацәа рзеиԥш еизара шыҟалоз.
Аколнхацәа рзеиԥш еизараҿы Саидеи Заури еицны иааит. Аҩыџьагьы ар рымаҭәа ршәын, рыгәқәа рҿы икыдын аорденқәеи амедалқәеи. Саида илхан апилотка. Уи ахылԥеи иаҵԥшуаз лыхцәы ҵырффеи еинааланы лхы-лҿы цәгьа идыргәыкуан. Лгәаҳәара гәаҳәара ацнаҵон, аколнхацәа рылаԥшқәа неиҩымсрыда лара иахьылхыз. Заургьы гәаныла ихы деигәырӷьон, иԥҳәыс ссир дахьлыцыз. Зынӡа игәы ҭыԥраауа дҟалон иара: – Ижәбома, арҭ хьӡы згаз хаҵеи-ԥҳәыси! – ҳәа быжьҭгала аӡәи-аӡәи ианааибадырбалак.
Аизараҿы Заур апрезидиум ахь инаиԥхьан ддыртәеит, аправление дахьалаз азы. Саидагьы ддыртәар рҭаххеит, аха илымуит.
– Даара иҭабуп, ауаа зегьы ахьтәоу стәазар еиҳа еиӷьасшьоит, – лҳәеит лара, Кәасҭа ҽраԥсшәа ҟаҵаны илыдицалаӡо даналага.
Аизараҿы иҟан ԥыҭҩык аҳәса, Саида гәаныла дызмырҽхәоз. Ус иҟаз, еиҳаракгьы аҳәса быргцәеи аашьацәеи иреиуаз ракәын. Урҭ ҿымҭӡакәа Саида илықәӡбон, дара ирҭахыз аҵасқәа ахьныҟәлымгоз, дахьрақәԥоз азы.
– Иагьаџьара дугаргьы, дкашәарах ааӡарами!.. Дагьымҵадырсхьеит лара, – рҳәон урҭ еиҿахәыҭхәҭны ицәыҵаччо.
«Аибашьраҿы илылшоз абри арыцҳа! Ашьҭахьҟа џьара дхәыҵагәыгәзар акәхарын, уи дызцызгьы аллаҳ
идырп! Арҭ лгәы иахьынлырҳалаз аорденқәеи амедалқәеи урҭ дзыцныҟәоз илырҭазар акәхап. Абри леиԥш иҟоу лоуп ахацәа гәзианқәа ргәаҵәа ҭызфаауа. Шәихәаԥши ани лхаҵа Заур. Иаалҳәо акы днахыԥаны ашә аҟынӡа днеиуам, зынӡа лмагәшьхәа дҭалцалт», – рҳәон дара, ицәыҵаччо аиҿахәыҭхәыҭра иахьаҿыз.
Аҿатәра зҽаҟәызҭхаз, уи аҵак ду аилкаара злымшаз ауаа еиҵахақәеи ашьыццәеи ракәын, Саидеи Заури абас ирыхцәажәоз. Урҭ ирҭахымызт хаҵеи-ԥҳәыси аҿатәрахь аиасра фырхаҵала рҽахьазыҟарҵоз.
Ажәытә ҵасқәа рақәԥаразы Саида убри аҟынӡа дҿырԥшыгахеит, лыҿҵаа ӷәӷәала ауаа ааимҽханакратәы еиԥш. Ауаа еиҵахақәа ҳәа зыӡбахә ҳамоу, илыцәшәо иҟалеит. Зымҩакахь ала уахәаԥшуазар, ишәартәгьы иҟан дара. Рҭаацәарақәа рҿы рхацәа, ма рашьцәеи дареи акы еимакны ргәы анааибагалак, Саида шәылҿыԥшрауазеи, шәара неиҭамҳәақәа ҳәа, Заур иҩнаҭа нараҽԥныркылон. Саида арра данцоз апартиа далаӡамызт, уажәы уахьынтә апартиа далалан дааит ҳәа ираҳаз, зынӡа рыԥсахы еиланаҵеит: «Мҵәыжәҩада дыԥрырц лгәы иҭоуп, аха ҵәҩанҵәы далыҩрны азыҟҳәа данкаҳауа иахьеиԥш иаабо џьаҳшьоит», – рҳәон дара, еилацәҟәуа.
Арҭ ашьыццәа рыҽхыртуамызт. Саида данырбалак, ҿагәыбзыӷла илацәажәон, лхаҵкы асаара икамыршәуа лгәыдкылара-лхыдкылара иалагон, лыда ихәарҭамшәа рхы лдырбон.
Иага ус акәзаргьы, еизакны уахәаԥшыр, ԥыҭрак ашьҭахь ишыҟаз иҟамызт уажәы ауаа рыхдырра. Уи аҽеиҭанакит, акыр ԥхьаҟа ицеит. Жәа-шықәса раԥхьа, лара Саида лхаҭа зынӡа даҽакала дыҟамзыз! Усҟан, «дахькашәарах ааӡараз», «дахьымҵадырсыз» хьымӡӷшьаны, адунеи дықәымзар лҭахын, ауаа лбар аҵкыс, илымбар еиӷьалшьон. Уи аамҭазы ауаа реиҳараҩык ус
иҟан. Ҳәарас иаҭахузеи, ихәыцуаз, аԥхьагылара змаз ауаа шьахәқәагьы маҷҩымызт, Леуарса дназлоу, насгьы, ажәытә ҵас гәымхақәа дырзымхәыцкәа, лара ԥҳәысс зхы дадызкылаз Заур иеиԥш иҟаз. Ухәыцыр, егьҵуам, уии уажәи раахыс, ауаа заҟа иарҟәышзеи ҳазну асовет аамҭа, жәа-шықәса, шәы-шықәса ираҟарахазшәа иҟалеит. Саида иахьеиԥш илгәалашәоит, раԥхьа хаҵа данцаз, дахьнеиз атәым қыҭаҿы, шьоукы-шьоукы аҳәсеи ахацәеи данырбалак, тәамбашақә рқьышә дықәҵаны ишлывсуаз.
Уажәы зегьы рҽеиҭаркит. Аҿатә бзазара зчаԥо дызланхо луаажәлар, еиҳаракгьы, лықәра зықәлоу рыла аԥхьа дыхьӡырҳәагаха даақәгылт лара, ԥасатәи лымдыррақәа наунагӡа дыриааины. Дҿырԥшыгахеит зегьы рзы, аҳәса идлырбеит ишыҟалашаз. Аакьыскьа иҳаҩсыз аамҭа дзықәнаршәаз ахынҭа-ҩынҭарақәа хаҵаҵас данрыцәца ашьҭахь, хеигӡара ҟамҵакәа атәылаԥсадгьыл лыхьчон, амца қьоуқьад далагыланы. Ааи, дҟалеит аԥсуа ҳәса зегьы рзы дыхьӡырҳәаганы, лыҽхәаԥхьыӡ уажәы-уажәы акьыԥхь ианырҵо.
Саида луаажәлар рҟны ҷыдала аҭакԥхықәра лхы иадылҵон. Илдыруан лара, урҭ шазыԥшу, илыллыршахьоу аиааирақәа ирықәнагахаша аус ҿыцқәа ҳзаԥшьылгап, ԥхьаҟа ҳалгап, дҳацхраап ҳәа. Лгәы хыҭхыҭуа ус иҟаз аус ҿыцқәа дагьашьҭан лара.
Аизара анааиртуаз Ҟараман аколнхацәа иреиҳәеит, аџьаус аҟны ахаҵара ҟазҵо аӷьеҩ-уаа аҳамҭақәа рыҭаразы, апартиеи аиҳабыреи ақәҵара ҿыц шышьҭырхыз. Ар рҟны ишаԥу еиԥш, аџьаус аҟынгьы ирырҭо иалагоит ҳаҭыр зқәу аорденқәа, уи амацарагьы акәымкәа, идуӡӡаны акыр зылшаз ихырҵоит аџьа афырхаҵара ахьӡ. Убри ашьҭахь Кәасҭа даақәгылан, аизараҿы иҟаз иреиҳәеит, афронт аҟынтәи ихынҳәны иааз Саида ишылҭаху, абна ирцәагаз рчаирҭа рашәаны,
аҽаҩра ду аарыхра лхы иадылҵарацы. Ари заҳаз агәырқьҳәа рнапқәа еинырҟьеит.
Кәасҭа акыр гызмалра ныҟәигеит ари аус аҿы. Иацы Саида илҿагылаз ауаҩы, иахьа зегьы иахьраҳауаз даақәгылан, изқәылкыз афырхаҵара лыдиныҳәалеит. Апартиеи аиҳабыреи ирыӡбаз қәнагала иаԥыларц асоцеицлабра арҭбаареи, ахатә дҵақәа рзырҳареи ирызкыз иажәахә, Саида лырҽхәарала далагеит.
Кәасҭа, иколнхара акәымкәа, даҽакы даналацәажәоз, ажәа ԥшӡаны иҳәон. Иколнхара атәы ԥшӡаны иҳәаргьы, ихазҵодаз, ииҳәоз шиашамыз зегьы ирдыруан. Убри аҟнытә, ажәахә аниоу, цәгьа бзиа ибон иара заа дналацәажәар Акоммунисттә партиа ахшыҩ ду абзоурала, асовет уаатәыҩса заҟа ус дуқәа рылдыршаз, заҟа абӷеиҵыхра роуз. Кәасҭа игәы излаанагоз ала, асоциализм иарҿиахьоу аусқәа инарҭбааны рыхцәажәара дарбанзаалак ажәахәҟаҵаҩы дарԥшӡон. Уи акакала, иеиқәыԥхьаӡо иажәахә убас инирҵәароуп, дшаалгазҵәҟьа, иаразнак агәырқьҳәа рнапқәа изеинырҟьаратәы еиԥш. Анапеинҟьара ажәахә зҳәаз игәы ҟанаҵоит. Асовет тәыла иқәнаргылаз аус дуқәа рынагӡаразы иаргьы дықәԥаҩушәа ихы иԥхьаӡо дҟалоит.
Кәасҭа ажәахә ҟаҵаны даналга ашьҭахь иқәгылаз аколнхацәа, инавала-аавалан акәымкәа, хьыӡҳәала аколнхара аусқәа рыхцәажәара иалагеит. Ӷәӷәала напы рыларкит зусура еиҵахоз абригадақәа. Аха убри аамҭазгьы, Кәасҭа агхақәа имаз рҵыхәала, аӡәы иҿы ааихыхны ажәак имҳәеит. Акритика рзеибауан дара-дара, амаҵура кьаҿқәа знапы ианыз ауаа. Иӷәӷәаны ираадырхеит ҩыџьа аҷкәынцәа қәыԥшқәа – Жора Киути Гач Ачбеи. Урҭ аҭыԥантәи ашкол иалгаз ҷкәынцәан, аколнхараҿы иааит аррахь иргаз ахацәа рцынхәрас, аха аусуразы даара ихьысҳан. Рықәла зықәлаз аҳәсахәыҷқәа дара раҵкыс еиӷьны ихандеиуан. Ашьжьымҭан
аусура рҽагырханы иаауан, ианааилакгьы цқьа рыҽдырманшәаломызт. Дук ҵуам, уажәы аакьыскьа ишыхәмаруаз, калаҭк азна ачаи бӷьы хыршәҭны агәаҩа иҭарыжьт.
Аизараҿы Жора даныхҭаркӡа даақәгылан: «Уажәшьҭарнахыс сшыҟало жәбап, зынӡа сыбзиахоит», иҳәан, асоцеицлабрахь иҩыза Гач диԥхьеит.
– Уааи, ухаҵазар, Гач, ҩба-ҩба норма наҳагӡалап, – иҳәеит иара.
Гач, Жора ишҟа даахьаҳәын, дымҟаацәакәа, аха зегьы ираҳаратәы, ус иҳәеит:
– Зынӡа угаӡоума, уарамыжда, изакәызеи узынцәажәало, уареи сареи норма бжак-норма бжак ауп инаҳагӡауа, ҩба-ҩба норма ҳәа узҿу, ҳара ҳзыҳәан ԥшьба-ԥшьба норма шыҟало узымдырӡои! Уи аҵкыс еиӷьуп, иаҳзыҟаҵозар, абыржәы иҟаҳҵо аҟара ацҵаны иҟаҳҵалап. Ус еиҳа еиӷьӡами?
– Мшәан, сара исҳәазгьы убри ауми, уаҳа иарбану! Убас ашәҟы ианышәҵа убра, – иҳәан Жора, амаӡаныҟәгаҩ ишҟа инацәа кьакьаӡа инеирххеит.
Жәпаҩык аҟырҟырҳәа иааибарччеит. Аччара еиҳагьы иамҽханакит, Гач иҩыза иахь дынкылсын:
– Фу, уара агәнымҩажә, ианбыкәу аԥхьаӡашьа ануҵо! – иҳәан, акан зыкәтатаз Жора иԥынҵа кны иааирҟатҟатеит.
– Закәы-зеи, мшәан, иҟоуҵо! – иҳәеит Жора, ажәырқьҳәа Гач инапы днагәҭасны. – Иусырбап сара ачаи ҿыхшьа зеиԥшроу. Уаҵасмырхозар умбари! – иҳәан, Жора ихы ырмақаруа иҭаҷкәым иҩыза инеиирбеит.
Арҭ аҷкәынцәа еигәылацәан, ҩнаҭак аҿы еихааӡалоу реиԥш бзиа еибабон, иааузеицрымхуа есымша еицын. Шьыжьымҭанла аусура ианагхоз, еицагхон, избан акәзар, руаӡәы ацәа даналахалак, егьи днеины ацәа
далхны дааимгакәа, ихала даауамызт. Иахьанӡа дара аҩыџьа асоцеицлабра рыбжьаҵара рҽацәырыхьчон, ирҭахымызт. Адәахьала уаҩы дахьрыхәаԥшуаз, излеиԥшыз ҳәа акызаҵәыкгьы узрыдбаломызт. Гач уаҩеиқәаҵәа цымцымк иакәын, ихахә џьаџьақәа еиларгыланы, илақәа амаахыр еиԥш иҭиқәаҵәаа-ҭиқәаҵәааӡа, рҭрақәа ирҭҟьаны ицарашәа, ишаҟь-шаҟьон. Жора зынӡа даҽакала дыҟан, уи ихы-иҿы аԥштәи ихахәи еиԥшны иҟаԥшьын, иџьымшьқәа цәышәшәӡа ашкәакәара аархыҩлон, илагәқәа аӡҭачеиԥш еиҵәа-еиҵәаӡа иҟан. Аус ахьыруаз аҳәса рбригадаҿы, бзиа ирбон иахьықьачақьыз азы. Ҟарамангьы аҳаҭыр рықәиҵон, драбашьуамызт, ажәа ҟәышла драцәажәон.
«Аҷкәынцәа хабжьаҟьалан идәықәым, акрыруеит, аус злоугьы уи ауп. Акрура урҭ абжьоит, иарҟәышуеит», – иҳәон иара.
Иахьа Жора аизараҿы даақәгылан, асоцеицлабрахь Гач дахьиԥхьаз, Гач аҭак шыҟаиҵаз, уи ашьҭахь ачаи ҿыхра уаҵасмырхозар убап ҳәа Жора дахьымақарыз уҳәа, абарҭқәа зегьы хшыҩзышьҭрала ирзыӡырҩит аизараҿы иҟаз, аҷкәынцәа макьана иқәԥшуп, хымԥада акы шрылҵша мҩашьо иҟоуп ҳәа, абас ргәы иаанагон зегьы.
Ҷыдала аҷкәынцәа дреигәырӷьон Цацу. Уи лоуп урҭ ранацәеи рабацәеи ирабжьазгаз, рыҷкәынцәа ачаиҿыхразы аколнхарахь инарышьҭрацы. Лара лоуп аҷкәынцәа ачаи ҿыхшьа дзырбаз, иазыршьцылаз. Аха, дара аус макьана цқьа рнапаҿы иаарымгацт, иазҟазамхацт. Убри аҟнытә ауп лара дырмеигӡакәа акритика зырзыҟалҵаз. Даргьы ирдыруаз ала уи рыдыркылт.
Саида арра данца ашьҭахь, аҩбатәи абригадаҿы ачаиҿыхыҩцәа драԥхьагылаҩхеит Цацу. Абригада
аусураҟны Ҟараман џьара данцалоз, зны-зынла, ихаҭыԥ аҿы лара даанрыжьлон.
Уажәы ари аизараҿы Саидеи лареи еидтәалан. Саида деиԥхьхәыцуа дахьтәаз:
– Изырччозеи, мшәан, арҭ ауаа? – лҳәан, дҵаауа Цацу лышҟа дынхьаҳәит.
Иҟалақәаз анеилылкаа, Гачи Жореи рахь дынхьаԥшит. Илгәалашәеит урҭ хәыҷӡақәаны ашкол ианҭаз. Усҟан еибаркәаҷаламуа ашкол ахь ианцози ианаауази, ирымҩатәны ачаи ахьҿырхуаз ианкыдгылоз, ажәжәаҳәа, раԥхьа иҭызго ҳәа рышәҟәҭрақәа ирҭаланы, аҵәа ҭганы раԥхьа Цацу акака налдыркуан, нас, уаҳа акыр аанхазар, иҭганы егьырҭгьы ирырҭон. Аа, уажәы иҩыз-ҩызӡа ирызҳаит, асоцеицлабра рҽаладырхәратәы аҟынӡа идухеит. Имаҷӡам азҳа-зыӷьара иаҿу аҿар.
– Абарҭ роуми абыргцәа ҳзыԥсахуа, рыԥсынҵры духааит, – ахәыцра даҿын Саида, – арраҿгьы усоуп ишыҟоу, ажәылараан, аԥхьатәиқәа абӷьааҳәа изыԥсахша зымҩа шьоукы хианы иҟазароуп.
Аԥхьа ажәа даҳәеит Ҳамида. Ҳамида, дшаабахьоу еиԥш, лыбз ҭагылозма, лықьачақьшьа шлымац илыман. Лхахәы зынӡа ианеилашла акәхап, ақалақь аҿы ирхарҵо касы ӷра еицарсак аалхәан, лхы алаҵалкит, ашьҭахь аҵыхәақәа еиқәылҳәалеит, ажьа лымҳақәа реиԥш иқәацә-қәацәӡа. Уи еиҳагьы даҵаҽырбо лыҽҭҳәаны даақәгылт лара.
«Ажәра бҭахым акәу, Ҳамида, иашоуп иҟабҵо, бықәԥала бахьынӡазахәо!» – ҳәа лгәы дҭахәыцуа, Ҳамида лкасыӷра дахәаԥшуан Саида, уажәы-уажәы лқьышә ачча аақәххуа.
Ҳамида иаразнак ацәажәара далагеит, лылаԥш Саида илықәкны..
– Бара ҳара ҳабригадахь биасуаз џьаҳшьон, ҳгәырӷьаҵәа ҳаҟан. Саида даҳзааит, иҳабаргәузеи ҳәа. Аха бара
даҽа гәык бымоуп, ибзымчҳагәышьеит, бнапала еиҭабҳаз бчаи шыԥхасҭахоз аныбба… Бара бымацара бакәу џьыбымшьан, ди сызкәыхшахаша, згәы зыхьуа. Зегьы хьаас иҳаман, бџьабаа здыз бгектар, аколнхара ахантәаҩы ихаҭа иаҵкыс, иара иҳәарақәа убра ирнеирҭаны иахьыҟалаз!
Ҳамида ацәажәара дшаҿыз лылақәа аацәлырқшаԥан, Кәасҭа иниқәлкит, уи луанытә дхәыцуа, ддырчыхә-чыхәуазшәа ижәҩақәа днырҭас-аарҭасуа дыштәаз ангәалҭа. Аизараҿы иҟаз ауу ааилдыргеит. Зегьы ирдыруан, Ҳамида лҿаԥыц зеиԥшраз: иақәылкыр, авба зылҭоз ауаҩы ихы ахьигара имоуа дшықәлырхоз.
– Ҳколнхара ахантәаҩы, – даҿын Ҳамида лажәа анагӡара, – абнара иагаз ҳчаи мхы арыцқьара иаԥсам ҳәа дахцәажәоит. Уи излеиҳәо ала, ҳколнхара иҟанаҵаша аусқәа зегьы ҳасабны икәаԥҷараӡа ихы иҭоуп. Адәныҟа ихы уахьахәаԥшуа ус егьубом, избан акәзар, ихы аҩнуҵҟа иҭакьыԥхьны иҭоуп, иаҳҳәап, иаауҭаххо ацифрақәа, апланқәа, апроцентқәа! Уаха ҵхыбжьон иҩны унеины дааурҿыхаргьы, иаразнак рҳәара далагоит ицаз амш азы аколнхацәа заҟа процент нарыгӡаз…
Ҳамида аизараҿы иҟаз убриаҟара илырччеит, Кәасҭа, ианизымчҳа, аизара ахантәаҩы Ҟараман махәарла днаицәхасит.
– Аччархәажә, закәызеи бызҿқәоу! – дааҟәлеиҿлеит иара.
Ҟараман дгылан, карандашьла астол днас-насит, аччара иаҟәыҵрацы, нас Кәасҭа иахь даахьаҳәын: – Аиаша лҳәоит, аиаша, улԥырхагамхан, дцәажәалааит, – иҳәеит иара.
Ҳамида, уажә Ҟараман дизгәаан, лқьышәқәа ааихалырӷәӷәеит.
– Закәызеи узҿу, акарандашь ықәкшо, сара сышкол
ӡӷабу џьушьома, сцәажәоит умбаӡои! – лҳәеит лара, акиҳәа лыбжьы неиҵыхны.
– Бара ибзыӡырҩырц азоуп акарандашь зықәсыкшаз, бажәа нагӡала! – иналыдиҵеит Ҟараман.
– Уаҩҵас бцәажәа, уаҩҵас, ибҿырҩуа бзымдырӡо, амӡанражә! – дналықәҟааит Кәасҭа дгәамҵ-хамҵуа.
– Сара уаҩҵас сцәажәоит, уҽаанкыл убра! – наиаҭалкит Ҳамида, – Саида зеиӷьыҟамыз ахыдҵа лгеит. Иԥхасҭаханы иҟаз ачаирҭа лрыцқьоит. Уажәы сынтәа ачаибӷьы маҷны иҭалгалашт, аҳамҭагьы лоушам лара, аха, улзыԥшла, ҽааны иҟалҵо убап. Урҭ уара ухаҿы еиԥхьытта иҭоу ацифрақәа башоуп, аҩыза Кәасҭа. Сара издыруеит, Саида лымх ҿыц аҟны, ачаибӷьы рацәаны иҿылхуа даналагалак шакәу анхамҩатә ҳасаб бзиаҵәҟьа аныҟалауа!
– Ы-ы, нас сара уи мап сҳәама! Изакәызеи сызҵәылыбхуа акыр схароушәа? – дааҳәыҵәы-ҳәыҵәит Кәасҭа.
Ҳамида лажәа алгамҭазы, есымшатәи ачаиҿыхраҿы, уажәы ирымоу аҵкыс акыр инеиҳаны, ахатә дҵақәа ргаразы лҩызцәа дрыԥхьеит. Уи длықәшаҳаҭхеит Цацу. Иԥхашьа-ԥхаҵо, ес-еизара ҿызымҭуаз, ахӡыргара ацәыԥхашьаҩ Уардикагьы, Ҳамида ибҳәаз иашоуп лҳәан, дахьтәаз даалықәшаҳаҭхеит Ҟарамангьы, ихы рҵысуа, – ааи, ааи, афраԥҳәыс, ус ауп, ди, ус – иҳәеит.
Ажәакала, ачаиҿыхыҩцәа рбригада зегьы Ҳамида иалалгалаз ажәа рыдыркылт. Иара абраҵәҟьа Цацуи лареи рыхшыҩқәа неилаҵаны, ачаи ҿыхра аплан ирыду ҩажәа процент иаздырҳарц рбригада ахьӡала ахатә дҵа рыдыркылт.
– Иҳалымшари, снанраа, ыы? – дҵааит Ҳамида лыҽҭҳәаны.
– Иҳалшароуп, ҳхы ианадаҳҵа, иҳалымшар ҟалома? – Ииашоуп, амшгьы хазынаха иҟоуп! – лҳәан, лажәа
даалгеит Ҳамида. Атәара лҽазкуа, ус лҳәеит лара Саида лахь:
– Иббома, ди, ҳаргьы заҟа иҳазҳаз?
«Ашкол иҭоу шысҳәо, адуцәагьы ишԥарызҳаи… Аа, абар, Ҳамида дзеиԥшрахаз!» – лгәы дынҭахәыцит Саида, даазгәырӷьаны.
Абригадақәа, азвеноқәа, нас аӡәаӡәала уҳәа, аколнхацәа асоцеицлабрақәа рыбжьарҵеит.
Ҟараман дынхьаԥшит, арҭқәа гәахәас иҟаҵаны зԥаҵақәа рыршара иаҿыз Кәасҭа ишҟа.
«Убома ара иҟалаз. Упланқәа рынагӡаразы Саида дуԥырхагахар ҳәа ушәон. Уи, заҵа дуԥырхагамхара, аколнхара зынӡа иҭылгараны дыҟоуп. Анхамҩа знапы алаку, дагьполитикзароуп!» – абас иеиҳәозшәа акәын Ҟараман Кәасҭа данихәаԥшуаз илакҭа шыҟаз.
Заур ажәа даҳәеит. Азал аҿы иааҭынчрахеит.
– Сара, Ленин ихьӡ зху аколнхараҿы сыҟан, – иҳәеит Заур, ажәаҳәара азин шааиоузҵәҟьа. – Ишәаҳахьазар ҟалап, уа афымца станциа арҭбаара ргәы иҭоуп. Ишыжәдыруа еиԥш, уи аколнхареи ҳареи ҳаигәылацәоуп. Ажәа алазгалоит, афымца станциа арҭбаара ианалаго ҳаргьы ҳрыцалагарц.
Заур ииҳәаз зегьы рыхшыҩ назыршьҭит. Дарбану ақыҭа рҿы зыҩны афымцалашара зҭахым!
– Ари аус ҳколнхара аправление аҿы ирасҳәеит, аха Кәасҭа, дызлазбаз ала, цқьа игәаԥхом. Аколнхацәа рзеиԥш еизараҿы иқәыргыланы ҳалацәажәап иҳәеит, ԥыҭк ианааимаҳк. Уажәы уи атәы ҳәа ара егьиҳәо саҳауам. Шәааи, ҳахцәажәап. Ҳәарас иаҭахузеи, уи ус дууп, ҳара ҳхатәы напала иҟаҳҵароуп. Кәасҭа, афымца ус бзиоуп, аха иҳалшаратә ҳаҟам, уаала ҳмаџьаноуп иҳәеит.
– Ааи, ааи, ииашоуп, убасҵәҟьа сҳәеит, – даақәшаҳаҭхеит Кәасҭа дахьтәаз. – Ҳколнхара ашьаҭа ӷәӷәам,
Ленин ихьӡ зху аколнхацәа беиоуп, ҳара ҳтәы ӷаруп, уаалагьы ҳмаҷуп, – нациҵеит Кәасҭа ииҳәаз.
Еимаркит ари аус, иҟалеит аиҿыхара. Дҩагылеит Саида, аӡәгьы игәы шымҩаӡоз. Ажәа даҳәан, дышиашаз апрезидиум ахьтәаз астол ахь лҿыналхеит.
Заур иааџьеишьеит иԥҳәыс иҟалҵаз. «Илҳәарц лгәы иҭоузеи, мшәан, афымца атәы дахцәажәаратәы еиԥш илдыруазеи? Агаз цәашьы аҵкыс афымца лашара еиӷьуп лҳәар, ҳлырԥхашьеит. Уи зегьы ирдыруеит, лара илымҳәаргьы» – ааигәахәт Заур. Иҭахымхеит иара, иԥҳәыс маҷк-саҷк азыҳәан дықәгылан дцәажәар, лаҳаҭыр армаҷуеит ҳәа дацәшәаны. «Ацәажәара шылҭахыз заа исалҳәар акәын…» – ааигәахәт иара.
Итәаз зегьы рылаԥшқәа налықәыркит, ар ркьаҿ зшәыз аԥҳәыс-ҿа Саида.
– Иҟалап, исҳәарц исҭаху ажәақәа згәамԥхо аӡәи-ҩыџьеи шәҟаларгьы, аха заа ишәасҳәоит гәыбӷан сышәымҭарацы, – абас далагеит Саида лажәа. – Сара аӡәы угәы нсырхар сҭахым, аха аус усуп, ауаҩы аиаша иҳәароуп. Сара иазгәасҭарц исҭаху, ҳара ҳколнхара мацараҿгьы акәымкәа, имаҷымкәа иҟоуп егьырҭ аколнхарақәа рҿгьы. Уи закәызеи ҳәа шәҵаауазар, ажәытә цәынхақәа роуп сызҿу, аколнхара иаҳнаҭаз абзазара ҿыц иахәҭаӡамкәа иаланагалаз.
Саида лылаԥш ҵаҟа ирханы дцәажәон, илзыӡырҩуаз ауаа уиаҟара хырҩаас илымамызшәа. Илҭахын лара, илҳәарц дызҿыз аҳәашьа ибзианы лҽақәлыршәарацы, изалҳәоз цқьа рхаҿы иааиратәы еиԥш.
– Харак уҟаны, ԥыҭрак анҵлак ашьҭахь, аҩны уанааилак, – даҿын Саида ацәажәара, – ԥаса иҟақәамыз акыр аҿыцқәа убауа уалагоит. Аҩны уаныҟоу, уи даҽакуп. Усҟан узшьцылоу, иарбанзаалакгьы, иҽеимзаргьы, ус иаҭахушәа угәы иабоит. Зегь шыҟоу сыҟазар акәхап саргьы. Убри аҟнытә, уажәы, сааижьҭеи, сзыхҭыгәлаз
агхақәа срылашьцылаанӡа, заа ишыԥхоу ишәасҳәар сҭахуп. Избан акәзар, иҟалап шәара уи шәызгәамҭозар, игәашәҭозаргьы, ус ишыҟоу иҟазааит ҳәа шәгәы азкашәыршәзар. Шәрыхәаԥши, арҭ ара итәоу ауаа, изусҭцәоу жәбап… – Саида дааҳәын, лнапы рыхханы азал аҿы инадлырбеит апрезидиум.
– Арҭ зусҭцәада, саашәыкәхшоуп?.. Сшәазҵаауеит.
Саида игәалҭеит, зыӡбахә лҳәаз апрезидиум, гәынамӡарыла, иаразнак аиҿахәыҭхәыҭра ишналагаз…
Кәасҭа изымчҳаит:
– Ара итәоу зусҭцәоу бзымдыруеи, аколнхара аправление роуп, – иҳәеит иара, даагәамҵ-хамҵны.
– Аправление иалоу шшәакәу зегьы иаадыруеит, уи акәым аус злоу, дызшәылатәамзеи шәара ԥҳәыск? – Саида аизараҿы итәаз рышҟа даахьаҳәит. – Аа, абра итәоу реиҳараҩык ҳәсоуп, ахацәа заҟа имаҷу жәымбои. Аҭаҭын ҿызхуа, изрыԥхуа аҳәса роуп, ачаи хызыҟәшәо дара роуп, аԥш акәзар, уигьы убас. Амхаҿы ҭаҳмадцәақәаки ҷкәынцәақәаки роуп аус зуаны избаз. Иашоуп, аибашьра ду ыҟан, уи иахарақәоу ҟалашт, аха, мшәан, аибашьра ҟалаанӡагьы убас акәмыз ишыҟаз. Уи анаҳхысгьы еиҭакрак зыҟамлазеи: ахацәа шәкәаԥӡа аправление аҿы шәтәоуп. Аҳасабеилыргаҩ акассаҿы итәоу, анхамҩа хылаԥшҩы, ахәҳахәҭырҭа дәқьан аҿы аус зуа, нас абригадирцәа ԥшьҩык уҳәа, абарҭ зегь хацәоуп. Цәымзаркыла уеимдозаргьы, амаҵура иалоу ԥҳәыск дубашам. Ахацәа шәызлоу шәмаҵурақәа рҿы аус ибзианы ижәуоу ижәымуоу атәы салацәажәом сара, уи сыздыруам. Аха махәҿала акыр зуша ауаа реизшашьа уахәаԥшыр, уамашәа иубап. Ажәытәан ахаҵеи аԥҳәыси аԥсҭазаараҿы зинла ианеиҟарамыз ишыҟаз иҟашәҵеит. Аправление иалоуи, егьырҭ амаҵурақәа ирылоуи ахацәа ааизугар, зеиԥшыҟам бригадак ҟалоит. Иахьысҳәо шәгәы иалымсын, шәхаҵкы аколнхара аиҳабацәа, аха
сара заманала издыруеит, чаи бӷьыцк аӡәы ишҿумхыц, гәырк аҭаҭын шумрыԥхыц. Нас, ари қәнагоума, есымша амҟәыба аӡы аанагап ҳәа шәыҟоума?
Азал аҿы итәаз аҟырҟырҳәа иааибарччан, ибҳәо иашоуп рҳәан, аӡәырҩы рыбжьқәа надыргеит.
– Афраԥҳәыс, Саида. Убасоуп ишаҭаху! – лҳәеит Ҳамида, дахьтәаз дҩаҵаззаны.
Ҟараман инаԥша-ааԥшышьақәа злаҟаз ала, Саида илҳәоз лымаирҽхәон.
– Ибҳәаз иашам, мап, мап! – иҳәан, иҭаҷкәым рыхха аӷьараҳәа астол инықәиқшеит Кәасҭа. – Анапхгара ыҟамзааит бҳәарцоума ибҭаху, дихеит? Иҳәеишь даба! – дҵааит, дихәларшәны дифарашәа длыхәаԥшуа.
– Сара ус егьсымҳәеит.
– Афронт аҿы бахьыҟаз, аҭабиақәа агенералцәеи аполковникцәеи ракәзу, шәара асолдаҭцәа шәакәзу изжуаз?
– Иаажуан изжуазаалакгьы. Сара сахьыҟаз архәҭаҿы еиҳабыс Леуан Адамаӡе ҳәа леитенант ҟаимаҭк дҳаман. Ианаҭаххоз уи аҽԥхьакырҭа аҟаҵаразгьы дҳацхраауан, адгьылгьы ҳацижуан, абзарбзанқәа реиҭагараангьы ихы аџьабаа аирбон, дхысуан аӡәгьы диеицәамкәан, аӷа иҳаирпланқәа ҩба ԥыххаа илаишьҭит. Иашоуп, уи дгенералмызт, дагьполковникмызт, длеитенантын. Аха, Кәасҭа, ухаҵкы, уаргьы угенералӡам, арҭ иудтәалақәоугьы полковникцәаӡам.
Заур иага иҳәаргьы, Саида абриаҟара ирҿацаны дцәажәап ҳәа дыҟамызт. Абас еиԥш иԥҳәыс лықәгылара иара ихаҭагьы ԥыҭк ицрасуан. «Лхаҵа игәхьаа лымкит, ҳаргьы мучацәас ҳлыԥхьаӡеит лзызҳәашагьы аӡәы дҟалашт», – ааигәахәит Заур. Аха иара убри аамҭазгьы, ҩнуҵҟала игәы ҟанаҵеит, иԥҳәыс дахьҿацаз, дахьӷьеҩыз. Лхаҵа игәаанагара харантәыла еилылкаазшәа, Саида илҳәаз инацылҵеит:
– Сара исымҳәеит шәара аправление иалоу зынӡа егьҟашәҵаӡом ҳәа. Еиҳараӡакгьы инықәрҩрны узихцәажәом абригадир бзиа. (Абарҭ ажәақәа шаалҳәазҵәҟьа, Заур игәарԥханы дааԥышәырччеит). Аха ҳара ҳколнхара иаҟароу аколнхара хәыҷы изаҭахузеи абасҟаҩык амаҵура иалоу ауаа. Уи иаҵанакуа жәдыруазар акәхап, махәҿала аусура ацәыбналара еиԥшшәа иҟоуп иара. Абраҟагьы, аҩыза Кәасҭа, анхамҩатә ҳасаб ӷәӷәаны иаҭахуп, иудыруазааит, – Саида дааҳәны лхы Кәасҭа инаиқәылкит.
«Рацәа сгәы иҭылҳәааит арҭ ажәақәа. Аус цқьа еиҿкаазар, ҳколнхара иазхаша ауаа шҳамоу, дааижьҭеи иаразнак излеилылкаазеи», – ааигәахәт Заур.
– Ишԥабҭаху, нас, бара? – игәамҵ-хамҵшьала дналԥыҩланы дҵааит Кәасҭа, лзыӡырҩцәа лажәа иханагалозшәа аниба. «Ари зынӡа ареволиуциа ҟалҵарц лгәы иҭоуп. Абри акәмыз сзыцәшәоз, џьаҳаным бҭыԥхааит», – гәаныла еиҳа-еиҳа иԥсахы аилалара иаҿын Кәасҭа.
– Ҳколнхараҿы аус зуша ауаа ҳацәмаҷуп уҳәар аҵкыс, зны уаалаганы урҭ заҟаҩ ыҟоу уԥхьаӡандаз, нас доусы иахьрықәнагоу аусурҭа ҭыԥқәа рҿы иургыландаз. Ҳколнхараҿы иҟоуп убарҭ реиԥшгьы ауаа, рхазынхарақәа рҿы итәоуп, аус руеит. Азеиԥш еизарақәа аныҟоу, рхы аахуҵәаргьы иааиуам. Иахьатәи ҳаизараҿы заҟаҩы агда?..
– Уи ҳгәы иҭазаап. Уаҳа ибҳәарц ибҭахузеи, уаҳа? – дырҩегьых Саида лажәа днаԥыххылт Кәасҭа.
Алабҿаба ацәажәаха лиҭомызт иара. Ҟараман заманала ибон Кәасҭа иҟазшьақәа, даҟәысхуеит ҳәа далагар, ажәа еимаркыр акәхон. Ажәа еимаркыр иԥшӡамызт, дара ракәын аизара мҩаԥызгоз, аиҳабацәа. Игәы ианазымчҳалак, иԥаҵақәа днарыха-аарыхо
лакҭала Кәасҭа иирдыруан, идәықәиҵоз ажәа шҳамқәа шхәарҭамыз.
– Уаҳа исҳәарц исҭаху уиоуп, – дааԥышәырччеит Саида, – шәара ахацәа аԥҳәыс пату лықәшәҵоит, уи азы хар шәымам, аха уи амацара азхом, имаҷуп. Аԥҳәыс лықәнагаҿы даныҟало, зинла ахаҵа даниаҟарахалак ауп. Уи макьана цқьа иҟам ҳара ҳҿы. Аҩнаҭаҿы сасык данааилак, артәара зықәнаго аҳәсагьы иуауаӡа ихаҵгылоуп, ахацәа гылаанӡа. Уи иашам, амаҵ зуа амаҵ луааит, егьырҭ зыхҟьазеи? Абраҟагьы усқәак улатәуп. Аԥҳәыс инагӡаны илоуроуп аҳәынҭқарра илнаҭаз азинқәа, насоуп илықәшәҵо апату аҭыԥ аҿы ианышьақәгылауа, мамзар, ихыбжа-ҿыбжахоит, лара ԥхьаҟа дызцом, ажәытә цәынхақәа шлылаҽу даанхар ҟалоит. Умбои, аҩыза Кәасҭа, ауаҩы изуп ҳәа далагар, аусутә заҟа ирацәоу!
«Ари зынӡа дзажәхазаап! Лыҽхалырззаларц даҿуп, аррахь сцан сааит ҳәа. Ее анцәиныс, анцәа!..» – игәаҵа дынҭамақарит Кәасҭа.
Саида лажәа анагӡара даҿын, Кәасҭа иахь дцәыҵыԥшуа:
– Ҳколнхараҿы усоуп ишыҟоу, аҳәса рзинқәа маҷуп, русутәқәа рацәоуп. Ахацәа аконторақәа рҿы итәоуп, иҟашәҵа, ижәу рҳәоит, қьаф руеит, уаҳа акгьы!
Ҳамида аҵыхәтәаны дгыланы Саида лзыӡырҩра далагеит, лылақәа ааихмырсыӷьӡакәа длыхәаԥшуа, лыҿгьы хәыҷык иламхараҳаит. Ус лыхьӡаломызт, аха Саида лцәажәашьа убриаҟара датәнатәит, дханагалт. Ашьҭахь итәаз аҳәса ԥыҭҩыкгьы, гылан аԥхьаҟа ииасит, зеиԥш ҟамло егьыҟам, ҳҩыза иакәым аӡәы ак леиҳәозар, лзааигәара ҳаҟазааит, рҳәан. Ус ргәы иаанагеит дара.
Кәасҭа дҟаԥшьӡа днеицрашәеит. Ихәда адақәа еибархха, илақәа ашьа нархыҵәалеит. Насгьы, иахьа иаҳаз аҩыза ахаангьы имаҳацызт. Ҵоуп, араиком аҟны
акритика изыҟарҵалон, ицәа ккаӡа иааихыхны. Аха уи даҽакуп, араиком раикомуп. Иара хәы-шықәса раахыс дзеиҳабу аколнхараҿы, напхгара ззиуа рҿаԥхьа изыҟарҵаз акритика, уи зынӡа даҽа критикоуп… Ҳаӷоу иаҳаша критикоуп…
– Ибҭахузеи, мшәан, ибҭах?.. – ишимчыз дныҩнаҟааит Кәасҭа. – Сара сҭыԥаҿы атәара бҭахызар, аа, иахьыҟоу! – дҩагылан, дзықәтәаз аҟәардә зымҩа шьапыла днагәҭасын, инапы ақәырхханы иналирбеит. – Бааи, бтәа! – иҳәеит.
Саида мапла лхы аалырҵысит, зых зымч ақәымхаз Кәасҭа гәыбӷан иҭо. Ус лҳәеит лара иаархааны:
– Заҟа имарианы мап ацәукзеи, џьымхеит, ҳауаажәлар угәра ганы узықәдыртәаз аҟәардә. Уара уҭыԥ сашьҭам сара. Сара исҭаху, абнара зхысыз ачаи мхы еиқәсырхарц ауп. Сара уи сџьабаа адуп, сгәы азыбылуеит, уара иҟасҵар ууам, исуҭом…
Кәасҭа дгазҽазуа даанхеит, ииҳәара изымдыруа. Саида лажәа анагӡара даҿын, даҽакала ирзымҩаны: – Сара уара угәы злансырхалакгьы инсырхандаз ҳәа
саҿӡам, аҩыза Кәасҭа, – лҳәеит Саида, – сара заманала издыруеит, уара уҭыԥи, узхагылоу амаҵуреи шыхәмаргам. Сара сгәы сзырхьуа даҽакуп. Сара исҭахуп, ҳколнхара даҽа колнхарак еицәамкәа аус бзиан иауазарц. Иара иалоу ауаа, доусы рҭыԥқәа рҿы игыланы рыдҵақәа нарыгӡо иҟаларц, ҳколнхара колнхара еиҵахоуп азырымҳәо, аԥхьагылара амазарц!
Илахҿыхым, џьара-ҩыџьара аизарақәа рҿы еиқәышьшьы ишыҟалало еиԥш акәымкәа, зегьы адруҳәа рнапқәа еинырҟьеит, еиҳаракгьы иацԥыҳәаны рнапқәа еинырҟьеит аҳәса. Апрезидиум аҟны итәазгьы еиҵамхеит, урҭгьы рнапқәа еинырҟьеит. Уажәраанӡагьы зцәа иамкуа ичны итәаз Кәасҭагьы, азал ахь акәымкәа, Ҟараман иахь дыԥшуа, абық-бықҳәа инапсыргәыҵа
ҭахәқәа неиқәижьит. Қәнагала еиниҟьар, абжьы думхашаз, аха, мап, астол иҵакны ауп ишеиниҟьаз.
Заур илақәа чча-ччо иԥҳәыс илықәкын. «Сҟәыбҷа хазына, зынӡа хшыҩла бҭәума, бара иныҳәахаша!» – аҳәон игәы, гәырӷьарыла ихыжжы-хыжжуа. Ихы-иҿы зынӡа иаалашеит, Саидеи иареи рылақәа анынеиқәыԥшы. «Сцәажәашьа шԥоубои?» – ҳәа иазҵаазшәа ибеит, иԥшәма ллакҭа лахҿых. «Афраԥҳәыс!» – иҭиҳәааит ҩаԥхьа игәаҵа, иқьышәқәа қәац-қәацо.
– Бажәа балгама, Саида? – длазҵааит Ҟараман.
– Мамоу, даҽа ҩбаҟа-жәа сҳәар сҭахуп. Сара даара сгәы иалсит, афымца станциа аҟаҵара абра ишахцәажәаз. Ари еиԥш абзабаа злоу аус аҟаҵара анцәа ҳанақәиршәа, иаҳзыҟаҵом захьӡузеи, ҳаӷоу иаҳааит уи еиԥш ажәа. Афымца станциа аҟаҵара ҳҽаҳзаламырхәратәы аҟынӡа ҳкәадазар, нас иаауа-иаҳҳәо иазааугәышьоузеи, зынӡа акгьы ҳаԥсамзаап! Аха сара издыруеит ҳколнхара убасҵәҟьа ибаҩданны ишыҟам, убри азыҳәан ауп амаҵура иалоу ахацәа иахьрықәнагоу иҟам ҳәа абра зегь шәлымҳа аҟынӡа изынасыгӡаз. Сара иахәҭаны исыԥхьаӡоит, аколнхара еизааигәақәа ирзеиԥшу афымца станциа аҟаҵаразы, Ленин ихьӡ зху аколнхара иҟанаҵаз ажәалагала, хымԥада иҳадаҳкылароуп ҳәа. Ари иҟаҳамҵар ада ԥсыхәа змам усуп ҳәа иқәсыргылоит сара иахьатәи ҳаизара аҿаԥхьа.
Саида афронт аҿы дшашьцылахьаз еиԥш, лпилотка аалхылхын, иналҿшьы-аалҿшьуа аԥхӡы аалҿалырбеит. Азал аҿы итәаз зегьы агәырқьҳәа рнапқәа еинырҟьеит. Уи иаанагоз, Саида илҳәаз ҳақәшаҳаҭуп ҳәа акәын. Анапеинҟьара акраамҭа ианаҟәымҵӡа:
– Иазхоуп, аҩызцәа! – иҳәан, Ҟараман ибжьы нарылаиргеит. – Ишԥааӡбари, нас, афымца станциа азҵаатәы? – дҵааит Ҟараман, иаргьы ажәа алеигаларц
игәы иҭан, аха Саида ианықәлыргыла, даҟәыҵит.
– Аколнхара аправление рнапы ианаҳҵап адоговор дырхиарц, нас иазгәарҭарц аусура ауаа заҟаҩы алархәтәхо, аԥара аҭахханы иҟалозар, убригь заҟа аҭаххо. Аӡәыр уахцәажәар уҭахума?.. Ус уаҩы дыҟами? Нас иақәшаҳаҭу шәнапқәа шәырҩах! – Рнапқәа шьҭырхит. – Иақәшаҳаҭым аӡәыр шәыҟоума? – Ана-ара, иналаԥса-ҩалаԥсаны напқәак ҩышьҭыҵит. – Изҭахым шәмаҷҩуп. Згәи-згәи еилаԥшуа аӡәыр шәыҟоума? Ус уаҩ дыҟам.
Азҵаатәы аизара иаднакылеит.
– Даҽа зҵаатәыкгьы ҳалацәажәараны ҳаҟоуп, аҩызцәа, – иҳәеит Ҟараман. – Шьоукы-шьоукы аколнхацәа, (Заур иаразнак Саида лышҟа дынхьаԥшит ҳколнхараҿы арадио ҳамазар рҭахуп. Афымца станциа аҟаҵара хәыҷык иуадаҩуп, ус иаалырҟьаны иаҳзы-ҟаҵашам. Аха уи ҳазымԥшыкәа, арадио аагаргьы ҟалоит. Аколнхара ахантәаҩы инапы ианаҳҵап, арадио ҟаҵара, дымԥшӡакәа, аус азиурц.
– Уи сылшартә сыҟоуп, даҽакы сылымшаргьы. Иахьахәҭоу арзаҳал алаагалап, – иҳәеит Кәасҭа иамамкыкәа.
– Уи ахәгьы уиаҟара ҳцәагом. Иҳадаҳкылеит нас ари азҵаатәы?
– Иҳадаҳкылеит, – рҳәан, рнапқәа ааинырҟьеит. Ауаа агылара иалагеит аизара ҳалгеит ҳәа. Ҟараман инапы ҩышьҭихын: «Шәабацои, уара,
шәаанҿасишь, даҽа зҵаатәыкгьы ҳалацәажәараны ҳаҟоуп!» – иҳәан, ибжьы ҩарылаиргеит.
Зегьы рҭыԥқәа рҿы инатәеит.
– Абраҟа уажәраанӡа иалацәажәон, махәҿала аус зуларатәы иҟоу ахацәа зегьы, амаҵурақәа излоу иаарҟәыхны, убрахь ииагатәуп ҳәа. Ари азҵаатәы даара крызҵазкуа зҵаатәуп, иагьықәргылоуп иара зынӡа ианаамҭаз. Сара сгәы иаанагоит, аколнхара аправление
ирыдаҳҵап, иахәаԥшны ирыӡбо, даҽазны азеиԥш еизара анҳауа ирарҳәарц.
«Ишуҳәазоуп, убасоуп ишахәҭоу! Уи асҟаамҭагьы иҟаҵатәыз усын!» – рҳәан, абыжьқәа неилаԥсеит. Ишьақәдырӷәӷәеит Ҟараман ииҳәаз.
Иалгеит аизара. Ауаа гылан идәықәлеит. Кәасҭа Ҟараман дихәаԥшит, илакҭа алаҟаӡамкәа. – Уареи сареи ҳаицәажәаны ҳаҟан ишыҟаҳҵаша ҳәа, уажәы ара аизараҿы уааҳәит, иҟала сыздыруам… Зынӡак суҳәынҷеит, уанаџьалбеит… – иҳәеит иара гәына-мӡарыла даақәыԥсычҳан.
Ҟараман, Кәасҭа ииҳәаз аҭак ҟамҵаӡакәа, ус баша ила неихьырсны ашәахь иҿынеихеит. Иудырратәы иҟан арҭ анапхгаҩцәа аҩыџьа даара ргәы еибахәны, иԥиба-ҵәаны ишыҟаз.
Зқьи жәшәи ҩынҩажәа хәба шықәса аԥхынразы, атәылаԥсадгьыл еибашьра Ду аан, аиааира згаз асоветтә еибашьыҩцәа рыҩныҟақәа рахь ианыхынҳәуаз аамҭазы, аџьабаахгара иқәыз аҿҳәара далганы дааит Дамеигьы. Иара дицааит Воркута ицҟаз, зыҿҳәара иалгаз абаандаҩы Аруҭангьы.
Адәыӷба иҭыҵит уахынла, Дамеи дахьынхоз ақыҭа реиҳа иазааигәаз астанциаҿы.
Шьыжьы игылаз амра аҵла хықәцәқәа арлашахьан, Дамеи иҩны хыргәа-ҿыргәа ашҭа ианҭала. Ара уаҩы дырԥымлеит дара. Агәылацәа рлақәагьы ирызгәамҭеит ишааиз. Дамеи илахь еиқәшьшьы, инапқәа игәыҵаԥса, днаԥшы-ааԥшуа, ԥыҭрак иҽааникылт ашҭаҿы.
– Иҳабаргәузеи уажәшьҭа, аҩны ҳааит, анцәа иџьшьоуп, – иҳәеит Аруҭан, аԥышәырччара иҿықәҳәҳәы.
– Ҳаи, иуҳәо закәызеи, абааԥсы! Иацы сыҩны сдәылҵны иахьа сахылазшәа ауп ушцәажәо. Ишыҟоу умбаӡои ҳахьааиз аҩнра, – иҳәеит Дамеи, луанытә даақәԥсычҳаны.
Иара данахыз, ашҭала аҩныҟа узланеиуаз, уажәы аҳаскьын зхысны иҟаз амҩа, ичамадан цәыхаа наниргылан, шаха еиҩыҵәҵәала иҿаҳәаз иеилаҳәарагьы уа инаваргыланы, ахарахаԥшра дызҿыз еиҳагьы иаахҭеикит, илақәа изеиқәмкуа.
Аҩны ашҭа зегьы агәам-чам ҵиаақәа ахыҵәан иҟан. Ана-ара игылаз алхәыҷқәагьы азҳара иаҿын. Урҭ аԥша иҟьаны иканаԥсаз алԥсақәа ирхылҵыз ракәхарын. Аҟыҿыҳәа ицҳауаз ажыц мӷгьы игәымхаха зымҩа еилачы игылан. Аҳарџь еиԥш иҭԥа-0ԥаны, арасабӷьы ҟьаҟьа дуқәа еидыҽырбало агәараанда зегьы хырҩон. Дамеи икамбашьи ижәхьеи зҭеикуаз, аҩнашьҭахь игылаз абоураҵкьаҿ хәыҷы, уажәы ахы аалыҳәҳәо, абна илагылан. Аҩнашҭа злахкааз аанда каԥсахьан, иаанхаз ҵәҩанқәак кьацәӡа џьара-ҩыџьара улаԥш иҵашәон акәымзар. Иҟалап, аанда анеилаҳа, фархьс агәылацәа иганы ирблызар. Аҩны ахаҭа аилаҳарахь ахы хазаргьы, макьана еиламҳацкәа игылан. Ажәакала иаҳҳәозар, ари аҭыԥ изхыҵны ицаз кьаԥҭак иеиԥшын.
– Ех, схы, схы неиҭамҳәа, заҟа уҭыԥшшоузеи!.. Сажәымҭыҽха сзықәуршәазеи, сара неиҭамҳәа? Сахьынӡаӷарыз сзымхоз, уажәы зынӡа уаасылгаӡеит!.. – Иҭаҷкәым ааираҵәан, атыгә-тыгәҳәа илахь днас-насит.
Илақәа ҩышьҭихын, ибӷьаауа инарықәиҵеит, иҩны акәша-мыкәша игылаз алқәа рықәцәқәа, еиликаар иҭахын, урҭ ирықәз аӡахәақәа еибганы иаанхоу иҩахьоу. Урҭ ракәын иара мазарас имаз. Ажь иасакьаҳәымҭан ианыҟалоз ашықәсқәа раан, ҵлакы хәба-фба калаҭ еиҵамкәа ажь ҿихуан. Аӡахәа еилихуан аамҭа иахмырԥакәа, уи акәхарын дзыргәырӷьоз, иҟәымшәы-шәӡа ажь
аҽаҩра зырҿалоз. Ааи, уажәы ус иҟамызт иӡахәақәа. Ирхылаԥшуадаз, еилызхуадаз, рыцҳа, аҩеи аӡеи еиҟараны акәын ишыҟаз. Ӡахәак ашьапы иаркны ианҩа, ал иахьыҩрны иахькаҳаз агәам илабааит… Аха, мап, ақәаҵа зегьы ԥхасҭамхеит, џьара-ҩыџьара абыӷьқәа ирылубаауан ажьымжәа еиқәаҵәақәа. Дамеи уи хәыҷык игәы ааҟанаҵеит.
– Уааи, аҩны ҳаҩналап, иҟоу аабап! – иҳәеит Дамеи аҵыхәтәаны.
Ичамадан цәыхааи иеилаҳәареи аашьҭихит. Аруҭан чамадан ҩежь хәыҷык икын, уаҳа акгьы икӡамызт. Уи ачамадан хәыҷы ианаауаз адәыӷбаҿы имԥыхьашәеит, ишимԥыхьашәаз сеидроу. Иара излеиҳәаз ала, адәыӷба иҭаз аӡәы илхашҭны дцеит, ампахьшьи, аҿыӡәӡәага сапыни рыда акгьы ҭаӡамызт.
Иҳәатәуп, цәашәҵатәыла Дамеии Аруҭани даара ишеиԥшымыз. Дамеи ишәын, ар иршәырҵо акьаҿ ҩазеи аиқәеи, имагәқәа цәыхаа-жьыхаа иҟан, ихахьан. Аруҭан ицырцыруа ашьаҵатә ҿыцқәа ишьан, арӷаза шәкәакәақәа зылдаз аласатә костиум иаҵәа ишәын, иҿыцуп аазуҳәаратәы. Икостиум иаҵан калаҭуҳә еилоу, асахьақәа зныз аковбоика ҳәа изышьҭоу. Анкьа даҵаҽырбо, илакыҵа аҟынӡа ихаршьшьы ахылԥа зхазҵалоз арԥызба, уажәы ихан аурыс хылԥа қәаҟьа ихахәдахь еиҳа инаскьаганы. Иқьышә аҟны иаанижьлоз иԥаҵеиқәаҵәа хәыҷқәа, уажәы иамаӡамызт, исон.
Аруҭан ишәыз амаҭәа ҿыцқәа аџьармыкь аҿы иааихәеит, Дамеи амаҭәа ҩазақәа асолдаҭ иахьимихәҳаз. Дамеи иааигеит Воркута еидикылаз аки-ҩбеи маҭәа – ауасцәа иалхыз акьаҿ ԥхеи, усугас ирҭаз аӡын маҭәеи. Аруҭан акгьы имаӡамызт, акгьы изеидымкылт.
Дамеи амаҭәа асолдаҭ ианимихәҳауаз, ар рымаҭәа сышәҵаны амҩа сықәлар, ԥҳәызбак сылгәаԥхаргьы иудыруазеи игәахәт. Игәы еиҭаҳәахит иаҳәац, иахнагақәазгьы азмырхакәа. Иҟами ус бжьара зқәым агәқәа… Насгьы, аибашьраҿы аџьабаа зхызгаз уаҩ быргык сиеиԥшнатәуеит, уигьы цәгьам, иазгәеиҭеит дырҩегьых Дамеи.
«Дыԥшқоума ари, дышлаӷәаӷәаӡа дыҟоуп, аха деибашьуан!» – изырҳәон адәыӷбаҿы дызбоз аҳәса гәыԥшқақәа, аӡәы ҵәак илыркуан, даҽаӡәы часак.
Иара џьеи акы иҿыҵаиршәарын, ирҭоз дхырхәан иаарымихуан.
Аруҭан зыҩныҟа иоурышьҭыз леитенантуп ҳәа дрыԥхьаӡон. Аҳәсахәыҷқәа еиҳа дрызҿлымҳан абыргцәа раасҭа. Акыраамҭа амҩа иқәхеит.
Аруҭан ҩны-гәара имамызт аҟнытә, ҳаннеилак ԥыҭраамҭак сара сҿы уаанҿас ҳәа иеиҳәахьан Дамеи. Издыруамызт усҟан иԥацха абасҵәҟьа ишеилаҳахьаз.
Аа, абар, абарҵа иныҵалеит. Уи абжа ӷәтәын, абжа нышәтәын. Иахьнышәтәыз, аҳаскьын адәны еиԥшҵәҟьа иқақаӡа иазҳаны игылан. Егьи азыбжак, аӷәы бажәхан, ҵаҟа анышә аҿы ишьҭан. Ахыб зынӡа иҩазахеит, реиҳа иахьазымычҳаз џьара икылабаан, ажәҩан ккаӡа уаҵаԥшуан, амшцәгьақәа раан, ҳәарас иаҭахузеи, адәны еиԥш ахаҽаҳәа ақәа кылсны аҩны иҩнаҭәон.
Аҩны – џьаргәал ҩнын, иахьнышәҩныргәыз амца еиқәын, кырурҭан, егьырахьтәи азыбжа шьҭаларҭан. Ашәқәа ҩба ҿан, аҩныҵҟатәи аламкәа, ак ҿан, ихӷәыз азыбжа адәныҟа узладәылҵуаз, узлаҩналоз. Ашьҭаларҭа ахьыҟаз аԥенџьыр аман, аха аӷәқәа адчаԥалан иаркын. Ашә иаҿаз асаԥат акӡомызт. Дамеи ԥшьаала днахан, иааиртит.
Иныҩналт. Угәы иаацәымыӷхаратәы иҟан аҩнуҵҟа. Иҩнышәшәон ацәаак фҩы бааԥсқәа. Аҩны аҭӡамцқәеи, ахыб аҵаҟеи зехьынџьара ҵҩак змам абызкаҭаҳақәа ахьныссы иҟан. Дамеи аҩнагәҭахь ԥыҭк данынаскьа, даӷьык ҟәаҿ-ҟәаҿ аҳәан, ишьапы иаҵԥан, аҿынанахеит.
Ақәа ахькылсуаз анышәҩнаргә аҿи аҳамам аҿи аҳаскьын қымффырӡа игылан.
Дамеи данҭарк, аҳәара иҟаиҵаз ала, имаҭәақәа дәылган игәылак игеит. Иара данхынҳәы, уажәшьҭа урҭ ааигар акәын, досу рҭыԥқәа рҿы иҟаиҵар акәын, аха иабаҟоу аҭыԥ, иҩны уаӷеимшхарала иҟоуп. Дамеи уажәы-уажәы дқәыԥсычҳауан, иқьышәқәа ҵыс-ҵысуа дҟәынд-ҟәындуан.
– Иахьа абри аҩны уск адааулароуп акәымзар, атәарҭагь ҳамам! – иҳәеит иара, илахь еиқәышьшьы.
– Акымзарак уацәымшәан, иаҭаху зегь ҟаҳҵап! – иҳәеит Аруҭан, дгәырӷьа-гәырӷьо.
Уи Дамеи иеиҳәеит, аҩнаҭа иагу-иабзоу зегьы уаҩҵас аҭыԥ ақәҵаразы ихы дамеигӡакәа дшицхраауаз, уи азы акгьы шиҭахым. Даара гәахәас ишыҟаиҵо, иҩыза бзиа акы дихәо-диԥшьуа дзыҟалозар.
– Амч сзымхар ҳәа сшәом, аусура акәзар, уи ҳахьыҟаз исҵеит, хар сымаӡам! – иҳәеит Аруҭан.
Дамеи гәахәарыла днеиҿаԥшит. Ибаргәузеи дҷаԥшьӡа аҷкәын ҟаимаҭ, аҷкәын лахҿых, иҭаххар аусура илшартә дыҟоуп, изилымыршарызеи.
– Иуҭаху иуҭахыму сыздыруам акәымзар, иуҭахны уҟазар џьаргьы усышьҭуамызт, – иҳәеит Дамеи. – Ишубо еиԥш, сара шьҭа суаҩбыргуп, сымч сшәахьеит… Сымацара заҵәык исылуршозеи. Уареи сареи Воркута ҳаибадырит, ҳзықәшәаз агәаҟра ҳаиҩызцәа бзианатәит. Еимаҳкуазеи абра ҳаицыҟазар? Ишуасҳәаз еиԥш, џьаргьы умцан, абра сара сҿы уҟаз. – Дамеи иажәақәа угәаҵанӡа инеиратәы, ихааӡа, иҟәандаӡа иҟан.
Аруҭан луантәы даахәыцит. Воркута ианеиқәшәа нахысгьы Дамеи изааигәоу ҭахык иеиԥш диԥхьаӡо дҟалеит. Ааи, усоуп ауаҩы ицәаҩа шыҟоу, даҽа бызшәак ахьырҳәо, даҽа ҵаск ахьрымоу дгьыл харак аҿы даннанагалак, ибызшәа зҳәо, иҵас зҵасу ауаҩи иареи
анеиқәшәалак, цәала-жьыла еизааигәоу шьоук реиԥш иҟалоит. Ус иаԥуп иаагылазаргьы. Дамеи Аруҭани уажәы Аԥсны ианааигьы, Воркута ианыҟаз Дамеи Аруҭан иҿы имаз аҟазшьа мԥсахкәа даанхазар, изыхҟьаз убриоуп…
– Ишьахәуп, зеиԥшыҟам, иахьысҳәо хәыҷык иԥшӡамзар ҟалап, ԥҳәыск дсыднагалаанӡа, схатәы ҩнык-гәарак соуаанӡа, иабаргәузеи уара уҿы саанҿасыргьы, – иҳәеит Аруҭан дааигәырӷьаны.
– Сыҩны аҟазаара даара ихазыноуп ҳәа исызудырҽхәалом, иашоуп, изеиԥшра ҩну убоит, аха бзиа еибабо ҩыџьа бӷьыцк еицықәӡоит рымҳәои, – нациҵеит Дамеи ииҳәаз.
Аруҭан уи аамҭазы дханагалан, аҭӡамц ахарԥахьы дыԥшуан, уа џьара еергьҳәа иубоз рахәыц пак иахьынԥашалан, икәалкәало икнаҳан абызкаҭаҳа. Изыцәшәозыз уи, аҩны иара иатәушәа иамԥхьаӡоз.
– Ибзиоуп, аҩыза Дамеи, ҳаицыҟазааит ара. Амазара акәзар, уи урҳароуп, иумырҳар иузҭода!
Ԥыҭрак рыԥсы аныршьа, игылан, нҭыҵ, анкьатәи Дамеи иуҭра иҭысны агәылара ицеит. Иахьцоз ирбеит, Дамеи имаӷаза анаҩс инаркны ихкааны аԥш шылаз. Аӡәы илеиҵеит, дызусҭоу сеидроу.
Зыҟны инеиз агәыла, Дамеи иаара даараӡак деигәырӷьеит узымҳәаратәы диԥылеит, иҵәахны имаз амаҭәақәа еибганы иҟан, ихнырҳәны ииҭеит, уалыр хәыҷык азна аҩгьы рыцҵаны.
– Уҩнра, – иҳәеит уи, ишақәнаго ахылаԥшха смоуит, аха уеизгьы, анцәа ибоит, исылшоз агсмырхеит. Ари аҩы иусҭаз, уқәаҵаҿы исҭааз ажь иалсхит… Насгьы, удгьыл аҿы џьықәреи ԥыҭк узыласҵеит…
– Иудыруазма иаарласны сшаауаз? – дҵааит Дамеи.
– Аиаша уасҳәап, исыздыруамызт ирласны ушаауаз. Аха ахынҳәра анцәа иануаҭәеишьа, удгьыл аҿы иласҵаз аџьықәреи уара иумаз. Уҩны уанахыла, анцәа имчала
анхара-анҵыра уалагозар акәхап, – ҳәагьы нациҵеит агәыла.
– Ԥш-хәыҷык сырԥсах илаганы иаҳфаша, исзылоуҵаз амхы анҭазгалалак иусҭап, насгьы аколнхараҿы аусура салагарц сгәы иҭоуп, – аҳәара ҟаиҵеит Дамеи.
Агәыла Дамеи ииҭеит х-ведрак аԥш, насгьы акырзларфаша аҵәца, ачанах уҳәа, амаҭәахәқәа.
Ахәылбыҽха Дамеи иԥацха алҩацарҭаҿы ихәхәаӡа алҩаҵә ҩеиуан. Амца еиқәырҵаз акыр еихнарсыӷьит аҩны иҩнышәшәоз ацәаак фҩы. Аҩнымаҭәақәа доусы иахьырҭыԥыз игылан. Аҩны ԥсса иказказуа иҟан, ашҭа хәыҷгьы агәам-чам ықәрган, ицқьаӡа уҭаԥшуан. Дамеии Аруҭани тәамҩахә рымамызт. Аҩны агәара, ирласны идрыцқьар рҭахын, еилагәамха ишыҟоу аӡәы дрыхҭыгәлар рҭахымызт.
Ишылашьцара илашьцахьан, абысҭа рун, рхәы инахатәеит. Аҩгьы ҭарҭәан ҵәыцак-ҵәыцак ржәит.
– Ҳаԥсҭазаара рыцҳа аҭыԥ аҿы иааигәышьеит, анцәа иџьшьоуп, – иҳәеит Дамеи ихәы ԥҽуа, дгәырӷьаҵәа.
– Усоуп, уныҳәазааит! – аҵәца ықәхны еиҭанеиҿеикит Аруҭан. Дҭаркижьҭеи дацәыхҟьеит, жәаԥшӡала, инароуны ауаа шеибаныҳәоз.
Иҵӡозеи абысҭа рымфеижьҭеи, ажь иалҵыз аҩеилыԥха рҿахьы иҩарымгеижьҭеи! Уахатәи руаххьа еиԥш ибзиоу, ихаау, дунеи иқәнагалеижьҭеи ирымфацызшәа ргәы иабо иҟалеит.
Ишәа-иза ирырҭоз ача акәын излаӡоз, амҩан Аруҭан ар рхылԥа ихаҵаны, афатә ҭирҭақәа рҿы карточкада ирцәамихуаз ада. Избан акәзар, ар рҟынтә иоурышьҭыз зқьҩыла амҩа иқәын, урҭ рымҩаныфа ԥсыхәа зламоу ала уиаҟара иацклаԥшуамызт уажәы…
Убасала, Дамеии Аруҭани ҩнык еицыҩнан, ргәылацәа аколнхацәеи дареи анеибабоз, рхы пату ақәҵаны, рҽырманшәаланы рҽыддырбон. Ианыхынҳә ашьҭахь,
дук мырҵыкәа, аҩыџьагьы инықәдыршәын, аколнхара аправление ахь ицеит.
Дамеи иаҳахьан, Леуарса дызлаз ацкыс еиҳаз амаҵура ширҭаз. «Џьаҳаным иҭыԥхааит, амаҵура бзиа ирҭазар, ирҭазааит, сусс иалоузеи! Иара иҿы анеира амалагьы исцәымӷын, зынӡа ҳаиҟәнагеит, анцәа иџьшьоуп. Уи инапаҿы сыҟазар, сҭеирхон. Иҭаацәа зегьы сырцәымӷыуп Мактина сылхырҟьаны». – Абас игәы иаанаго дхәыцуан Дамеи, Леуарса дахьиԥырҵыз иара изы акыр иаԥсоуп ҳәа иԥхьаӡаны.
Мактина дышҭахаз аниаҳа, даара игәы иалсит. Цқьа еилкааны издыруамызт, лҭахара иара заҟа ихараз, илызныҟәигаз азалымдара иахҟьаны. Аха уеизгьы ицәа иалашәон, аҭыԥҳа лҭахара исаӡ ӷәӷәаны ишалаз.
Идыруан, насгьы Саидеи, Заури, Леуарсеи ҭынчмҩа бзанҵык иширымҭоз.
Аруҭан Леуарса дшицәымӷыз дицәымӷын, Саида лымҵарсраан дахьиԥырхагахаз азы. Аҽадҳәысажә уи Леуарса, аӡӷаб ҟаимаҭ даниба иара дигар иҭаххан, аха ҳампалгьы имоуит. Излаиоуаз, иара диаҳәшьазаарын, ҳа-ҳа! – дыччон Аруҭан.
– Усҟан дысԥырхагамхар, иҟаларын уажәы ҳаидтәалан аҩы еицаажәуа ҳҟаларгьы. Зынӡа ҳаиуацәамхоз! Аҳәсахәыҷқәа уи еиԥш ианақәшәалак ишыҟарҵо еиԥш, зназы дқьып-шәыпуа дааҟу-ҵәуаргьы, нас, дсыԥҳәысымхар дабацарыз, дышнеи-неиуа зынӡа бзиа сылбарын. Усҟан сыԥсҭазаара уажәы ишыҟоу аҵкыс еиӷьхарын, дызусҭада даныҷкәыноу зыхшыҩ ласым? Уажәы сызҭагылоу, аа, изеиԥшроу! Ы-ы, анцәа дишәиааит, қьаафырхша Леуарса!»
Дамеи акырынтә иаҳахьан Аруҭан абри еиԥш ала дцәажәо. Ԥҳәыс ҵыхәала иахгаз арҭ ахацәа ҩыџьа, Леуарса ицәымӷра ирымаз еиҳагьы еизааигәанатәит. Дамеии Аруҭани ирҳа-шәҳауа, Ленин ихьӡ зху аколнхара
аправление ашә ршьапы нхыргеит. Рылаԥш ҟьалаԥалаха иҩнаԥшуан, Акультура ҩны ауадақәа руакы аҿы иҟаз, ашьалашьын ахьыршьызшәа зыҭӡамцқәеи, шәыга шкәакәала здашьмеи еиҟарахәҵәаӡа ишьыхыз аправление русҳәарҭа. Дамеи диздыруамызт аколнхара ахантәаҩы ҿыц Чагә, иара данҭарк ашьҭахь ауп аколнхара анеидырҵа. Аха Чагә идыруан Дамеии Аруҭани рҭоурыхқәа зеиԥшраз. Уи ус шакәыз еилыркааит иаразнак, азҵаарақәа риҭо даналага, насгьы, аџьамыӷәа шырхыргаз адокәментқәа идырбарц анреиҳәа. Уи даара ргәы канажьит дара, аколнхараҿы ҳидимкыларц игәы иҭазар акәхап рҳәан. Аколнхара аусқәа дара ианырбахьаз аҵкыс еиӷьын уажәы, аха уи дара иабарыхәоз, рҭагылазаашьа злаҟаз ала.
Чагә идырбаз адокәментқәа дрыԥхьеит. Дамеи доурышьҭит иҿҳәара аанӡа илеишәа ахьыбзиази, ашахт аҿы ирҭоз адҵақәа ирымцхәны иахьынаигӡози рзы.
– Ҳаԥсҭазаараҟны акрура зегьы раԥхьа игылоу усуп, – иҳәеит Чагә, – бахҭала иухугараны иудыз аџьамыӷәа ухугон, гәыкала акыруа. Уажәы еиҭоуҭаххеит ухатәы колнхараҿы аус уурцы, усоума?
– Усоуп, ааи.
– Уи бзиоуп, уаҩы иуџьишьаратәы иҟоуп. Иахьатәи амш инаркны, аколнхара аҭаацәара ирхыԥхьаӡалоу аӡәы иеиԥш ухы ԥхьаӡа. Ҳара ианакәзаалакгьы иуаҽԥнаҳҳәом иныҟәугахьоу азалымқәа ртәы, гәыкала ахырқьиара уҭахыҵәҟьаны уҟазар. Ус еиҳа еиӷьми?
– Ҳаи, еиӷьымкәа, ишԥоуҳәо, уи сара сзы даара игәыӷырҭа дууп, – иҳәеит Дамеи, ихы-иҿы неиқәылашаны дгәырӷьаҵәа.
Чагә дгылан патула Дамеи инапы ааимихит. Дамеи уи цәгьа иџьеишьеит.
– Уара ҳҩызцәа ирхыԥхьаӡалоу аӡәы уиҩызоуп. Аусура уажәы иумбеит, уаҩҵас уеиҭалага, дызусҭазаалакгьы аӡәы угәы нирхараны зыҟалашам, – иҳәеит иара.
Дамеи дҭаркаанӡа, аҵыхәтәантәи ашықәсқәа рзы, агеран еиҭаҳара аус азиуан. Аиҭаҳатә оранжереиаҿы ааӡашьа иҵеит. Уажәы аколнхарақәа ҿыц адҵа роуит, оранжереиақәеи, адәы хты аҟны аиҭаҳатәқәеи рааӡарҭа ҭыԥқәа дырҭбаарц.
Ирарҳәеит аевкалипт еиҭаҳара иаздырҳараны ишыҟаз. Чагә азнак азы иақәикит, Дамеи урҭ рышҟа ддәықәиҵарц, аха данхәыц, заа еиҳа имариоу даҽа уск ашҟа ддәықәҵазар еиҳа еиӷьхап ҳәа иӡбеит. Идиҵеит аџьықәреи, аҭаҭын уҳәа рҭагаларазы акалаҭқәа ҟаиҵаларц.
Чагә Аруҭан даҽакала диацәажәеит. Иеиҳәеит, аколнхара алаларазы арзаҳал алеиҵарц, аколнхацәа рзеиԥш еизараҿы дрыдыркылоу дрыдрымкылоу иалацәажәаразы. Чагә иҳәеит рколнхара алалара зҭаху ауаа уажәы еиҳа ишырацәоу. Арзаҳал азеиԥш еизараҿы еилдыргаанӡа Аруҭан идиҵеит, иаарласны нардала оранжереиа ҿыц рзыҟаиҵарацы. Уи Воркута даныҟаз, ашахт аҿы анаҩсангьы, ауасҭара иҵеит. Аколнхараҿы ауасҭара здыруаз ауаа маҷҩын, ирызхомызт. Чагә Аруҭан иеиҳәеит, ауасҭацәа рыбригадири иареи еицәажәарц. Урҭ анеицәажәа, идырҵаз аҟаҵатә азы иқәнагоз аԥара ԥыҭкгьы заа ирҭеит. Аруҭан уи зынӡа деигәырӷьеит. Дамеи аусымшқәа анирҳалак акәын, аԥара иҭара ианалагоз. Иҵит ҩба-хԥа мчыбжьы. Аруҭан, ихы дамеигӡакәа, иаарханы аус иуан. Дыздыруаз уи уамашәа ирбон.
– Аруҭан аус иуа дызбахьадаз? Дхабжьаҟьалаха ддәықәмыз, ассир аабоит, дахьахыргаз шԥеизеӷьхеи, дышԥауаҩхеи! – рҳәон дара.
Дызусҭазаалакгьы, аӡәгьы иаҽԥникыломызт анкьа Леуарса иаҳәшьа дшымҵаирсыз, дышуаҩбжьысыз.
Аруҭан ихы ҭашәеит, дҟәышхеит, даҟәыҵит ауаа реисра, рақәԥара.
Аҩны абысҭа иуан, абык иеиԥш ҳаҭырла Дамеи ихәы ырмазеины дахаиртәон. Дамеи дгәырӷьаҵәа дыҟан, Аруҭан дыширҽхәара издыруамызт. Иҵабыргуп, имаҷҩымызт ауаа Аруҭан ибзиахара агәра зымгоз. Урҭ ргәы излаанагоз ала, Аруҭан арыӷьарахь игьежьра аҿҳәара аман дымҩахызҟьаша акы даақәшәаанӡа, ус акы данақәшәалак, анкьа дшыҟаз дҟалон хымԥада.
Дамеи даҽакала дыҟан, уи Аруҭан абзиарахь иҵәира агәра игон. Уимоу, Воркута ианыҟаз, зны-ҩын игәы иҭашәахьан, еибганы аҩныҟа изыхынҳәуазар, ԥас дҟаиҵарц. Аҩны иааижьҭеи уи игәаанагара еиҳагьы аӷәӷәахара иаҿын.
Дамеи иаԥхьа Аруҭан дахыргахьан, еиқәшәеит, арԥызба аџьабаақәа иибаз ԥаса аасҭа акыр ихы идырдырхьан еиԥш аамҭазы. Раԥхьаӡа данаарга даараӡа ишакәымыз ихы ныҟәигон. Ашахта аҭалара зынӡа мап ацәикит. Уи ашьҭахь, дук мырҵыкәа, ицҭакыз аӡәы дзеиԥшрақәаз ахьиеиҳәаз азы, ргәааибаган, дисны ҳәызбала дихәит.
Абаандаҩцәа ирыдырҵоз аусқәа анынарыгӡоз, иара дмучаха ацәарҭаӷәы дықәжьын, иламгәа ҭаҿаҳәа. Ауаҩы дахьихәзи, аабыкьа зны абналара иахьақәикызи ирхырҟьаны, хәышықәса аҭакра изацырҵеит. Ари акыр ихы дазнархәыцит иара. Убри аамҭа иақәшәеит Дамеи инеира. Ишықәс иацырҵаз иеилнаркааит ихы далымԥшыр, зынӡа атыша дҭахәашараны дшыҟаз. Тәылак еицаныҵыз ҩыџьа анеиқәшәа, еиҩызцәа бзиахеит, рыԥсахы кыдышәшәо игәхьааргон иахьиз, иахьааӡаз рыԥсадгьыл.
Аруҭан қәрала дыҷкәынан, насгьы, ахазҩыдара бзиа иман аҟнытә, даҳәан аибашьрахь дцар ҟалон, ииуз азалымдара, ԥыҭк иадамхаргьы, аршшаразы, ахырқьиаразы. Аха иара ус ҟаимҵеит, уи ацынхәрас, ибзианы аусура далагеит. Иҭахымызт акәымзар, ианиҭахха, игәарԥханы аусура даналага, аԥхьагылара змаз аӷьараҳәа днарывагылт, зеиӷьаҟам рацәаҵхыҩхеит. Дамеигьы аусура иҽацәԥхьеикуамызт, илшоз ҟаиҵон. Аҩыџьагьы имаашьакәа рыдҵақәа ахьынарыгӡоз, роушьҭра аҿҳәарақәа ирыгдырхеит.
Агәаҟра еицырхыргоз, аӡәи-аӡәи ҳаҭыр еиқәрҵо иҟанаҵеит, еизааигәанатәит. Дамеи Аруҭан изы гәыкала дыҟан. Аруҭан иара иҿы дахьаанҿасыз деигәырӷьон, уаҳа дабацоз.
Аиаша ҳҳәозар, Дамеи Мактина дахьихәыз убриаҟынӡа дахьхәит, аламысдара ныҟәызгеит ҳәа иԥхьаӡеит, ажәала акәыз, усла акәыз, изеиԥшразаалакгьы ала иԥсы ахьынӡаҭоу ихы измырқьиозшәа ибо дҟалеит. Дзихәзеи иара Мактина? Ихы зирԥхашьазеи, ҭакралагьы абриаҟара аџьабаа зихигазеи? Димхәыр ада ԥсыхәа амамкәа иҟазма? Аа, дабаҟоу лара, дыԥсит, дыршьит аибашьраҿы, уа дрымшьыргьы дымԥсуаз мышкызны, имԥсуа ӡәыр дыҟоума адунеи аҿы. Усоуп, иашоуп, аха… иара уи ҟаимҵар ҟаломызт, иаҳәшьа лшьа утәымзи.
Иахьа дызҭагылоу аамҭазы Аруҭан ԥас иҟаҵара, зегьы рзы дҿызхуаз уск акәызшәа игәы иабо дҟалеит. Ҭынхадас ихы иԥхьаӡо дзыҟаларызеи, Аруҭан ԥас даныҟаиҵа, ииулакгьы, уи ауаҩра илихып, ԥҳәыс дизааигап, ахылҵ-ԥылҵ диоуп, дҭаацәарахап. Аруҭан уи еиԥш ацхыраара иҭаразы, акы деигӡо ҳәа дҟаларым иара!
Дамеи игәалашәон, аџьамыӷәа ахгара рықәны тәылак еицаныҵыз арԥызбеи иареи Воркута ианеи-қәшәа, уи иҩыза ишныҟәигаз иара игәаԥхоз ҩ-уск, раԥхьаӡа убарҭ рылагьы Аруҭан дшигәаԥхаз иара. Аруҭан дахьҭакыз ҩызас дышьҭихит иқәра зықәлаз баандаҩы ҷкәынак. Урҭ ҟазшьала убриаҟара еиқәшәеит, рхәы еиҩшаны
еицырфо аҟынӡа, рыцәгьеи рыбзиеи еизакын. Дамеи Воркута даннанага ашьҭахьгьы, акраамҭа еицрымҵкәа, бзиа ишеибабац еибабо иҟан.
Уахык зны иахьҭакыз кәынҭхә гҿылашьцарак аҿы дыршьит, иацы хәышә мааҭ зҭынхацәа иззынарҭиз баандаҩык. Уи Аруҭани иҩызеи ахьҭакыз ауадаҿы дрыцҭакын. Гәҩарас дҟарҵеит ивараҿы ишьҭалоз иҩыза абаандаҩы, уи дрылганы даҽаџьара дыргеит.
Дамеи игәеиҭеит, абри ацәгьара ҟалеижьҭеи, Аруҭан даара иҽшеиҭеикыз. Ӷәӷәала илахь еиқәын, илацәажәа маҷхеит, акрыфарагьы уиаҟара игәы аҳәомызт. Дамеи дызиазҵаауаз рҭакқәа мчыла, иҭахӡамкәа, иҟаиҵон, уимоу, зны-зынла зынӡа ишьҭахь наиеирхалон. Дамеи дацәымҩашьо ибон, арҭ зегьы иҽеим акы Аруҭан ишинарҟаҵоз. Ауаҩшьра иҟалаз азы гәҩарас данаашьҭих Дамеи игәы нҭыԥсааит, уаҩы ишимбац иааицәымыӷханы. Ибжьысит мышқәак. Ҽнак шьыжьымҭан, Аруҭан зегь раԥхьа дгылан иҽааилеиҳәан, дындәылҵны дцеит, акраамҭагьы дмааит. Уи аҽны, бзиа иибоз иҩыза дрылган дыргеит, ԥаса гәҩарала иҭаркыз иҭыԥахь дырхынҳәны. Иаарласны абаандаҩцәа иаарылаҩит ажәабжь ҿыц. Ауаҩшьра ҟалаанӡа аԥхьа мышкы шыбжьаз, Аруҭан иҩыза дааин иеиҳәеит, аԥара ззаарҭиз абаандаҩы дирҳәырц игәы ишҭаз, убри аҟнытә иаргьы диҩызахаразы. Аха Аруҭан ари имуит, аҵәы нҭаршәны мап икит. Нас, егьи ихала ауаҩы дишьит, иԥарагьы игеит. Аруҭан ԥыҭраамҭак, аиаша сҳәару исымҳәару ҳәа даалак-ҩакит, аха, нас, иҟалаз шыҟалаз алагер аиҳабыра иреиҳәеит.
– Аиашаныҟәгара убасоуп ишаҭаху, иҟалалакгьы ҟалааит, – иҳәеит иара. – Абри еиԥш аус злоуӡбазеи, насгьы аӡәы акы узиур ҳәа умшәаӡакәа излаугәаӷьызеи ҳәа Дамеи даниазҵаа: – Ауаҩы иԥсы ахьынӡаҭоу цәгьамзар бзиала мацара дызцом, знымзар-зны
ақьиарахь дкылсроуп. Уареи сареи ҳацәгьаныҟәгаҩцәоуп, ажәлар ҳрыҵмыҳәҳәароуп, иҭабуп азаҳҳәап асовет ҳәынҭқарра, иаҳгәыдҵаны ҳахьырымшьыз, – нациҵеит Аруҭан. Дамеи дихәаԥшны даалацәҟәысын, ицәа дынҭас-ааҭасуа тәамбарыла дааԥышәырччеит, ииҳәаз ажәақәа дырхыччама уҳәаратәы еиԥш.
Дамеи изеилымкааит Аруҭан ииҳәази уи ашьҭахь иҽшыҟаиҵази ирыҵаркуаз, убри иахҟьаны луанытә даахәыцит.
Ԥыҭрак бжьысхьан еиԥш аамҭазы, даҽа ускгьы ҟаиҵахт Аруҭан. Уи аԥхьатәи аҟара аҵанакуамызт, аха ауаҩра иалаз акыр игәы арҟәандеит Дамеи.
Иоурышьҭны аҩныҟа ианаауаз, дәыӷба станциак аҿы Аруҭан игәеиҭеит, иҭыҵуаз аӡәы чамаданк шиӷьычыз. Ашә аҟны днеиуан еиԥш аамҭазы, днеихьӡан, ажәырқьҳәа ачамадан неимпыҵиԥааит. Изгоз дууаӡа дынкаԥан, адәыӷба иҭыҵны ицоз иҽынарылаирҩашьит. Ачамадан ԥҳәыс быргк илтәын. Дӷьаҵәы-ӷьаҵәуа закә ныҳәаԥхьыӡузеи инаилҭаз «амҩасҩы ҳалал» Аруҭан, ачамадан анлиҭоз аминуҭ азы!..
Аиаша ҳҳәароуп хымԥада, Аруҭан даадыруеит, уаҩы бжьысуп, иашоуп, аха диит абарҭ ҳхаан, ажәлар реизыҟазаашьа ҿыцқәа ашьақәгылара ианаҿыз аамҭазы, изҳаит асовет ҳәынҭқарра Аԥсны ианааи аԥхьаӡатәи ашықәсқәа раан. Иуаҩышьа иага ипылҳаҭзаргьы, ацәгьа иага дахьынҳалаҩызаргьы, ажәытәра цәынха бааԥсқәа рныҟәгара иага дрызҿлымҳан дыҟазаргьы, ихдырра иаланамгалар ҟаломызт аҿатәра иаԥнаҵоз, зеиӷьыҟам аҟазшьа ссирқәеи, урҭ ирыхҟьоз ауаажәлар реизҟәандарақәеи. Ишдыру еиԥш, ианакәызаалакгьы аиааира агоит ажәлар аиаша рызныҟәызго, абзиарахь икылызго аус. Аҿатәреи иареи хаха реиқәԥараҿ, зымч злыкәкәаз, еергьҳәа аԥсы лага-ҩагара иаҿыз ажәытәра, Аруҭан ихдырраҿы наунагӡа аиааира агара алшомызт. Уи
макьана дыҷкәынан, гәаҟ-ҵәаҟрыла иҭәыз иԥсҭазаара аҵанӡа азхәыцра илшо дҟалар, дымҩахызҟьоз аҵас ҷыдақәа дзыриааир, ауаҩра заманахь дызкылымсрыз иара!
Абри азхәыцра гәыӷырҭас изыҟалеит Дамеи. Аруҭан схатәы ҩны, схатә хәышҭаара сымазар сҭахуп аниҳәалак, Дамеи имаҳаӡазшәа иаҩижьуан. Макьана Аруҭан иеимҳәацызт ԥас иҟаҵара игәы ишҭаз. Аха игәы рылаижьжьон инаигӡарц наҟ-наҟ ихы ззикуаз аусқәа, урҭ аҩн ҿыц аргылара, уи аҩн ҿыц аҿы Аруҭани иареи реицыҟазаара, Аруҭан данҭаацәахалак, ихшази иареи еиҵаҩҩы жәымҭа шкәакәала абдук иеиԥш урҭ рҿы иҟазаара.
Абас акәын ишыҟаз, макьана иаацәырганы уаҩы иҿы иимҳәацыз Дамеи игәыӷырҭақәа. Аха уахык зны иаалырҟьаны Аруҭан ииҳәаз игәиҽаннаҵеит дагьарыҩбеит Дамеи. Уаххьафара ишаҿыз, Аруҭан даацәажәан, ус иҳәеит:
– Жәхьак џьара иҳаԥшаароуп, ес иҟаҳҵалакгьы, мамзар, амла ҳзымчҳар ҟалап. Аҟәыди абысҭеи мацара зхәарҭоузеи, харҵәык, ма ашәык ацымкәа… Даара иуадаҩуп ачҳара!..
– Даҽа ԥыҭрак иҳачҳароуп, ишԥааури. Уара иурҳауа ахәыҷы уиаҟара излаҳахәозеи. Сара сџьамшқәа рыхә шааҳаулак, ажәхьа ааҳхәап, – иҳәеит Дамеи.
– Акрызуа уаҩҵас акрифароуп, аха ҳара иаҳхароуп, иаҳзеилымкааит. Воркута ҳаныҟаз еиӷьны акраҳфон, ҳаҩны ҳааижьҭеи аҵкыс, – иҳәеит дырҩегьых Аруҭан.
Дамеи илахь еимарцуа днихәыԥшын, ииҳәаз мап ацәкрахьы ахы рханы ҿааиҭит:
– Ажә ааҳхәап ҳҳәар, иааҳхәартә ҳаҟоуп, аха уара аԥхынтә палта умазар уҭахуп, иуоуа уҵәахуеит…
– Ҵабыргуп, хәыҷык сҽеиласҳәар сҭахуп. Афатә аԥара ахҭынҵара салагар, исоуа ахәыҷы уи иагеит, нас сҽызлеиласҳәозеи?
– Иҟаҵатәузеи, нас, угәанала?
– Жәкы џьара иҳаԥшаароуп.
– Иҳаԥшаароуп-ба? Ахә ахҭынҵаны иаҳзаамхәозар,
ишԥаҳаԥшаауеи, иабаҳаԥшаауеи?
– Ишԥаҳаԥшаауеи ишԥа? Уаҳа иузеилымкаауа
иуҳәоу, цасҳәа иуҳәоу?
Дамеи деиԥхьхәцуа дтәан: жәкы ҳаԥшаароуп зхиҳәаазеи, игәы иаанагозеи игәахәуан иара.
– Уалла иаҳзырхәҳаша аӡәыр дудыруама, мамзар
ишԥа? – дҵааит Дамеи, ԥшьаалашәа.
– Мап, сара уи даҽакала сахәаԥшуеит, – иҳәан,
игәарԥханы дааччеит Аруҭан. – Аус анаҳамуа ҽнак зны ԥыҭк ҳныҵыҵны, уаҩы ҳахьимбо џьара, хәыда-ԥсада жәкы шԥаҳзымԥшаауеи, убриоуп изысҳәо.
– Иаҳӷьычырцу?
– Избан, изаҳӷьычуазеи? Ажәқәа ахьча дрыцым, аҽакым, аԥхын ана-ара ишынкыдҳәыла-аакыдҳәыло хара иамхацоит, насгьы иҟалоит зны-зынла бгакы ианаршәо, усҟан зынӡа зымҩа ицар ҟалоит. Иаҳҳәап, абга иԥханаҵаз ажә, иҟьалан ашҭа иҭанагалар, иҭцаны икоуцома?
– Иҟьалан иааиуа арахә изтәу иҭатәыми?
– Ииашоуп, изтәу данааилак, ҳәарада, иҭатәуп. Усҟан уи иҭабуп ҳәа дышхырхәо дцап. Аха изтәу дмааиӡаргьы ҟамлои. Иҟоуп убас шьоукы-шьоукы, арахә мыцхәқәа змоу, даҽа шьоукы зынӡа ирымаӡам. Уареи сареи тәым жәык ахш аамҭала иамхны иаажәыр иамоузеи, иакәым ҟашәҵеит ҳәа аӡәыр изҳәару?
– Ауаҩ қьиа ус ҟаимҵароуп.
– Уи досу дшахәаԥшуа еиԥш ауп… Аха уареи сареи ҳзы ицәгьам, ҳмаҟақәа зырӷәӷәо усуп.
Аруҭан дгылан аҩны аҩныҵҟа алеи-ҩеира далагеит. Дазхәыцуан иаарласны хәыда-ԥсада ажәхьа шиԥшаашаз. Аха Дамеи дырҩегьых уи ихәыцрақәа днарԥыҩлеит:
– Мап, Аруҭан, сара сыҩны ианакәзаалакгьы тәым жәык ашьапы ҭанамыргылацт. Уи еиԥш аус ара исымбароуп. Иуаҳауоу исҳәо?
– Уара ишуҭаху. Уара уоуп аԥшәма, сара стәым-уаҩуп, иахьа сыҟазар, уаҵәы сцоит. Бзиарак изызундаз сгәахәит, уаҳа акымзарак.
Уаххьафара ианалга, Аруҭан уажәраанӡа ишыҟаиҵалоз еиԥш, Дамеи инапы иирӡәӡәеит, нас аишәа шьҭыхны икнеиҳаит.
Ес-чаншьҭахь аӡы шьҭыхны инапы ахьирӡәӡәоз, Дамеи ҳаҭыр ақәиҵон, игәы шьҭнахуан. Ус ҟазҵо аԥа иоуп, аха, аԥацәа зегьы ракәым, аԥа бзиа, абзиааӡара змоу иоуп. Аруҭан дызлаугәаԥхаша ԥыҭ-чыҭқәак дрылаҟоуп, аха ари ииҳәаз ҽеик акәым, иаԥсыхәозеи?..
Дамеи уи дахымцәажәеит. Дахцәажәар, ажәа еимаркыр ҟалон, уи иҭахымызт, ажәжәаҳәа игәы дышҭыхоз даанхеит. «Аруҭан сара даазгеит, ҩнык ҳаицыҩноуп, суаҩқьиара агәра аӡәы иго ҳәа сзыҟалом, аӷьычра анааиҵырх, – иӡбон Дамеи. – Аллаҳ идырп игәы иҭоу, уаҩы игәы ззымҩаӡо бааԥсык ҟаиҵаргьы ҟалоит. «Жәхьак џьара иҳаԥшаароуп» иҳәеит. Игәаӷьны излеиҳәазеи уи еиԥш ажәа… Амҩан ҳанаауаз, афатәқәа цәгьа имарианы иԥшаауан, адәыӷбаҿы аӷьыч ицриҟьаз ачамадангьы аиқәырхашьақәа уамашәа иҟоуп»…
Дамеи игәалашәеит, дәыӷба станциа дук азааигәара, аџьармыкьа аҟнытә ишааигаз гәыдкылак ашша злыҩры ицоз аҭубар. Иузҭада, иабааугеи абриаҟара ҭубар ҳәа даниазҵаа, Дамеи илымҳахь ихы днахан:
– Адин ауаҩы иднаҵо ажәеизатәи аԥҟарра удыруоу? – ҳәа илымҳа дынҭахәыҭхәыҭит.
– Исыздыруам, иарбан ԥҟарроу, иаҳәозеи уи? – дҵааит Дамеи.
– Аҿырҳасра уханамгалан аҳәоит! – иҳәан, игәарԥханы дааччеит Аруҭан, нас: Аԥара ахҭынҵаны иаасхәеит, уаҳа исызҭодаз – ҳәагьы нациҵеит ииҳәаз.
Дамеи иахьагьы еилкааны имамызт, Аруҭан иҭубар злаиауз аиаша. Аԥара есымшагьы хәыҷык-хәыҷык цәыригон иара, издыруада иааихәаҵәҟьазаргьы ҟалап, аха, сеидроу? Џьабаада ахныҟәгара ицәаҩа иалоуп. Инапы ахьнышьҭишьлак хәыҷык-хәыҷык ихашәалоит. Излеихашәалозеи, мшәан, убарҭ? – ахәыцра даҿын Дамеи ицәарҭаӷәаҿы ашьҭалара иҽазирхио. Ааи, ирҳәоит абас: «Ажьа иага иубжьаргьы, абнахь иԥшуеит» ҳәа. Иаргьы саргьы еиҩааго егьыҟам, ҳаиԥшуп, цәгьаныҟәгаҩцәоуп, иаҳхаагашазгьы ҳхаагеит, аха амҽеиқәа, аҟьашьқәа ҳәа ҳрыԥхьаӡозар акәхап. Иашоуп, уи ихтны ҳҿаҿы аӡәгьы иҳаиҳәом, сара аколнхара ахантәаҩы ҳаҭыр сықәҵан аусураҿы сидикылт. Уи ҵабыргуп, иашоуп… Аха, ҳара иаадыруазароуп, изеиԥшразаалакгьы иҽеим уск анааҳаҵырдыраа, иаразнак аҵәы ҳшахарҵауа. Аруҭан цәгьак аниу, аԥхьа сара схоуп изҭаԥо…
Е-е-е, сабиц! – иҳәан, дыхәцәырххо даагәынқьит Дамеи, ихыза аҵаҟны иҽаареиџьны. Заманала ихы идыруан иара. Идыруан, аиакәкәара иаҿыз ажәытәра чымазара илаҽны дшыҟаз, уиада даҽакы игәы шамыхәоз, ихи иԥси уи иахьамеидаз иахҟьаны, ԥхьаҟа шьаҿак дышзымцоз. Иага ус акәзаргьы, еицәоу ахь акылсра дацәшәон, иҽацәихьчон. Иԥсҭазаара иаанхаз ахәыҷы далҵыр иҭахын, ихарԥоу ажәытәцәа дшагәылаҳәоу, ԥшьаала, ҟыҟ-ҿыҟда, зтәы изымдыруа, идыррцгьы иҭахым аҿатәра иҽнамарҩызны ихазгьы даҽаӡәы изгьы цәгьа му, цәгьа мҳәа.
Абарҭ реиԥш агәҭакқәа шимаз ахьеилыркаауаз азоуп, аколнхара ахантәаҩы Чагә раԥхьа днаргыланы, дызлаз ауаа зыххәыцыз. Урҭ хымԥада еилыркааит Дамеи иԥсҭазаара лазгаҩазгоз, ихацыркны изкыз адацқәа.
Дамеи идыруан, иара иеиԥш аҭагылазаашьа змоу ауаҩы, иаԥхьаҟа бзиара дук шизыԥшымыз. Убри аҟнытәи, Аруҭан ԥас иҟаҵара ихы иҭашәеит, сажәымҭыҽха акы шԥасмыхәари ҳәа иԥхьаӡаны. Иеижьарушь нас уи изқәикыз?
Аруҭан егьи азымҩарахьтәи аҭӡамц икҿаз ацәарҭаӷәаҿы дышьҭан. Уи иара инапала иҟаҵаны икҿеиҵеит: агәабан ацынхәрас, зыфҩы хаакәкәараӡа иуаҳауаз аҳаскьын жәпаӡа иқәҵаны дылаиан. Уажәы, Дамеи иқәыԥсычҳабжьы аниаҳа, дшыцәамыз идырын, даацәажәеит абас:
– Ус бзиак схы иҭашәаны сыҟоуп, иуасҳәар сҭахын, – иҳәеит иара.
– Изакәызеишь, – зҿлымҳарыла дҵаауа, Аруҭан иахь дааҳәны днықәиеит Дамеи.
Аҩнашә икылыԥхоз амза лашара иацкылсны ихааӡа иҩналон август мза ҵхыбжьонтәи аԥша хьшәашәа. Уахынла аҵх иалоу аԥстәқәа рӷәиҵибжьқәа неиҭа-неиҭасуа иуаҳауан. Харантәыкгьы иааҩуан шәаҳәабжьыкгьы, иҟаларын уи имҩасуаз арԥызбак ибжьы акәзар, мамзаргьы, имыцәацыз аӡәы ибжьы акәзар.
– Сара ԥаса зегьы сырцәымӷын, уажәы зегьы бзиа сырбо сыҟазар сҭахуп, – иҳәеит Аруҭан.
– Иҵабыргну? – инхәыҵакны дааччеит Дамеи.
– Иҵабыргны исҳәоит, уи сылсыршароуп, изулакгьы. – Ишԥа, излаулуршои?
– Еилыскааит уи аҟаҵара акызаҵәык ада егьшаҭахымыз.
– Акызаҵәык уҳәоу? Изакәызеи уи?
– Изакәызеи умбои, ауаҩы иара игәаԥхо акәымкәа, иааигәа-сигәа иҟоу иргәаԥхо ҟаиҵо далагар, зегьы бзиа дырбо дҟалоит.
Дамеи дааиԥхьхәыцын, дҵааит:
– Зегьы сыргәаԥхо сҟалоит ҳәа, ауаа бааԥсқәа иргәаԥхогьы ҟауҵаларцу?
Аруҭан илақәа неимеирцын, ихы-иҿы ааиргачамкит. Ԥаса ус ҟаиҵомызт, аха даазқәылаз иҟаиҵо далагеит, иацәажәоз иҳәатәы цқьа игәы ианамыхәоз. Иашоуп, Дамеи акагьы имҳәеит, иара ицәымӷхашаз, аха уеизгьы, ииҳәаз аҭак ажәа аҵкыс еиӷьыз, даҽакы иаҳар иҭахын. Избан акәзар, ииҳәаз даара акрызҵазкуа усуп ҳәа иԥхьаӡон иара.
– Ауаа бааԥсқәа иргәаԥхо ҟаҵалатәуп сымҳәеит. Ауаҩы дзеиԥшрауаҩу гәоуҭозароуп, иҵабыргуп уи анузеилымкаауагьы ҟалоит… Умбои, жәкы ҳаԥшаап ҳәа исҳәаз угәаԥхоз џьшьа исҳәеит, аха иугәамԥхеит.
– Сара сгәы излаанаго ала, – иҳәеит Дамеи, – ауаа ргәы иахәо ҟауҵалар аҵкыс, ухи ухшыҩи цқьа еимадазар еиҳа еиӷьуп, усҟаноуп ауаа еиҳа ҳаҭыр уқәырҵо уаналаго, уиоуп абзиаҵәҟьа.
– Уҽаанкылишь макьана, ауаҩы иԥсҭазаара ахы-аҵыхәа ахьцо аилкаара иҵегь аус азызурцы сыҟоуп ҳаԥхьаҟа… – иҳәеит Аруҭан дхәыц-хәыцуа.
– Иҟоуп зегь раҵкыс еиӷьу амҩа замана, – нациҵеит Дамеи, – уи иарбану ҳәа уҵаауазар: ауаа зегьы урыхәо, узеиԥш уаҩны уҟалар, убасҟан ауп аҳаҭыр уқәырҵо уаныҟалаҵәҟьо.
– Уи еиԥш иага бжьагажәа саҳахьеит, аха изласыхәозеи. Ауаҩы ихала ихы дазхәыцроуп, ихшыҩ ҭашәар бзиоуп, иҭамшәаргьы, иҭамшәеит.
– Сара исҳәаз ада хәшәыҟам, иудыруазааит. Уааи, шьҭа ҳацәап, еиҳа еиӷьуп, – иҳәеит Дамеи.
Аҭаҭын казарма аҵаҟа цәгьала ишоуран. Иашоуп, ахыб амра ацыԥхьқәа аҩнуҵҟа иҵанажьломызт, аҳауа ааирагьы ԥкымызт, аха аԥсы лага-ҩагара шуадаҩыз иуадаҩын, амца уҽҳәакушәа ухы убон.
Аказарма ӷәыла иахьчаԥаз азымҩарак аҿы еицырхәоуны итәан аҳәса, иҟан абыргцәа, нас аҿар. Зегьы рхы ақәырԥс аҭаҭын арыԥхра иаҿын. Уа дрылатәан Нуцагьы. Лнацәкьарақәа иааҟәымыҵӡакәа аус руан, иагарааны урыхәаԥшыргьы, рлеи-ҩеишьа акакәын, аката-катаҳәа аҭаҭынбыӷьқәа агәыр иахарԥсон.
Урҭ уашьҭан ииаҵәҟаҟараӡа изазо ашашәа иахалон, уи ашьҭахь, амашьына иананырҵалак, аказарма иҵганы, амра ицәырҵон. Амра ицәырҵа-цыԥхьаӡа аиаҵәара ахыҵуеит, нас хәыҷы-хәыҷла зынӡа аҵәаԥшь еиԥш иҟалоит. Нуца аусура дахьаҿыз лыхцәы лԥырхаган, лхы хьҳәаны ҵаҟа иканажьуазшәа лгәы иабон; изыхҟьозгьы аԥхӡы илыхьшыз акәын. Уи, лыхәда иахьыҵәҵәаны лыкәеи лыбӷеи аӡы дӡааушәа ианарбааӡа, лцәа иадҷаблоз лымаҭәа дарӡыӡымкын, аҭаҭынбӷьы агәыр излахалԥсоз лнацәкьарақәа ҵысҵысуа иҟалеит. Газла лнапы ӡәӡәаны иамылхлоз аҭаҭынҷаб, уажәы ахала иӡыҭны иамҵуан, аԥхӡы иамнахуан. Хышьҭых ҟамҵакәа, џьарак мацара дтәаны аусура дахьаҿызи, иааҟәмҵӡакәа лԥынҵа иҭасуаз аҭаҭынфҩы бааԥси ирыхҟьаны, Нуца лыхәдаџьал лзышьҭымхуа дааԥсеит.
Аус луан лхы дамеигӡакәа. Есымша зегь реиҳа лрыԥхуан. Нормас илыдыз ҩажәижәаба шашәаметр рцынхәрас, илрыԥхуан аҟара аваргылан. Аҭаҭын ҿыхра ус мариам, цәгьа иџьабаауп, аха арыԥхра еиҳагьы анапы рацәа аҭахуп, иуадаҩуп, убри аҟнытәгьы, ауаа азхомызт. Нуца аказармаҿы ланԥса Гәлизеи лареи еизааигәаны итәаны аус еицыруан. Дыстудентказааит аҭахызар, лҩызцәа рыжәҩақәа аарышәшәаны: «Аусура базԥсуашәа, бадызцалеи, иазыбуазеи!» ҳәа ларҳәааит рҭахызаргьы, урҭ дырзыӡырҩуам лара, аусура абзиабара лцәаҩа иалоуп, рколнхареи лҭаацәеи еснагь дрыцхраалашт илылшо ала. Уажәы аҿыхра ианасакьаҳәымҭоу аамҭазы, зықәрахь инеихьоу абыргцәагьы
аус руеит, ирыцхраауеит аҭаҭын алгаразы, ашәашәақәа амашьынақәа ирнырҵоит, аказарма иҵганы амра иарҭоит, хәылԥазыла ицәырхуеит. Уимоу, зны-зынлагьы, зынӡа ианеилахароу, рнапқәа ҵысҵысуа аҭаҭын дрыԥхуеит.
Соуҟар Нуца лаԥхьа иааган инаиргылт абӷьы зҭаз акалаҭ. Уи ҿырхит даҽа џьоукы; иҭаз азыбжа иԥҳәыс лаԥхьа ишьҭеиҵеит, иаанхаз – Нуца лаԥхьа.
– Шьыбжьтәара анааилак, аҩныҟа ҳцап, ҳаԥсҳшьап, – иҳәеит Соуҟар, бзиабарала иԥҳа дналзыԥшны.
Нуца лылаԥыџьқәа днарҩахан, аҭаҭын рыԥхра даҟәымҵкәа, дычча-ччо лаб дихәаԥшын, ус лҳәеит:
– Мап, саб, сара аҩныҟа сцом.
– Иахьагьы бымцарц бгәы иҭоума?
– Ҳара ҳзакәтә уаау узымдырӡои, амла ҳакыргьы усс
иҳамам, акрыфара аҵкыс азеиԥш ус ҳаҭыр ақәаҳҵоит, – дыхәмаруа, аҵәгьы хәыҷык иналаҵашәа лыԥҳаԥса лзы даацәажәеит Гәлиза. – Ибзиоуп, ибзиа, шьыбжьхьа арахь иаазгап, – нацылҵеит илҳәаз.
Иҟалаҵәҟьаз уиоуп: Нуца аколнхацәа рҿаԥхьа агазеҭ аԥхьара лнапы ианын. Агазеҭ даԥхьон шьыбжьонтәи аԥсшьарақәа раан, иралҳәар акәын, Аԥснытәии ҳҳәынҭқарратәии ажәабжьқәа рнаҩсангьы, атәым ҳәынҭқаррақәа рҿтәи ажәабжьқәагьы. Агазеҭ аԥхьараан азҵаарақәа лызҭоз ҟалон, шьоукы иралҳәоз рзеилкаауамызт иахьҵарадоу азы, ҽашьоукых, ацәажәара бзиа избоз ракәын, иҟами ажәеимакра згәаԥхо, уи анырбалак, злымҳацәқәа кьакьахо. Нуца бзанҵы аццакра лылалҵомызт, илдыруаз ала доусы рықәнагақәа ралҳәон ҳаҭыр ақәҵаны, ирхааны: зхаҵа, зашьа, ма зԥа аибашьраҿы иҭахаз, ма ибжьаӡыз аколнхацәа – ахацәа, аҳәса – ирабжьалгон ируша-ирҳәаша, иахьнеиша-иахьааиша, рхы ахьеиҭарҳәаша, урҭ амҩа иқәлҵон.
Аибашьра еилгеит, аха заҟа хәра ааннажьзеи иара?
Иҟан шьоукы-шьоукы аҳәса, Нуца илыҳәаны авоенкомат ахь, ма уи аҵкыс еиҳау даҽаџьара арзаҳалқәа лзырҩуаз. Зегьы рҟны зхы назгоз, ауаҩы ацхыраара иҭара иазхиаз Нуца, зегьы бзиа дырбон. Соуҟаргьы сажәра шкәакәахеит ҳәа ихы иԥхьаӡон, иԥҳа дахьбзиаз азы.
Амала, игәы зырхәыҷуаз шьоук ыҟан, урҭ аԥҳәысҳәацәа ракәын, иԥҳа илышьҭалар зҭахыз. Макьана иԥхасҭахамхыцыз ажәытә ҵас амчала – уи аҵас аԥсы ахьҭаз иара деигәырӷьон, иашоуп – иԥҳа дызҳәарц зҭахыз ауаҩы дизынарышьҭуан, дриҭарацы. Лара уи зынӡа илзымдырӡозаргьы ҟалон. Соуҟар абра иднаҵоз ауалԥшьа ихы иархәаны, аԥҳәысҳәацәа мап рцәикуан, ирзицҳауан иԥҳа аҵараду далгаанӡа хаҵа дшымцоз. Иҵабыргыҵәҟьаны, Нуца ахаҵацара амалахазгьы ллымҳа иалырҳауамызт. Иашоуп, Соуҟар цқьа изеилкаауамызт, иԥҳа хаҵацара зылцәымӷыз, аха уеизгьы длықәшаҳаҭын, избан акәзар, дрыцәнахьчон зхызкәачраз арԥарцәа. Иҟалар ауан убасгьы, наџьнатә аахыс иаԥу аҵасқәа руакы – амҵарсра зхы иазырхәаша аӡәы дҟаларгьы, аха Соуҟар дыхәмаруашәа иреиҳәалон ауаа:
– Ижәдыруоу шәара ахысра заҟа сазҟазоу, аҵысмҩас абла ҭысҟьоит. Сыԥҳа заҵәы, иакәымла аӡәы данлызныҟәа, сиеигӡо џьышәымшьан.
Соуҟар зеиԥш ҟамло егьыҟам ҳәа игәы иаанаганы иҳәон акәымзар, Нуца лымҵарсра уиаҟара дацәшәо дыҟамызт, избан акәзар, ус ишабалак узызныҟәақәо дреиуамызт лара. Шықәсык ахь акыр аамҭа Аҟәа илхылгон. Зыҟны дыҟаз аԥҳәыс лыҟнытә идыруан, уа ақалақь аҿы даара ҟәышрыла лхы шныҟәылгоз, уи иалымҳәаргьы иԥҳа лыгәра игон иара. Ақалақь аҿы акәыз, ақыҭаҿ акәыз, дахьыҟазаалакгьы, усутәык даҿымкәа даанымхацт Нуца.
«Сыӡӷаб аҵара бзиа избо аӡә лоуп, ианлаамҭоу илықәнагоу ахаҵа лара длыԥшаап», – иӡбуан Соуҟар.
Аҭыԥҳа иахьа илзыԥшын азеиԥш ус замана. Апартиа организациа излаӡбаз ала, аҭагалара – аԥсеилахара аамҭазы, адәаҿы агазеҭ ҭрыжьуан. Аҭаҭынказармаҿы икыдырҵалон уи, аа, иахьагьы икыдырҵар акәын. Карандашь ҟаԥшьылеи иаҵәалеи, иԥшӡаӡа астатиақәа зныз ақьаадқәа, аихац хәыҷқәа рыла аӷәы ианырҷабланы икыдырҵаз ирыхцәажәон, зыплан бзиан иназыгӡаз, аҭаҭын ҿыхреи арыԥхреи рзы аԥхьагылара згаз зусҭцәоу. Аԥсшьара сааҭқәа раан, ачаиҿыхыҩцәагьы, аҭаҭын казармаҿы еизаны «Адәы газеҭ» иадибагәала иаԥхьон. Карандашь ҟаԥшьыла иҩыз амацәыс еиԥш зегь рыла ихыҷҷалон, аԥхьагылара змаз ртәы ахьаҳәоз азы. Карандашь иаҵәала иҩыз, зыплан ззынамыгӡоз ртәы акәын иаҳәоз. Урҭ, ргәы хьаауа, аԥхьагылара згаз ирыҵашьыцуа игылан.
Аԥхынгәҭан ашоура зынӡа ианбааԥсха, аколнхара аправление ирыӡбеит, шьыбжьхьафараантәи аԥсшьара ҩ-сааҭк иреиҵамхарц. Азныказы уиаҟара аамҭа рацәазшәа рбеит шьоукы, аха, нас иашьцылт, шьоукы цәарыла ирхыргон, даҽа шьоукы – ҭынч еицәажәарыла.
Иахьа агылара аамҭа ааиуа иалагеижьҭеи, ԥшак ааҵысын, аказармаҿы хәыҷык иаахьшәашәарахеит.
Нуца аҽынтәи аԥсшьара аамҭа лымбаӡазшәа ицеит. Иашоуп, уиаҟара лыԥсы лзымшьеит, насгьы, шьыжь шаанӡа дгылан дааит, аха уеизгьы мыцхәы иааԥсаз аӡәы иеиԥш лхы лбо дыҟамызт. Иҟәыԥс-ҟәыԥсуаз лцәа-лжьы еилаҟаца иҟан, изҩыдан.
Ланԥса абысҭа уны шьыбжьхьа лзаалгеит. Уи цыфас иаман акәацҽыҭқәа злаз, зеиԥшыҟамыз аҟәыдчаԥа, нас, иадылкылашаз ауҭраҭых, анаша убра иналаҵаны.
– Акрыф, нан, акрыф, амла бҽабмыркын! – даԥсышәамацараха дыҟан аҽны Гәлиза.
Нуца акрыфаразы аҳәара-чара лҭахӡамызт, илзаалгаз зегьы акы нмыжькәа илфеит. Игәалҭеит ланԥса
иахьа заҟа дгәыбзыӷыз. Зыԥҳаԥса уиаҟара хырҩаас дызмамыз Гәлиза, уажәы деиқәыгызмалха, лылақәа камкамуа дыԥшуан. Нуца лгәы хыҭ-хыҭуа лыҟаҵаразы, илеиллыркаар лҭахын, лгәаҵа ишҭаҵәаху илымҳәоз ус маӡак.
– Арԥызбак быӡбахә аҳәара даҿуп дааҟәымҵӡакәа, сыхаара, – лҳәеит Гәлиза аҵыхәтәаны иаалырҟьаны.
– Дызусҭада сыӡбахә зҳәо?
– Дызусҭоу сыздыруам. Аха аӡәы быда хәыцырҭа имамкәа дбызгәшьуеит.
– Ибҳәарц ибҭахузеи уиала, исзеилкаауам?
– Акгьы, аха ажәабжьк ыҟоуп ибасҳәаша… Шьоукы-шьоукы зықәрахь инеихьоу аҳәса ҟазшьас
ирымоуп убас, ҩыџьа рыгәқәа шеизцо анааилыркаалак, рлымҳацәқәа кьакьахоит, уи акәымкәа, даҽакызаргьы, зегьы дара роуп, аҳәыҵәыҳәыҵәра иалагоит, цқьа еилаҳкаандаз ҳәа. Аӡбахә анцәырырго, рыла-рҿы рхаччо еиқәыгызмалха рҽудырбоит, бзиа еибабо рыбжьара гәрагацәас иҟаларазы. Нуца илдыруан, атәымгәы иҭоу аилкаара Гәлиза ҟазшьас ишлымаз, дшазхьуаз. Анԥса ҽыргәыбзыӷ ҟаҵаны заҟантә иақәылкхьаз, абырфынбӷьыц иаҩызаз лыԥҳаԥса ԥшӡакәакәара лымаӡақәа лыҵылхырц, аха Нуца ишабалак ицәажәақәо дреиуамызт. Знымзар-зны Леуарса иӡбахә лҿалыршәомызт. Гәлиза гәҩарас илыман аԥҳәызба уи бзиа дшылбоз. Аха илазҳәода, иабаҵылхуеи лыгәҩара амцреи аҵабыргреи? Соуҟар иакәзар, амшә аҿы ааихыхны иурцәажәараҳа, дуацәажәом уи аҵыхәала.
«Леуарса иахьа аҩны дааизар ҟалап, аха исеиҳәарц ииҭахызыз иара, исеиҳәақәахьоу рышьҭахь? Издыруада, дышиашамыз еиликаазар?..»
«Ииҳәазеи нас?» ҳәа лыбжьы нҭганы дҵаарц аԥсык-аԥсык аалыгхеит Нуца, убриаҟынӡа лгәы хыҭ-хыҭит. Аха, мап, иаҭахым лгәы аӡәы ишизцо лыҵылхыртә еиԥш
аҽлырбара, лхы лымч ақәлырхароуп. Иҟалап, Гәлиза агәҩара лымазар лара лҟны. Лгәы зырхыҭ-хыҭыз лыҵлымдыраарц, Нуца агәыр аашьҭылхын, ашашәа наҵданы аката-катаҳәа аҭаҭын ахаԥсара далагеит:
– Исабҳәаша ажәабжьык ыҟоуп бҳәеит, изакә ажәабжьузеи? – дҵааит, изеиԥшразаалак гәҭыхак лымоуп узымҳәартә, инықәрҩрны.
– Аԥошьҭамҩангаҩ асаламшәҟәы бзааигеит.
– Асаламшәҟәы-ба? Иабантәааи?
– Исыздыруам, иалыздыраауеи иахьынтәааз? –
Гәлиза лыла гызмалқәа ааихамырҟәысӡакәа лыԥҳаԥса длыхәаԥшуан.
– Арахь иаабгазар акәхап, исырбеи, – лнапы налырххеит Нуца.
– Иаасымгаӡеит, сыхаара, ишԥаазгоз! Амҩан џьара исымпыҵшәан исцәыӡуоу сҳәан, аҩны иаансыжьит.
Нуца уаҳа ҿылымҭит. Лылацәақәа еиқәыԥсаны лқьышә днацҳа-нацҳаит. Леуарса ианакәзалакгьы аҩны саламшәҟә лзааимышьҭыцызт, уажәгьы ишԥааишьҭрыз? Ихьрызушь уи еиԥш амдырра?..
Нуца заҟа илзырццакуаз ирццакны, аҭаҭынбӷьыцқәа агәырԥынҵа ахаԥсара даҿын.
«Сзазхәыцуазеи иааз асаламшәҟәы. Аҩны снеир саԥхьап», – лгәахәуан лара. Аха, иага лгәы еиқәылҳәаларгьы, дазымхәыцыр ауамызт. Лаԥхьа ишьҭаз аҭаҭынбӷьыц еиқәырҟәыҷуа лылақәа ҵырҟәҿны цәымӷрыла днахәаԥшит, ианакәзаалакгьы уи еиԥш ҟалымҵацызт лара.
«Агәыр иага ахоуԥсаргьы, инҵәаӡом, бӷьымыждахааит. Аԥхынра дуӡӡа ишеиқәыц еиқәуп, ажә-ҩан иалыҩрны иаауашәоуп ишыҟоу, иурыԥхуа рцынхәра ааины ишьҭалоит. Аҩны сыҟазар, асаламшәҟәы сара исмоуаз. Слахьынҵа зну акакәзаргьы сеидроу…» Деиханы аҩныҟа ддәықәларызшәа дааилаӡыӡеит
аҭыԥҳа. Аха лҽааизлыркәкәан, лхы лымч ақәлырхеит, лхәыцрақәа еизылкит, лылаԥш зхыз аҭаҭынбыӷьқәа агәыр рахаԥсараҿы.
Гәлизагьы аҭаҭын рыԥхра далагеит, ллакыҵа дыҵԥшны уажәы-уажәы Нуца дылзыԥшуа, уамашәа илбон, гәалак змаӡам иеиԥш дҭынчӡа аус ахьылуаз. «Са сыбжьо џьыбшьоит, дихеит, аҭыԥҳа хәыҷы! Ибҳәом акәымзар, бгәы хыҭ-хыҭуа быҟоуп, асаламшәҟәы бзызҩыз дызусҭоу ахьыбзымдыруа», – Гәлиза илыӡбеит Нуца лгәеисра зынӡа илырццакырц:
– Аԥошьҭаныҟәгаҩ иҳәеит, Киев ақалақь аҟынтәи амҳәыр ақәуп, убрантәи иаарышьҭит ҳәа, – нацылҵеит Гәлиза.
– Киевтәи бҳәама? Дызусҭа сара Киевнтә асаламшәҟәы сзызыҩуа?
– Ашәҟәы амҳәыр ақәӡам. Арра иҟоу аӡәы иҩит.
– Ассир саҳауеит. Дызусҭа, мшәан, иҵабыргыҵәҟьаны? – гәыкала иааџьалшьеит Нуца.
– Ааи, ааи, ибыздыррымызт дызусҭоу! Аҟәа леитенант арԥызбаки бареи шәеибадырзар акәхап, игәы анбызца, асаламшәҟәы бзааиҭит, уаҳа иарбану?
– Закәызеи ибҳәо! Сара исҿаҳауа зегьы схы дсырдыруа, садресгьы рысҭо сыҟазар бзымдыруеи бара? Садрес аӡәгьы исымҭеит, ибдыруазааит!
– Исыздыруам, ди, исыздыр, уакы-ҭахык ибзааишьҭзаргьы, – нас, Нуца днылзыԥшын: – Ашәҟәы бзызҩыз ҵабыргыҵәҟьаны дыбдыруаз џьысшьон, – лҳәеит лара.
– Издыруазар, изӡозма, исымҳәоз! Бара ҽамыршьагала исбырҳәарц баҿуп. Изаҭахузеи уи? – Нуца ланԥса хәыҷык гәыбӷан налылҭеит.
Уи ианакәызаалакгьы гәацәыхьажәа лалымҳәацызт, дхаан лара лҿы, аха бзиа дылбомызт. Иҟалап, Соуҟар иԥҳа мыцхә бзиа дахьибоз лҭахымзар, маӡа уи даҵашьыцуазар.
Зегь акоуп, лара илҭахыз ажәа Нуца илзылҿыхуамызт аҟнытә Гәлиза инықәрҩыршәа ус лҳәеит:
– Сара сзыҳәан иарбану, акымзаракы, асалам-шәҟәқәа еимыжәдала изыбҭаху арԥарцәеи бареи.
Абарҭ ажәақәа ҳәаны, анԥса зымҩа даанаҳәит. Лнацәкьар абаақәа аҭаҭынбӷьыцқәа аашьҭырхын, агәырԥынҵа ахаԥсара иналагеит. Соуҟар амхырҭа иалган иааиган, аҭаҭынбӷьы зҭаз акалаҭ раԥхьа инаиргылт.
– Быхьӡала иааз саламшәҟәык аҩны иҟоуп, сыӡӷаб, – иҳәеит иара иаразнак.
– Издыруеит, саб, издыруеит.
Нуца аџьшьара иҭаны, лаб дихәаԥшит. Илақәа инархылбаалеит лара лҟны имаз агәцаракра ду, ах, заҟа идууз уи!
– Сара иласҳәеит асаламшәҟәы шылзааиз, аха хәыҷык лгәы нхеит арахь иахьылзаасымгаз, – наԥылшьит Гәлиза.
– Ибазҳәада сгәы нхеит ҳәа? Мап, сгәы нымхаӡеит.
Убри аамҭаз акуҳәа лыбжьы ҩалыргеит, лнацәа агәыр алалҵазаап.
– Бнеины, дад, ахәырбӷьыц ԥшааны иақәҵаны иҿаҳәа. Аӡы ақәҭәан ибмыӡәӡәан, – лабжьеигеит Соуҟар.
– Егьаурым, саб, ибзиахап уи, ибзиамхар иабацари, – иаҭалкит Нуца.
Аха лара лгәы ишаанагоз иҟамлеит, лнапы ашьацара иаҟәымҵит. Аҭаҭын рыԥхраан, ауаҩы игәы еилазырххыша акгьы дазымхәыцроуп. Ҭынч дрыԥхуазар, инацәа дуи игәыбжьымацәеи, аҭаҭын агәыр иахазыԥсо, дара рхала ирдыруеит агәыр рыҽшацәырыхьчаша.
Соуҟар иԥҳа лаԥхьа иҽыларҟәны днахәаԥшит.
– Ашьа ԥыҭк царгьы егьоурым, ицааит, баламкьысын, – иҳәеит иара.
– Снацәа иагарааны агәыр аласҵахьеит, – лҳәеит
дааҵҟьашәа Гәлиза, – иарбан уиаҟара изхьааугаз? Аҟама дахә џьушьо, агәыр лнацәа аҵкәазар, атәыла мбгеит. Абна агаз гылоуп, бнеины инахьшьы-аахьшьуа ирбааӡа, уи ибзианатәуеит.
– Мамоу, дад, агаз ахьыбымшьын, ихәарҭам. Баалеи арахь, ахәырбӷьыц ԥшааны иақәаҳҵап.
Ашәарыцаҩ замана Соуҟар, ашьа аанкылашьеи, ахәра алыргашьеи уажә имбеит. Зны аҭаҭынххы ырбааӡан инақәиҵан, нас ахәырбӷьыц накәыршаны инҿеиҳәеит.
– Аҩныҟа бцар бҭахызар, бца, дад, – иҳәеит Соуҟар. – Мамоу, саб, аҩныҟа сышԥацо уи азыҳәан.
– Асаламшәҟәы бзаазҭииз дыбдыруоу?
Ҿымҭӡакәа лхы аалырҵысит дшылзымдыруаз ала. – Камыгә иоуп, – иҳәеит Соуҟар.
– Камыгә иоуп-ба? – иааџьашьаны лыбжьы ҩардуны дҵааит Нуца.
– Уи ԥаса зынгьы ибзиҩихьан ҳәа сыҟоуп, аха бара ацкы изыбымҩит. Иҟаиҵақәаз шхәарҭамыз еилкааны афронт ахьгьы дцеит. Ацкы изҩы, дад, иқәнагоуп.
Нуца ҿылымҭит.
– Асаламшәҟәы зҭоу аконверт иануп изҩыз дызусҭоуи, иахьынтәааишьҭызи; уи еилыскааит сара.
Ари аҽны Нуца нормаки бжаки ауп иҟалҵаз. Шьыбжьышьҭахьтәи аамҭа нымҵәаӡозшәа лбон. Жәпакы аусқәа еидылхәыцлеит аҭаҭын рыԥхра дахьаҿыз. Камыгә дырҩегьых ашәҟәы лзиҩит, дихамышҭӡазаап уажәыгь. Афронт ахь данцоз аламҭалаз илзиҩыз асаламшәҟәаҿы ибзиабаратәы дахцәажәеит. Иҩит абас: «Сгәы аисра иаҿнаҵы, бара бахашҭны зыҟалашам» ҳәа. «Усҟан уи асаламшәҟәы ацкы изысымҩит. Уажәы ибзиабаратәы еиҭеиҩыхма? Даар ԥҳәысс бсыццароуп ҳәа сикышт. Ара даныҟаз бзиа сибон, саргьы слахҿыхӡа сихәаччон, уи еиԥш аҟазшьа исымаз, ԥҳәысс сгара азин
инаҭозшәа игәы иабозар ҟаларын… Леуарсагьы ус иԥхьаӡоит. Сыбзиабара мап ацәикит, зынӡагьы дысхымхәцит… Иҟалап Камыгә ашәҟәы изиҩзар, уи ашьҭахь ауп мыцҳәаҩыс сиԥхьаӡо даналага… Аха, мшәан, избан?..» – Нуца абри дшазхәыцуаз лнапы агәыр алалҵарц егьаалыгымхеит.
«Саида лыла Камыгә иара диашьахеит. Леуарса уажәы акгьы сизаԥсаӡамшәа ибоит, сара сыбзиабара аҵкыс, ауара ҳаҭыр ақәиҵоит. Маҵуралагьы дуаҩдухеит, араиком амаӡаныҟәгаҩыс дҟарҵеит. Зынӡа сихашҭра дыҟоуп… Исылшагәышьоузеи, акымзаракгьы, сихашҭуазар сихашҭит!»
Лгәы аҵәуара иакуа дҟалеит Нуца, аха лымч ақәырханы илычҳаит. Ахәылбыҽха ианаауаз алымҩанык, лаби ланԥсеи рацәажәара даҿын аҩнатә усҳәысқәа рзы. Соуҟар иҭахын рыжәқәа руакы иҭир. Иԥеи иԥҳаи аҩны иҟамызт, ҩыжәк ирымҵуаз ахш зиржәуадаз? Иқәнаганы иԥхьаӡон, ажә иаҭнырхуа аԥарала Нуца аӡын палта ԥха лзаархәар, Џьгәанаҭгьы акостиум изырӡахырц. Уи уажәшьҭа ддухеит, ихы дахәартә дҟалеит, уимоу, ԥара хәыҷыкгьы рзааиҭит, аха аб ахшара рзоуп дзыхандеиуа, урҭ цқьа рхы иахәо иҟалаанӡа дрыцхраалароуп.
– Уаҳа адәы сзықәузеи сара? – дҵаауан Соуҟар.
– Ауаҩы ихгьы ихеимыршҭлароуп. Иушәу зеиԥшроу умбаӡои. Зыԥсада зыхәлам аӡә дшеилаҳәоу уеилаҳәоуп, урыцҳахәха, – иааиҿалырхьит Гәлиза.
– Уажәымоу, саныҷкәыназгьы сҽырбаҩымызт, саныҭаҳмадаха аума аҽырбара саналаго, акыр сымазар, сыхшара рзы исҭахуп, – иԥҳа дналыхәаԥшын: – Анцәа сахьигӡозар, урҭ ирхылҵуа рзыҳәангьы сыҟоуп, – иҳәеит Соуҟар.
«Амоҭацәа макьана иабаҟоу, урҭ уоуаанӡа акыр ҵып», – аалгәахәт Нуца, аха егьлымҳәеит. Апалта ҳәа Соуҟар
ииҳәаз, мап ацәылкит. Исымоу иабаргузеи, макьаны уаҩы ишәиҵаратә иҟоуп. Лаби ланԥсеи дара ирыгу аархәааит, илылшо ала урҭ дрыцхраауеит ларгьы.
Аҩны ишааизҵәҟьа Гәлиза Нуца илылҭеит илзааз асаламшәҟәы. Хара дымцакәа, уа ааигәа длызкылԥшуа лҽаанылкылт, дшаԥхьо збоит ҳәа. Гәлиза дылдыруан асаламшәҟәы аазҭиз. Соуҟар иидыруаз Камыгә иҭыӡшәақәа илырҳәахьан лара. Нуца асаламшәҟәы шаалоузҵәҟьа луаҭах ахь илыманы дцеит. «О, уахь бахьцазгьы ԥыҭк аҵанакуеит», – аалыӡбеит иаразнак Гәлиза.
Нуца дзыԥхьаз Камыгә ишәҟәы зынӡа даҽак аҳәон, Нуца лгәы иаанагоз еиԥш акәымкәа. Даара икьаҿны иҩын иара. Камыгә иҩуан аибашьра ианалгоз аҵыхәтәантәи амшқәа раан дшырхәыз, уажәы аабыкьа ахәышәтәразы Киевҟа дшиаргаз. Ахы ахьиқәшәаз, ихәра зеиԥшраз атәы иҩуамызт. Дразҵаауан Аԥсны иҟаз ажәабжьқәа, Нуца хаҵа дцахьоу, дымцацу, хаҵа дцахьазар, илзеиӷьишьон аҭаацәара насыԥ бзиа, дымцацзар, дшымцац изылҩырцы даҳәон. Асалам-шәҟәы иаҵаҩын: «Быздыруа Камыгә» ҳәа мацара, уаҳа акгьы ацӡамкәа.
Ссиршәа иубаратәы иҟан, Камыгә Нуца лыҟны имаз агәазцара аӡбахә зынӡагьы иахьигәалаимыршәаз. Даламцәажәеит, ԥаса, ма уажәы уиазы игәы шыҟаз. Хаҵа сцахьоу, сымцахьоу дзазҵаауазеи, сара сыҟны имаз агәазцара ихыԥсаазар, – лхы дназҵааит Нуца, илгәалашәеит Дамеи дахьидгылаз дазгәааны, Камыгә абахҭаҟнытә илзааиҭиз, амца иақәыршәны илблыз асаламшәҟәы.
«Камыгә ацәгьара ныҟәигеит усҟан, сара сгәы иахәашаз ҟаиҵоз џьшьа. Агаӡара ныҟәигеит, агаӡара ду. Сгәы иахәоз ҟаиҵоз џьишьагәышьеит. Аибашьраҿы дыҟан, ацәгьара ииуз аҟынтә ихганы дааит, ихы ирқьиеит инамыс аҿаԥхьеи сара сҿаԥхьеи»…
Аҭыԥҳа илҭахы-илҭахым, гәыбылрала дааизхәыцит арԥызба, ихала даҳәаны арра дахьцаз, зтәылаԥсадгьыл ахьчара зхы ақәызҵоз аӡәы иеиԥш дааԥхьаӡаны. Дрыцҳалшьеит лгәаҵанӡа, аарла зцәаара лбоз усҟантәи лгәаԥхара анаалныр. Мап, мап, уи дылцәымӷымхароуп, лара уажәраанӡа дылцәымыӷханы дшыҟаз еиԥш, ианалыжьроуп ихьыз амдыррақәа зегьы. Иԥшаатәуп ажәа бзиақәа, исалам ацкы ианаалаша. Ацкы изҩы имҳәеи сабгьы? Нуца лгәы еиҳа иааҭҟәандахазшәа лбеит абас анаалхәыц.
«Аха… – еиҭалыӡбахт лара, – иаԥсахару ацкы асаламшәҟәы изыҩра? Иҟалоит агәыӷра инаҭар. Изаҭахузеи уи? Иаҭахым иара изгьы, сара сызгьы!»
Нуца дылгәалашәеит Леуарса, уиаӡәк иоуп бзиа илбо. Уи бзиа дылбоит диҿынҵәаауа. Иахьа ланԥса ианлалҳәа, иаразнак агәырӷьара дамҽханакит Леуарса рыҩны дааз џьшьа, сигәалашәеит лгәахәт лара. Ианеибабоз ажәакада леимҳәаргьы, уи ажәа дацԥыҳәаны иналыгӡон, иҭаххар дахьицымцоз ҳәа џьаргьы ыҟамызт. Аха, иара лгәы нирхеит. Лыбзиабара мап ацәикит, дихеиршҭит. Леуарса дылгәалашәаны заҟа дизхәыцуаз аҟара, убриаҟара лгәы изынхон, изыԥжәон Нуца. Ишԥазури, иамуазар, иамуит. Сара суҿынҵәаауа убзиабара исымоу аҵкыс, Камыгәи уареи шәеизыҟара аҳаҭыр ақәуҵозар, саргьы уара уаҵкыс еиӷьасшьар акәхеит Камыгә имоу сара сыбзиабара! Уара уцас азгьы, саақәҵәины уи сиццап, ибаргузеи, гәык-ԥсыкала дыҟоуп сара сзы, хаҭалагьы зеиԥшыҟам арԥызба ззырҳәо иоуп. Уи аныҟасҵалак, иаууеи, исыхьзеи ҳәа угәы унҭасшт, аха изхәарҭоузеи, иҟалаша аныҟалалак, угәы уҭасит ҳәа. Аӡәгьы иузимуит уи, ухы иазууз ауп!»
Нуца, Леуарса убра длыдгылоушәа акәын лхала дышцәажәоз. Иҿы ааихыхны жәа-хаагьы, жәа-ашагьы леиҳәомызт. Изхәыцра дахьаҿыз, убысҵәҟьа иҟоушәа
лгәы иабон лара. Илҳәаз аныналыгӡалак, игәы дахаԥжәап арԥызба хамаԥагьа. Уи еиҳагьы еиӷьалшьоит лара, избанзар, иқәнагоит хымԥада!
Уи ашьҭахь, Нуца Камыгә изхәыцрахь диасуан. Камыгә ллымҳа дҭахәыҭхәыҭуазшәа ибжьы лаҳауан абас: «Сгәы еисуанаҵы, сара бара бысхашҭны зыҟалашам!»
Ргәы ишԥаҭымҵәои аҳәсахәыҷқәа, жәа-заҵәык иадамхаргьы, ихааӡа, ицаҳәцаҳәо рыхьӡала зны арԥызбак ииҳәахьоу. Уи зҭоу ргәы даҽаӡәы аҽиманадахьазааит аҭахызар, аха иара ахьҭац иҭоуп, аҩынԥҳәыс зегьы идылмырбо лмаҭәар ахәыҷы-мыҷқәа ахьыԥхьалкуа, зцаԥха лку ашәындыҟәра алымҳаҿеиԥш ргәаҵаҿы иԥхьакны иҭоуп.
Нуца лылақәа нхылҩан, заҟа лылшоз лҽеизыркәкәаны даахәыцит, Камыгә анкьа лгәы анизцоз, исахьа зеиԥшраз лгәалалыршәарцы. Аа, абар, рӡыхтарҭаҿы дгылоуп иара, аԥҳал лыжәҩа иқәыргылан, сааҭк дмааргьы, даанӡа ҳәа дылзыԥшны. Данибалак,: – «Мшыбзиа, сыхаара Нуца!» – ҳәа салам налиҭон. Илгәалалыршәеит, иԥшреи исахьеи рҿы реиҳа илгәаԥхоз иарбанқәаз.
Урҭ, ила шаҟьшаҟьақәа, иԥаҵақәа рыҵаҟа иԥсыԥ лага-ҩагара иарҵысуаз, зыбжа ывҵрааз иқьышә еиқәҷабқәа, алаҳәаӡеиԥш ицырцыруа, илахь аҵаӷара иаақәыԥсоз ихахәыжәпа…
Нуца иаалырҟьаны даақәыԥсычҳаит. Гәалсрак, ма даҽакы згәы иҵаххны иқәыԥсычҳашаз аӡәы иеиԥш акәымкәа, ус баша ауаҩы данықәыԥсычҳауеиԥш.
Изакәзеи, мшәан, дызҿу. Иазылуазеи Камыгә изхәыцра, икалмыршәхьеи уи ибзиабара? Мшәан, бзиа дылбаҵәҟьозма уи арԥызба зныкыр? Мап, иареи лареи ааинымиалар ада ԥсыхәа рымамкәа иҟазҵашаз абзиабара ианакәзаалакгьы илмоуцызт лара. Аҳ, анцәа
иџьшьоуп, уи иҟны дзыхьхәышаз шьаҿак ахьеихылымгаз…
Адырҩаҽны Соуҟар длазҵааит, Камыгә ииҩуазеи ҳәа. Нуца ашәҟәы ианыз, акгьы ицәымӡакәа, иалҳәеит… Соуҟар иџьеишьеит, арԥызба данхынҳәуеи, егьырҭ иусҳәысқәеи акгьы дахьаламцәажәоз.
– Иаарласны аара даԥзырҟәҟәаауа ак имазар акәхап, – иҳәеит Соуҟар, Нуца иахьлаҳауаз. Лхаҵацара хьаас имоуп, анасыԥда, иазиуазеи? – ааигәахәын, дагьааԥышәырччеит.
Нуца дхәыц-хәыцуа зымҩа дынхьаԥшит, егьлымҳәеит.
– Ех, сыӡӷаб! – Соуҟар даалак-ҩакит, – ауаҩы дзықәшәо иалудыраауазеи аибашьра дуӡӡаҿы? – иҳәеит иара.
Дырҩегьых длак-ҩакуа иԥҳа дналыхәаԥшит, уи лылахь еиқәын, аха акгьы дылзымҵааит. Нас, игәы иаанагаз аҭак ҟаиҵар иҭахызшәа ус иҳәеит:
– Арԥызба заманак иоуп уи, ибаргәузеи, асаламшәҟәы аҭак изҩы, дад!..
Азнык азы, хаҵас иԥҳа илықәнаго Леуарса заҵәык иоуп ҳәа иԥхьаӡон Соуҟар, русгьы иҟаҵоу акеиԥш дахәаԥшуан. Ашьҭахь, иҟалах сеидроу, еицәы-хьшәашәахеит. Нуца ақәҿылҭуамызт, аха Соуҟар игәеиҭеит ак шхьаалгоз, ихьаалгозгьы Леуарсеи лареи реицәыхьшәашәара шакәыз. Уи ашьҭахь Леуарса дизгәааит иара.
«Изаауазеи зых-дубеиа избо ауаҩы, аӡы дагеит! – игәахәуан Соуҟар. – Ааи, иашоуп, уаҩ бзиоуп, дагьҟәышуп… Амаҵура дугьы ирҭеит… Аха дзакәыҵәҟьоу сеидроу, адәахьы ихы шуирбо еиԥш дыҟоу џьушьоит, узлеиӷраԥшуазеи ауаҩы?!»
Игәалашәеит, Леуарса дырџьаны, зны-зынла Дамеи ииҳәоз ажәақәагьы: «Агәаҩа ала ҭашуазар, баша
иҭашуам, ак абеит азы иҭашуеит!» «Леуарса дызҭахым рацәаҩуп. Дзырҭахым ыҟазар акәхап. Ауаҩы диеигӡом иара. Ауаҩы диеигӡозар, Дамеи димырӡыр ҟамлоз? Инаҭазеи, Дамеи фы-шықәса аџьамыӷәа ахгара иқәҵан дахьҭаркыз? Ус иҟоу ауаҩы изаауазеи, џьаҳаным иҭыԥхеит! Насгьы Нуца лаҵкыс акыр деиҳабуп, қәралагьы еиқәнагом дара… Камыгә – уи даҽаусуп»…
Нуца лаб илабжьеигаз налыгӡеит: иааркьаҿны Камыгә изылҩит асаламшәҟәы. Азҵаара илиҭазгьы аҭак ҟалҵеит. Илҩит хаҵа дшымцацыз, уаҳа акгьы. Асалам-шәҟәы абзиабаратәы џьарамзар-џьара ианыԥшуа ҳәа иҟамызт, ианыԥшуан ҳаҭырбарала ишҩыз. «Иареи сареи ҳшыҟац ҳаанхеит: акы агнархо, акы ацнаҵо иҟам ари асаламшәҟәы» – лгәы иаанагон Нуца. Ашәҟәы Аҟәа аԥошьҭаҿы ашәҟәқәа зҭадыршәуа аешьыкь иҭа-лыршәит.
Леуарса, араиком аҿы аусура далагеижьҭеи, иаамҭа минуҭла иԥхьаӡо дҟалеит, аколнхара данеиҳабыз сааҭла ишиԥхьаӡоз еиԥш акәымкәа. Апартиа аиҳабыраҿы аус иалаз, досу иҟарҵашаз, ианыҟарҵашаз аамҭа планла ишьҭыхны ирыман: аус зманы иааиуаз анрыдыркылашаз, аилацәажәарақәа анымҩаԥыргашаз, араион ахь ианцашаз уҳәа, убас егьырҭгьы.
Леуарса иплан иаҳәоз неигӡон иааиламырсӡакәа. Араиком амаӡаныҟәгаҩыс дҟарҵеижьҭеи еиликааит, иҵареи идырреи цәгьа ишмаҷыз, уи даара даргачамкит, аха, иҟаиҵоз. Еиликааит, апартиаҿы аиҳабыра амаҵура аныҟәгара, адырра ӷәӷәа умамкәа, ишыцәгьаз. Ахадара маҵурақәа змаз данрыниоз, Леуарса акырынтә иаҳахьан, ишалацәажәоз, иагьшеимаркуаз, изҭагылоу аамҭазтәи аполитика усқәа рнаҩсангьы, асахьаркыратә романқәа, аповестқәа, акинофильмқәа.
Араион аҿтәи аколнхарақәа анапхгара рыҭара
иаҭахын, иара игәы ишаанагоз еиԥш акәымкәа, иҵегьгьы адырра, иҵегьгьы ибзианы азыҟаҵара. Ԥаса игәы иаанагон, аколнхара анапхгара аҭаразы дҟаза дууп ҳәа, уажәы араион аҿтәи аколнхара ааглыхра зҵаатәқәа рҭакқәа зегьы рыҟаҵара ицәуадаҩхо далагеит, аколнхара ахантәаҩцәа анҵаалак.
Ааи, макьана изымдыруа рацәоуп, урҭ идырроуп, иҵароуп!
Леуарса иҿаԥхьа иқәгылт иҵара азырҳара аус, уи неигӡароуп намысла, хаҵала. Қәрала дызҭагылоу аҷкәынра илнаршаратә дыҟоуп, уахынла ашәҟәыԥхьара, насгьы, ицаз амш аҽны, ииуз-иҟаиҵаз дацклаԥшны агәаҭара.
Длызхәыцуазушь иара Нуца? Нуца лызхәыцха изҭада уҳәар ҟалоит. Уи лызхәыцра ипланқәа рҿы ианымызт, аха иааикәыршаны дыҟан лара, аҳауа икәшан ишыҟаз еиԥш. Иҭкааны данылзымхәыцуазгьы, дук дицәыхарамкәа иааигәара џьара дыҟоушәа ицәа иалашәон. Игәаниҽанӡамыз аминуҭқәа раан, лсахьа ҿаҿаӡа иаацәырҵны, иаԥхьа дгылоушәа илаԥш дыҵашәон.
Иахьа Леуарса амаҵурахьы дааит, уажәраанӡа еиԥш акәымкәа, зынӡа шаанӡа. Шьыбжьон имҩаԥыргараны иҟан араиком абиуро аилатәара. Абиуро аҿы инеигараны дыҟан, зусураҿы имаҷымкәа агхақәа змаз, апартиа иалаз колнхара хантәаҩык изы ишьҭырхраны иҟаз ақәҵара апроект. Уи ахантәаҩы, рзеиԥшеизараҿ ихы дақәиҭыртәхьан, аха иус араиком абиуро аҿгьы иахәаԥшран иҟан.
Леуарса астол днахатәеит иацы зыҩра дахьымӡаз ақәҵара апроект наимҵаҵаны. Аручка аақәихын, иахаз аҩыга амиланҭра инҭишьит, апроект аҩра далагарц, аха иручка иаразнак зымҩа инықәиҵеит. Истол амгәа ааиртын, ила шаҟь-шаҟьо дынҭаԥшы-ааҭаԥшит, нас иҭаз ақьаадқәа днарыха-аарыхо инаирҵысы-ааирҵысит, аха,
арахь акгьы ҭимгеит, дааҳәын, аԥенџьыр ахь дыԥшуа днатәеит.
Ихы-иҿы убриаҟара аҽеиқәырԥшьыхаа иҟан, џьарамзар-џьара аҽарҵысуамызт, илаҭаԥшылара хәыцрала иҭәын, дыԥшуан илақәа ааихмырсыӷьӡакәа, кәаԥк иақәкны. Леуарса мчыла даамҟәыҵыҵит деизырҵәан дызкыз ахәыцра ҵаула. Ихьзеи, иҟалазеи? Иусқәа зегьы заманала имҩаԥысуеит, иҭышәынтәалоуп хар рымаӡамкәа, нас дзыргәамҵуазеи?..
Днахәаԥшит инапы иамӷаз асааҭ! «Афы асааит, иҟалазеи! – ааигәахәит иара. – Сааҭ наҟьак лызхәыцра саҿызаап. Фу, ҳаӷоу ибааит, наҟ!.. – Игәы иныҵаххны инапы зымҩа инеиҟьеит. – Ианакәызаалакгьы, даҽазны уи слызхәыцуам, лбарагьы сҭахым!»
Дгылан ашаца-шацаҳәа ҩынтә-хынтә даанеи-ҩеит, нас, астол аҿы дааин, иручка ықәхны инацәақәа ирыбжьарӷәӷәа ақәҵара апроект ҩуа днатәеит.
Леуарса, ԥасеиԥш, иламысдараны, изаҳалакгьы иџьимшьо, ус хьымӡӷны иԥхьаӡон, афронтаҿы иҟоу иҭахы иҟамзаара ихы иархәаны, уи изҳәаны итәоу ԥҳәысс лаагара. Иага иуадаҩзаргьы, имч изыршәо усзаргьы, Нуца дихеиршҭыроуп, лызхәыцрахь бзанҵык дагьмиасроуп. Ус ихәҭоуп зхы аҳаҭыр ақәызҵо, аламыс змоу, дызусҭазаалакгьы ахаҵа.
Зны Саида, илцәымӡакәа, илеиҳәеит, гәҩарас имаӡамкәа арыцҳара дшақәшәаз, Камыгә бзиа иибоз аԥҳәызба, изымдырӡакәа бзиа дшибаз, аа, уажәы дылҟәамҵыр ада ԥсыхәа имамкәа дышҭагылоу.
Саида Леуарса ииҳәаз ималырҽхәеит. Излалҳәаз ала, ауаҩра пату ақәызҵо, дарбанзаалакгьы, убри еиԥш ала дныҟәалароуп. Камыгә дхынҳәаанӡа дааԥшыроуп иара. Убасҟан ауп аԥҳәызбеи арԥызбеи реизыҟазаашьа иаша уаҩы ианеиликаауа, убасҟан ауп Нуца уаҩы данлазҵааша, руа бзиа иббо, бзыццо дызусҭада ҳәа. Ажәакала,
Леуарса ииӡбаз шиашаз агәра илыргеит Саида. Ааи, ус акәым зҳәода уи.
Леуарса апроект аҩра далгеит, акьыԥхьыҩ илыҭан, дааины днатәоны еиԥш, хаҵак ашә дасит «Снеир ҟалару!» – ҳәа.
– Ибзиоуп, уааи, – аҭак ҟаиҵеит Леуарса.
Дыҩналеит изымдыруаз аӡәы, иҟаларын аԥснытәымзар. Икын ачамадан, ипалта иарманапы иахшьын.
– Иуҭахузеи? – иааркьаҿны дҵааит Леуарса.
– Уажәыҵәҟьа иусырбап сдокәментқәа, – иҳәеит иҩналаз.
Нас, ивараҿы ичамадан ргылан днатәеит, утәа ҳәа Леуарса иеиҳәаанӡа. Идокәментқәа згәылаз книжкак иџьыба иааҭихын, иагәылхны Леуарса ишҟа инеирххеит иааиз. Леван Адамаӡе иакәын, даарышьҭит раионтә агрономс дрыдыркыларц. Леуарса адокәументқәа данрыԥхьа, инапы неирххеит, изтәыз ииҭарц.
– Ҳамҭак ҵуеит ҳаузыԥшижьҭеи. Даара ибзиоуп уахьааз, ҳаибадыруазааит, – иҳәеит Леуарса.
Агрономҷкәын, ихы-иҿы лаша-лашо дааԥышәырччеит, ихаԥыцқәа ҟәашӡа. Уахьихәаԥшуаз, арԥызба заманак, лахҿыхк иакәын. Игәаҿы икыдын аҳамҭақәа, урҭ ирылан «Берлин агаразы» ирҭаз аҳамҭагьы.
– Грономс акраамҭа аус ууазу? – дҵааит Леуарса.
– Грономс аус смуӡацт. Аусуха смоуит, аибашьра сԥырхагахеит. Қарҭ аҵара сҭан, – игәарԥханы ацәажәара далагеит Леван. Леуарса арԥызба иааиџьеишьеит, аусураҿы ԥышәара дук шимамыз дахьацәыԥхамшьаз.
– Егьаурым, знык уаналагалак иуҵап, насгьы ауааи уареи шәеибадырп, – иҳәеит Леуарса, – ауаҩы дахымыццакыроуп цқьа изымдыруа аус аҵара. Апрактикоуп хадара злоу, егьи шыҟазаалакгьы.
Леуарса зынӡа уамашәа ибеит, ачаи снаԥшны избахьеит акәымзар, уиатә уаҳа егьсыздырам ахьиҳәаз.
– Ачаи рацәаны изжәхьеит, ҳәарас иаҭахузеи, – иҳәеит Леван, – аха чаис иршны аҵәца иҭарҭәаанӡа, алаҵара, аарыхра ишаҭаху ҳәа акгьы сыздыруам, – арԥызба игәарԥханы дцәажәон…
«Дыҷкәыноуп. Аибашьрахьынтә дааижьҭеи егьҵуам. Уаҩылахҿыхуп, дыӷәӷәаӡа дыҟоуп. Аԥсҭазаара деигәырӷьоит», – ааигәахәт Леуарса, дихәаԥшны иаргьы дааччеит.
– Исзеилымкааит, грономс ушԥаарышьҭи, ачаи культура атәы узымдыруазар? Алимони амандарини рааӡашьа атәы удыруама?
– Урҭгьы акырынтә исфахьеит. Егьырҭ раҵкыс апатырқал бзиа избоит, – иаразнак аҭак ҟаиҵеит Леван. – Иуҳәаз еилыскааит, – иҳәеит Леуарса, илахь еиқәҵаны дзацәажәоз днаихәаԥшны. – Агрономҵара уабаҭаз, уара? Қырҭтәыла акәу, даҽаџьара акәзу?
– Избан даҽаџьара? Қарҭ, Ақыҭанхамҩатә институт салгеит сымҳәеи! Аха сара уа исҵон европатәи ашәырқәа рааӡашьа. Аҵәа, абҳәа, атама рааӡаразы исуҭозеи, зеиԥшыҟам ала издыруеит, ақырҭуа ҩы бзиа злыҵуа ажь зҿало аӡахәажәлақәагьы рааӡашьа здыруеит. Урҭ ацәа сшалоугьы исааӡап! Ачаи, ацитрусқәа ҳфакультет апрограмма ианымызт. Урҭ ртәы ахьысзымдыруа, сара исхарам, гәыбӷан сымамзааит.
– Нас, ушԥаарышьҭи, уара, грономхадас Аԥсны асубтропикатә ҵиаа ахьырааӡо араион аҿы?
– Ауаҩы дшышәҭахыз рдыруан азы саарышьҭит. Уажәы алозунг ҿыц иҟоу удыруазар акәхап: «Ақыҭанхамҩатә специалистцәа зегьы ақыҭарахь идәықәҵазааит!» ҳәа. Аҩны сан дааныжьны сааит… Ачаи ааӡашьа сҽадцалан аҵара салагоит. Иагаумҳәан, уи саиааиртә сыҟоуп, сагрономми. Сгәы иаанагоит, дук садымхалакәа снапаҿы иаазгап ҳәа.
«Арԥызба еилҟьак иоуп! Иҟаиҵо аабап!» – ааигәахәт Леуарса, нас ус иҳәеит:
– Зых пату ақәызҵо ауаҩы, ииҳәо деижьом, хаҵаҵас инаигӡоит.
– Раԥхьа ар рҿы саннеи ауп, – иҳәеит Леван, – абзарбзан анызба, уаанӡа аӡбахә саҳахьан акәымзар, наԥшыхақәгьы исымбацызт. Ашьҭахь, ҵәҩанҵәыҟа излахысуа абзарбзанқәа рбатареиа аиҳабыс сҟарҵеит. Ахысшьа сҵеит, схаҭа аӷа иҳаирпланқәа ҩба ласышьҭит… Иудыруоу, урҭ анылаҳашьҭлак, аҟәраанқәа реиԥш, рхәыжә рҟьазшәа еимхәахаа ишкаԥсоз…
Леван ар рҿы ихигаз, иибаз, иаҳаз нароуны Леуарса иеиҳәар иҭахын. Уа иҟамлазгьы ԥыҭк ациҵозар акәхарын, изаҳауа еиҳа игәцаракны дизыӡырҩразы, аха Леуарса исааҭ днахәаԥшны ус иҳәеит:
– Иазхоуп, иуҳәаз еилыскааит!
«Иазхоуп, иуҳәаз еилыскааит» ажәа, Леуарса иԥхьаӡон, ауаҩы игәы нмырхакәа, ацәажәара мыцхә даԥзырҟәҟәаауа ажәабзиоуп ҳәа. Ирласны еиликааит иара, аҭакԥхықәра зду ауаҩы амаҵураҿы даныҟоу ихы шныҟәигалашаз. Зны-зынла иаҩсмырҟьазааит ҳәа игәы иаанаго дшыҟалозгьы, агәра хаиҵон, бзанҵык дышбиурократымхоз, ус иҟало ауаа рцәаҩа иара цәаҩас ишимамыз.
– Ԥшыхәра ақыҭарахь уцар уҭахызар? – дҵааит Леуарса.
– Даара ибзиоуп! – ар рыҟнеиԥш, иааркьаҿны иарҳәаз идикылт Леван.
– Аԥхьа ацара ахьуабжьызгара сыздыруам… Уцарц анбоуҭаху?
– Уаҵәы сцаргьы ҟалоит, аха сдәықәзҵо дыҟам. Уара уҿы сааиаанӡа РАИЗО аҿы сыҟан, аха уа уаҩы данысымба ауп арахь санаа.
– РАИЗО аҿы шьыжьаахысгьы уаҩ дыҟаӡам, зегьы аколнхарақәа рахь ицеит.
– Баша аамҭа сырӡыр сҭахымызт.
– Уаанҿаси знызаҵәык, – иҳәеит Леуарса, – ара ақалақь аҿы иудыруа аӡәыр дыҟоума?
– Мамоу, ара дыр дсымам, аха уажәы асасааирҭаҿы саанҿасып, нас иҟало уаҩы ибап.
Леуарса, Леван уск инапы ианҵаны дахьдәықәиҵашаз ааигәа-сигәатәи аколнхарақәа рызхәыцра даҿын.
– Сахьцаша схала исыԥшааит, – иҳәеит Леван иаалырҟьаны.
Иџьыба иааҭихит книшка ҟәазк, асахҭан иаҵәа цәас изхаз, аҷаб ацынхәрас, аҭел еикәарҳәны зцәа иадҵаны иҟаз – афронт аҟнытә трофеины иааигеит. Бӷьыцқәак ааихирԥсан, анбанқәа еихшьало даԥхьеит, – аԥсуа қыҭа «Алаҳаш»… Араантәи уанӡа километр ҩажәа бжьоуп… Уа иҟоуп чаиплантациа шьахәк, – иҳәеит иара.
– Оҳо! – ибжьы ҩаиргеит Леуарса, – уара уԥшыхәҩызаап! Афронт аҟны еиԥш ҳҳәаа уалаланы еимудеит, иҟоу-иану еилукааит. Уажәоуп санаа уҳәеит, иуазҳәада уи ақыҭа ахьӡи уанӡа заҟа бжьоуи?
– Амҩан санаауаз аӡәы исеиҳәеит, – иҳәеит Леван, дааԥхашьа-ԥхаҵан.
Ииҳәаз иашам иара. Ақыҭа Алаҳаш ахьӡ афронт аҿы даныҟаз аахыс идыруеит. Ачаи азы акәым уахь ацара зиҭаху, даҽакы азоуп…
– Уа иҟоу аколнхара, колнхара бзиаҵәҟьоуп узҳәом, – иҳәеит Леуарса, агроном ҿыц уи ачаи мхахь ацара зиҭаху зынӡагьы гәҩарас имаӡамкәа. – Уи даара еиҵахоу колнхароуп, «Алашара» ахьӡуп. Усҟак иугәаԥхарым уара!
– Мамоу! Егьоурым. Планк сықәныҟәан аус зулар еиҳа еиӷьуп. Суҳәоит «Алашарахь» сдәықәуҵарц, – иҳәеит Леван длахҿыхӡа.
– Зеиԥшыҟам!
– Автобусқәа ныҟәозар акәхап? – дҵааит агроном.
– Иуҳәаз хәыҷык сгәы иамыхәеит. Уаныԥшыхәыҩха, иудыруазар акәын, автобусқәа уахь иныҟәоу имныҟәоу? – дахыхәмаруа дааччеит Леуарса.
– Автобусқәа ртәгьы здыруеит, зеиԥш ҟамло егьыҟам ҳәа сҵааит акәымзар, – дааччеит Левангьы.
– Алаҳашынӡаҵәҟьа инеиуам урҭ, километраки бжаки иацәыхараны ииасуеит. Амҩаду аҿы иааумԥыхьашәо амашьына уақәтәан уца, аколнхараҟынӡа шьапыла унеип.
– Еилыскааит, – иҳәеит Леван.
– Аа, усҭ изҩыз, аколнхара ахантәаҩы Кәасҭа Гәарамиа ихьӡала. Уаннеилак иҭ, сысаламгьы ухоумыршҭын.
Кәасҭа ихьӡала ақьаад ҩны ианииҭоз, Леуарса игәи-игәи еилаԥшит. Уа дахьнеиуа саҳәшьа аус шылуа иасҳәару иасымҳәару ҳәа, аха, изаҭахузеи иҳәан, иҽааникылт.
Леван дындәылҵит Леуарса днаиеихырхәаны.
«Саидагьы афронт аҿы дыҟан», – игәы иааинаҭеит Леуарса. – Изануп иара лколнхара адрес. Ассир, изҭада! Ишԥеиқәшәеи уҳәарауазеи… Еиқәшәеит сҳәеит, аха ус баша еиқәымшәазаргьы сеидроу, иҟоу иудыруазеи? Ус акыҟамзар, Алаҳаш ақыҭа аӡбахә иазҳәодаз? Аха изиӡарыз, Саидеи иареи еибадыруазар, изимҳәазеи? Афронт аҟны еицыҟаз еибамдыршьас ирымоузеи, шәзеибадырзеи ҳәа аӡәыр изҳәо дыҟоума?»
Леуарса ари азҵаара инарҵауланы азхәыцра иҭахымхазт, дааҟәыҵит.
Шьыжьаахысгьы ашьхақәа ирхатәан ауасахәеиԥш ирҳәы-рҳәны иҟаз аԥсҭҳәа быбышқәа. Амра ацԥхьқәа
урҭ ирылсны, ана-ара анаарақәа инарҿаԥхон. Иасуаз аԥша-хьы, игәоуҭаратәы иарзазон аҵламахәқәа.
Саида дшәарӡыӡо ажәҩан аҵаԥшра даҿын, ақәа амундаз анаџьалбеит ҳәа. Иашоуп, ақәа аур, ачаибӷьы азҳара иалагон, аха амхы арыцқьаразы лусура еиԥнаҟьон. Ах, заҟа ибзиаз ақәа уахынла иаулар, ҽынла амра каххаа иԥхалар ҳәа лалҳәеит лара Иалса, аусура данцоз ашьжьымҭан. – Ауаҩы аԥсабара инапаҿы аагара илшо дҟалозаргьы сеидроу наҟ-наҟ зны, аха макьана илшом, уи анапаҿы дыҟоуп иара. Ҳаԥхьаҟа ииуша здырхуада, уи анцәа дақәиҭуп…
Саида баша аамҭа лышьҭыр лҭахымызт. Иаразнак амхы арыцқьара далагеит. Уи ажыц иаганы иҟан, арыцқьара иагьымариамызт. Иԥылҟон еигәышәла, аха аԥҟара мацара ахәомызт, шьаҭанкыла иҵхтәын, иагьықәгатәын, мамзар, аҿа еиҭахылҵны ачаишьаҭа аҵанарӡуан.
Ачаирҭа акыр лрыцқьеит. Иахьынӡаҟалҵаз данахәаԥшлак, лгәы ҩҭыԥраауан, ачаишьаҭақәа уажәшьҭа ԥымкрыда ирызҳаратәы иахьыҟалаз.
Аԥша ӷәӷәаны асра иалагеит. Еибарҩуа ажәҩан иаҵаланы зҿаазхаз аԥсҭҳәақәа илашьцама уҳәо амра хырҩеит. Абна илыҩуан аԥшацәгьа абжьы. Ажәҩан агәышҵаҿы иаалакьы-лакьит амацәыс. Инақәырццакны агәыр-гәырҳәа иаадыдит, уи инашьҭарххны апыҟҟаҳәа ана-ара инкаҭәеит ақәацырақәа.
Урҭ убриаҟара ижәпаны, иӷәӷәаны рҿаархеит, Саида иаалырццакын, аҵла амҵа дныҵагылт, амацәыси адыди убриаҟара рыҽдырӷәӷәеит, иашьцылам ауаҩы даара иааицәымыӷхаратәы еиԥш.
Ақәаршҩы ирласны ишааиз еиԥш, ирласынгьы аура иаҟәыҵит. Ақәа иаанагаз аԥсҭҳәеиқәаҵәақәа еиханы амшын ахь ицеит. Урҭ рцыԥжәахақәак, кьыбжа-мыбжаӡа џьара-џьара ажәҩан аҿы иумбозар, уаҳа егьаанымхеит.
Дара урҭгьы шьҭа ицеит. Амра дырҩегьых ихәажжаӡа иаацәырҵит, ажәҩан иаҵәа ацәышра ахыҩло иааҟалт.
Аусура еиҳа имариахеит уажәы. Ашоура иарканӡаз, аҵла иаҿоу абыӷь-ҵаӷа ихьыдышьшьы ишыҟоу, ацәаакы аԥсы анҭанаҵалак, ииаҵәҟаҟараӡа иҟамлои! Саидагьы убасшәақәа лхы лбон уажәы, мышцәгьашьҭахьтәи аҳаир гәахәарыла илыхәлаго.
Абар, амра ашра еиҭалагеит. Адгьыл аҟынтә ишьҭыҵны еилачы иҩеиуан ауарқь, уи убриаҟара ижәпан, Саида илҿыкәкәоз аԥхӡы убри иахҟьозшәа лгәы иабаратәы еиԥш. Аԥхӡы лмахәарқәа хьыднаршьшьит, аԥсыԥ лага-ҩагарагьы лцәуадаҩхо дҟанаҵеит. Аха уи азы дтәо дыҟамызт, дырҩагь акыр аус анылу, лыԥсы еиҭалкырц лыӡбеит. Лышьҭра днықәлан, ицҟьаны икаԥсаз, амра иарканӡаз арас ҟәшәаны иаалган, еихырӷӷаны инкалԥсеит аԥхьан ақәоура ианалага дызҵагылаз аҵла амҵаҿы. Схы нықәҵаны цқьа сыԥсы сшьандаз лҳәо аҟынӡа, аԥсшьара дазгәышьит Саида. Уи агәаҳәара лнаҭон иаалыкәыршан иҟаз аҭынчра, ҟытбжьы уаҳауамызт иахьакәзаалак, ҵыс хәыҷык аҷыр-ҷырбжьы игоз анаҩсан. Уи аҷыр-ҷырбжьы ихаакәакәараӡа акәын лгәы ишықәыҩуаз. Дынҭахәхәа дыцәеит.
Даадырԥшит лхы-лҿы иақәыԥхаз амра ацԥхь цаҳә-цаҳәқәа. Уи, ажәҩан агәы ихыҵны, акыр инҭагьалахьан, иаанашьҭуаз ацԥхь хиаалақәа еилыбзаа-еилыбзаауа ирылаҷҷон лнаҩс игылаз амжәабӷьы иаҵәақәа.
– Ҟоҳ, акраамҭа сыцәазаарын! – лҳәеит Саида.
Дҩаҵҟьан, лҽеиҵыхуа дааҿырҳасит. Илхалҵеит лчазтә хылԥа ӷаӷа, лыхцәшьыҵәрақәа авҵаџьгәаны. Амра иашәыз лнапқәа акырџьара аҵәаӷәасҭақәа рнын. Аҵәаӷәасҭақәа рнын лшьаргәацәқәагьы. Урҭ лнырҵеит, зықәхра даҿыз ажыц-мыӷқәа – урҭгьы ршьа руан раӷа лыҟны. Лыхәдеи лхы-лҿи амра иашәыр лҭахӡамызт аҟнытә, касыла иҭаҳәҳәаны иацәылыхьчон. Аусура
иаршны иҟаз лхы-лҿы, ашьеи ахши еилаҭәоушәа ибзарыбзаруан, икәеикәеиуан. Лыхәда аҵаҟа, лышәҵатәы иҭыԥшуаз лжьы ҟәашӡа иубон, амра уахь зынӡагьы изақәыԥхомызт.
Саида, абжьааԥны ишыҟалҵалоз еиԥш, уажәгьы, аусура напалыркаанӡа, лаԥшыла иааимылдеит иахьа дааижьҭеи иҟалҵаз. Нас дырҩегьых лылаԥш нахылгеит лаԥхьа ишьҭаз аусутә, уаҳа дымԥшӡакәа деиҭаналагеит ажыц гәымхақәа рықәхра.
Аусура далагеижьҭеи сааҭыбжак аҟара ҵхьан еиԥш аамҭазы, дахьынаԥшыз илбеит лара лахь аӡә дшааиуаз. Цқьа данизԥшы, илдыруаз аӡә иакәызшәа лгәы иабеит, аха дызусҭыз лзымдырит, макьана усҟаҵәҟьак дылзааигәамхацызт.
«Дызусҭда, мшәан?» – аалгәахәт Саида, дахьызбахьаз сгәалашәозар ҳәа дхәыцуа.
Уи аамҭазы иааиуаз ауаҩы, дгәырӷьа-ҿхаччо инапы ааиҟьеит.
– Мшыбзиа, Саида! – ибжьы лах-ҿыхӡа инеиргеит иара.
– Унан, избо дызусҭада! Леван уоума ари? – лыбжьы налыргеит Саида, лҽагагьы лымҟәыҵшәан инкашәеит.
Леван уаҳа иҽизынкыломызт, дгәырӷьо-гәырӷьо дыҩны иҿааихеит, адунеи аҿы иара иеиԥш насыԥ змоу даҽаӡәы дыҟаӡамызшәа акәын ари аминуҭ азы ихы шиԥхьаӡоз. Саидагьы иара ишҟа лшьаҿақәа неихылгеит. Аҩыџьагьы рнапқәа шьҭыхны, игәырӷьаҵәа еибарччо еихәаԥшуан.
– Леван уоума ари, исызхаҵом? – дҵаауан Саида, илзымҵәахит лара лҿы иаара заҟа иџьалшьаз.
– Сара соуп, ааи, схаҭаҵәҟьа соуп! Снауршәа сыббозар, бааи, напыла сеиԥхьышьшьаа, нас иббап, снауру суаҩытәыҩсаҵәҟьоу! – иҳәеит Леван, дычча-ччо, илаԥш Саида изылҟәымго.
– Уабаҟаз? Иарбан насыԥу арахь уқәызгалаз?
– Уи иазыбуазеи, ишыҟалақәаз уашьҭан ибасҳәап! Уажәы иаасаҳә бара бшыҟоу! – Леван иоуишьҭуамызт лнапы иикыз. – Заҟа быбзиахаз бдыруандаз ҳаибамбеижьҭеи, зынӡа быӡӷабхеит, анцәиныс, анцәа!
Саида ирӷәӷәаны иикыз лнапы ааимылхит, нас, ԥҳәыс ҟазшьала лҽаалырқашәқашәан, ирхааӡаны ус лҳәеит:
– Сара макьана сҿоуп ҳәа схы сыԥхьаӡоит, аҭыԥҳацәа реиԥш сыҟазаргьы иамоузеи!
– Усоуп, ҳәарас иаҭахузеи! Бҭыԥҳахеит зысҳәаз уиазоуп, аҵкы ибшәуи, ахылԥа ибхоуи убриаҟара ибнаалоит, зынӡа бқәыԥшушәа бҟалеит.
– Уара излоуҳәо ала, сҭыԥҳахаҵәҟьазаап! – дааччеит Саида, аргама иаахтны илзиҳәаз аҽхәаԥхьыӡқәа такәы лгәы ааҟарҵеит. – Уаала, ашәшьырахь ҳтәап! – лҳәеит лара.
Шьыбжьон лыԥсы ахьылшьоз аҵла амҵахь длыма лҿыналхеит.
– Сахьыҟаз злоуԥшаазеи? Амҩа уқәызҵада арахь? – дҵааит Саида, аҵла амҵаҿы инеины, икаԥсаз арас ианылатәа.
– Аколнхара аправление аҿы снеин, сҵааит аус абалуеи ҳәа. Аколнхара ахантәаҩы дыҟамызт, аха арԥызба шьахәӡак бахьыҟаз амҩа сықәиҵеит, уимоу, аҭаҭынказарма аҟынӡагьы сааскьеигеит. Дыбригадируп ҳәа сыҟоуп!
– Абар ассир!
Саида лыџьымшьқәа аалырҵысит, Заур иакәзаргьы ҟалап уи? Лада-ҩада дынхьаԥш-аахьаԥшит, аха уаҩы дыҟамызт. Ус лҳәеит Саида:
– Гәыкала сеигәырӷьеит уахьызбаз, сыхаара Леван. Аха, иаасаҳә, ухаҵкы, уаашьа шԥаҟалеи уара ҳара ҳколнхараҿы?
– Сара амаҵуразы саарышьҭит! Қарҭ, Аԥсныҟа уца
ҳәа ансарҳәа, сақәшаҳаҭхеит, сагьаҳәеит бара бахьыҟоу ақыҭа азааигәара џьара сҟаларазы. Шәраион аҿтәи адгьылҟәшаҿы агроном иҭыԥ ҭацәны иҟазаарын, убра сҟарҵеит.
– Нас, грономс уаҳзаама? – лыбжьы рдуны днаиазҵааит Саида.
Уажәы аакьыскьа Ҟараман иҳәо лаҳахьан агроном ҿыц дшырзаарышьҭуаз. Уи Леван иакәзаап!
– Зеиԥшыҟам ауп уахьааз, сеигәырӷьеит даҽаӡәы ихаҭыԥан уара уахьаарышьҭыз, – лҳәеит Саида лгәаҵанӡа инҭкааны.
Леван Саида дналыхәаԥшит илақәа налыдырхаланы, иҭахын илҳәаз ажәақәа ирыҵоу амаӡа еиликаар. Иудыруазеи, абзиабара лцәа иалазар иӷәӷәаны? Есқьынгьы дгәыӷуан, игәы иҭымҵәо, абзиабара аҭак знымзар-зны ишԥасмаҳари ҳәа. Иага мыҟәмабара ихигаргьы, уи агәыӷра бзанҵы ҿыцәаара ақәмызт, ихәажжаӡа мшаҽнеиԥш игәы ишҭац иҭан.
Амаҵуразы Аԥсныҟа данаарышьҭ, Леван иҭаххеит, зны-зынла иадамхаргьы, Саида илаԥш ахьлықәшәашаз лааигәара џьара дыҟазар. Ианамуӡах, уиала ма игәы ижьжьаларын. Аа, абар, дырҩагьых дибеит иара, иаҳаит лцәажәабжьи лыччабжьи. Мцаҵас аԥыр-ԥырҳәа ицралт, еиҭаҿыцхеит ԥасатәи лыбзиабара имаз, игәы ҭыҵны ицашашәа еисуеит.
Ар рымаҭәа лшәымкәа Саида димбацызт иара, ила ус илышьцылан. Уажәы амхаҿы илшәыз, аԥхын усура маҭәакьаҿ ихнамҩоз, ԥаса илаԥш зқәымшәацыз лцәа-лжьы ацқьара, зынӡа датәнатәит. Ар рҿы иҵырффаз лыхцәы, иқамызуа ианазҳа, зынӡа дарԥшӡеит, аҭыԥҳацәа лханаҵеит; лхы-лҿы ԥаса аҵкыс ипашәышәхеит, лылақәагьы еиҳа иҭыԥхо ахаара рыҵаны иҟалеит. Ажәакала, Леван Саида зынӡа ҿыцбарах дибеит, убри аҟынӡа иԥсы лыҿҳәарахеит, џьарамзар-џьара лцәа-лжьы снакьысны сыԥсындаз иҳәо. Ихы неирҟәын, луанытә даақәԥсычҳаит, дтәан игәы дҭахәыцуа.
Саида уи хәыҷык иаалцәымыӷххеит, еилылкааит арԥызба ицәалашәара зеиԥшраз. Лусуратәы цәырылган, иаҳәара далагеит , иалҳәон лаԥхьаҟатәи лыгәҭакқәа зеиԥшраз, Леван дылзыӡырҩуан, иҿыцхаз ицәалашәара датәнатәны, уи дзаҟәҵымҵуа. Иаалырҟьан игәеиҭеит лнапқәа ирныз аҵәаӷәасҭа хәыҷқәа. Ус ҿааиҭит иара:
– Сгәы иаанагоит бымч зқәымхоз аусутә шьҭыбхит ҳәа. Бхы изадыбҵазеи зегь иреицәаз аҟаҵатәы? Ачаи ҿыбхлар еиҳа еиӷьмыз, зегь ишҿырхуа еиԥш. Уи ахаҭыԥан агәам рхны акажьра баҿуп! Изаҭахызыз?
Саида, лылақәа нҵалырҟәҿын, иажәа днаԥыҩлеит:
– Ишԥоузеилымкаазеи уара, џьабаа здбалан иҟаҵаз ачаимхы, аԥхасҭахара ианалага сгәы ишамуз? Сгәы каршәны сзахәаԥшларызу абри амхы? Сыламыс иснамырчҳаит, – ацәажәара даҟәыҵны даақәԥсычҳаит, нас лылахь ааиқәылҵан, ус лҳәеит: – Иугәалашәо, Леван, аибашьрақәа рышьҭахь, ҳкара-ԥсараха, ҳрыцҳахәха аԥсеиҭакразы ҳанынатәалак, аиааира агареи, аҭынчра аамҭа аҟалареи ҳашрызхьуаз, заҟа иаҳҭахыз ҳус-ҳәыс ҭынчқәа рахь ахынҳәра!
– Ах, изакәытә гәаҟраамҭаз, анаџьалбеит, ҳазҭагылаз!
Ари азхәыцра данханагала Саида, лылаԥш ԥсҭҳәаҵас иаԥыраҳаз агәалашәара далԥшны Леван днеизыԥшит. Ашаха ду еиԥш иԥымҵәаӡо ирбжьдан дара, рыԥсы ахьынӡаҭаз ирхамышҭуаз аԥсадгьыл еибашьра ду аантәи ахҭысқәа ргәалашәара. Аҩыџьагьы, еиԥхьхәыцуа, аицәажәара иаҟәыҵны, ԥыҭрак ус итәан.
– Акыр сгәы еихьнашьит, Леван, напы зласкыз аус анагӡаразы уахьсықәшаҳаҭымхаз. Ианаамҭаз иҟасҵараны исцәыбжьахаз ауп сызҿу, уажәы, уи насыгӡаратәы анцәа санахьигӡа, инасыгӡароуп хымԥада.
Леван еиликааит, Саида реиҳа лгәы зыҳәоз аус аҿы дшылԥықәслаз, убри аҟнытәгьы, ажәамыцхәқәа ииҳәаз иршшар иҭаххеит.
– Сыхаара Саида, иҳәеит иара, – сара исымҳәеит аибашьра ашьҭахь аус ааурым, аҟаҵатә дуқәа иқәгылоу рыгәхьаа мкыкәа, ҳрывслап ҳәа. Ибзеилымкаазар ҟалап исҳәаз ахы ахьцо. Сара издыруеит ауаҩытәыҩса иԥсҭазаара заҟа икьаҿу. Ҿҳәара змам адунеи ақәреи ауаҩы иқәреи еидукылар, ауаҩы иқәра лацәеихаҟәысрак ауп иҟоу! Ус анакәха, аԥсҭазаара иацәгатәуп реиҳа иԥшӡоу, реиҳа насыԥ зланы иҟоу абзиарақәа… Сара сгәы иалоуп ибхасҭабтәуа быԥшӡара, ажыц иабырҵәаӷәаз бнацәкьара кахәхәақәа. Бара бхы беиҷаҳауам, базхәыцуам ауаҩы иҿареи иԥшӡареи шиасуа, знык ианиаслак, уаҳа ишхнымҳәуа!
Саида ицәажәашьақәа џьалшьо дихәаԥшуан.
– Ианакәызаалакгьы, – лҳәеит лара, – сгәы иаанагомызт, уара ауаҩы иԥсҭазаара абас уахцәажәап ҳәа. Ауаҩы дахьынӡаҷкәноу, иҿареи иԥшӡареи ицәцаанӡа, иԥсҭазаара иалоу ахаара ацәигароуп, умҳәеи? Усоуми ишуҳәаз? Адунеи аԥсҭазаараҿы иҟоу-ину зегьы ртытны игәазҭо аҵара афилософиа ахьӡуп ҳәа саҳахьеит, уи атәы зегьы ирыздыруам, аха зны-зынла ауаҩы иҿыҵашәалоит зҵакы цәгьа иҳараку ажәақәа. Изхысҳәаауа, аԥсҭазаара уара ушахцәажәаз еиԥш дахцәажәар ҟалоит, ҳтәыла еиуам, ауаа рыԥхӡашала ичо ҵарауаҩык. Згәы ажәлар ирзыразу, ихы мацара дашьҭалом. Зегь акоуп, имԥсуа дызусҭада, ус анакәха, ауаҩы адәы дықәнаҵы ихазы дшыҟоу еиԥш, зегьы рзгьы дыҟазароуп. Убасҟан ауп иуаҩытәыҩсара анирҵабыргуа!
Леван ииҳәаз ишыгәԥысцәахаз анеиликаа, ицәымыӷхан дааҟаԥшьхеит.
– Иҟалап, сгәы иҭаз аиаша аҳәашьа сақәмшәазар, ус уаҩы ианихьуа ҟалоит, аха… – иҳәан Леван, инапы
рхханы, Саида, ачаимхы ауразоуроу дынҭеирԥшит. – Бгәы иаанагома абриаҟара џьабаа рацәа зҭаху амхы аҟаҵара иаармарианы бымч ақәхап ҳәа?
Саида иаархааны ус лҳәеит:
– Сара схи сымчи ианакәызаалак еизибархаратәы сыҟан. Уи агәра хоуҵар ҟалоит, Берлин агараан ҳазҭагылаз агәаҟра угәалашәар.
– Усҟан даҽаамҭан, еибашьран! – иҳәеит Леван.
– Зегьы дара роуп, аҩыза Леван, амхы ҟаҵаны санаалгалак, аҽаҩра ду аарыхра напаласкуеит, уи сылзыршараны иҟоу аметод ҿыцқәа схы иархәаны. Ауаҩы дмаашьозароуп, дмаашьар, илымшо егьыҟам, насгьы, иудыруоу, имырӡкәа исымоуп аҳамҭа исуҭаз.
– Аҳамҭа-ба? Изакә ҳамҭоузеи? – иааџьашьаны дҵааит Леван.
– Иухамшҭыр акәын уи, ишԥоухашҭи? Иугәала-мшәои, қалақьк аҿы абомба амца зыцранаҵаз магазинк ҳархәҭа авсны ишцоз, амца иацәынхаз ашәҟәқәа шкажьыз анааба, унеины ушеимдоз, «Абжьас-цәа зшәу» шубаз. Уи ашәҟәы, идуны иҭыжьын аҟнытә, ҳазҭагылаз зеиԥшраз ала, ишьҭаҳхыртә ҳзыҟамлеит. Аха усҟан исуҭеит даҽа шәыҟә ҵаӷак, бчаиаарыхҩуп уҳәан. Уи ашәҟәы мырӡкәа иахьанӡагьы исымоуп. Аиаша уасҳәап, иаҳәо ҿырҳәала исҵазшәаҵәҟьа издыруеит.
Саида афатә зҭаҵаны иаалгаз арҭмаҟ иааҭылхит акыр иҩазахахьаз, аԥхьагылара змоу ачаиаарыхыҩцәа ртәы зҳәоз, Қырҭтәыла адгьылқәаарыхратә коммисса-риат иҭнажьыз шәҟәык.
– Ари ашәҟәы иаҳәо бықәныҟәаны ачаи аабрыхуама бара? – дҵааит Леван даазҿлымҳаханы.
– Аиеи, иуанаҳәоит ачаи аарыхшьа шаҭаху. Ианыԥшуеит ачаи атәы ибзиан издыруаз аӡәы ишиҩыз. Аха исыхьыз уиоуп, иуцәызӡом, иаҳәо зегьыҵәҟьа цқьа исзеилкаауам, – лҳәеит Саида, иахьылзеилымкаауа
лгәы иналырсны. – Аха уажәшьҭа уара ара уаныҟала, сшәарҭаӡам, ацхыраара суҭалап, – нацылҵеит лара.
– Сбыцымхыраакәа, сышԥабыцымхраауеи? Уи ашәҟәы ачаи аарыхразы иҭрыжьхьоу ашәҟәқәа зегьы иреиӷьуп. Иуабжьанаго қәнагала анагӡашьа уанақәшәа, уаҳа уҭахӡам, – иҳәеит Леван, ииҳәаз даараӡак агәра игоит узымҳәаратәы, ибжьы нхәыҵакны.
– Акы еиԥшымкәа сеигәырӷьоит ҳраион ахь уахьаарышьҭыз! Уара ианакәызаалакгьы сара сзы уҿырԥшыган, уҩыза бзиан.
Леван Саида лнапы ааникылан, игәаҵа инҭҳәааны ус иҳәеит:
– Бара сгәы зынӡа иҭбырԥхаауан, Саида! Бара бакәын аӷәӷәареи агәалаҟареи сыгымхаӡо исызҭоз. Сааигәара бахьыҟаз, мҵәыжәҩада сыԥрышашәа схы збон.
Саида џьашьара ду иҭаны дааԥышәырччеит:
– Уара ешьак иеиԥш усыԥхьаӡон, Леван. Аҩны аҭаацәа урдыруеит, уӡбахәқәа расҳәахьеит. Заур даара дуеигәырӷьашт, уибар!
Леван Саида лнапы аауишьҭын, иџьымшьқәа дырҩахан дыԥшуан, ииҳәара изымдыруа.
– Иухьи, Леван, уԥшышьақәа сгәаԥхом? – дҵааит Саида. Игәалҭеит акы игәы шинархьыз.
– Акгьы, исыхьуазыз, – иҳәеит Леван, иаахжәаны.
Ԥыҭрак ҿымҭрахеит. Арԥызба еиликааит Саида Заур ихьӡ баша ишылымҳәаз, лхаҵа дигәалалыршәар, абзиабара атәы еиҭаизцәыргарым, дыԥхашьап ҳәа ишылҳәаз. Уи убриаҟара игәы инархьит, ӡаӡык аӡәы инаилиҳәазшәа иԥхьаӡеит.
«Знымзар-зны абзиабара атәы лҳәараны дыҟамзаап ари? Абриаҟара дзиҿҳәароузеи лхаҵа? – Игәалашәон аибашьраҿы ианыҟаз, зыԥсы ахәага ергьҳәа илеиҩеиуаз аӡәы дшырбаз… – Ааи, уи Заур иакәын, аха деиқәхазаап, дахьеиқәхаз мацарагьы акәым аус злоу, Саида леиԥш
иҟоу аԥҳәыс уажәыгьы бзиа дахьылбо ауп, ҳәара аҭахым, уи дзықәшәақәаз зегьы града дрылҵзаап, зынӡа дыбзиахазаап! Аха, сеидроу, дрыцҳашьаны бзиа дылбозаргьы ҟалоит еибганы ианыҟазтәи аамҭа аҳаҭыразы, анцәа идырп аиаша: ус акәу, егьыс акәу?!»
Иаахжәаны аҭак ахьыҟаиҵаз, Саида такә лгәы инасит. Аха еилылкааит уи еиԥш аҭак изырҟаҵаз, лҭаацәаратә усқәа хар рымаӡамкәа ишыҟоу ахьилы-рдырыз шакәу, уи хымԥада игәаҿынӡа ишынаӡаз, иара убри иахҟьангьы иажәақәа шыџьбарахаз. Ижәҩахыр лнапы нықәлкит:
– Угәы иалсызеи, Леван? Иҟалазеи, иухьзеи? Даҽа зҵааракгьы усҭар сҭахын, аха…
Саида дхаакәкәараӡа дахьцәажәаз, Леван игәы акыр иааҭнашьшьааит, уаҳа иҽизымҟажозшәа аниба, ус иҳәеит:
– Иҟалап иахьысҳәо даараӡак иақәнагамзар, избан акәзар, бара даҽаӡәы бҽимабдахьеит, иҩны быҩнагылоуп, иага ус акәзаргьы, ибдыруеит, саргьы бзиа бызбон, уи абзиабара исымаз схымԥсааит, иахьанӡагьы мшаҽны бшызбоз бызбоит. Сақәгәыӷуан, аиҩызара ада, даҽа еизааигәарак ҳабжьалартә еиԥш ҳзыҟамларгьы салаӡап ҳәа, лассы-лассы сылаԥш бахьыҵашәалаша бааигәара џьара сҟалар, аха сгәы сажьозаарын! Иҟалозар, ибылаҵа гәаӷьрак, исаҳәа сгәы зырдаша жәахаақәак, наҟ-наҟ азы гәыӷрак сызҭаша, имгәыӷкәа иԥсхьада рымҳәои!
Саида лхы-лҿы кәеикәеиуа иааҟаԥшьхеит. Леван дырҩегьых инақәырӷәӷәаны ииҳәаз лыбзиабара атәы, лгәы цәгьа иаархыҭхыҭит. Иҟалап лыԥсы ахьынӡаҭоу уи иеиԥш бзиа дызбо даҽаӡәы диқәымшәар. Аха, мшәан, абзиабара зылҭахузеи лара? Леван ииҳәаз даԥырҟәҟәаауа, лхы ааиқәылкын, ус ҿаалҭит:
– Уаҟәыҵ, Леван, иаҭахымкәан иуҳәеит арҭ иуҳәаз ажәақәа! Ишԥоузымдыруеи ахаҵа дышсымоу, аԥа
дышсыхшахьоу, иуаҳауоу? Ианакәызаалакгьы схаҵа хьымӡӷ исыргараны зыҟалом, ари удыруазааит!
– Ибҳәақәо еилыскаауеит, аха ишԥазури, саргьы бзиа бызбоит!
– Иаҳҳәап, зеиԥш ҟамло егьыҟам, бзиа узбоны сыҟаӡазаргьы, сара сыҟнытә уи бзанҵык иузеилкаауамызт уара, избан акәзар, аҭаацәара иаҵанакуа апату сыблақәа реиԥш исыхьчоит, уи зегьы иреиҳау уалԥшьоуп сара сзы, сыԥсҭазаара уи иацназго уаҳа егьыҟам! Бзиа дызбоит схаҵа Заур, еиҭасҳәахуеит, уи иԥсахра зыҟалом, уара уҟнытә иахьа исаҳаз ажәақәа реиԥш даҽазны исаҳаргьы сҭахым. Уареи сареи аиҩызара бзиа заҵәык ада, даҽакы ҳзеиланы ҳәа бзанҵык изыҟалом.
Леван ихы наикәаҽит.
Иақәикит, иаҳақәаз изыхәаҽуазар ихәаҽырц. Заҟа дахьхәызеи раԥхьаӡатәи реиниараан лыбзиабара атәы ахьиамхаҳәаз. Иҟалап аццакра иласыз, Саида даршәазар, еинымиеижьҭеи акыр мҵуаз? Еихымсыӷьӡоз ҩнуҵҟатә бжьык Леван ианаҳәозшәа иаҳауан, Саида ианакәзаалакгьы ибзиабара ацкы лҳәараны дшыҟамыз. Иаразнак инеимпыҵаба ицеит, знымзар-зны Саида лгәы изымцар ҟалом ҳәа игәаҵаҿы ицәырҟьа-цәырасуаз агәыӷра маӡа.
Убри аҟынӡа ихы имагәыхьхеит арԥызба, хьаа цәгьак иаргәамҵуа аӡәы иеиԥш дааҟалт. Иԥштәхәы ихҟьеит дцәышӡа. Саида иҿаԥшылараҿы игәалҭеит агәамҵра шимаз, дагьаарыцҳалшьеит цәгьаӡа.
– Леван! – лҳәеит лара, даҽазны еиԥшымкәа лыбжьы аархааны, – иудыруазааит, сара аҩызцәа бзиақәа исымоу зегьы раԥхьа уара ушгылоу! Угәы коумыжьын бзиа уахьсзымбо, уара макьана уҷкәыноуп, хымԥада шәеиниашт разҟы бзиала еицынхаша ԥҳәызба ссирӡаки уареи. Сыгәра га, уаԥхьаҟа анасыԥ ссир шузыԥшу.
Леван Саида дылзыԥшуа, ҿварала дааччеит, ихгьы
неирҵысит. Илҳәаз ажәақәа, изеиԥшразаалак хшыҩк рыҵан имԥхьаӡеит. Бзанҵы даҽаӡәы бзиа дибараны зыҟалома иара, лара лыда!
– Иааг унапы, – лҳәеит Саида, – сара издыруеит уара ушхаҵа ӷәӷәоу, аламала згәы казыжьқәо ушреиуам! Наӡаӡа иҟалааит ҳаиҩызара пату ақәны, агәеизыбылра ацны.
Леван инапы лиркит, аха игәы азҭамкәа. Иман даҽа зҵаатәык, зҵакы дууп ҳәа ииԥхьаӡоз. Уи иарбан уиоуп, идырыр иҭахын, аҩныҟа дналԥхьозу дналымԥхьозу. Саида уи ишиҭахыз лдыруазшәа:
– Уаха аҩныҟа унеи, Леван, сҭаацәеи уареи шәеибасырдырп, – лҳәеит.
– Иабаргәузеи снеиргьы, аха сҭацәым, сеилахоуп. Уаха араиком абиуро ыҟоуп, уа сҟамлар ҟалом, – лаҭеикит Леван.
Аҩныҟа дахьналԥхьаз еиҳагьы игәы канажьит. Ҳшеибадыруа аӡәы имаҳааит, имаӡазааит лҳәар еиҳа еиӷьишьон, уи гәыӷрак инаҭон. Аха лара уахь лхы кыдмызт.
– Ус анакәха, ҳааԥшып. Даҽазны ақыҭсовет аҿы уанаауа, ҳаҩны унеи. Умнеиуеи? – дҵааит Саида.
– Ибзиоуп, сызнеиуазар снеип, – иҳәеит Леван, нас иҽааирлахҿыхын, ус нациҵеит: – Саҭабымҵан, Саида, иаҭахымыз ажәақәак ахьсамхабаҳәаз. Бара бҩызара ҳаҭыр ду ақәсҵоит сара, издыруала саԥсахарцгьы сҭахуп. Уажәшьҭа бымш аабзиахааит! Иҟалап наунагӡа бзиала ҳәа басҳәаргьы! Арахь баша сааит сара, аиҩызара еиҩызароуп, аха…
– Баша ушԥааи, амаҵуразы умааи?
– Амаҵура мацара уаҩы дзадԥшылом. Хатәы ԥсҭазааракгьы имазароуп!
Ачаи мхы иалгаз амҩахәасҭа даныланы ашацаҳәа иҿынеихеит. Саида дишьклаԥшуа дгылан лылаԥш дныҵшәаанӡа.
Аҽны Кәасҭа инықәиршәын араион ахь дцеит, Леуарса дсыԥхьаанӡа сара схала сцар еиҳа еиӷьхап иҳәан. Иҟалаз уиоуп, Кәасҭа иаҳаит, Леуарса араиком аҩбатәи амаӡаныҟәгаҩыс дҟарҵеижьҭеи, аколнхарақәа рхантәаҩцәа аӡәаӡәала иааԥхьан драцәажәоит ҳәа. Анаҩсангьы Кәасҭа иаҳаит, Леуарса обком актәи амаӡаныҟәгаҩ иҿы дыҟан, уии иареи араион аҿтәи ақыҭанхамҩа усқәа рҵыхәала шьардаамҭа еидтәаланы еицәажәон ҳәа.
Кәасҭа дацәымҩашьахуа ибон, Леуарса дышуаҩ духаз. Дышԥаихәаԥшришь, анаџьалбеит, иара уажәы, аиҳабыра ирҭеижьҭеи? Еигәылацәамыз дара ԥаса, усҟан Леуарса хантәаҩыс дызмаз аколнхара аԥхьагылара аман, иара итәы есымшагьы еиҵаханы иҟан, убрижьҭеи иагьзеиӷьымхеит, афасратәы!
Кәасҭа игәы хыҭхыҭуан. Снеины Леуарса снаиацәажәандаз ҳәа дыҟан, заҟа идыруазала игәы иҽақәиршәарацы иҭахын.
Кәасҭа ҟазшьас иман, аиҳабыра иалоу ауаа ргәы аҽақәыршәара, ргәы аҟаҵара. Иҟалап, уи иан лцәа даналҵуаз, аиҳабыра иалаз рыцәшәара цәаҩаны ицымизар, аха амаҵурақәа ибо далагеи уажәи раахыс, џьара дшьацәхнысло, џьара дыхәно дзықәшәақәаз ахынҭаҩынҭарақәа ииааит, амалагьы, аԥсыцқьареи ацәаҩа бзиеи рзы иӷәӷәаз аӡә иакәмызт.
Диит Кәасҭа ақалақь аҿы, уа аҵара иҵон, дрылгеит аа-класск. Раԥхьаӡа амаҵура далагеит «Акәац аингалара» аусҳәарҭаҿы. Шықәсқәак ааҵхьан еиԥш аамҭазы, ианшьа ицхыраарала «Ашәи ахәшеи рааглыхра» аусҳәарҭа аиҳабы ихаҭыԥуаҩыс дҟарҵеит. Ԥыҭрак ашьҭахь, ианшьа амаҵура дахьалаз аԥара ифан ддырӡит, аха ианшьа иҭакра иԥырхагамхеит, иаарласны
аус ахьиуаз аусҳәарҭа аиҳабыс дҟарҵеит, уажәраанӡа иҟаз аиҳабы даҽа маҵурак ахь даниарга.
Ари амаҵура шьахән. Уажәшьҭа иаамҭоуп игәахәзар акәхап, ԥҳәыскгьы даалыхеит. Аԥҳәыс иааигаз даараӡа ахәыц еиҟәзыршәоз лакәмызт, ҿымҭк, цәалашьшьык лакәын. Аха иара ажәла дашьҭан, уи дыхнахит. «Зегьы здыруа аԥҳәыс дузҭода, ԥыҭк дгаӡазаргьы егьоурым, лыжәла хар амамшәа иҟазааит», – ҳәа игәы иаанагон иара. Ихьҵәҟьаз уиоуп, иабхәа еицырдыруаз уаҩын, ҵоуп, ицәаҩақәа уамак иҽеимызт, уаҩы каҷбеин, аихаршы зымҟәыҵымшәо ззырҳәоз иакәын, аха Кәасҭа еиӷьеишьеит, зыжәла «цқьаз» еицырдыруаз ауаҩы иԥҳа димазаарцы.
Аԥҳәыс данааига ашьҭахь, дук мырҵыкәа, Кәасҭа имаҵураҿы арыцҳара ду дақәшәеит. Иусҳәарҭа амаҵуцәа, аҳасабеилыргаҩы раԥхьа днаргыланы, «комбинациа» хәыҷык рамхаҟаҵеит.
«Ашәи ахәшеи рааглыхра» аусҳәарҭа иамаз азауад хәыҷы иҭнажьуаз ашә хкқәа рсортқәа ирзырҳаны ирҭиуа рҿаархан, акыр ԥара дырҳаит. Аха есымша амҟәыба аӡы аанагома, ԥыҭрак ашьҭахь, ацәгьаура изҿыз рыҵырхит. Азнык азы Кәасҭа иусқәа даараӡа ибааԥсхеит. Аус аӡбаҩцәа жәамш рыла иахәаԥшран иҟан, убранӡа Кәасҭа дубар дузымдыруа игхеит, аха иразҟы иакит. Аӡбаҩцәа ишьақәдыргылеит, Кәасҭа аԥара шимфаз. Дыԥсыҽцәахан, дызхагылаз амаҵура анапы аницәагха, уи егьырҭ рхы иархәаны аԥара рфеит. Имаҵура анапхгара ахьицәагхаз азы, Кәасҭа аӡбаҩцәа шықәсык аџьабаахгара иқәрҵеит, ҭакрала акәымкәа, хақәиҭрала. Абас ихьит Кәасҭа, инапаҿы иҟаз амаҵзуцәа рхы иахьаауишьҭыз иахҟьаны.
«Ашәи ахәшеи рааглыхра» аусҳәарҭаҿы дзықәшәақәаз ихшыҩ рызҭамыршәеит. Ԥаса дшыҟаз еиԥш дуаҩыԥсаданы даанхеит. Аха иара убри аамҭазгьы, даҽа
зымҩакахьала уихәаԥшыр, уаҳа зҭахым уаҩ қьиас даауԥхьаӡаратәы ихы уирбон. Аӡәы иусураҿы иакәымыз акы ҟаиҵеит ҳәа иаҳар, уи ҟазҵаз залымдарала, ма машәырла дақәшәазаргьы, зегьы дара роуп: – «Ааит, закәызеи ишәҳәо, залымдарала дақәшәеит захьӡузеи, уи хаԥсыра изаагатәуп», – ҳәа алеи-аҳәеи кыдҟьо, аҽшьра иақәикуан, аӷьра-ацәҳара далагон.
Кәасҭа аус ахьиуаз данамырх, ақалақь аҿы уаҳа маҵура ирымҭеит. Ажәакгьы ахымҳәаакәа дақәшаҳаҭхеит иара, еиҵаханы иҟоу аколнхара аҭгаразы ақыҭарахь ацара анидырҵа.
Абра дааины аусура даналага нахыс, иԥҳәыс дааузымдыруа лҽеиҭалкит. Уи лхаҵа дызхагылаз амаҵура ҿыц лхы иархәаны, акрырҳара далагеит. Рыжәхьақәа, рааигәара иҟаз ачаирҭа маӡала иҭаҵаны илырҳәуан, ахш рацәаны ирымсхуеит ҳәа. Кәасҭа ус шыҟалҵалоз аниба, азнык азы ииулакгьы даҟәихит, лара даакәараҵан, аҳәарақәа рҭаҵара далагеит, исырԥсылоит ҳәа. Кәасҭа ианиба, – ааит, иҟабҵо закәызеи! – иҳәан, дырҩагьых даҟәысхуеит ҳәа иақәикит, аха илымуит, дихымхәыцит.
– Есымша аколнхара хантәаҩыс уҟоу џьушьома, уара насыԥда, заҟа угаӡоузеи, – ҳәа иалҳәеит, зны ианеибаргәаа. Ари аимак аҿы уажәы лара даиааит, аҳәарақәа амхы ишҭалҵац иҭалҵон.
Шықәсқәак рышьҭахь Кәасҭа аҩны замана иргылт, ихатә ҭыӡ-ҭыԥ ирҭбааит, ижә ԥсылақәеи, иҳәа чахқәеи, нас икәытқәеи, икәатақәеи уҳәа, аҩны ашҭа ҭырҭәааны иҭаз, агәылацәа рыҵашьыцуан. Кәасҭа дышнеи-шнеиуаз, иаартыҵәҟьаны иҳәомызт акәымзар, иԥҳәыс иҟалҵақәоз дрықәшаҳаҭхо далагеит, ииашамыз сара сакәзаарын, лара есқьаангьы диашазаарын ҳәа иԥхьаӡо дҟалеит. Аҵыхәтәаны даҽа феида рҳашьакгьы лыԥшааит иԥҳәыс.
Занацәа ирыҵырцоз ақаблақәа хә-мариала анхацәа ирымылхәҳауан, нас аколнхара аҟашәа ацәӷьычны, ичахны ақалақь ахь иганы илҭиуан. Арҭқәа зегьы Кәасҭа змаҵ иуаз аколнхацәа ирымбо иҟамызт. Зны-ҩын иаагәаӷьны, абарҭ арахәқәа иуааӡо зтәыда ҳәа ианиазҵаалак, ихы ахашшаара далагон, уама сақәшәан сыҟоуп, аха ишԥазури ҳәа. Иара излеиҳәоз ала: «Ақалақь аҿы ауацәеи аҭынхацәеи рацәаҩны иман, урҭ зегьы арахә рҭахын, аԥара анизаарҭилак, дыԥхашьаны, ақаблақәа аахәаны, иааӡаны ирзиҭиуан… Иԥҳәыс егьараан дубаргьы иҳамам, иҳахӡым, ҳӷархеит ҳәа ашшра даҿын, цқьагьы лҽеилалҳәомызт. «Амаҭәа бзиа злаасхәо аԥара ҳазҭагәышьода. Сыԥшәма иоуа ахәыҷы ҳазныҟәгом, иҳамаз аԥыҭ-чыҭ ҳаҩны иахҭнаҳҵеит», – лҳәон лара. Агәылацәа рахь дцаны аџьыкеи асапыни рымԥсахны иаалгон, аԥара анҳаулак ацынхәра шәысҭоит ҳәа. Аколнхараҿы аус луамызт, дычмазаҩуп ҳәа ҳақьымк иҟнытә ашәҟәы лыман. Аусурахь амнеиразы уи ашәҟәы лызхон лара, лхаҵа аколнхара хантәаҩымыз!..
Кәасҭа амаҵуразы ақыҭарахь данаарышьҭуаз, наунагӡа саанҿасуеит ҳәа игәы иҭамызт, аха уажәы ихашәалахәқәа данрыхәаԥш, зынӡа аанҿасра иақәикит, уи азыҳәан ауп анхарагьы зыҟаиҵаз.
Кәасҭа изҭымгеит дызхадыргылаз аколнхара еиҵаха. Уи ахантәаҩыс уажәшьҭа дук дышзаанымхоз заманала идыруан, аха иара убасгьы заҟа илшоз, ихы дамеигӡакәа аколнхара иадиҵозшәа ауаа идирбон. Амхқәа рҿы акәзааит, даҽаџьара акәзааит, аколнхацәа аус ахьыруаз днеи-ҩеиуа дрыдгылан дырхылаԥшуан: «Ҳаи, уара, ус акәым, џьым, абасоуп ишеиӷьу» ҳәа акы ҟаиҵошәа, акы дирбошәа иҽаԥшьгауа. Колнхаҩык акы даргәамҵыр, мап мҳәакәа цхыраара хәыҷык наииҭон, змаҵ иуа заҟа ибзианы дырхаҵгылозеи сзырҳәап ҳәа.
Кәасҭа хантәаҩыс дызмаз аколнхара «Алашара» колнхара думызт, дгьыллагьы даараӡак ибеиоуп узҳәомызт. Иара иазааигәан еицырдыруаз Ленин ихьӡ зхыз аколнхара. Уи аколнхара акәын ауаа зҿыԥшуаз. Леуарса уа даныҟаз, лассы-лассы араион аҟнытә аиҳабацәа ааны ирбон, иаҿцаауаз рацәаҩын. Кәасҭа иколнхара зынӡа изымҩан. Уи апланқәа рынагӡара зеиԥшроу агәаҭаразы зны-ҩын еиҳабык дымҩахымҵуазар, уаҳа уаҩ днеиуамызт. Ус иахьыҟаз иара еиҳагьы еиӷьишьон. Аха уажәы аамҭа акыр аҽеиҭанакит.
Кәасҭа иахьа араиком ашҟа амҩа дықәлеит, анапхгаҩ ҿыц Леуарса игәаанагарақәа зеиԥшроу аилкааразы. Леуарса ус инықәрҩршәа уизныҟәар иурым, игәы хухроуп, уҽақәуршәароуп. Ҿатәла аӷьараҳәа аусура сшазхиоу исырдырп, уи уеизгьы ҿыцк аԥшьимгар иушам, уи азы акәхап аколнхара ахантәаҩцәа аӡәаӡәала дызрыԥхьо ҳәа, абас игәы иаанагон Кәасҭа.
Иӡбеит, Леуарса иаҳәшьа Саида напы злалкыз аус анагӡаразы дылҿамԥакәа, иара ихәыцны иаԥшьигаз усушәа Леуарса илымҳа аҟынӡа инеигарацы. Зегьы раԥхьаӡагьы Леуарса иеиҳәашт иара, аколнхара еизааигәақәа излагараны иҟоу афымца станциа ҿыц аҟаҵара, рколнхара «Алашарагьы» ӷәӷәала аҽалархәра иазхианы ишыҟоу. Убарҭқәа рнаҩс, Леуарса диацәажәашт, даҽа хы-зҵаатәык рзыҳәан: зҟаҵара ицәахыԥаз ачаимхқәа ррыцқьареи рырашәареи ӷәӷәала напалеикрацы игәы ишҭоу; амаҵурақәа ирылоу ахацәа, доусы иахьрықәнаго амхқәа рахь усура рдәықәҵара – уи аҵыхәала агазеҭқәа рҿгьы ԥыҭ-чыҭқәак рыҩхьеит; аколнхараҿы арадио анагарагьы Леуарса игәы ҟазҵаша ус бзиак ауп, уи аколнхацәа рааӡареи, ркультура ашьҭыхреи иацхраауеит.
Абарҭ ииҳәашаз азҵаарақәа анааидихәыцла, Леуарса иҟны ацәажәара даара ибзианы иҽазы-ҟаиҵазшәа игәы
иабеит Кәасҭа. Уи хыс имаз аусура акәмызт уеизгьы, зыҟны дцоз игәы иақәшәаша акыр сызҳәозар ҳәа акәын. …Леуарса ҩызак иаҳасабала дидикылеит Кәасҭа, хшыҩзышьҭрала дырзыӡырҩит ииҳәоз ажәақәа. Цәгьа игәы иахәеит иара, аконтораҿы амаҵура иалаз ахацәа, махәҿала аусурахь риагаразы Саидеи иареи ргәаанагарақәа ахьеиқәшәаз. «Уара избо, саҳәшьа шьахәла агитациа узыҟалҵеит ҳәа сыҟоуп, мап, уи цәгьам!» – ааигәахәт Леуарса, Кәасҭа дихәаԥшны дԥышәырччо. Арҭ реиԥш аус заманақәа ухы иҭазыршәазеи ҳәа, ма џьара зҵаарак иимҭеит иара.
Кәасҭа ииҳәаз ажәалагалақәа ршьақәырӷәӷәара
ицәгәыгәҭажьхарҳәа дшәазшәа, деиҭаналаган, Леуарса иеиҳәеит, аконтораҿ амаҵ зуаз ҩыџьа аколнхацәа, махәҿала аусурахь аиасра рхала иргәаԥханы ишаԥшьыргаз; аибашьра иаҳзыннажьыз ахәрақәа ирласны ирӷьатәуп рҳәеит урҭ арԥарцәа, иҳәеит Кәасҭа, зыӡбахә имаз дасны ирҽхәауа. Ашьҭаҵарҭа аиҳабы арзаҳал алеиҵеит, аҭаҭын аарыхыҩцәа рыбригадахь диаргарацы. Аколнхара дәқьан аҿы аус зуа аҳәара ҟаиҵеит, аҵарахьы иоушьҭразы. Урҭ рҭыԥаҿы ҭаҳмадаки ԥҳәыски ҟаҳҵеит, иҳәеит Кәасҭа. Иаацәырганы Леуарса иирбеит, аҳәара ҟазҵаз ирҩыз рарзаҳалқәа. Ииашоуп, урҭ иара Кәасҭа инапала ииҩыз рзаҳалқәан, зыхьӡ ала иҟаз баша рнапы аҵаҩын, аха уеизгьы…
– Абарҭ арзаҳалқәа агазеҭ ахь идәықәаҳҵар шԥаҟалари? – дҵааит Кәасҭа, илақәа неимархәны, иҽаарҟәызгашәа. – Аԥхьа иаԥшьызгаз ҳәа ҳахьӡ рҳәар цәгьа избомызт… Насгьы уара узыҳәангьы хәыҷык ихьӡын, уажәоуп амаҵура данахагыла, иаразнак иааҟаиҵазеи узырҳәарын.
Леуарса иварахь дынхьаԥшны дааԥышәырччеит: «Уара уанҟәышхоз, ҳара аҟәыд ҳаԥҟоз џьушьозма? Ҳаит,
уара рыцҳа, заҟа угаӡа гьангьашузеи!» – ааигәахәит иара, нас Кәасҭа днеиҿаԥшны ус иҳәеит:
– Иаҭаххарым уиаҟара арбабура, ҳазхыццакуазеи! Махәҿала аусурахь ииажәгаз ауаа, иахьнеиз иҟарҵо аабап зны, дара рҭыԥқәа рҿы иҟашәҵазгьы ҳаарԥеиԥшып, изеиԥшрахо аабап. Анаҩсангьы, – нациҵеит Леуарса, – уи еиԥш аус бзиа ҳзыҟазҵаз снарҿцәажәар сҭахуп, дук мырҵыкәа шәколнхара аҟынӡа снабжьысышт.
Кәасҭа иаразнак ахаҳә наихәлашәан, дахьтәаз дааҳәыҵәы-ҳәыҵәит. – Ҳаи, џьушьҭ, иауазеи, ҳара ҳҟынӡа уааԥсара заҭахузеи? – иҳәеит иара, иааигаз ақьаадқәа рымацара азирхар иҭаххеит, аха иабаҟоу, иазымхо иалагеит. Леуарса аколнхараҿы инеира иара феида шизалымхуаз идыруан. Избан акәзар, урҭ иҟаҵаз аус ҿыцқәа зегьы, иара ишиҭахыз ҭаацәашәала иҟаҵан. Ашьҭаҵарҭа аиҳабыс иахаиргылаз иара дижәлантәын, адәқьан аҿы дҟаиҵеит ианхәыԥҳа. Ҳәарас иаҭахузеи, аӡәы дизымҵааит, аҽакит, иқьаф ишаанагоз ала дныҟәеит. Ҟараман ус баша илымҳа инҭишьит ауп, иҟаиҵошәа наирбаны. Леуарса уажәы абарҭқәа шыҟалаз зегьы кылыршәшәаауа днашьҭалар, Кәасҭа иҭабуп ҳәа ианамҳәар ҟалон. Уи цқьа дазымхәыцит арзаҳалқәа цәырганы ианиирбоз. Уажәшьҭа дахьхәит, аха иабаҟоу, иааг.
Леуарса игәеиҭеит, Кәасҭа ихы-иҿы гәҩ-ҿыҩрак шнықәлаз, иқьышә ччаԥшьк нықәхәмарын, ус дҵааит:
– Ани аҵарахьы ацара зҭаху, адәқьан аҿы амаҵ зуа аҷкәын дзеиԥшра ҷкәыноузеи? Аԥара шәцәимфазааит, игәашәҭахьоу?
Кәасҭа имгәацәа инапы нахьишьын, даақәыԥсычҳаит:
– Анцәа идырп, аҩыза Леуарса, ахәҳахәҭра атәы шыҟоу удыруеит, аԥара афҩы цәгьоуп, ауаҩы даҟьашьыр ҟалоит. Иара сара ҳәа узҿугьы, даараӡак игәра зго сыҟам, аиаша уасҳәап, иудыруазеи, аҩсҭаажә иага ичақьуеит! Аха, сеидроу, анцәа иныс, абухгалтериа игәарҭан, егьрымбеит. Уи аҷкәын иахьеи иаци аусура даламгеит, аҵәцеиԥш дкеикеиуа дыцқьоуп рҳәеит.
– Ус акәзар, ибзиоуп, зеиԥшыҟам.
Кәасҭа даҽакахьы диасны ацәажәара далагеит:
– Иҿыцу ус ҟаҵатәык ҳадышәҵозар, Леуарса?
Аевкалипт ҳәа ҭыӡшәак рыма игәароуп, изакәу сыздыруам. Аевкалиптқәа рацәаны реиҭаҳара иалагоит рҳәеит.
– Уара угәы иаанагози аевкалиптқәа реиҭаҳаразы? – дҵааит Леуарса.
– Изларҳәо ала, аиҳабыра уи аус ӡбны иалгахьеит, уажәшьҭа сара сгәы иаанаго зхәарҭагәышьоузеи. «Кәымпыл ача анынҵәа аишәа дықәсуан» ҳәа, уххь згеит, Леуарса. Уажәшьҭа, шәаргьы ҳаргьы аиҳабыра ишьҭырхыз ақәҵара анагӡара ҳалагозар акәхап, – нациҵеит иара ииҳәаз.
– Иуҳәаз иашоуп, зегьы ҳҽеибаркны, ҳраион аҟны аевкалипт аиҭаҳара аплан анагӡара ҳалагароуп.
– Заҟа шьаҭа ақәшәарызеишь ҳраион?
– Сыздыруам, ианҳарҳәалак, адырра шәаҳҭап. Аколнхарақәа заҟа-заҟа шьаҭа рықәшәо рызшатәуп, насгьы, амҩаду аҟны доусы иахьеиҭарҳаша иԥыҵәҵәа-ԥыҵәҵәаны аҭыԥқәа дырбатәуп.
– Иарбан мҩадуу?
– Абри Амшын Еиқәа аҿықәантәи ҳамҩаду.
– Амҩаду аҟынгьы аиҭаҳара ҳалагома?
– Ааи, ҳалагоит.
– Ассир, абар! – иааџьеишьеит Кәасҭа. Ԥыҭрак ихы
иқәыжь даахәыцын, ус иҳәеит: – Еиҭаҳатәызар еиҭаҳҳароуп, аҳәынҭқарра дуӡӡа иаӡбаз ҳара ҳазлахәарҭагәышьоузеи…
Леуарса қьаадк имҵаҵаны карандашьла акы анҵара даҿын, илакыҵа дыҵԥшны уажәы-уажәы Кәасҭа дихәаԥшуа. Заманала идыруан иара, ари дзацәажәо ауаҩҭашақьа гызмалшәа иҟоу изы, аевкалипт еиҭаҳара акымзаракгьы шаҵанамкуаз. Кәасҭа ииҭахыз уи акәын, Леуарса апартиа напхгараҿы амаҵура ирҭеижьҭеи аус ҿыц иҵысыз анагӡара, иара гәыкала дазықәԥар шиҭаху ирдырны, игәы иҽақәиршәарацы, зеиԥш ҟамло егьыҟам, џьара уск дакыргьы, Леуарса илаԥшхаа иоуратәы еиԥш, уаҳа акымзаракгьы. Леуарса ԥаса еиԥш уажәгьы иԥхьаӡон, Амшын Еиқәа аҿықәантәи амҩаду, аҵиаа барзаган ду аевкалипт авеиҭаҳаны арԥшӡара, зеиӷьаҟам усуп ҳәа. Аха иара убри аамҭазгьы, ари аҭыӡшәа аӡәы дахмырцәажәаӡакәа, мчыла ауаа адцаланы дырҟаҵара, аколнхаратә демократиа еилазго, иашамҩала анапхгара ҟаҵара аметод ԥхазҭазтәуа усуп ҳәа иԥхьаӡон. Ианакәызаалакгьы ишаԥу еиԥш, аколнхараҿы ус ҿыцк анаԥшьырго, азеиԥш еизара ҟаҵаны иахцәажәоит, доусы ргәаанагарақәа рҳәоит, аколнхацәа еиқәшаҳаҭны ақәҵара азышьҭырхуеит, еиҳа еиӷьны ишымҩаԥыргаша. Араион зегьы азы аҵак дуӡӡа змаз, аколнхацәа џьабаа ду здырҵараны иҟаз аевкалипт еиҭаҳара, џьарамзар-џьара иаладмырцәажәацызт. Аусурахь шәнеила, иҟашәҵала ада ираҳарызеи уажәшьҭа, аиҭаҳара ианалагалак нахыс.
Леуарса арҭқәа зегьы рҭыӡшәа даламлакәа, иаахҵәаны абас иҳәеит, ҳаҭыр нақәҵашәа:
– Уара иузымдыруа иуасҳәозеи, аҩыза Кәасҭа, аха иарбанзаалакгьы аус ҿыц аҟаҵара ауаҩы даналаго, азнак азы имч ақәымхарашәа ибоит, аха ҳара уи ҳацәымшәароуп. Угәы ишԥаанагои, ишысҳәаз акәу, акәму?
– Ишуҳәазҵәҟьа ауп, аҩыза Леуарса, иҵабыргуп! – иҳәеит Кәасҭа, Леуарса ииҳәаз днацԥыҳәаны.
Ихы-иҿы гәырӷьа-гәырӷьо еихаччон, зны аҵәаӷәақәа анҵо, нас инеихьшьуа, Леуарса икарандашь зықәкыз ақьаад ила нахьырсны, устәи акабинет аҭӡамцқәеи, акәындхәқәеи инарықәкуа реимдара даҿын Кәасҭа. Уахьихәаԥшуаз акы иҳәарц шиҭахыз ҩашьомызт, аха изымгәаӷьыкәа деиҭанатәеит.
– Акруҳәарц уҭахызма? – дҵааит Леуарса, Кәасҭа иҟазшьақәа ангәеиҭа.
– Ааи, акы суазҵаар сҭахын, избан уҳәар, ауаҩы иаҵкыс здыруа иҟны, изымдыруа дазҵаар ԥхашьараӡам, ибзиоуп. Сызуазҵаарц исҭахыз уи акәын – аколнхацәа аевкалипт хәыда-ԥсада иаҳзеиҭаҳауам ҳәа мап ҳцәыркыр ишԥарзаауеи, ираҳҳәои усҟан?
– Ишԥа, ишԥа? Даҽазнык еиҭаҳәишь иуҳәаз, – иҳәан Леуарса, икарандашь астол инықәыршәны, ибӷа аҟәардә инкыдҵаны дааԥшуа днатәеит. Кәасҭа аҭак иҳәаанӡа, Леуарса астол иқәиршәыз акарандашь, икәыр-кәыруа астол акьыԥшь аҿы инкылсын, акуҳәа аӷәра инықәшәеит. Кәасҭа ашацаҳәа дҩагылт, акарандашь шьҭысхуеит ҳәа.
– Утәа, иҭабуп! – иҳәан Леуарса, Кәасҭа днеиаанӡа, иҽыларҟәны, ивараҿы икашәаз акарандашь аашьҭихит. Гәаныла уамакгьы лыԥха ҟаимҵеит иара Кәасҭа иахь, акарандашь ашьҭыхра иахьақәикыз.
Акыркырҳәа ателефон аҵәҵәа иасит. Леуарса аҭацәажәага аақәхны илымҳа инадикылт: – Алло, сӡырҩуеит! – иҳәан. Иацәажәоз ииҳәаз ацынхәрас, – ианеибаҳҳәаз асааҭ иахмырԥакәа снеиуеит, – иҳәан, аҭацәажәага аҭыԥ инықәиҵеит.
Кәасҭа аԥхьан дзызҵааз еиҭеиҳәахит, Леуарса идиҵахьан аҟнытә.
– Мшәан, акы суазҵаашан, – аколнхацәа хәыда-ԥсада аус рымур ҟалом ҳәа џьаракыр шәҟәы ианны иубахьоума? Убас угәы изаанагозеи уара? – дҵааит Леуарса.
– Уи зысҳәаз уиоуп, – иҳәеит Кәасҭа, – аколнхацәа амҩаду аҿы аевкалипт ахьеиҭарҳауа азыҳәан, аусымш рзанаҳҵар ҟало иҟамло сыздыруам. Амҩаду аҿы аусура дара рзыҳәан итәымџьароуп, аусымш рзанаҳҵар ахә злаҳхуазеи, ирзанаҳамҵаргьы изеиԥшрахозеи, ишԥаҟалои? Уи сҳәеит ҳәа, аколнхацәа рџьабааԥсаз аҳәынҭқарра аԥара напынҵала иашәозаргьы сыздыруам… Исхашҭыз, амҩаду аҿы хәлаанӡа амра зхы иқәцеиуа акрырҿазҵода, акыррымфар имԥсуеи?
Леуарса дааиԥхьхәыцит. Арҭ азҵаатәқәа ҿымҭӡакәа иаргьы гәҭыхас иман. Аха идыруан, Кәасҭа цәала дышцәажәоз. Аусура напы анадыркуа аамҭазы деиҵамхакәа иҽазыҟаиҵарц иҭахуп ҳәа Леуарса изиҳәар иҭахын иара. Уи азы акәын даараӡак изҭиҵаауаз.
– Арҭ уара узызҵаауа аусқәа ҳаргьы макьана цқьа еилкааны иҳамам. Еилаҳкаауазар акәхап, даҽа ԥыҭрак ашьҭахь, – иҳәеит Леуарса, иажәа даара инархааны.
Кәасҭа иҟаиҵашаз азҵаара ҿыц рыхианы иман, ус иҳәеит иара, Леуарса иажәа дшаалгазҵәҟьа:
– Аколнхацәа аевкалипт еиҭаҳара амҩаду ахь изладәықәаҳҵо сыздырӡом. Ҳқыҭсовет Алаҳаш иаркны амҩаду аҟынӡа , ишиашоу ҳцозар ҩажәи ҩба километр бжьоуп. Аиҭаҳара ҳахьалашәырго иҵегьы инаскьажәгозар, усҟан зынӡа иаҳцәыхарахоит. Ҳколнхараҿы машьынак ауп иҳамоу, аколнхацәа амҩаду ахь рдәықәҵареи раагареи азы уи ҳазхом. Анаҩсангьы суазҵаар сҭахын, амашьына ацара-аара иақәҳхарџьуа абензин ахә зшәода?
Кәасҭа абри ажәагьы ааиҿыҵҟьеит, Леуарса илахь нҵирҟәҿит.
– Абензин уҳәама? – дҵааит иара, зынӡа дныхшәааны. Кәасҭа Леуарса иҟазшьақәа ааицәымыӷхан, игәы нҭыхьшәашәааит, деиҵалазшәа дахьтәаз ицәа дынҭашьшьит.
Леуарса зеиԥшыҟамла игәалашәон, ианеигәылацәаз, Кәасҭа иҟаиҵақәо ҳәа иарҳәақәоз. Аколнхара машьына, аколнхара бензин ҭаҭәаны, ихатәы рахә ақәыртәаны Аҟәаҟа идәықәиҵон. Уа иахьнаргоз, ишьны, абазар аҿы иҭины аԥара изаҭнырхуан. Ианаауазгьы иҭацәны иауаахуаз. Ихатә ҩны злаиргылоз амаҭәахә рыла иҭәны иаауан. Усҟан абензин ахә амалахазгьы игәалашәаӡомызт, уажәы уи азҵаатәы иаразнак иаацәырҵит. «Аевкалипт акәымкәа, даҽа ӡбахәык ҳалацәажәондаз, уаргьы саргьхандаз, иуасҳәақәашаз здыруан. Аха иабаҟоу, сара схаҭагьы ари азҵаатәы аҿы ашәиқәа сиҩызоуп, уажәы иуасҳәо егьыҟам», – игәы иаанагон Леуарса.
Иҟазшьа ҭынчи ихара хәыцреи абраҟагьы еиламгакәа иааркьаҿны, ус иҳәеит иара:
– Урҭ азҵаатәқәа доусы ианраамҭоу еилаҳамкаашеи, аҩыза Кәасҭа! Уааи, уажәы азҵаарақәа ҳарҟәаҵып, еиҳа еиӷьуп!
Леуарса иҭак ҟаҵашьа Кәасҭа игәы иахәеит, дшәон иара, уи ԥыҭк иҽааирџьаџьарҳәа. Игәы иаԥхьаҟа инҭиган, ихгьы акыр иҩеиҵыхны еиҭа ҿааиҭит, дызҿыз атәы камыршәкәа:
– Заҟаамҭа ҳадхаларызеишь, аҩыза Леуарса, аевкалипт еиҭаҳара?
– Ҩбаҟа мза ҳадхалозар акәхап! – иҳәеит Леуарса.
– Ҟоҳ! Ҳаи, џьушьҭ, закәызеи иуҳәо?! – Кәасҭа акиҳәа дныҩнаҟаан, дыҭрысны дҩаҵԥеит.
– Уиаҟара ссирс изубазеи исҳәаз? – дҵааит Леуарса, илақәа ԥыр-ԥыруа даамхаччаны.
– Ихкаатәхарушь, анаџьалбеит, аевкалипт ахьеиҭаҳҳауа аҭыԥқәа? – дҵааит Кәасҭа, ихы Леуарса иқәырххны, аҟәардә ашҟа иҽыларҟәуа.
– Хымԥада, – иҳәеит Леуарса, – аевкалиптқәа ԥшқақәоуп, идухаанӡа ихумкаар, арахә иԥхасҭарымтәуеи. Аколнхарақәа зегьы рыхәҭақәа еиҭаҳаны ишаалгалакҵәҟьа, имԥшӡакәа, хыма-ԥсыма арахә ҭамло ихыркаароуп. Сара убас сгәы иаанагоит, – нациҵеит Леуарса, ихы ларҟәны, ииҳәаз луанытә дазхәыцуа.
– Нас, абри зегьы аҟаҵара, ҩымз рыла ҳамч ақәхап ҳәа угәахәуоу?
– Ҳамч ақәхароуп.
– Ус ианыҟала, ҳанхамҩатә планқәа рынагӡаразы даара ҳхьысҳахоит!
Леуарса ихы ларҟәны акраамҭа дхәыцуан.
– Шәынхамҩатә планқәа рынагӡара шәара шәнапаҿы иҟоуп. Аколнхацәа заҟа ишәзеидкылауа, заҟа анапхгара шәызрыҭауа, убри аҟара шәусқәа маншәалахоит. – Ԥасеиԥш длахҿыхны дыҟамызт уажәы Леуарса. Кәасҭа инапы рхханы ихы ашьҭахь ааибӷит. Леуарса дгылан инапқәа ишьҭахь иҟаҵаны, акабинет аҩнуҵҟа алеи-ҩеира далагеит. Кәасҭа игәы хыҭ-хыҭуа дахьтәаз, уажәы-уажәы днаҳәы-ааҳәуа Леуарса дизԥшуан, уи игәаанагарақәа зеиԥшрахарыз дрызхәыцуа.
Леуарса ицәажәашьақәа злаҟаз ала, гәҭыхак имоуп изуҳәаратәы дубомызт, аха уеизгьы Кәасҭа гәҩарас иҟаиҵеит аевкалипт еиҭаҳара излацәажәоз, Леуарса даарак деигәырӷьауа дшыҟамыз. Убри аҟнытәоуп уажәы, днаҳәы-ааҳәуа илаԥш Леуарса дахьынеи-ҩеиуаз изиқәкыз.
– Уаҳа акыр соуҳәар уҭахума? – иҳәан, дҵааит Леуарса, днеины иҭыԥ аҿы данынатәа.
– Мамоу, уаҳа сызуазҵаауа егьсымам, аха… – иҳәан, даалак-ҩакит Кәасҭа. Иҭахын иара уажәы аҵыхәтәаны аколнхацәа ирымаз рзеиԥш еизараҟны арадио анагара шырыӡбаз Леуарса иеиҳәарацы. Иаамҭоуп уажәшьҭа араиком амаҵзуцәа еилыркаар рколнхара аусқәа есааира ԥхьала ацара ишалагаз. Кәасҭа иҭаххеит, Леуарса иҟнытә изеиԥшразаалак ҽхәаԥхьыӡ ажәак
иаҳар, аизараҿы ирӡбаз аус бзиа, иара Кәасҭа ибзоура аламкәан ишзыҟамлаз, убри аҵыхәала бзиарак ирганы днеихцәажәар. Кәасҭа ихтны Леуарса иеиҳәеит, арадио аҟаҵаразы ԥыҭк даарыцхраар цәгьа ишимбоз.
– Арадио аколнхараҿы анагара зеиԥшыҟам усуп, – иҳәеит Леуарса. – Уи сара сыцхыраарагьы аҭахӡам. Аус бзиа аҟаҵаразы зегьы уцхраауеит, ирахәым уалагар ауп ихәарҭам акәымзар. Аԥошьҭаҿы унеины урацәажәа.
– Абра сандәылҵлак убрахь сцарц сгәы иҭоуп, – иҳәан Кәасҭа, дҩеихеит.
– Зеиԥшыҟам, амҩа бзиа уақәшәааит! Аа, ак сгәалашәеит, знызаҵәык уаанҿаси! Ишаасоуҳәара, Саида иалылхыз астахановтә чаи мхы аҟаҵара дала-гахьоума макьана?
– Далагахьеит, аҩыза Леуарса! – иҳәеит Кәасҭа даазгәырӷьаны, абри азҵаатәы аҭак анбаисҭаришь ҳәа дазыԥшызшәа.
– Ибзиоуп! – иҳәан Леуарса, дгылан Кәасҭа ишҟа инапы неирххеит. Кәасҭа ишьапқәа неидиԥсалан, иҽынарҟәӡаны, Леуарса диҿаԥшны, дычча-ччо инапы ааимихит.
– Иахьа агроном ҿыц дшәызҩеит, дубахьоума? – дҵааит Леуарса.
– Дсымбаӡацт, џьара ҳаиҟәнагазар акәхап. Дызусҭада иара?
– Уаҩеилҟьа заманак иоуп. Қарҭ аҵара далгеит. Афронт аҟынгьы дыҟан, доурышьҭын, дааит. Афицарын. – О, уи зеиԥшыҟам ауп, – иҳәеит Кәасҭа иҽаардаданы, нас бзиала ҳәа Леуарса днаимҵахырхәан, дындәылҵны дцеит.
Аруҭан уажәы аакьыскьа уахык зны, иаалырҟьан ахш атәы даналацәажәа ашьҭахь, Дамеи аҩны дахьнавалаз, абоура жәкы шҭаҿаҳәаз ибеит. Ажә аҩны аҭӡывара иадҿаҳәалаз шахала иадҿаҳәалан, уажәраанӡа иҿыҩрны икажьыз ашә шьҭыхны, иахьҿаз аҭыԥаҿы икыдгылан, имҵысырц, ма иҿыҩрны еиҭакамҳарц, адәныҟала ҵәҩан шәпа дук ахы цқьа иҿыԥсаны анышә иҵарҟаца иадырсылан. Дамеи дырҩагьых иџьеишьаратәы иибаз уиоуп, ажә уаҳа наалымшо азхарафан, ҭынч ижаҳәо игылан. Ақьышә ахьзынамӡашаз ԥыҭк инаскьаган ишьҭан, амхы аҟнытә ҿыц ирхны иаагаз чаҟәак ами. Аҭӡамц иадгылан аӡы зҭаз аведра. Уи ҵаҟа иҭахаз хәыҷык ада ажәхьан иара.
Дамеи даара игәы неилаххит:
«Ҳаит, ашьашәы уҭарблааит, аҩсҭаа! Абасҟаамҭа ишԥасымбацыз абри ажә абра ишҿаҳәаз? Ишԥасызгәамҭеи аведра аҩны ишыҟамыз?»
– Ааит, уара, агмыг, ԥсцәеирымга! – аҵыхәтәаны ибжьы ҿацаӡа инеиргеит Дамеи, ихаԥыцқәагьы неихарӷәӷәаны.
Иҿы иаанагоз зегьы Аруҭан инаиқәҳәацәаны акыр дыцәҳа-шҳаит, нас ажә ахьгылаз днакәша-аакәшо, даара цәгьа дахәаԥшит, иӷран иара ашкәакәеи ахьыԥштәалеи еилаԥсаны. Иҭахын еиликаар, ажә иидыруаз жәызу, изымдыруазу, гәыла ааигәак итәызаргьы ҟамлоз иара? Аха баша дахәаԥшуан акәымзар, иӡны иҟаз, иацы зџьабаа зыхганы иааз Дамеи иалидыраауаз, ианбеибахьаз ари ажәӷраҷкәын?
– Умшәан, рыцҳа, уажәыҵәҟьа уоусышьҭып сара! – иҳәан, иԥыртланы абоура инҭицеит.
Ицәа иналашәеит, абри аминуҭ инаркны, иҩыза бзанҵы игәы изымнеиуа ишынеихшәаз. Акраамҭа дзымтәо, дзымгыло, днеи-ҩеиуа ашҭа дҭан.
Амра шьыбжь агәы ихыҵны акыр инҭалахьан, Дамеи амақьаҿы аиха хуа ашҭа иҭагылаз ара ашәшьыраҿы днатәеит. Аиха ахра дахьаҿыз, иқьышәқәа ҵыс-ҵысуа, дҟәынд-ҟәындуа ацәажәара даҿын, уажәгьы ихымԥсааӡацызт аԥхьатәи игәаара.
«Сгаӡоуп акәымзар, абри ацәыршәагаҵәҟьа сыҩны дышԥасыдыскылеи ҳаурышьҭны ҳанааи. Ҳаӷоу иашҭа дҭаижьлааит ас иҟоу ауаҩы! Ҳаит, сара насыԥда, изакә гаӡароузеи иҟасҵаз!..» – Арҭ ажәақәа Дамеи ибжьы рдуны иниамхаҳәеит, иаразнак дагьынхьаԥш-аахьаԥшит – иудыруазеи Аруҭан ааигәа џьара дыҟазар, ииҳәаз ажәақәа иаҳазар?..
Иҵабыргыҵәҟьаны, ссиршәа иагьыҟалеит иара, Аруҭан адгьыл дыҵыҵызшәа уа иааигәара даацәырҵит. – Иазууазеи ари аиха иухуа? Усс узлагарцы изқәукзеи? Арасқәа урықәланы еихала икоуҿаларц угәы иҭоума?.. Ҳа-ҳа, шәыԥшишь, шәыԥшы, ишәымбои дзакә
уаҩы хандеиҩу! Ааит, анаџьалбеит!..
Аруҭан иаалырҟьаны убри еиԥш ччарак неизкылҟьеит, иҽизнымкылазт, дахьгылаз дхышәҭны дынкаҳаит, днапҟьа-шьапҟьо, ибӷа абарбал еиԥш адгьыл иқәыргьежьаауа, убриаҟара ибжьы рдуны дыччон, зхы еивысыз аӡәы аччара анизаауа дшыҟало еиԥшҵәҟьа.
Дамеи иҿы ааихыхны ажәак аҳәашьа дақәымшәеит. Дыԥшуан дгачамкны. Аруҭан данааиз дахьгылаз аҭыԥаҿы дзахымҵысуа дгылан иара. Инапқәа аихаӷәы рҽаларԥсны иркын. Акы деиҩаӡозшәа, зымҩа иҽхьарнааны днагылт. Аруҭан иахь ихаз ихы-иҿы зны еиқәаҵәахон, зны ицәышхон, илақәа ҭыҵны ицашашәа еиҳа-еиҳа ашьа рхыҵәалара иаҿын.
– Аҭаҳмада, сзашьҭоузеи, мышгагас дҟасҵап ҳәа иақәукит акәу, ы-ы! Аиаша ҳәа, уԥхамшьан! – иҳәеит Дамеи дахьгылаз, ҽырҵысы ҟамҵаӡакәа, иеихаӷәы
убриаҟара иӷәӷәаны икын, инацәкьарақәа заҟа рылшоз наларԥсны.
Аруҭан дианы аччара дахьаҿыз, ашацаҳәа дҩагылан, иҭаҷкәым раҵәан Дамеи днаидгылеит.
– Иабоугеи ҳажә, иахьа шьжьымҭан хшла ҳзырчаз? – дныҩнаҟааит иара.
– Ажә сара иабазгоз, аҩныҟа ицеит. Дырҩагьых саауеит ҳәа ажәа узыннажьит, – иҳәеит Дамеи, ибжьы аархааны, ԥшьаала. Ашьҭахь, ԥыҭкгьы дамхаччеит, акыр дгәаан дшыҟазгьы.
– Ааит, уара амҽеижә, сара соуп ажә аазгаз, акыр ҟалозар ацкы аҳәара зду сара соуп, уара иарбану узыцәшәо. Шьҭа ҳтәазааит, абысҭеи аӡи еихыжәло! Фу, уара, амӡанражә… ашәаргәындажә!..
Дгылан, илақәа ҵырхәны Дамеи дихәаԥшуа, уажәы-уажәы илахь иаақәԥсоз ихахәы нацәала аҩада иныԥхьаҳәо, ихаԥыцқәа аҿҿаҳәа еихарӷәӷәо.
Дамеи иҭыԥ ааиԥсахын, иара иахь иҿы рханы днатәеит, иеиха ишьамхы инықәкны.
– Ари аҩны зтәу сара соуп, уара уакәӡам! Еилукаауоу? – иҳәеит Дамеи, ибжьы хәыҷык иаарыӷәӷәаны, аршәара аныԥшуа.
– Закәызеи исаҳауа, анцәа ҳрыцҳашьа, иашәииу-шәииу! – Аруҭан иӷра инапы ҭакны, аԥхьан еиԥш аччара далагеит, абас ҳәауа:
– Ари аҩны зтәу сара соуп, уара уабатәиу иҳәеит! Шәара анцәа ииныҳәаз уаа, ишаасашәҳәара, иабаҟоу ара аҩны, ҩнума ари абоуражә, ҭӡамц амам, хыб амам! Ари ахыҭԥшшажә, анкьа зны абра дааганы дыҩнеиргылар иҭахын абырлаш иаҩызаз аҭыԥҳа ссир Мактина! Ҳа-ҳа-ҳа, ԥыҭрак имԥсуа, иага дырхаанхап, хынҭа-ҩынҭара згым ари адунеи аҿы!..
– Усҭыҳәыр еиҳа еиӷьуп шьҭа, иуҳәахьоу азхоуп! – иҳәеит Дамеи, дҟаԥшьӡа днеицрашәаны.
– Уара ианакәзаалакгьы зхы егьҭамыз уаҩын. Ухшыҩдара иахҟьаны абахҭагьы уҭаркит. Уахганы уандәықәрҵа, иҭаз ахәыҷгьы зынӡа иҟаӡамызшәа иааҭыкәкәеит… Лассы иԥшааны иаага, иаушьҭны идәықәуҵаз ажә! Сара уаҩҵас акрысфалароуп, удыруоу уара!.. Ажә ааумгар, иудыруазааит цәгьаԥсышьа шусҭо!.. – Аруҭан дгылан, уажәы-уашьҭан аисра иҽазырхианы.
– Уаҟәыҵ шьҭа, еиҳа еиӷьуп ҳәа уасымҳәеи! Уаҟәыҵуоу уаҟәымҵуоу? – дҵааит Дамеи.
– Сызуазҵааз аҭак ҟоуҵар, нас ҳаицәажәап.
– Уара, џьым, ажәытәтәи учымазара еиҭаузҵысит, уи иаратәы еиҭаҟанаҵо иалагеит. Аха баша угәы иаанагоит, Дамеи сара ишысҭаху амш илазгалап ҳәа. Уи бзынҵы иулшаран уҟаӡам уара. Иубо ари? – иҳәан, иикыз аиха ырҟымҟымуа инеирбеит. – Воркутантәи цәгьабзазала иааугаз, ԥырчала иҭәу ари ухы кала-кәытажә, ианакә-заалакгьы иухагылаӡамызшәа ианыҟа-лалак иудырп Дамеи дзакәу! Сара сӷьычҩым, сара, џьым, ажә маӡарах ахш амхны изжәуам! Иҭабуп уҳәар уқәнагоит аиҳабыра ираҳәан уахьыдҭасмыркыз.
– Закәзеи, мшәан, иуҳәо, уара аӡәыр угәра игоҳәа уҟоума?.. Зразҟы мҩа иқәгылаз Мактина улеихсны духәижьҭеи, ауаа зегьы урцәымыӷхеит, зхызтәым аӡәы иеиԥш урыԥхьаӡо уҟалеит. Ы-ы, ус акәым уҳәашама?
– Ааит, уара, ацәыхцәыфа! Уара, абжьаҩашьа-хабжьаҟьалажә уакәызма сара амш сылазгоз – иҳәан Дамеи, акәукәуҳәа ибжьы нарганы дҩаҵҟьан, ишимчыз иеиха Аруҭан иқәкны аҿынаирхеит.
Разҟыс иҟалаз уиоуп, аиха иқәшәаанӡа дазыманшәалахашәа иҽанаалеирҟә, аиха ихууаа аҿынанахеит, ишнеиуаз, акуҳәа амӡырхагәҭа инықәҳаит, аҵарыра иҵнарппыз анышә ӷәарапара индәықәҵаны. Аруҭан, ишимчыз дқамсан, дыҩны иҿынеихеит. Ацажә днавҟьан, абна днылашәкәа дцеит.
Дамеи аиха ахькаҳаз днеин, иаашьҭыхны, Аруҭан дахьыбналаз дыԥшуа ибжьы неиргеит:
– Ааит, уара аԥсцәеирымга!.. Уҽаанкыл, анышә уҵамлозар, уабацари, сухьӡара сыҟоуп заманала, усҟан цқьа ҳаицәажәап уареи сареи!
Дыццакы-ццакуа аҩны дааҩналан, ирласны деиҭандәылҵит. Ицнапык иакын, ажьакца иаганы иҟаз абарқәам зҿаз, ицәыҟьҟьа-жьыҟьҟьа иҟаз чамаданжәк, егьи инапы иакын, аласа иалхыз Аруҭан икостиум иаҵәеи, ихылԥа цәыши. Иикыз зегьы ыршәны адәы инықәижьит, абас ҳәауа:
– Ушьапы мыцқьақәа даҽазны сыҩнашә ихыҵуа убарым!.. Ааи, ааи, ушьапы мыцқьақәа даҽазны сыҩнашә ихыҵуа убарым!
Арадиокомитет араионтә қалақь агәҭантәи аулица ԥыҭк инацәыхараны иҟан, амшын ахықә азааигәарахь. Кәасҭа уи ахьыҟаз уиаҟара дадымхылакәа иԥшааит. Иҩнан еихагыламыз ҩнылаҟәык. Абарҵа дыбжьалан дышнеиуаз, аиҳабы дахьтәаз акабинет днадгылт, ашә ашьшьыҳәа днас-насит.
– Уҩнал! – ҳәа ибжьы роуны инеиргеит аӡәы.
Уи аиҳаб иакәын, стол еихҳәа-еиҵҳәак дахатәан, аусқәа зныз қьаадк имҵаҵаны ахәаԥшра даҿын. Кәасҭа даныныҩнала, зынӡа дымгылакәа иҽҩышьҭихын, инапы имхны аҟәардә тата деиҭанықәтәеит, нас ибласаркьа аамихын, чабрала арыцқьара далагеит.
– Иуҭахыз, сызлаухәо акрыҟоума? – дҵааит аиҳабы, ибласаркьа алашара ахьынтәааиуа аԥенџьыр ахь ирханы дахәаԥшуа.
– Сара аколнхара сеиҳабуп, хантәаҩыс аус зуеит, –
игәы хьыблаауа, утәа ҳәа ахьиеимҳәаз хәыҷык ихьымӡӷишьеит. – Ҳколнхараҿы арадиоузел ҟаҳҵар ҳҭахын. – Иабаргәузеи, ибзиами нас? – иҳәеит аиҳабы,
ибласаркьа ибла иаҭо.
– Ибзиоуп, аиеи, убриазоуп уара уҿы сзааз.
– Уиазы акәзар, бзиоуп, иабаргәузеи, аха аколнхарақәа рҿы арадиоузел ҟазҵо ҳара ҳакәӡам, – иҳәеит аиҳабы.
Инықәрҩырны ицәажәашьеи, уи аҵыхәала уаҳа иҳәарц шиҭахымыз зныԥшуаз иажәашьҭыбжьи, игәы неиладырххит Кәасҭа. Аколнхара ахантәаҩра данаршьцылахьан аҳаҭырқәҵареи арҽхәареи. Аԥхӡы иқәнаҭәаз ааирыцқьан, акыр иаахжәаны:
– Шәара шәакәымкәа дызусҭада нас арадиоузелқәа ҟазҵо. Шәара шәоуми уи напхгара азҭо араион аҿы, – иҳәеит иара.
– Арадиоузелқәа аԥошьҭа ауп аколнхарақәа рҿы иқәзыргыло. Уца, урацәажәа Аҟәа, – иҳәеит аиҳабы, аҵаа еиԥш дыхьшәашәаӡа, нас иаразнак аԥхьара деиҭаналагеит имҵаз ақьаад.
Кәасҭа Аҟәа дахьааиз, аԥошьҭа маҵуцәа лахҿыхӡа иԥылеит. Аиҳабы бласаркьа имамызт, қьаадгьы имҵаҵаны даԥхьомызт, даныҩнала, утәа ухь згеит иҳәан, диртәеит. Аиҳабы абас ҳаҭырла дахьидикылаз, Кәасҭа цәгьа игәы ҟанаҵеит, дааимҳәан, дымԥшӡакәа дыззаиз аҳәара далагеит.
– Сара адоговор шәыдҟасҵаларц сааит, аколнха-раҿы арадиоузел ақәыргыларазы, – иҳәан, идокәментқәа ҭыхны иирбеит.
– Зеиԥшыҟам.
– Шәхы ишәзадҵару шәара арадиоузел шаҳзыҟашәҵо ала?
– Иадаҳҵоит, ааи. Ишәзықәҳаргылап «КТУ-100», – иҳәеит аиҳабы.
Кәасҭа илақәа ҭызза ииҳәара изымдыруа дааҟалт.
– Закәызеи иуҳәаз? Акапусҭа уҳәама? Изакә капусҭоузеи, ухәмаруама?
Ус иҳәазшәа иаҳаит иара, ииҳәаз хәыҷык уи еиԥшын.
Аиҳабы игәеиҭеит, ииҳәаз Кәасҭа дшаргәааз, дҟаԥшьӡа дшыҟалаз. Аччара данаманак, ишибо сыччар аҵкыс иҳәан, иҿы зымҩа инеирхеит. Нас ус иҳәеит:
– Ус угәы ишԥаанагеи, уххь згеит! Исҳәаз узеилымкааит ауп иҟалаз: сара «Ка-те-у–сто» ҳәоуп ишысҳәаз. Уахәаԥшишь, аа, иара ахаҭа зеиԥшроу, – иҳәан, иирбеит, акәакь игҿагылаз аппаратура.
Кәасҭа ихы-иҿи ихәдеи инапы рыхьшьуа, иааирыцқьан, ихаҭагьы дааччеит.
– О-о, уи даҽа усуп! Ари еиԥш иҟоу акапусҭа – акәакь ахь инапы нархханы, – сара сеигәырӷьаны исыдыскылоит. – Заҟа иаԥсахарызеи аколнхаразы арадиоузел аҟаҵара?
– Уи зыԥсоу ианырҳасаблак иаабап, зны апроект шьҭыхтәуп.
– Апроект аҟаҵара знапы ианыда?
– Апроект ҳара иҟаҳҵоит, нас Қарҭҟа идәықәаҳҵоит, уа ишьақәдырӷәӷәоит.
Кәасҭа иџьыба иааҭигеит аҭаҭынҟаҵа «Казбек», ахҩа ааиртын, дзацәажәоз ишҟа инеирххеит. Иҿыҵакыз аҭаҭын амца нацреиҵан:
– Шәанбазалгари арадиоузел аҟаҵара? – иҳәан, дҵааит.
– Ирласны ишәоур шәҭахызма? – азҵаара иоуз аиҭазҵаара ҟаиҵеит аиҳабы.
– Ҳара иахьатәи амш иалыршаны иҳаургьы ҳҭахуп.
– Иахьатәи амш-ба? Иахьатәи амш иҟоузеи, лацәеихаҟәысрак иаҩызоуп! – иҳәан, инапы зымҩа инеиҟьеит аиҳабы, нас дааԥышәырччан, Кәасҭа днаихәаԥшит.
– Апроект, – иҳәеит иара, – аҟаҵареи ашьақәырӷәӷәареи мацара фбаҟа мзы аҭахуп. Уи аныҟарҵалак
ашьҭахь, ауачарадгьы азԥшра аҭахуп. Урҭ зегьы гәаҭатәуп, удыруоу?
Кәасҭа илақәа ааирҟәысҟәысын, игәы каҳаны ус иҳәеит:
– Изакәызеи иуҳәо, исзеилымкааит? Аллаҳ, Аллаҳ, заҟа еилататоузеи шәусура!
– Ҳара иаҳхарам уи, иара ус ҟазшьас иамоуп, азԥшра аҭахуп!
Кәасҭа даақәыԥсычҳан, ҿымҭӡакәа дҩагылт.
– Адоговоргьы ҟаҵатәуп, – иҳәеит аиҳабы.
– Аԥара анбалагалатәу, уажәакәу ианыҟарҵалак
ашьҭахь акәу? – дҵааит Кәасҭа.
– Аԥара абыржәыҵәҟьа ҳахьӡала абанк аҿы иала
жәгалароуп. Иалашәымгалар, апроектқәа ҟазҵо аусҳәарҭаа ируам, урҭ заа аԥара руҭароуп.
– Зымаҵ зуа ажәлари сареи зны ҳаицәажәар сҭахуп, – иҳәеит Кәасҭа, патула, ицамҭазы.
…Аколнхара «Алашара» аҿы арадио анагара зҭахыз ауаа, иаразнак ргәы нарымиҟьеит дахьнеиз.
– Аколнхарақәа рҿы арадио аҟаҵара, – иҳәеит иара, – анапы ианызаап, Аҟәа иҟоу, Аԥснытәи ареспублика зегьы амаҵ зуа аԥошьҭа. Апроект аҟаҵара шықәсыбжак аҭахызаап, ианыҟарҵалак, Қарҭ идәықәырҵоит ашьақәырӷәӷәаразы. Уа ианышьақәыдырӷәӷәогьы сеидроу, аха ара ианааилак, дырҩагьых ауачарад иқәдыргылоит, азԥшра аҭахуп рҳәеит.
Ажәакала, Кәасҭа убриаҟара атәыҩақәа ахаргыланы дцәажәеит, арадио аҟаҵара знапы иану абиурократцәа, аҳәара ириҭаз иахамҵгылазшәа, урҭ зынӡагьы уаҩы дызрықәымгәыӷуазшәа реиҳәеит.
Иҳәатәуп убасгьы, арадиоузел аҟаҵара иара ихаҭа дшахәаԥшуаз, аколнхацәа ргәахәтәы анагӡара заҟа гәыкала дашьҭаз. Зегьреиҳа арадио анагара зҭахыз Саида илеилиркаар иҭахын, аамҭеи, аџьабаа иибози
дшырмеигӡаз. Џьабаамкәа, имариоума, абри еиԥш ашоура бааԥсха араион ахь ацара, нас усынтәи Аҟәаҟа. Илеиҳәароуп, аџьабаа дуӡӡа ихы ишаирбаз.
– Бымбои, аусқәа шыҟоу, сыхаара, Саида, – иҳәеит Кәасҭа, – ауаҩы абиурократцәа рҿы аус аниоулак, убасоуп ишихьуа, ииҭаху изыҟаҵом. Урҭ макьана ирацәаҩуп, ааи, заҟа ирацәаҩу бдыруандаз…
Кәасҭа ииҳәарц ииҭахыз, ҩынтә-хынтә иҳәо, еиҭаҳәо даналага нахыс, арадиоузел аҟаҵара зегьы ргәы ацәкаҳаит, уажәшьҭарнахыс уи атәы уаҩы далацәажәартә иҟам ҳәа ирыԥхьаӡеит. Заҟа иџьеишьазеи, Саида уи аус азы Аҟәа сцар сҭахуп анылҳәа. Уа ауацәагьы ҳамоуп, урҭгьы збап, насгьы изеиԥшрауаау снарҿаԥшышт аԥошьҭаҿы итәоу абиурократцәа, – лҳәеит Саида. Кәасҭа ииҳәара изымдыруа, дбалыбаҭо дықәхеит арҭ ажәақәа рышьҭахь, Саида длыхәаԥшуан илақәа ҭраа.
Ааи, Саида илҳәаз налыгӡеит, дцеит Аҟәа. Зыҟны днеиз аиҳабы ҳаҭыр лықәҵаны дидикылт, диртәеит, бзаазеи, ибҭахузеи иҳәан, длазҵааит. Илақәа хаакәа-кәараӡа длыхәаԥшуан, ар рымаҭәақәа зышәҵаны, аҳамҭақәа еиварыԥхаа згәы икыдҵаны инеиз аԥҳәыс еибага. Иаҳҳәар ҟалоит, аиҳабы инаҩсангьы Саида ишылхылаз, уа иҟаз егьырҭ амаҵуцәа рылаԥшқәагьы, урҭ доусы иахьтәазынтә икылԥшны илыхәаԥшуан.
Саида дызнеиз ахи аҵыхәеи Кәасҭагьы иӡбахә налаҵаны ианылҳәа, аиҳабы аҟырҟырҳәа дааччеит.
– Уи иоума шәара шәколнхара ахантәаҩы? Ауаҩышәпа?.. Закә капусҭоузеи ҳәа ҳазҳәаз? Аиеи, дысгәалашәоит уи, заманала дысгәалашәоит… Дҳазгәаау, закәу сыздыруам, адоговор инапы аҵамҩӡакәа дцеит.
– Адоговоргьы бзиоуп, аха изхәарҭоузеи, шәыдҵа ианаамҭоу инашәмыгӡозаап, – неиҽԥнылкылеит Саида. – Уаҩы иаҳахьоума проект хәыҷык аҟаҵареи, Қарҭ
идәықәҵан ашьақәырӷәӷәареи шықәс дуӡӡак аҭахуп ҳәа? Афронт аҿы саныҟаз избеит, ателефонистцәа, ателефонгьы, арадиоеибадыргагьы сааҭк аҩнуҵҟала ишыҟарҵоз. Урҭ убриаҟара ирацәаны иқәдыргылон, ҳқыҭаҿы заҟаџьара иҟаҵатәу аҵкыс даара инеиҳаны. Иқәшәыргылаша аппарат шәымоуп!.. – дааҳәын днахәаԥшит, Кәасҭа «акапусҭа» ззиҳәаз ахьгылаз. – Аҭел шәымоума?
– Иҳамоуп, ааи.
– Зегьы ыҟоуп, нас, уаҳа иарбану. Аппарат аашьҭыхны иганы иқәшәыргылоит, арадио абжьы заҳалар зҭаху аколнхацәагьы рҩнқәа рҿы аҭелқәа ныбжьыжәдоит. Иҟашәҵаз аус зыԥсоу, адырра уиаҟара ицәгьахарым, аԥара уа шәнапаҿы инашәҳаркып. Аамҭа акәзар, уаргьы иудыруеит, мышкы-ҩымш роуп иаҭаху, ибзиан аус рур уаҳа аҭахӡам.
– Ибҳәо хымԥада ииашоуп.
– Нас иҟалазеи? Иазнауазеи апроект аҟаҵара? Абри еиԥш иҟоу аус мариа шықәсыбжак, ма шықәсык аамҭа ақәырӡтәума?
– Иҵабыргуп, аха ишԥааури, ус ишьақәыргылоуп, аилагара ҳақәиҭым.
– Иудыруоу, уара, аколнхацәа арадио рымазар заҟа ирҭаху? Арадио ауаҩы идырра азнарҳауеит, ақыҭаҿы иҟоу жәытә-натә аахыстәи амдыррақәа ықәнагоит, иарыцқьоит. Уазхәыцишь цқьа, унапаҿы иҟоу аус аҵакы заҟа идуу убап. Ауаа џьара имца, џьара имаа рыҩны иштәоу, иҟоу-ину ажәабжьқәа раҳауеит, Москвантәи убас егьырҭ ақалақьқәа рыҟнытәгьы. Ауаҩ зегь рыла уи еиԥш иззырҳауа, ихдырра еиӷьызтәуа ианбыкәыз даҽа зны ианыҟалахьаз. Ари еиҳаракгьы аҳәса ҭнагоит, урҭ рзы иус дуӡӡоуп. Урызхәыцишь, имшаӡо аӡын-ҵых дуқәа ақыҭа рҿы!
Саида илгәарԥхаӡаны дцәажәон.
– Ҳаргьы еилаҳкаауеит аус аилартатара шхәарҭам, уи иҟоуҵаз зыԥсоу ахә иазнарҳауеит, – иҳәеит абухгалтер, еицәажәоз рышҟа дызхатәаз истол иҽаахырҳәҳәашәа.
– Акультуреи, акыр иаԥсоу азеиԥш политикеи зҵазкуа аус шьахә, шәара шәхарала еиҵахозшәа избоит, сара сахьахәаԥшуа, – лҳәеит Саида акыр иаарымчны.
– Мап, ибҳәаз иашам, зегьы рзы ишьақәыргылоу аԥҟарра ҳара аилагара ҳақәиҭым, – иҳәеит абухгалтер. – Иҟоу бдыруоу, – иҳәеит аиҳабы, дхәыцуа дыштәаз. – Даҽаӡәы изы иаҳзыҟамҵо, бара бзы иҟаҳҵап иҳахьлакгьы. Бнапы аҵаҩ адоговор, нас ианаамҭоу дышәзынаҳашьҭуеит арадиотехник, уи ишәзықәиргылап арадиоаппарат. Аҟаҵара зынӡа ҳалгаанӡа, апроектгьы шьҭаҳхып, иахьдәықәҵатәу идәықәаҳҵап. Уа ианнеилак, сгәы иаанагоит, ишьақәдырӷәӷәап ҳәа, избан акәзар, инаҳашьҭқәо зегьы ирмыԥхьозаргьы ҟалап, ишаҳамжьо ахьырдыруа аҟнытә, – нациҵеит уи. Нас, инапы Саида лышҟа инархханы: – Даара гәахәас иҟасҵеит, бара беиԥш иҟаз аԥҳәыс бзиеи ҳареи ҳахьеибадырыз. Зынӡа ҳабхабмыршҭын, бааҳадҵаалала!
– Мамоу, шәысхасыршҭуам, – лҳәеит Саида дааԥышәырччан. – Саргьы исҭахын шәареи сареи ҳаибадырырц… Ааи, даҽа зҵаатәыкгьы сымоуп шәара шәҿы.
– Изакәызеи?
– Иадҳаргылода арадио атәы здыруа?
– Арадиотехник дшәымаӡами?
– Агротехник дҳамоуп, арадиотехник аколнхараҿы
цәымзаркылагьы дузыԥшаауам, – лҳәан, деиҭаччеит Саида.
– Договорла арадиоаппаратура ақәыргылара ҳара иаҳуалуп, аусуразы атәы здыруа шәара дшәыԥшаароуп. – Ҳара ачаи аарыхра мацара ауп иаадыруа, – лҳәеит Саида даахыхәмарын. – Ачаии арадиои аус шеицырзутәу зынӡагьы ҳхахьы имааицт, сыздыруам арадиотехник дахьҳаураҳәа. Уиазы иҳахәаша акы узҳабжьгозар, даара иҭабуп ҳәа уасҳәон!
Саида аиҳабы днаихәаԥшит, угәы аахызхышаз ччаԥшь ссирла. Иара иԥынҵа ашьаҭа ааибӷы-ааибӷын, ус иҳәеит:
– Ибзиоуп, ари аус азгьы даҽаӡәы изы иаҳзыҟамҵо шәара шәзы иҟаҳҵап. Далшәх аӡәы, абырг иакәым, ҷкәына еилҟьак, цаҳәцаҳәак, Қарҭҟа акәрсахь ддәықәаҳҵап. Уи, аамҭа ԥыҭк аҭахуп, ҳәарас иаҭахузеи… Аха уахь ддәықәмҵаӡакәа, араҟагьы уаҩы иҟаиҵар ҟалоит. Шәиацәажәа ҳрадиотехник, уи иирҵап иаҭаху, уаҳа иарбану.
– О, аусқәа зеиԥшыҟамала ицоит, уара убзоурала. Даара иҭабуп, аҩыза аиҳабы! Уаҵәыҵәҟьа аколнхара аиҳабы дышәзаасышьҭуеит, адоговор анапаҵаҩразы.
Аиҳабы ихы неирҟәын, дааиԥхьхәцит.
– Докәмент ҳәа акыр бымоума бара? – дҵааит.
– Аа, исымоу… аколнхара сшалоу… насгьы, апартиа сшалоу аблеҭ…
– Зеиԥшыҟам!..
– Изыҟабҵазеи ҳәа аӡәыр иҳәару шәколнхараҿы?
– Иакәым иҟасҵозеи, ҳколнхара ахантәаҩы дзышьҭаз ауп саргьы сзышьҭоу?
– «Шәкапусҭа» дгәаару, ицынхәрас адоговор бнапы аҵабҩыр, уажәы ашоура цәгьоуп, дцо, даауа џьабаа зиҳарбарызеи. Иҟалап даара згәы еиҟароу аӡәы иакәымзаргьы, насгьы дагьыԥшқаӡам шьҭа. Дрыцҳаҳшьап, ԥсаԥоуп!
– Уиазы аӡәы мап иҳәап ҳәа сгәы иаанагом. Арадио азҵаатәы аколнхацәа азеиԥш еизараҿы иалацәажәахьеит, сара еиҳабыра сымам аколнхараҿы, махәҿала аус зуа среиуоуп, урҭ зегьы шыҟоу сыҟоуп, адоговор аҿы сыжәла аҵазыҩуеит, уаҳа акгьы.
Аиҳабы идааиргеит зегьы ирзеиԥшны иҩыз адоговор.
– Ари уажәы сара ихасырҭәаауеит, бара аколнхара ахантәаҩы ҳәа ахьану аԥхьа ианҵа «ицынхәрас» ҳәа, нас, быжәла аҵаҩ. Ҳара ҳзыҳәан уи азхоуп, дызусҭазаалак аӡәгьы акы изахҳәаауам. Арадио ақәыргылара ҟалом, шәколнхара ахантәаҩы, араион аҟынтәи абанк аҿы, адоговор еимдараан иаԥу аԥара хәҭа алеигалаанӡа. Уи ҟаиҵароуп заҟа изырласуа ирласны.
– Аԥара алеимгалар ҟалома!
– Ибзиоуп. Усҟаноуп ианаадыруа, адоговор бнапы ахьаҵабҩыз дшақәшаҳаҭу. Еилыбкаау?
– Еилыскааит!
– Убас ҟаҳҵап.
Аиҳабы адоговор хаирҭәааит. Аҩыџьагьы рнапқәа аҵарҩит.
– Ари иҟаиҵақәо убо! Аԥҳәыс ԥшӡа изааиз длеи
лаҳаит ҳәа сыҟоуп, – иҳәан, аҳасабеилыргаҩы идтәалаз илымҳа дынҭахәыҭхәыҭит.
– Избоит, саргьы иџьасшьоит, – иҳәеит уигь.
– Иҟаимҵанда ззуҳәашаз акгьы ҟаимҵеит, нас ивубозеи? – ихәда ааибӷы-ааибӷит аҳасабеилыргаҩ. – Адоговор аҩра мацәысрак аҟарагьы ахимырҵит. Аи, аи… ссируп, анцәа иныс! – иҳәеит дырҩагьых, дааҟәынд-шәындын.
Саида данцоз, аиҳабы дгылан ашә аҟынӡа днаскьеигеит. Даныхынҳә, игәы хыҭхыҭуа, иҭгәырӷьаауа дҟалеит. Абыржәык ада имгәаӷьыцт, аҭакԥхықәра маҵураҿы дҟалеижьҭеи, аус ианаамҭоу аҟаҵара еиҵазырхо аԥҟарра аԥыхра. Уиакәын еиҳаракгьы игәы ҭзыргәырӷьаауаз иара.
Саида абра ддәылҵит лоуразоуроу хәыцрала деиҵаҭәы. «Абиурократқәеи» лареи реиԥылараҿы аиааира лгеит хымԥада, избан акәзар, даҽаӡәы изы иҟарымҵоз лара лзы иҟарҵеит. Ибзиоуп уи, аха зегьы
рзыҳәан изыҟарымҵозеи, лара лзыҳәан иҟарҵар ҟалозар, уи еиԥш аус бзиа? Даназхәыц, лҿыналхан, аредакциа «Аԥсны ҟаԥшь» аҿы днеит. Уи амаӡаныҟәгаҩ даалыԥшаан, иалҳәеит ақыҭаҿы арадио ззыҟарҵо зегьы рзы иаԥу азакәан еилаганы, дара рколнхараҿы даҽакала ишырзыҟарҵоз. Илырбеит, дареи лареи рнапы зҵарҩыз адоговоргьы.
– Бызхашшаауа закәызеи, исзеилымкааит? – иҳәан, дҵааит амаӡаныҟәгаҩ.
Уи икарандашь ҟаԥшь нахьшьуа, агазеҭ аҵыхәтәантәи адаҟьа аҟаҵара даҿын. Илақәа ҩышьҭихын: – Сара излазбо ала, уаҩы иааџьеишьаратәы аусҟаҵара бықәҿиеит бара! – иҳәеит амаӡаныҟәгаҩ.
– Сара акгьы сахашшааӡом, аха зҵаатәык еилыскаар сҭахуп: ҳколнхараҿы арадио ирласны иҟарҵозар, зехьынџьара аколнхарақәа рҿы убас ирласны изыҟарымҵозеи, урҭгьы уаами, иамеигәырӷьои, изаҭахузеи аус аргәагәара? Угәы ишԥаанагои уара?
Амаӡаныҟәгаҩ иҽеиҵыхны даныҩагыла илбеит, даара зышәагаа маҷыз аӡәы шиакәыз. Зганқәа ахьӡы рықәҭәаз ибласаркьақәа рҽеины ибла инеиҭан, ихы наиқәжьны иԥынҵа дынҭаҭәҳәеит, нас, иаалырҟьан, дааччеит.
– Ииашоуп ибҳәаз, сақәшаҳаҭуп!
– Уаргьы сара сеиԥш иуԥхьаӡоит, нас?
– Ибҳәаз хшыҩажәоуп! – дырҩагьых дналықәшаҳаҭхан, ивараҿы еиқәаҵәала ихҟьаны иҟаз ашә инапы рыхханы иналирбеит. Уи, аредактор иахь ҳнеип акәын иаанагоз.
Аредактор истол дахатәан дхәыц-бӷьыцуа, инапы ихы наҵаргәаны аԥенџьыр ахь дыԥшуа. Аҩра даҿын агазеҭ аԥхьа ианырҵаз аԥхьажәа, «Аџьажәлар рыбза-зара аиӷьтәразы» ҳәа хыс измаз. Иарӷьанап ахьықәыз, еихарӷәӷәа, имҵысӡо аҩыга акын. Ихәыцуан акоммуналтә усурақәа ирымоу агхақәа шааирԥшышаз. Уажәы
иаалырҟьан игәалашәеит, абри аҩыза астатиа ҵыԥх зны ишиҩхьаз. Аха иарбан мзоу ианиҩыз игәаламшәеит.
Амаӡаныҟәгаҩ згәеилгара цәгьа ибзиаз аӡә иакәын, акгьы ихашҭӡомызт аҟнытә, абар, абар, аҵәҵәа сасны даазгап ҳәа игәы инҭеикит аредактор. Уи аамҭазы дыҩналеит амаӡаныҟәгаҩ, Саида дицны. Еилкааны, иааркьаҿны иеиҳәеит, Саида аредакциаҿы дыззаиз аус ахи аҵыхәеи, уаҩы даара ихшыҩ азишьҭратә иҟоуп ҳәагьы нациҵеит иажәа даналгоз.
– Хымԥада усоуп! – иҳәеит аредактор, дагьаалахҿыххеит.
Иаҳаз цқьа аилкааразы зҵаатәқәак Саида иналиҭан, Жора уааиԥхь ҳәа амаӡаныҟәгаҩ иеиҳәеит.
Амаӡаныҟәгаҩ уи дааиԥхьеит. Дыҩналеит арԥызба заманак, акостиум цәыш зшәыз. Аредактор, Саидеи уии еибаирдырит, иааркьаҿны иеиҳәеит Саида аредакциаҿы дыззааиз.
– Фельетон хәыҷык ҩтәума? – дҵааит иааиз арԥызба.
Саида инеиҭак-ааиҭакуа агазеҭ аҿы аус зуаз ажурналистцәа рҿаԥшра даҿын. Урҭ рыҟны уажәада ианакәзаалкгьы уск лмоуцызт лара. Илгәаԥхеит, аусура цәгьа иахьыгәцараркуази, угәы иҭоу нагӡаны иуҳәаанӡа, иаразнак иахьеилыркаауази. Иашоуп, зназы, хҭацәыха змам уаа мҽыӷқәак, кьакьақәак ракәызшәа лгәы илнаҭеит, аха, нас илахҿыхӡа ианлацәажәа, еилылкааит ус ишыҟамыз.
Жореи лареи наџьнатә аахыс еибадыруаз шьоукы ракәызшәа аицәажәара иаҿын. Зны аӡәы иҟнытә иаҳахьазаарын, Саида афронт аҟны даныҟазтәи лҭыӡшәақәак. Иара ихаҭагьы шьардак ҵуамызт, аибашьра ианалга ашьҭахь доурышьҭны дааижьҭеи.
– Афронт аҟны уаныҟаз аума иануаҳа сҭыӡшәақәа? – иааџьашьаны дҵааит Саида.
– Мамоу, ара Аԥсноуп иахьсаҳаз. Дук мырҵыкәа, шәколнхара аҟынӡагьы снеирац сгәы иҭан.
– Зеиԥшыҟам, иуасҳәаз ҩы! – иҳәеит аредактор, нас ихы еиҭанақәикит, аԥхьан дызҟәаҵыз, агазеҭ аԥхьажәа аҩра деиҭаналагарацы.
– Афельетон зҩыроума, нас? – деиҭаҵааит Жора, – иаҵанакуа зеиԥшроу ала, – иҳәеит иара, – аҩра хымԥада иақәнагоит, аха еиӷьзар ҟаларын, даҽа ҿырԥшқәак ацҵазар, иаҳҳәап, аӡәы заҵәык имацара абзиара изурала ибиурократизм ушзақәмԥо.
Аредактор ихы ҩышьҭыхны, даахәыц-хәыцын:
– Мамоу, иҟоу азхоит. Уи факт заманак ауп. Бара бхала ибзыҩру? – Саида длазҵааит иара.
– Исзымҩыр ҟалап, – лҳәеит Саида даалак-ҩакын. Гәаныла дацәыԥхашьеит, иагьхьымӡӷылшьеит, Заур ма даҽа ҭахык иахь салам-шәҟәык лымҩыцзар, ианакәызаалак даҽа шәҟәык ахьылымҩыцыз.
– Егьоурым, ибзымыҩуазар ҳара ҳбыцхраап, – иҳәан, Жора ишҟа дынхьаԥшит аредактор. – Ижәҩы ибзианы. Хыс иашәҭа: «Иҟамлари иалкааны аӡәы изы иҟарҵо абзиара зегьы рзы иҟарҵалар?» Агазеҭ ианаҳҵап, аредакциа ахьӡала иаарҭиз салам-шәҟәык еиԥш.
Иҟаз цеит. Аредактор имацара данаанха, инапы илахь инаҵеиргәан, даахәцит. Уажәраанӡа дызҿыз аҩтәы аақәихын, ақьаад рҟәҷны истол иҵагылаз акалаҷкәыр инҭаиршәит, нас иҽыҩеиҵихын, иԥсыԥ наихәлагалан, даақәыԥсычҳаит, қьаад-цқьак аақәихын, зыҩра даҿыз агазеҭ аԥхьатәи астатиа иназихәцит абри еиԥш ах ҿыц: «Аџьажәлар рыгәцаракра аусқәа зегьы раԥхьа игылазароуп» ҳәа.
…Кәасҭа оумашәа иџьеишьеит, адоговор илҭаз даннахәаԥш, илыллыршаз атәы анааиалҳәа. Иҟаиҵоз, иалҳәақәаз дрықәшаҳаҭхеит, илеиҳәеит, аԥара ирласны абанк ишалеигалоз.
– Асҵәҟьа иаарласны аусқәа рыҟаҵара мариам, бара
иҟабҵақәаз шыҟабҵаз сыздыруам, аха, – иҳәан, аҟәараан еиԥш хәыҷык даамҟарҟарыр имуит иара дырҩагьых.
Леуарса «игазик» хәыҷы дақәтәаны араион аҿы ақыҭақәа дрылалеит, анхамҩатә усқәа рынагӡаразы ирҭаз асводка гәеиҭарацы. Бзиа ибон, иҟарҵахьоу хаҭала дцаны ибар, ауаа днарҿцәажәар, аусура иазеиӷьу ахшыҩажәақәа нарабжьигар. Леуарса раԥхьаӡа абас аусура дахьалагаз згәамԥхоз, аколнхара ахантәаҩцәа ԥыҭҩык ҟалеит. Изаҭахузеи ари еиԥш аусура, ауаҩы игәы ԥнаҵәоит, иара игәеимҭаргьы, аколнхарақәа иҟарҵаша ҟарҵоит рҳәон урҭ, аколнхара ахантәаҩцәа. Урҭ ус рҳәон, аха иара иусушьа даҟәыҵуамызт, ус еиҳа еиӷьны ибон. Аколнхара ахантәаҩцәа рбригадирцәеи дареи цқьа рҽеимардон, русура еиӷьыртәуан. Ҳәарас иаҭахузеи, иаарласны иаҳаҭыр духеит Леуарса, ихьӡи-иԥшеи ирылаҽхәо иҟалеит.
Иацы аусурахьынтә аҩны дааит аамҭа иахырԥаны, амра илсны дкара-ԥсараха. Аха аҽынтәи иныҟәара аԥсан, игәы шьҭнахратәеиԥш иҟан, избан акәзар, араион зегьаҿы аџьықәреилаҵара иалгеит, аҭаҭынмыхқәагьы уаареигәырӷьаратәы ибзиан. Ақәа иауз уаҳа аҭахымкәа ачаимыхқәа ирызхеит, илыргеит абыӷьҿа ссирқәа. Ааԥын мышқәа каххаа, изаманахәӡа амҩаԥысра иаҿын. Иҟамлалои зны-зынла ианҽеимхо! Усҟан цәгьа игәыԥжәагоуп, аколнхара ахантәаҩцәа арҵыҵуеит аамҭа, рыгәқәа хыҭхыҭуа ауп амш зеиԥшрахо асводка ишазыӡырҩуа, мамзаргьы, абарометр рылаԥш шақәркуа. Леуарса уажәы араион зегь азы аҭакԥхықәра идын, уиазы акәын игәы зҭынчмыз.
Ашьжьымҭан дышҿыхаз еиԥшҵәҟьа инапы неирыххан, астол иаақәихит аҭаҭынҟаҵеи асԥичкеи. Иааигәалашәеит иацтәи араион аҿтәи иныҟәарақәа иреиуоу епизодқәак. Ҳәара аҭахым, иибаз игәы арҭынчит, инанагӡеит. Хадара злоу аусӷәӷәақәа ҟаҵоуп, аха ишьҭыху амҽхак ду мыркәадакәа, абыржәы ишцо ицалароуп, еиҳаракгьы, аакьыскьа колнхара хантәаҩыс Оҭар Гәынба дахьыҟарҵаз аколнхараҿы. Уи уаҩеилҟьак иоуп, аусурагьы бзиа ибоит, аха макьана дыҷкәыноуп, аԥышәара игуп аҟнытә, ацхыраара иҭаламзар ҟалом…
Леуарса лассы дгылан иҽеилеиҳәеит. Аԥенџьыр аԥыракнаҳақәа днарыхан, цқьа ианааирт, улақәа узхымтуа, икаххаа ауаҭах иааҩнаҷҷеит амра лашара. Аԥенџьыр иҽынхирҳәҳәан, уа ҵаҟа иԥшӡаӡа игылаз агәилқәа днарзыԥшит, нас дԥышәырччо илаԥш нарықәикит хыхь ахыб аҵаҟа зыҭра ихтәалаз ажәҵарақәа, дыхәмаруа ишиҳәалоз еиԥш, иара «иааӡамҭаз», хлаԥшра ззиуаз ракәын урҭ.
«Иахьа цәгьа ишоурахоит, уажәшьҭа ԥхынроуп, гәыбӷан иоуҭоузеи. Ааԥынра мацәысны иниаҟьазшәа, исызгәамҭаӡакәа ишԥацеи!» – ааигәахәт иара. Иԥсҭазаараҿы иаҩихит уаҳа ихынҳәраны иҟам даҽа ааԥынрак. Зны-зынлеиԥш, аа, уажәыгь ахәыцра иҽанеиҭа, игәаҵанӡа инҭыхьшәашәааит. Дигәалашәеит Нуца. Леуарса ихаԥыцқәа неихеирӷәӷәеит, ихгьы ааирҵысит, мҵык нықәтәазшәа илахь неимарцны, ианакәызаалакгьы ихы рзимышьҭыроуп иара аус маҷ-саҷқәа. Иԥсҭазаараҿы акыр аманшәаламра дақәшәеит абзиабара иахҟьаны, аха ишԥеиури, ихы анираалароуп, уаҳа хәшәыҟам!
Уажәы дызҭагылоу аамҭазы ахәыцха имам. Минуҭқәак рышьҭахь имаҵураҿы дҟалароуп, араиком ҿырԥшыгазароуп зегьы рзы, шьыжьы амаҵурахьы анеиразгьы убас. Урҭқәа акгьы иаҩимижьлароуп ианакәзаалак, игәы ишҭац иҭазароуп иреиӷьу аҵас ҟазшьақәа.
…Абар, далгарц егьигмызт ауаа рыдкылара. Иашоуп,
ааԥыни аԥхыни, аӡын аасҭа, еиҳа имаҷны иааиуан аус змоу, аха иара убас шакәызгьы, адкылара иахьазԥшуаз ауаҭах аҿы ауаа агны иҟаломызт. Леуарса идикылон ирацәаҩны, агәалақәеи, ашшыԥхьыӡқәеи змаз. Уи иман зегьы ирымамыз аҟазшьа ссир, ашшцәа ҷыдала иҭиҵаауан изыргәамҵуаз, илшоз алагьы дрыцхраауан, уи аҟнытә акәын иара иҿы ахеиҭаҳәара бзиа изырбоз.
Абыржәы дыҩналан дтәан, атәылаԥсадгьыл еибашьраҿы агра зауз ахымхәа, аҽыхәшәтәразы иоуран иҟаз апутиовка аҿҳәара иахьахдырԥаз азы ашшра иааз.
– Сдақәа зынӡа икәадахеит, аҩыза амаӡаныҟәгаҩ, – даҿын уи ацәажәара, – аиаша уасҳәап, сдақәа изеиԥшразаалак акы иаԥсаны ҳәа иҟам! Саҭамзааит иахьысҳәо, аха сҽырҭынчны ацәажәараҵәҟьа сылымшо сыҟоуп. Зны-зынла убриаҟынӡа исзаауеит, исҿашәо сзымдырӡо сҟалоит, иансхыԥсаалак сахьхәуеит, аха, изхәарҭоузеи. Сыԥшәмаԥҳәыси ахәыҷқәеи, егьырхараӡамкәа ргәы иасыргоит, – иаразнак ацәажәара даҟәыҵит. Ихы-иҿы ацәа ана-ара инеилыбзаа-ааилыбзаауа аҵысра иаҿын, иџьымшьқәеи иқьышәи игәоуҭаратә иҵыс-ҵысуан.
– Афронт аҿы саныҟаз, – деиҭаҿын иара ацәажәара, – сҭаацәа бзанҵык исхасыршҭуамызт, умбои уажәы сшыҟала! Урҭ Кәбанынтә иааит ҩынҩажәи ҩба шықәса рзы, иуаҳахьазаргьы ҟалап, Лабинскаиа ҳәа иахьашьҭоу ақыҭа аҟнытә. Усҟан сынхара хәыҷгьы амца иадыргеит, иқәырхит африццәа шәиԥхьыӡқәа. Сыԥшәма арахь дахьааиз, амаҵура далалт, саргьы арахь саалгеит. Ҳаԥсҭазаара ҳахашшаартә ҳаҟам уажәы. Адгьыл ҳарҭеит, ҳнапала иҟаҵаны уа ҩын-хәыҷыкгьы ықәҳаргылт. Сара ахахә сазҟазоуп, хар сымаӡамкәангьы аус зуеит, аха, изхәарҭоузеи, санеилашәалак, алеиԥш ашра салагоит; сышнеи-неиуа, сыкшандазгьы аасгәахәуа сҟалоит, аконтузиа ашьҭахь сдақәа ԥхасҭахеит. Зынӡа
игмыгхеит, иахьысҳәо саҭоумҵан аха! Аҳақьым излеиҳәаз ала, адақәа ахьырхәшәтәуа асанаториахь сцароуп, ԥсыхәа зламоу ала сҽысхәшәтәыроуп. Собес аҿы снеи-цыԥхьаӡа ажәала сдырчоит, иахьа-уаҵәы, иахьа-уаҵәы ҳәа сааргоит… Убри аҟнытә, аҩыза амаӡаныҟәгаҩ, усыцхраа, ԥсыхәа сызу. Даҽазны иҟарымҵартә рхы иҭагал, сара сыҟны аҵыхәарбабара шаҭахым цқьа ираҳәа.
Леуарса иаҳаз игәы ишамыхәаз удырратәы ихы рҟәны иааирҵысит, иблокнот аҟынгьы акы наниҵеит.
– Еилыскаап апутиовка азы собесаа русқәа зеиԥшроу, – иҳәеит иара, – ирасҳәап, умыргәамҵкәа, раԥхьаӡа ианыҟало уара иурҭаратәы. Уаа хымш рышьҭахь, уажәы иааиуа ахәашазы. Убас, ишаҳҳәаз еиԥш! – Леуарса дҩагылт инапы имихырц.
– Даара иҭабуп! Ауаа баша исабжьаргомызт, уара уҿы сааины иуасҳәарц.
– Макьана узхаҭабуа егьыҟам, наҟ-наҟ аусқәа зеиԥшрахо аабап. Бзиала, – иҳәеит Леуарса дааԥышәырччан, нас итәарҭаҿы днатәеит, даҽаӡә дааиуазар дидикыларц. Дааҩналт амаӡаныҟәгаҩ-ԥҳәызба, уара уахь ааира иазыԥшу уаҩ дыҟам лҳәеит лара.
– Зеиԥшыҟам, ԥыҭк аус зуп! – иазгәеиҭеит Леуарса.
– Еилыскааит иуҳәаз. Аӡәыр дааиуазар, уаҩ дидикылом ҳәа иасҳәап.
– Мамоу, избан, аԥсшьара аҟынӡа иаауа дсыдыскылоит, есымшагьы усоуми ишыҟаҳҵо!
Амаӡаныҟәгаҩ-ԥҳәызба дандәылҵ, Леуарса иахьа иҟасҵаша ҳәа, ақьаад ианҵаны имаз днарыхәаԥшит. Урҭ дахьынӡарыхәаԥшуаз, зны-зынла ателефон аақәхны даслон, зны-зынлагьы иара иахь иасуаз аҭакқәа риҭон. Аамҭа акыр цахьан еиԥш, амаӡаныҟәгаҩ-ԥҳәызба дааҩналан:
– Абра рҵаҩ-ԥҳәызбак дааин, дуацәажәар лҭахуп, дудукылома? – лҳәан, диазҵааит.
– Дааиааит, дсыдыскылоит, – иҳәеит Леуарса, зхәаԥшра даҿыз илаԥш аҟәымгакәа.
Аҵыхәтәанӡа инагӡаны данаԥхьа, ажәақәакгьы ақьаад ианҵаны илақәа анҩышьҭих, днеилууа дцеит… Иаԥхьа дтәан Нуца…
Леуарса иԥсы еибахеибафо иааилаҩ-еиласит, иԥсы изҭымкаауа днеилахәеит. Нуца лааира убриаҟынӡа изымбатәбарахеит, ииуа-ииҳәо изымдыруа дҟалеит. Нас, иҽааизиркәкәан, деиханы дҩагылт.
– Бтәа, быххь згеит! – инапы аҟәардә ашҟа инаирххеит.
Нуцагьы лгәы ҭынчмызт, аха илынлырԥшуамызт, ҩнуҵҟала лхы лгәы азԥжәон лӡамҩақәа хәыҷык иахьыҟаԥшьхаз. Аҟәардә днықәтәеит, ҽырхықәмҵак аӡә лыҟазшьа аанкыланы, лакҭа ӷьыла Леуарса днеизԥшны:
– Мшыбзиа, Леуарса Базрыҟәа-иԥа! – лҳәеит лҽааҵәылхны.
– Бзиа ббааит! – ацк ҟаиҵеит.
Дкылнаҵәарызшәа иқәкыз алаԥш аҽацәхьакразы, ихы зымҩа инарнааны днатәеит. Дызҭагылаз асаҳаҭ аиааира шицәуадаҩу удырратәы, ирлас-ырласуа ихахәы ныԥхьеиҳәеит. Уи аамҭазы иаԥхьа иқәыз асԥичка, имшьхәлҵ нахьҳәазан, ахьарчҳәа ивараҿы инкашәеит, ишьҭихит уи зыбӷа зыхьуа аӡә иеиԥш мчыла иҽыларҟәуа. «Даазцазеи лара абра? Заҟа исцәуадаҩузеи сыла дахьхгылаз, дышԥассиру, дышԥаԥшӡоу! Аӷьара иаҿу сыхәра лырмжьыжькырц азы иақәлкма, ланаџьалбеит!» – игәахәуан Леуарса.
– Сара уск азыҳәан сааит, – лҳәеит Нуца, аҵыхәтәаны даацәажәан.
Арҭ ажәақәа ҳәан цәгьа ихаараданы, аха уеизгьы Леуарса игәы хәыҷык иаарҟәандеит. «Уск азыҳәан
даазар, егьоурым, даҽаказы дмаазааит… Аха иарбан усушь дыззааз уеизгьы!» – инапқәа еиҵыхны астол инықәиҵан, ибжьы ҭахәаҽӡа:
– Ибҭахызыз? – дҵааит.
Илаԥш ааиҭамкӡакәа лара илықәкын, лара лылаԥш ҵаҟа ирханы, ҿырҳәала иҵаны даазшәа ццакрыла илҭахыз аҳәара далагеит:
– Сара аинститут саналга, абри араион ахь амаҵуразы саарышьҭразы срыҳәеит…
– Ишԥа? Ақалақь аҿы аанҿасра бҭахымхеи? – иааџьашьаны дҵааит Леуарса.
«Камыгә иԥсыхәозеи?.. Аиеиҵәҟьа, Аҟәа алҵра еицырыӡбызар акәхап! Оумашәа иаауԥхьаӡартә иҟоуп…» – игәы аҭахәыцра даҿын иаахтны лазҵаара изымгәаӷьуа.
– Сара ақыҭаҿы сиит, уа сааӡеит, абна ахьыҟоу аԥсабара бзиа избоит. Насгьы, саб дахьынхо азааигәара амаҵура салазар сҭахуп.
Леуарса илаԥш аалхмыршәаӡакәа, ишлықәкыц илықәкын, иареи лареи уаҳа еибабараны иҟам ҳәа иԥхьаӡаны. Иашоуп, иҟалоит дырҩагьых акырџьарақәа еиқәшәар, ари араион ахь усура даауазар, аха изхәарҭоузеи, ԥаса иидыруаз Нуца лакәхом уи уашьҭарнахыс, даҽаӡәы диԥҳәысхоит, иара изы зынӡа дтәымуаҩхоит. Илаԥш изаҟәгом иԥсы злоу лхы-лҿы гәыкы, лакҭала еиԥхьишьшьаауеит асаара ишьҭасырц егьаазыгымхо лыхцәы ссир. Лара лхахьылгара лмоуа дыҟоуп, дахьлыхәаԥшуа, аԥхашьара дыкны дагоит, лылақәа ҭашаҟь-шаҟьо рҽахьақәркра рыздыруам, лылаԥыџьқәа еилыбзаа-еилыбзаауа лӡамҩа иқәхәмаруеит, аҳауа иалоу аԥарԥалыкь амҵәыжәҩақәа рыгагеиԥш. Нуца илҳәарц илҭахыз аҳәара даҿын, аха лажәақәа рхы ахьхаз Леуарса цқьа изеилкаауамызт.
– Ибыӡбазеи, нас? – иҳәан, далгаанӡа дналԥыҩланы дҵааит.
Азҵаара илоуз џьашьаны Леуарса днаихәаԥшит, нас ус лҳәеит:
– Сара сшәыҳәоит Ленин ихьӡ зху аколнхараҿы рҵаҩыс сҟашәҵарацы, уа сыҩнреи саби сырзааигәахоит. Араион аҵара аҟәша аҿы сахьҵааз, уа иҭацәу аҭыԥ ыҟам ҳәа сарҳәеит, ашьҭахь, еилыскааит арҵаҩы ҳәсахәыҷқәа руаӡәы хаҵа дышцоз, лхаҵагьы ларгьы Ҷиатураҟа ишиасуаз…
«Уи хаҵа данцалак, зымҩа лхы лырхоит, аха бара банцалак ҳколнхараҿы бҽааныбкыларц бгәы иҭоуп, зынӡа сааигәара бҟаларц азы. Ссиршәа иубаратәы иҟами ари? Ишԥабзеилымкаауеи, бара хлаҳәада, сааигәара быҟалара сара заҟа исцәуадаҩу?..»
– Аҭыԥ ыҟазар, – иҳәеит Леуарса, ибжьы нҭганы, – уа амаҵура балаҵара иаԥырхагоу ҳәа егьызбом.
– Уара сшынаушьҭыз расҳәар ҟалару?
Леуарса, игәоуҭартә дааԥышәырччан, ихы ааирҵысит.
– Уи акыр исыхәап ҳәа бгәы иаанагозар, изыҟамлозеи, ираҳәа.
Иалгеит реицәажәара. Нуца уажәшьҭа дцар акәын, аха, мап, дцомызт. Лԥараҭра аҵӷа лнацәа иахаршәны еиларҳәуа дтәан, лыҽмырҵысӡо, иубартә иҟан лҽеизыркәкәаны акы дшазхәыцуаз. Леуарса оумашәа иааџьеишьеит аҭыԥҳа лыҟазшьақәа.
– Иҟалозар, даҽа ҩбаҟа минуҭ усзыӡырҩырц суҳәоит, Леуарса Базрыҟәа-иԥа. Уиаҟара аамҭа уцәызгом, – лҳәеит Нуца, даҽа бжьык лхалазшәа лҽааиҭакны.
– Иауазеи иҟамлакәа, иҳәа ибҭаху, – аҭак налиҭеит Леуарса.
– Уара уҟнытә бжьагажәак саҳар сҭахын… Сара схазы акәым изысҭаху, ҩыза ԥҳәызбак дсымоуп, убри лзоуп, – лҳәеит лара.
Лылаԥш Леуарса инынаиқәылк, иаргьы лара лахь дааԥшын, рылаԥшқәа неиҿагылт. «Абри алакҭоуп ԥхыӡ избало. Ари еиԥш алакҭа цқьа, уԥсы ахҭнуҵозаргьы, изыҟоуҵазеи рызҳәом!»
– Лареи сареи кәырск аҿы аҵара еицаҳҵон. Акомҿаррагьы далоуп. Исабжьоугар сҭахуп ҩызеиҳабык, коммунистк иаҳасабала…
Леуарса ҿымҭ-ԥсымшьа дылзыӡырҩуан. Изакәызеи дырҩагьых илабжьигарц илҭаху?
– Иарбан уиоуп… – ажәа-цыԥхьаӡа дхәыцуа даҿын. – Исҳәарц исҭаху даҽаӡәы илымҳаҿы инамгакәа, уаҩы ихала аҭыԥ иқәиҵаргьы ҟалоит, аха уеизгьы… Сҩызаӡӷаб арԥызбак бзиа дылбон. Иаргьы лара леиԥшҵәҟьа бзиа дибоз џьылшьон. Наҟ-наҟ азы уи ида гәыӷырҭа лымамызт… – Нуца лыԥсыԥ налыхәлалгалан, заҟа лылшоз лахьеиқәҵарала даақәыԥсычҳаит. – Ашьҭахь, – лҳәеит лара, – арԥызбак дизҳәаны дтәоушәа аӡәы иеиҳәан, уаҳа длызхьамԥшуа, даалҟәаҵит…
Леуарса игәы адыԥ-дыԥҳәа еисуа дааҟалт. Еиликааит илҳәаз, иареи лареи рзыҳәан ишылҳәаз.
Нуца даҿын ацәажәара:
– Арԥызба иашан иҟаиҵама иҟаиҵаз: дналыдтәалан, гәыкала дылмацәажәеит, дмықәԥеит иареи лареи рыбзиабаразы. Ак иаҳан, ихаҵаны, иаразнак даалыцрыҵит, илылшагәшьоузеи лара, лҭынхацәа акыр рзыҟаҵозар ҳәа дыԥшуп, уаҳа акгьы!.. Ауаҩ ҟәыш ус иуам. Аҭыԥҳа бзиа димбозар, даҽакуп, аха бзиа дибоит, нас гәыкала дзылмацәажәозеи? Диашам арԥызба, даара диашам!
Нуца дцәажәон дыццакы-ццакуа, ауаҩы даара акы игәы иалан данцәажәо еиԥш.
– Ҳәарас иаҭахузеи, арԥызба диашам. Аха, мшәан, дзызҳәаны дтәоу бзиа длымбаӡои лара? – дҵааит Леуарса.
– Дызусҭада дзызҳәаны дтәоу? Аӡәгьы дизҳәаӡам лара! Лҭынхацәа акы рҿыҵҟьазаргьы аԥша иагеит, уаҳа акгьы.
Леуарса ҿымҭӡакәа дхәыцуан. Игәы зызҩаз иашазар, изылбааԥшит анасыԥ дуӡӡа. Нуца инапы данкны ддәықәылгалазшәа ибеит, иԥсҭазаара зыргәырӷьо, ҳәаа змам алашара каҷҷа ахьубарҭоу каҵәарак ахь. Аха, мап, изыҟаларым уи. Ус инарбоит алаԥшҵашәара еиԥшу игәынхәҵысҭа, мамзаргьы аԥхыӡ иаҩызоу, лабҿаба ҟалара зқәым акы.
– Иаасаҳәишь, иахьа уажәраанӡа бзиа дылбома уи арԥызба?
– Ааи, мшаҽны бзиа дшылбоз еиԥш дылбоит иахьагьы.
Леуарса иҭаҷкәым раҵәан илахь инадикылан, илақәа хҩаны ахәыцра далагеит.
– Ибҳәаз еилыскааит, – иҳәеит иара, ибжьы еергьҳәа иуаҳауа, иҭахәаҽны. – Дыздыруеит сара сҩыза ҳәа бызҿу дызусҭоу… Уи бара бхаҭа боуп, аха исзеилкаауам бҳәаны быштәоу зыбҵәахуа? Ибӡоит бзызҳәоу арԥызбеи сареи ҳшеишьцәоу, аха уи баша иҟабҵоит, мап бзацәкӡом, избан акәзар, иҵабыргуп!
Нуца лхы лықәжьны дӡырҩуан, Леуарса ацәажәара даҿын:
– Бара сара ишакәымыз бсызныҟәеит, сара сҿы бқьиамхеит. Сгәы дунеихаан имӷьо ибхәит. Срықәшәааит сыԥсҭазаараҿы ҵҩа змам абзиара дуқәа, ма ацәгьарақәа, зегь дара роуп, исызныҟәбгаз абааԥсы хашҭра ақәым, ихьшәашәаӡа сгәаҵаҿы иаанхеит, саныҷкәыназ зны исымпыҵҟьаз агаӡара сгәалазыршәо, сыԥсы ахьынӡаҭоу рҽеира зқәым акы акәны.
Леуарса дҩагылт, илаԥш лылаҟаца ишлықәкыз.
– Иуҳәаз акызаҵәыкгьы ҵабыргым, зегьы ухы иҭуҳәааит! – лҳәеит Нуца, дааҟу-ҵәуан. Лылақәа
абааӡара рывҵыжжуан, лӡамҩақәа ҟаԥшьӡа, лқьышәқәа аҵыс-ҵысра иаҿын. Ацәажәара лцәуадаҩхеит, убриаҟынӡа лыԥсахы еибакит. Лылақәеи лӡамҩеи чабрала иаалрыцқьан, гәыӷра зламыз аҵыхәтәантәи лылаԥш Леуарса инеихьырсны, дҩаҵҟьан, ашацаҳәа ашәахь лҿыналхеит.
– Бзырццакзеи, бҽаанкыл макьана! – ибжьы налықәиргеит Леуарса лцашьа ааиамхацәгьаханы.
Дҩагылан, ццакрыла дналышьҭалт, аха шьаҿақәак рыҟаҵахагьы иамраӡакәа, акабинет ашә еимԥаа дындәылҟьан дцеит.
Саида есышьыжь рашәара даауан лчаимхахьы. Дааицыԥхьаӡа иацы иҟалҵаз лышьҭра дықәлан еимылдон, ҳасқьынк, ма ирҟәыцым нышәгәал ҟәазк сцәынхазар ҳәа. Лылаԥш зхьымсуаз чаи шьаҭак аанхомызт. Иудыруазеи, цқьа илзымрашәаз акрынхазар, ма ачаиқәа рыбжьара лҽага зхьымсыз нышә ҽыҭк лцәыбжьахазар, уа аҳаскьын еиҭадумхахуеи.
Амхы гәазырҳагаха азҳара иаҿын. Саида дгәырӷьон лџьа алҵшәа ахьыбзиахаз. Зны-зынла данҭацәлоз, рыбригадахь дцаны чаиҿыхра лҩызцәа дрыцхраауан. Лнапқәа ԥасатәи аҭыԥ аҿы инеит, еиҭашьцылт ирласны ачаиҟәшәара. Кәасҭа дасны лырҽхәара даҿын. Ирыдиҵеит лмусҭа хазы иҭарыҩларц.
Саида илабжьигалон иара:
– Изакә цхыраароузеи бызҿу? Зны-зынла бкалаҷкәырқәа рҭәны ирзацыбҵоит еиҵахо бҩызцәа. Урҭ ҭыбгоит, аха уи бара иабабыхәои? Аԥара базгәаҟуам сҳәаргьы, ииашахом. Избан акәзар, сара издыруеит, быԥшәма аҩныргылара игәы ишҭоу, уи бара быцхыраарагьы илабҵашт.
Кәасҭа иҭахын, зегьы реиҳа ачаиҿыхра иазыласу аԥҳәыс иахьа аколнхара дацхраар, наҟ-наҟ аҽаҩра рацәаны иаазышьҭшаз амхыҟаҵара акәымкәа. Саида еилылкаауан, ганкахьала Кәасҭа дышиашаз, убри аҟнытәгьы, шьыбжьышьҭахьла ачаиҿыхрахь диасит. Аусура даналага аԥхьатәи амш азы, шьыбжьышьҭахь иналыгӡеит ҽнактәи анорма.
Иахьа Кәасҭа, Саида лааигәара дгылан, ачаи ахьҿылхуаз дылзыԥшуан. Ажәҵар мҵәыжәҩақәа реиԥш, ачаишьаҭақәа еибарԥыр-ԥыруа ирхан, иҿыхтәу абыӷьқәа мырҩашьакәа, иҿыхны акатаҳәа акалаҷкәыр иҭазыԥсоз Саида лнацәкьар кахәхәақәа.
– Абри лоуп, иашан, ачаиҿыхҩыҵәҟьа! – ҳәа иџьеишьон Кәасҭа.
– Игәаҭ уаргьы, ирласны аҿыхшьа сырҵа уҳәар, иусырҵап! – лҳәеит Саида, заҟа ирласны иҿыбхуазеи ҳәа анлеиҳәа.
– Мап, сыхаара. Сара снапқәа бара бтәқәа реиԥш изыҟалом уажәшьҭа, – лаҭеикит Кәасҭа.
Саида аҟырҟырҳәа дааччеит.
– Снапқәа уҳәоу! Ачаи хыҟәшәараан, абӷарҟәрагьы аус алоуп.
– Уигьы сымдыруеи, сауԥшқаху шьҭа…
Аа, абар, иаакылсит ахәыҷқәа: – Ур-а-а! Арадио ааргеит, арадио! – ҳәа рыбжьқәа рго.
Уи инақәырццакны, амхы ауразоуроу зегьы: – Ура! Ура! – хәа рыбжьқәа дыргеит.
Уи аагара иашаҵәҟьаны ус дуны иҟалеит аколнхаразы. Шәызусҭазаалакгьы, аӡәгьы амхы шәҭымҵын ҳәа иаразнак ибжьы нарылаиргеит Кәасҭа.
– Баала, ҳцап. Иааргаз закәу аабап, иагьҳадаҳкылап. Уи бара быбзоурала иҟалеит! – иҳәеит Кәасҭа Саида лышҟа.
– Снорма насыгӡаанӡа ацара сҭахымызт, – лҳәеит Саида.
– Бнорма бзынамыгӡар ҳәа бшәома? Баала!
Кәасҭа днеин, лыжәҩахыр неикит. Уи дылмыԥхьаргьы, зегь дара роуп, лгәы каршәны аус лызуамызт, иааргаз лбаанӡа.
– Анаџьалбеит, иҳауҵәҟьама арадио? – илзымчҳакәа дамхаҵааит Саида.
– Аус ҟаҵаны баан, иааргеит, ибызхамҵо закәзеи? – налаҽԥникылт Кәасҭа. Арадио злааргаз аидарамҩангага машьына ауаа акәшан игылан. Зегьы ирбар рҭахын иааргаз аппаратура. Ахацәа рацәаҩны амашьына ашьҭахь аус руан, иақәырхуан зоура дуз еишьыкь хьанҭак: Кәасҭа Аҟәа даныҟаз «акапусҭа» зыхьӡиҵаз акәын уи. Ҵаҟа игылаз аколнхацәа аҵагылан иркын, зықәхра иаҿыз аешьыкь азхык, хыхьынтә идиркуан амашьына иацааз арԥыс аукы, наӡааӡак.
– Мшыбзиақәа! Бзиала шәаабеит! – салам нарылҭеит Саида, амашьынаҿ данааиҵәҟьа.
Уиаамҭазы аешьыкь адгьылаҿ инадыргылт.
Амашьына иақәгылаз, ирзымдыруаз арԥызба дналбаан, Саида лышҟа дмааикәа:
– Бзиа ббааит! – иҳәан аҭак налиҭеит.
Саида дналзыԥшит, уааргачамкыртә иҟаз лакҭа еиҵахала. Иаразнак дылзымдырит лара, ахаҵарԥыс Рема шиакәыз, Аруҭан данымҵаирсуаз амашьына амаа зкыз ашофер. Усҟан еиԥш дыҟамызт иара уажәы, ауаҩы наӡааӡа ззырҳәо иакәын, ԥшрала даара дшьахәын. Илахҿыхӡа иҟаз Саида ллакҭа аҽаԥсахит. Амалахазгьы лгәы иаанагомызт уи арԥыс абра дылбап ҳәа!
Иааргаз арадиоаппаратура аконтораҿы иҩнадыргылт. Зегьы уахь инеит. Кәасҭеи егьырҭи абарҵахь индәылҵит. Урҭ хынҳәаанӡа, ԥыҭрак, Ремеи Саидеи рымацара иааизынхеит. Рема уажәыгь илахь еиқәын, иныԥшуан гәырҩак ашьҭамҭа. Ихы ҩеиҵыхны Саида дызлыхәаԥшуамызт иара.
«Сидырзар акәхап, дыԥхашьоит» – лгәы иаалнаҭеит Саида.
– Аус абоууеи уажәы? – дҵааит.
Еергьҳәа ихы дҩахан:
– Аԥошьҭаҿы аус зуеит, арадиотехник еиҳабыс, – иҳәеит иара.
– Ашоферра уаҟәыҵма?
– Ааи, ус иҟалеит. Даҽа ҟазаракахь сиасит. Афронтаҿ
сыҟан, ар рҿы арадиотехника сҵеит. Уажәы аколнхарақәа ирзыҟасҵоит арадиостанциақәеи арадиоузелқәеи. – Уи даара ибзиоуп, сеигәырӷьеит гәыкала, – лҳәеит
Саида иаалгәарԥханы. Рема акыр даалахҿыххеит.
– Иҭабуп… Ибызныҟәзгахьоу азалым санабыжьуеит ҳәа сыҟамызт, – ихы рҟәны даахәыцит.
Уиаамҭазы дыҩналт абарҵахь иҟаз Кәасҭа. Иҭахын арадиоузел аҟаҵара ианалаго иарҳәар.
– Иахьыҟаҳҵо аҭыԥ шәырхиама, иабыкәу? – дҵааит егьыгь.
– Мамоу, уи сазымхәыцӡацт, умбои, – иҳәеит Кәасҭа, илақәа Саида иналықәкны. Уи лгәынамӡара дацәшәон иара.
– Арадиоузел укабинет аҿы иҟазар ақәнагоит, уара акәакь ҟаԥшьахь уиас, – лҳәеит Саида.
– Уи иашоуп, аҩыза ахантәаҩы. Арадиоузел иахьақәнаго аҭыԥ аҿы иҟазароуп! – Саида длыдгылан дцәажәеит Ремагьы.
Еиликааит, анкьа зны иҩыза Аруҭан дицхрааны, акәты ахәда ахҵәаразы ирҟыжуа ианыркуеиԥш, икны ама-шьына иақәырҵаз аҭыԥҳа Саида, иахьа акре-илызкаауа аӡә лакәны дшыҟоу, уимоу, аколнхара ахантәаҩгьы лҳәатәаҿы дааганы дышлымоу.
Кәасҭа дызхатәаз астол ҿызаҵәык акәын иамаз, уи ааиртын, ақьаадқәа иҭаз ааҭигеит. Иҳәатәуп ақьаадқәа
еилататамкәа, еиқәыршәаны ишҭаз. Ақьаадқәа реиқәыршәаразы иуҭозыз, уиазы даара дҵоуран иара.
– Аҩыза Кәасҭа, аԥсҭазаара ахаҭа иаҳнарбоит аколнхара аправление ирықәнагахаша аҩни аклуби хымԥада ишыҟаҵатәу, – лҳәеит Саида, ақьаадқәа астол амгәа ицҭыхра дахьаҿыз.
– Бара бзиара иақәшәаша, урҭ реиԥш иага ҟаҵатәуп, аха, аа, иббоу, ари абаҟоу? – инацәақәа еихьшьуа иналирбеит, аԥара шрымам лырдыруа.
Астол иҭыргаз ақьаадқәа иҩыҵра иныҵеикын, абарҵа дыбжьаланы, акәакь ҟаԥшьахь иҿынеихеит. Уа еиҳа иҭбаан, иагьлашан, иара дахьтәаз аҵкыс.
Рема арадиоаппаратура ааган иҩнеиргылеит Кәасҭа иуадаҿы. Имаҭәахәқәа зҭаз арҭмаҟ ахы ааиртлан, далагеит уи зҭачаԥаз амҿы аԥыргара. Аӡәырҩы ааин иарҳәеит, ицхраар шырҭахыз, аха иара имуит, сара цхыраара сҭахӡам иҳәан, зегьы дәылҵырц ирыдиҵеит иԥырхагамхарц. Иара иҿы даанхеит ԥыҭрак ашьҭахь иҩналаз Кәасҭа заҵәык. Уи дидгылан уа, ида ԥсыхәа ыҟаӡамызшәа зынӡа иҽырԥшьагьаҭҳаны. Абарҵаҿы, амхаҟнытә рҽеицәӡаны хәыҷы-хәыҷла аидибагалара иаҿын имааицыз аколнхацәа.
Саида амхахьы ддәықәлеит. Ԥыҭрак днаскьахьан еиԥш аамҭазы, илаҳаит Кәасҭа ибжьы. Уи лықәҿыҭуа лара длышьҭан. Иҟалаз уиоуп, Рема зны мап иҳәахьазаргьы, ашьҭахь иҭаххеит, арадиоаппаратура ицқәзыргылашаз цхырааҩык диддыргылар. Кәасҭа уи аус ихала изымыӡбозшәа ибеит.
– Арадиоузел анҳаулак, амаҵ азызуша ҳколнхара аҩнуҵҟа сара дсыԥшаауеит бымҳәаз. Бгәы иаанагома уи сара соуп ҳәа? – иҽыргәааны дцәажәон Кәасҭа.
– Ҳаи, закәызеи иуҳәо, уи бзанҵыкгьы сара схы иҭамшәацт, – лҳәеит Саида, Кәасҭа ииҳәаз иҿархьуа.
– Дабаҟоу, дааг, нас, ауаҩы!
– Сааҭбжак ашьҭахь дҟалоит.
– Дызусҭада уи?!
– Иаасараӡа… Сара дсыԥшаауеит зеиԥш ыҟам арԥызба.
– Иҟоу басҳәап, ди, бара даара аус дуқәа зхы иадызҵо бакәзаап. Бхала заҵәык иҟабҵо зхәарҭоузеи? Аколнхацәа ираҳәатәуп азеиԥш еизара азыҟаҵаны иалацәажәаратәы, иҟаҵатәу акандидатура убра ишьақәдырӷәӷәароуп.
– Акандидатура акәым аус зоу, Кәасҭа, ауаҩ иоуп, убри аус азура бзиа избо, изылшаша ауаҩы.
– Ус иҟоу дабаагои, даҳцәуама?
– Дҳаԥшаауеит.
– Иакәым акы ҳабмырҟаҵан, ибаҳауоу, ари ус дууп! – Сара инакәзаалакгьы иакәым ҟасымҵацт, умшәан… Саида дыццакы-ццакуа амхахьы ддәықәлеит. Кәасҭа ԥыҭрак длышьклаԥшуа дгылан, нас Рема ишҟа даахынҳәит.
– Иҟоузеи, аӡәыр дуԥшаама? – дҵааит Рема.
– Сааҭыбжак ашьҭахь дҟалоит, – иҳәеит Кәасҭа. Амхахьы дцарц амҩа дықәны дахьнеиуаз, Саида игәалҭеит, Гачи Жореи еибарҩуа ишлышьҭаз. Урҭ гәҩарас иҟарҵеит, даара игәцараркша уск анагӡара лнапы ишаныз. Рыгәҩара ашьҭахь иагьҵабыргхеит. Саида ишлыхьӡазҵәҟьа даарыгәҭыларкит, иагьроуит лара лыҟнытә иззыԥшыз азҵаара:
– Арадиоаппаратура Аҟәантә иацааз ахаҵа, – лҳәеит Саида, – арадиотехник еиҳабы иоуп. Шәуа дарбану арадиоузел аҿы амаҵура зҭаху, уи ишәирҵоит.
– Сара исҭахуп! – иҳәеит иаразнак Гач.
– Саргьы! – заҟа илшоз ибжьы ҩаиргеит Жорагьы.
– Сара соуп аԥхьа изҳәаз, уара уаҳа ҿумҭын!
– Аԥхьа иумҳәахкәа уажәы! Сара саҵкыс узлеиӷьузеи уара?
Жора заҟа имчыз мышьхәылҵла иҩыза днеигәҭасит.
– Сара сга, сара! Физика азыҳәан ашкол аҿы ԥшьба сырҭеит, Гач хԥа роуп имоу! – аҳәара-чара даҟәыҵуамызт Жора.
– Амц уҳәоит, физика азыҳәан саргьы хәба ансымаз ыҟан! Арадио ианакәзаалакгьы бзиа избоит…
– Бзиа избоит мкәан, атәыла урбгара уҟоуп. Сара амаланыҟәа афымца лашара аҭашьагьы здыруеит, – иҳәеит Жора, Гач ииҳәаз зынӡа иаабашатәны.
– Уаҟәыҵыр еиҳа еӷьуп, џьым, мамзар, иудыруазааит, уқьышә шҭсырчаауа!
Аҷкәынцәа аӡәи-аӡәи убри аҟынӡа еизгәаан инеидыххылт, арбаӷьқәа зны-зынла еиҿаԥало ианеисуа еиԥш.
Саида, даарыбжьагылан, еиҟәлкит.
– Сара исыздыруамызт шәара шәҩыџьагьы арадиотехника шышәҭахыз, – лҳәеит лара.
– Иауазеи, иаҳҭахызар? Есымшааира ачаибыӷь ҿыхра аҵкыс уи еиҳа еиӷьуп. Ҳара иаҳҭахуп ҳтехник-цәазар. Ҳшәыдышәкыл ҳҩыџьагьы! – неицырҳәеит аҷкәынцәа, уажәыраанӡатәи ргәааибагара нархашҭын.
Саида дааиԥхьхәцит.
– Мап, ҳара аӡә иоуп иаҳҭаху. Иҟоу жәдыруоу, арԥарцәа, шәгәы нсырхар сҭахым, шәҩыџьагьы шәеиԥшны шәызбоит, шәааи акьанҷ ҭаҳԥсап! Шәазыразума?
– Иазыразуп, иазыразуп! Ҳара ҳшаҳаҭуп, иаажәг акьанҷ! – рыбыжьқәа ҩеицдыргеит уиаамҭазы уа иааины иаарыдгылаз гәыԥҩык аҷкәынцәа.
Саида лааигәа игылаз ачаишьап бӷьыцк ааҿылхын, лнапсыргәыҵа инықәҵаны лҭаҷкәым аалраҵәан, лышьҭахьҟа иниалгеит.
– Снапқәа ак ҭацәуп, егьи ачаибӷьыц акуп. Ачаибӷьыц зықәшәо ачаиҿыхраҿ даанхоит, егьи зықәшәо радиотехникс дҟалоит. Еилышәкаау? Гач, уара уоуп аԥхьа ахы цәырызгаз, иагьҳәа аԥхьа, сарманап акәу, сарӷьанап
акәу абӷьыц зку. – Лышьҭахьҟа иҟаз лҭаҷкәмқәа лаԥхьаҟа иааиаганы иналырххеит.
Ари даара ихәыцра дуны иаарзыҟалеит аҷкәынцәа. Илакҩакуа лнап раҵәақәа ирзыԥшуан, руа иарбану иҭацәу ҳәа. Аха уи адырра мариамызт.
Гач цәгьашәа дҳәалахеит. Аҵыхәтәаны, зынӡа илақәа хҩаны ахәыцра далагеит.
– Ааит, абааԥсы ларманап аанкыл!..
– Уиакәым, ларӷьа напоуп иаанкылатәу!..
– Мамоу, ларма напоуп! – абас аӡәи-аӡәи идибамырҳәо аимакра иаҿын, Саида мацәазшәа дзыгәҭылакны игылаз аҷкәынцәа.
Аҵыхәтәан, инапы рыхханы ларманап инақәикит Гач. Саида лнацәкьарақәа анааиҵылх ииаҵәаӡа лнапсыргәыҵа иқәын ачаибӷьыц.
– Ҳаит, анцәа ишәиааит, ари акәзаап ачаибӷьы зкыз! – иҳәеит Гач, ихы иқәыжьны зымҩа днаскьаны даагылт. Саида ларӷьанап аҭаҷкәым ыртланы Жора иахь иналырххан, ус лҳәеит:
– Уи аҭыԥ уара иунасыԥхеит. Иԥхасҭоумтәын, уаҩҵас иныҟәга. Уца аконторахь, Кәасҭа иаҳәа сара ушынасышьҭыз, – лҳәеит Саида.
Жора, Гач ишҟа даахьаҳәын:
– Усзымгәаан, сара исхарам, акьанҷ сықәшәеит! – иҳәеит иара.
– Мамоу, сузгәааӡом! Сара ачаиҿыхга машьынаҿы аусура салагоит. Иаабап ҳаԥхьаҟа уареи сареи иаҳиааиуа! – иҳәахт Гач даамақарын.
Жора, дмаанҿасӡакәа, дыҩны аконторахь ддәықәлеит. Еибарыҩны уи ишьҭалеит уа игылаз егьырҭ аҷкәынцәа. Сааҭбжакгьы мырҵыкәа, арадиотехник диоуит зеиԥшыҟамыз амарҵеиҩ, ԥыҭрак ашьҭахь арадиоузел аус азырулашаз.
Рема хәылԥазынӡа аусура даҿын. Данцоз иреиҳәеит,
уаҵәы анџьныр дшааигоз, арадиоузел амонтаж азыҟаҵаразы.
– Уаҵәы инаркны арадиоқәа аҩынқәа рҿы рнагара ҳалагоит, – ҳәа реиҳәеит иара.
– Зыҩны арадио змазарц зҭаху зегьы, – иҳәеит, – ашәҟәы рҽанырҵааит, аԥарагьы аларгалааит: аҟаҵаразы жәохә мааҭ, арепродуктор азы ҩажәихәба мааҭ.
Ари ажәабжь, амацәыс аҟара иласны ақыҭа иалаҩит. Ауха ираҳаҭны измыцәаз ауаа рацәаҩхеит. Рычҳара уаҳа налымшо иазыԥшын урҭ, рқыҭаҿы аҩынқәа рыҟны еиԥш, адәныҟагьы арадио абжьы ақыҭа иалыҩуа ианбаҟалари ҳәа. Аухеи ашьжьымҭани Саида лҿы иааны ашәҟәы рҽанырҵон, зыҩны арадио анагара зҭахыз аколнхацәа.
– Ахәгьы маҷны, џьабаа дукгьы адымбалакәа, ишԥаманшәалахеи ари аус. Шьха-дук ахыршәҭра иаҭахыз амч аҟара аҭахыз џьаҳшьон, аха ус иҟамзаарын. Ибырҵабыргит, Саида, жәлар ирзеиӷьыз бшазықәԥаҩыз, – рҳәон аколнхацәа.
Аколнхара «Алашара» аҿы иааџьоушьаратәы лаҳаҭыр иазҳаит, идухеит.
Кәасҭа уи такә илахь еиқәнаҵеит. Аха, дшымгәыӷӡоз, иаалырҟьаны адырҩаҽны иҟалаз, цәгьа деигәырӷьеит иара.
Иҟалазгьы абри ауп:
Рема данаауаз дицааит аԥошьҭа аиҳабы ихаҭа. Амашьына дшааҭыҵызҵәҟьа, уа иибаз аколнхацәа игәы иалырсны дынрацәажәеит:
– Арадиоузел ишәзааҳгаз ырхынҳәны иаагар ҟалап, – иҳәеит иара. – Изырҭахузеи шәара шәеиԥш иҟоу ауаа арадио азыӡырҩра? Иашами исҳәо, Рема? – дҵааит Рема ихы наиқәкны.
– Усоуп, ааи, ҳәара аҭахым! – ихы ааирҵысит Рема.
Уи иаара иазыԥшыз Жора, оумашәа дааргачамкит арҭ еибырҳәаз ажәа, дҵәуарц егьааигымхо дҟалеит.
Арадиоузел ахьыҟаз ауаҭах ашә рзааимыртит, иага неизырундазгьы, аколнхара ахантәаҩы азин ҟаиҵаанӡа изуам иҳәан.
Кәасҭа акәакь ҟаԥшь ддәылҵны иҿааихеит.
– Закә бжьузеи ара иго? Иҟалазеи, закәзеи? – дҵааит. Аԥошьҭа аиҳабы иџьыба агазеҭ ааҭихын, Кәасҭа данааи инаииҭеит.
– Аа, уахәаԥш ари, сара сзы изакә хазыноу ижәҩыз! – иҳәеит иара.
Кәасҭа даԥхьеит агазеҭ «Аԥсны ҟаԥшь» реиҳа иахьубарҭаз адаҟьаҿы ианыз. Уа ианын «Абзиара ура есқьаангьы ԥҟарас ишьҭыхзар зыҟамлозеи» ҳәа хыс измаз, нбан ҟәазла иҩыз астатиа. Астатиа иаҵаҩын абас: «Ар Ҟаԥшь рыҟнытәи иоурышьҭны иааз асержант, ақыҭанхамҩатә артел «Алашара» иалоу аколнхаҩԥҳәыс Саида Гәымба ҳәа.
– Иа-шәииу-шәиу, изакәызеи, мшәан, избо! – чмазаҩык ихьаа анизцәырҵуа еиԥш дааӷызит Кәасҭа, иџьеишьеит, илакәишьеит дзыԥхьаз.
– Сгәы иаанагом, шәколнхара иаԥырхагоу уск шәызныҟәызгеит ҳәа, – иҳәеит Шьалуа Миха-иԥа (ус ихьӡын аиҳабы).
– Ҳаи, закәызеи иуҳәо, уххь згеит, абааԥсы ҳазныҟәугама, ҳуркьаҭеитеи! – иҳәеит Кәасҭа, аиҳабы игәы аҟаҵара заҟа илшоз иҭахны.
– Шәара шәколнхара азыҳәан егьырҭ аколнхарақәа рзы исзыҟамҵоз цхыраарак ҟасҵазар, иамоузеи уи цәгьарас?
– Ҳаи, џьушьт, изакә цәгьароузеи, иҭабуп ҳәа уаҳҳәароупеи!
– Иҭабуп аҭахӡамызт, шәҿы шәнапы наԥырашәкыр азхон.
– Ҳәара аҭахума, зегьы ирыларҩтәымызт уи! Илзеилымкааит Саида хәашабга ус шыҟаҵатәымыз. Абзиара уаҩы ианузиу, иумырҳауҳауроуп.
– Акритика ҳзыҟалҵоит ҳусураҿы иҳагқәоу дрыхцәажәаны. Сара биурократс слыԥхьаӡеит, исҭаххар, ҳагхақәа рырҽеира зылшо сакәны слыԥхьаӡоит. Аӡәы абзиара изууит ҳәа иазхом, зегьы ирзуулароуп лҳәеит. Гәыкала аӡәы уизныҟәар ҟалоит, акәымзар, зегьы ус узларызныҟәозеи, анцәа узша!..
– Ҳара гәыкала уҳазныҟәеит, ҳәарас иаҭахузеи, ҳәарас иаҭахузеи, – ныбжьеиргылеит Кәасҭа.
– Илҳәақәаз рзыҳәан иҭабуп ҳәа сарымҳәар ҟалоит, сзыхлырҟьа сыздыруам!
– Иауауеи, ахәаӡ аҵалааит, ишԥалцәыҟалеи!
– Абасоуп шьоук шыҟоу, ирзууз абзиара ацынхәрас ацәгьара ухы ишҭадырԥо.
– Саида иныҟәылгаз агаӡара иахҟьарызеишь, анаџьалбеит? Ҳара егьҳхарам, анцәа ибааит, гәыбӷан дук ҳаумҭароуп, уххь згеит, – иҳәеит Кәасҭа даацԥыҳәаны.
– Ишәхара-ишәхарам, иҟалашаз ҟалеит, арадио аҟаҵаразы уажәшьҭа цхыраара ҳазшәыҭом, зегьы ишырзыҟаҳҵо еиԥш, шәаамҭа-ҿҳәара анааилак ишәзыҟаҳҵап. Заа апроект шьҭыхтәуп, нас, изыԥсоу асмета ҟаҵатәуп, урҭқәа рышьҭахь, азакәан ишаҳәо еиԥш ианшьақәдырӷәӷәалак, ишәзыҟаҳҵап.
– Излоуҳәо ала, шықәсык аамҭа аҭахуп ҳаԥхьаҟа?
– Ааи, шықәсык аҭахуп. Ауаҭах ашә аашәырты, аҭыԥахь ирхынҳәны иаагоит ари «акапусҭа», укабинетгьы уара иумаз.
– Иакәымыз ҳахьит, даара иакәымыз ҳахьит. Аха исҳәагәшьои, акымзарак сызҳәаӡом, – иҳәеит Кәасҭа.
– Иуҳәараны иҟоузеи, знык иҟалаша аныҟалалак! – ихы рҵысуа акалашәақәа дааԥышәырччеит аиҳабы, Кәасҭа днаихәаԥшны.
Аиҳабы иԥышәырччара ҵакыс иамаз изеилымкаауа, Жора ишҟа дынхьаԥшит Кәасҭа, акабинет ацаԥха
имихырц. Аха Жора дабаҟаз, аиҳабы аҵыхәтәантәи иажәақәа шааиаҳазҵәҟьа, дыҵыббы ддәықәлеит. Иаразнак даахьаҳәын:
– Шәаасзыԥшы, уажәыҵәҟьа Саида даазгоит! – иҳәан, ибжьы наиргеит.
Иаарласны иааит Саидеи Ҟарамани еицны. Жора харантәыла дааԥшуан иҟало аилкааразы. Кәасҭа агазеҭ Ҟараман ииҭеит даԥхьарц. Ҟараман данаԥхьа, Саида илиҭеит, дагьҵааит баԥхьахьома ҳәа.
– Мамоу самыԥхьаӡацт, уажәыҵәҟьа саԥхьоит, – лҳәеит Саида.
Агазеҭ ааиҵылхын, даԥхьеит, лыстатиа лгәы ишахәаз удырратәы дааԥышәырччеит.
– Ишакәым бызҳахцәажәеи агазеҭ аҿы, ҳзыхбырҟьазеи? – дҵааит аԥошьҭа аиҳабы иҽыргәааны.
Саида, лылацәақәа ааиқәылԥсан, аҟыԥҳәа лгәы ааиқәылҳәалт, изеиԥшразаалак ажәамыцхәык лҿыҵымҟьарц.
– Бара абри еиԥш злабҩызеи ҳәа уҵаауазар, сара уиаҟара ибзиан исзыҩуамызт, уа аус зуаз сыцхрааит, иану зеиԥшроуи иара ахьанырҵази ауп узызҵааша? – лҳәеит Саида.
– Ааи, убриоуп сзызҵаауа! – ихы ааирҵысит иара.
– Сгәы иаанагоит, – лҳәеит Саида, – аредакциа сара саҵкыс, сарамоу, уара уаҵкысгьы ирдыруазар ҟалап ҳәа, агазеҭ ианҵатәуи ианҵатәыми.
– Уи сеидроу, зны ирдырыргьы, даҽазны ирзымдырыр ҟалоит, есымша ауаҩы деиԥшым.
– Иашоуп, ус ҟаларгьы ҟалоит, аха суазҵаар сҭахуп, угәы ишԥаанагои уара, ииашоу ииашаму агазеҭ иану? – дҵааит Саида.
– Сара бара абзиара бзызуит. Аиҳабыра ишьақәдыргылахьоу азакәан еилаганы, договорда, сметада арадиоузел шәзыҟасҵарц иақәыскит, аха бара сыбнаԥхеит, уиазы аус сақәдыршәар ҟалоит…
– Уажәшьҭа шықәсынаҟьак ҳааԥшыр акәхеит, – ацәажәара иҽналаирхәит Кәасҭа. – Аус заманахәӡа ишыҟаз, иааԥхасҭабтәит. Ас аӡәы иуа ббахьоу! – иҳәеит иара.
Ҩнуҵҟала дгәырӷьон Кәасҭа, Саида дзырԥхашьоз аус ныҟәлгеит ҳәа иԥхьаӡаны. Игәы излаанагоз ала убриаҿынӡа дгаӡахеит, иҟалҵаз абзамыҟәра амалахазгьы рҽеишьа амамызт. Шьҭарнахыс азы лхамабзиарақәа зегьы рҵыхәа ԥҵәеит. Аколнхацәа даҽакала илыхәаԥшуа иалагап, лажәақәа рыгәра ргарым, лҳәатәқәа гәныркыларым.
Саида лқьышәқәа еихарԥсны ахәыцра даҿын. Кәасҭа ииҳәаз ацкы ҟамҵакәа, Ҟараман днеизыԥшит. Уи илахь еиқәымызт, ихы-иҿы ихаччон. Иакәымыз акгьы шыҟалымҵаз агәра згоз Саида, еилылкааит ишыбзиараз, аусқәа заманала ишшьақәгылоу. Зынӡагьы дацрамлакәа, иаархааны аԥошьҭа аиҳабы аҭак наилҭеит абас:
– Сара исзеилымкааит узыцәшәо? – лҳәеит лара. – Агазеҭ ианысҵаз аԥсҭазаараҿы амҩаԥгара уацхраар уқәнагоит уара. Ишԥоузеилымкаауеи, иахьа уажәраанӡа хәаԥшрада иаанхаз аԥҟаррақәа жәпакы раамҭа шцаз, ишажәыз? Шәара шәзықәныҟәо аԥҟарра шәусура иаԥырхагоуп, арадиоузелқәа ианаамҭоу рыҟаҵара убриаҟынӡа иаруадаҩуеит, шәхала игәаҭаны иахьахәҭоу аиҳабыра рҿаԥхьа иқәшәыргылар ҟалон. Шәара ишәҭахуп, шәхы џьабаа амырбаӡакәа аус жәуларц. Сара сахьахәаԥшуа шәара шәџьабаа акәым аус злоу, уи егьоурым, аколнхацәа ирзеиӷьу шәзыҟаҵозар. Усҟан иҭабуп ҳәа шәазҳәаша даара ишрацәаҩхо жәдыруазааит.
Саида хаара аҵаҵаӡаны дааԥышәырччеит, еилылкаауан, лажәақәа ирыҵоу ахшыҩ изаҳауаз шархәыцшаз.
– Агазеҭ иану астатиа, – лҳәеит лара, – зегь раԥхьаӡагьы уара узыҳәан иҽхәаԥхьыӡуп, ажәлар
гәыкала амаҵ рзызуа напхгаҩ ҟәышс уԥхьаӡаны иухцәажәоит. Макьана аамҭа умоуп, қәнагала убжьы ақәургарц уҭахызар, иақәырга, иудыруазааит уи уара узы ишыхьӡу.
Аԥошьҭа аиҳабы ихы ааибӷы-ааибӷит. Кәасҭа дыццакы-ццакуа иԥаҵақәа рыршара далагеит, илақәа уажәы-уажәы еихарҟәысуа. «Дзакәтә ԥҳәыс мыждоузеи, уҳәарауазеи! Дызкылымсуа кылҳара ыҟамзаап, хшыҩ мыжда змоу аӡә лоуп, иашан!» – игәахәуан иара. Зеиԥш ҟамло егьыҟам, ақәҿысҭыр еиҳа еиӷьзар ҟалап:
– Ибҳәаз бзиоуп, даара ихшыҩ-ажәоуп! – иҳәеит иара иаалырҟьаны.
Ҟараман илымҳа кыдҵаны еибырҳәақәоз зегьы дырзыӡырҩуан. Макьана еилкааны имамызт, аԥошьҭа аиҳабы игәы иҭаз аиаша. Саида агазеҭ дахьанылҵаз дазгәааны, иааргаз арадиоаппарат ырхынҳәны игарызшәа дцәажәон. Иаҳҳәап, ихы иага иамхабзиазаргьы, дызхагылоу аиҳабыра аныҟәгара илымшартә аҟынӡа хшыҩла дкәадазаргьы, ас иаахтыҵәҟьаны акьыԥхь ианырҵаз акритика дзаҿагыломызт. Убри аҟнытә, ииҳәаз агәалсқәа, заа ихәшьадны, дахыхәмарны иҳәеит уҳәаратәы акәын ишыҟаз.
Иацеиԥш иахьагьы, аидарамҩангага машьына иакәшаны иаагылт ауаажәпа. Урҭ аӡәи-аӡәи еиҿахәыҭхәыҭуа еибырҳәон ираҳаз ажәабжь ҿыц:
«Иааргаз арадио ырхынҳәны еиҭаргоит. Аҟәа иҟоу аиҳабы ихаҭа Саида длызгәаан дааит, абра ажәеимакра иаҿуп, аха уи иалҵуа егьыҟам», – абас еибырҳәон дара.
Иаалырҟьан иҟалеит Ҟараман игәы иаанагоз, уи амдырра имыхьзаап. Аԥошьҭа аиҳабы Саида дналыдгылан, лыжәҩа инапы нықәкны длахҿыхӡа ус иҳәеит:
– Афраԥҳәыс! Багьҟәышуп, багьԥҳәысҭҟьоуп! Бара беиԥш иҟоу ауаа рацәаҩны иҳамандаз ҳара аколнхарақәа рҿы. Скабинет быҩналан раԥхьаӡа ҳанынеиҿацәажәа инаркны, издырит акыр злаз аӡә шбакәыз. Ибцәымӡакәа ибасҳәап, аибашьра ианаҿыз аахысгьы бшыздыруа. Аус зуан Аԥснытәи авоенкомат аҿы, баҳәан арра банцоз аамҭазы. Исгәалашәоит, ацара заҟа иӷәӷәаны базықәгылаз, апатриотизмра заҟа ибныԥшуаз. Бара банца ашьҭахь, авоенкомат амаҵзуҩцәа акраамҭа бырхашҭуамызт. Убасҟан бара бзы исоуз агәаанагара, иахьатәи аус аҟны еиҳагьы ибырҵабыргит.
Кәасҭа иаҳауаз арҭ ажәақәа рхаҵара ицәуадаҩын. «Закәзеи, мшәан, ари ауаҩ ииҳәо, иаразнак дышԥааҳәи?» – игәахәуан иара, иџьашьаны аиҳабы дихәаԥшуа, нас инеиҿыҵҟьашәа ҿааиҭит абас:
– Иҳашәҭаз арадиоаппарат ырхынҳәны изгоит ануҳәа, иаанужьуеит ҳәа сыҟамызт, даара иҭабуп иуҳәаз уахьаҟәыҵыз!
Ҟараман Кәасҭа днаихәаԥшын, тәамбарыла дааԥышәырччан, илахь неимеирцит, аха егьимҳәеит.
Аиҳабгьы, Кәасҭа ишҟа дынхьаԥшын, ԥшьаала иаархааны ус иҳәеит:
– Иага ҳагзаргьы, усҵәҟьа уаҩы дызхыччаша макьана егьҟаҳамҵацт, аҩыза ахантәаҩы. Зны ирыҭо, нас ҳашьҭаланы ирымхуа, уи зыҟалом. Сара сшәывсны даҽаџьара сцон, сымҩахыҵит Рема даансыжьырц, насгьы, ишәаҳҭаз арадиоаппаратура ақәыргыларазы иҟарҵахьоу збар сҭахын. Уи ирласны аҟаҵара, шәара заҟа ишәҭаху аҟара саргьы исҭахуп. Агазеҭ ҳаззанырҵаз акритика сахыхәмарны исҳәаз ажәақәа уара иҵабыргыз џьушьеит, Ҟарамани Саидеи ииашан еилыркааит. Уи бзиоуп. Ҳусураҿы, ҳәарас иаҭахузеи, иҳагуи иҳабзоуи ыҟоуп, урҭ рзы акритика ҳзыҟашәҵала, аҩызцәа. Уи ҳара иҳацхраауеит. Даара иҭабуп ҳәа шәаҳҳәоит.
Кәасҭа, иаалырҟьаны акы игәы ԥнажәазшәа, илақәа ҵырҟәаҿны дыԥшуа:
– Агазеҭ ианыз иашазма, нас? – дҵааит.
– Иашан, ҳәарас иаҭахузеи, – ишьақәирӷәӷәеит аԥошьҭа аиҳабы.
Ихы Рема инаиқәкын, ԥаса идиҵахьаз аҟаҵатәқәа: арадиоузел гха амамкәа аус ауа аҟаҵара, аколнхацәа рҩынқәа рҿы анагашьа атәы зырҵатәу аколнхаҩҷкәын ибзиан иазыҟаҵара уҳәа, ирҿыцны еиҭанаидиҵеит. Кәасҭа иеиҳәеит, уаҵәы иахымгакәа, аԥара алеигаларацы. Длахҿыхӡа, дыбзиахәха зегьы бзиала ҳәа нареиҳәан, дцеит аиҳабы.
Абасала Кәасҭа игәахәара уиаҟара нҵра амоуит, иаарласны иԥхасҭахеит.
– Ицәажәоит Москва. Шәырзыӡырҩы аҵыхәтәантәи ажәабжьқәа…
Аибашьра ҟала аахыс, хатәык еиԥш дзышьцылаз Москватәи арадио абжьы, Саида аррахьынтә дааижьҭеи илмаҳацызт. Уажәы уи абжьы аколнхацәа рыҩнқәа ирыҩныҩуа иалагеит. Саида арадио налгеит аҩбатәи абригада ачаимхаҿгьы.
Ақыҭа иалаҩит аԥхьарца, ачамгәыр, агитара, агармон рыбжьқәа гәырӷьа-гәырӷьо. Жәҩанынтә иааҩуаз џьушьарын, узырлахҿыхуаз жәлар рашәақәа аԥша иалыҩны акиҳәа угәы ианаақәҩлак. Зыбжьы дуны ицәажәо арадио ықәдыргылеит, ақыҭа иахьазеиԥшыз, аколнхара аправление ашҭаҿы. Арадио ахьнагатәыз зехьынџьара ианнарга, азыӡырҩра ада ус амамкәа ианхиаха, аҟаҵара еиҿызкааз, аџьабаа адызбалаз иара иакәушәа, ахырҽхәара далагеит Кәасҭа.
– Раԥхьаӡа сара иаԥшьызгеит, Аҟәа аԥошьҭа ду аҿы убри азы мацара сцеит. Бӷарҵахьы сықәԥеит, мамзар, ирласны иузыҟарҵом, мчыла идумырҟаҵакәа! – абас
абадақь дасуа, аколнхараҿы иааиуаз зегьыҵәҟьа иреимҳәозаргьы, жәпаҩык иреиҳәалон иара.
Аиаша ҳҳәозар, арадио аҟаҵара иара иџьабаа ҳәа егьадмызт, хыхь ишаҳҳәахьоу еиԥш, аҭыӡшәа иаҳар аҵкыс, имаҳар еиӷьишьон, знызаҵәык Аҟәа ацара абахәарҭаз, уинахыс уаҳа дагьазхьамԥшит. Арадио аҵара иазыркыз аҷкәын Жора, Саида лакәын дыззыырҩуаз, иара зынӡагьы диххәыцуамызт. Ҽыргызмал ҟаҵаны иақәикит, аколнхараҿы Кәасҭа дызқәышаҳаҭым егьзыҟалом ҳәа анаԥшцәа ирҳәо иҟаиҵарц. Инарха шдуу арҵабыргра уи азхоит ҳәа иԥхьаӡон иара.
– Саида акультураус аӷьырак сҟәылкуеит. Иҭабуп ҳәа ласҳәоит, уиазы дахьсыцхраауа! – иҳәон иара.
Иҳәон уи мчыла, ишицәымӷыз, избан акәзар, еиликаауан аколнхараҿы есымшааира ихьӡи-иԥшеи акаҳара ишаҿыз. Зыхьӡ рҳәоз Саида лакәын.
Ҽнак, аусура анҵәамҭазы, Саида дахьыҟаз лымхаҿы иааит Заури Ҟарамани. Аҳәира иацәынлырхаз лымхы, ибзиахәха иҟаҵаны иҟан. Изеиԥшразаалак ҳаскьын хыцәк џьара иубомызт. Ачаишьаҭақәа ишрылшоз аҽеибыҭара иаҿын, амра лашара иахьаҵацырцыруаз акадифа иаҵәа аԥштәхәы рыԥштәхәын. Дук мырҵыкәа иҿырхыртә иҟалоит ззуҳәақәашаз ачаишьаҭақәа рацәан. Саида лара лтәы далагеижьҭеи, ԥасатәи ачаимхаҿ аус рыцылуан ачаиҿыхыҩцәа. Мшыбжак аҩнуҵҟала ҽнактәи аӡәы инорма налыгӡон. Ҟарамани Заури аннеи, Саида ачаи ахьрыдыркылоз ачаи пункт аҿы дыҟан. Уа аҿыхцәа инаргон аҽны иҿырхыз аҵыхәтәантәи акалаҷкәырқәа. Амҩаҿы иҭәны игылан, афабрикахь ачаибӷьы зларгоз аидарамҩангага машьына. Акапанга дадгылан аҳасабеилыргаҩы.
– Иахьа шәи-ҩажәа процент инареиҳаны аплан нарыгӡеит, – иҳәан, ибжьы Ҟараман инаиқәиргеит уи. Саида илаҳар иҭаххазар акәхап, ииҳәаз инациҵеит абас:
– Ссиршәа иубаша уиоуп, арадио ацәажәабжь раҳауа иҟалеижьҭеи, иаабжьымхӡакәа, есымша аплан иаԥганы инарыгӡо иалагеит.
Саида дааԥышәырччеит.
– Џьашьтәыс изыԥхьаӡатәузеи уи? Амузыкабжьи ашәабжьи уаҩы ианиаҳауа, игәы шьҭнахуеит, еиҳа дацԥыҳәан аус иуеит, – лҳәеит Саида.
– Исымҳәар ԥсыхәа амам, иага иманшәаламзаргьы, сыбригадаҿгьы инабгароуп, сыхаара, ари еиԥш ауаа ргәы рҿыханы аус дзыруа. Амузыка ҳауроуп аҭаҭынказармаҿгьы! – иҳәан, иԥҳәыс лнапы инаниҵеит Заур. Усҟантәи аамҭазы, иага умҳәан, Заури Саидеи реиԥш иқәыԥшыз, насгьы пату зқәыз хаҵеи-ԥҳәыси ауаа рыгәҭаны инеиҿагыланы аҿҿаҳәаҵәҟьа реицәажәара оумак иҳаҭырмызт, уиазоуп «иага иманшәаламзаргьы» зиҳәаз Заур иажәа даналагоз.
– Ахаҵа иԥҳәыс дызлыҳәаз ҟалымҵар ҟалома, закәызеи иуҳәо? Ара илоуҳәаз, аҩнгьы илоуҳәар ҟалон, мап уцәылкрымызт ҳәа сыҟоуп, – иҳәеит Ҟараман.
Иааибарччақәеит. Саида лаԥхьа асаара дынкаԥшит.
– Иасҳәеит даҽа ҳамҭак дааԥшырц. Ара еиҭазцәыригаз сыздыруам? – лҳәеит лара.
– Уиашоуп, аха, ари аӡә имацара иитәу усым, жәпаҩык еицырзеиԥшуп аҟнытә, ԥыҭҩык ишраҳауаз исҳәеит, – иҳәеит Заур. – Насгьы, аколнхара азеиԥш усқәа аҩны ирӡбуеит ҳәа аӡәы иаҳзиҳәар сҭахымхеит, – ҳәагьы нациҵеит ииҳәаз.
Саидеи Заури рылаԥшқәа неиқәшәеит. Аиаша ҳҳәап, иара абраҟагьы насыԥ шрымаз рлақҭақәа иаарнымԥшыр амуит. Саида игәоуҭартә дыбжьажьо лхы аалырҵысит.
– О, даара игызмалуп арҭ ахацәа, – лҳәеит лара.
– Бара бтәы даҽаӡәы дбызидкылом, уи убриаҟара бзиа бибоит, зегьы ҳбыҵашьыцуеит, – лҳәеит, ааигәа иааины игылаз Цацу, Саида ллымҳа дынҭахәыҭхәыҭын.
– Закәызеи илҳәаз? – дҵааит Заур илақәа ааимархәхәны.
Цацу, даҿамхаӡакәа, ус ҿаалҭит:
– Исҳәаз уиоуп – ҳара ачаиҿыхцәа арадио аусушьаз цқьа ҳгәы наӡом. Убри аҟнытә, иалоугалаз ажәа уахьымхәроуп.
– Шәгәы инамӡо закәзеи? – дҵааит Ҟараман.
– Амузыкеи ашәеи маҷны ирҳәоит, уиоуп ҳгәы инамӡо. – Ауаа заҟа рҽеиҭаркзеи, уҳәарауазеи! Уажәоуп
арадио аныҟарҵа, иаразнак акритика азура иалагеит, – иазгәеиҭеит Заур, Саида лышҟа дынхьаԥшны.
– Цацу аиаша лҳәеит, уи шҵабыргу еилыскааит. Иҟалап апрограммақәа згәы иахәо ыҟазар, аха иахьахәлаанӡа амхаҿы аус зуа ргәы иахәартә иҟоуп узҳәом, урҭ ирҭаху даҽакуп.
Саида ирцәымӡакәа иралҳәеит, Жореи лареи апластинкақәа аархәарц шырыӡбаз, дара рхатәы программала арадио адырҳәаларц ргәы ишҭоу.
– Ҳәарас иаҭахузеи, Кәасҭа уи мап иҳәеит, аԥарагьы ҳаиҭарц игәы иҭам. Аха аԥара ҳара еизаагоит ҳабригадаҿгьы. Еизаагарц ҳгәы иҭоуп уара убригадаҿгьы. Еизшаны зегьы ианрықәаҳҵалак, маҷкоуп шәатәыс ироуа.
– Ҟараман дақәшаҳаҭума?
– Ажәлар еицыргәаԥхаз дақәшаҳаҭхароуп, дақәшаҳаҭымхар ҟалома?
Заур Ҟараман имахәар днаҵагылан, аҩныҟа идәықәлеит. Ҟараман Заурраахь ацара иҭахымхеит, излеиҳәазала, иара иԥшәмагьы дыцәгьам, шьыбжьхьа ҟалҵоит аӡәы длеицәамкәа, ихааны, ибзианы, насгьы иара днеиаанӡа дизыԥшуп, лхала акрылфом. Аха Ҟараман дырмышьҭит, астол дрыцахамтәар рымуит.
Ишаԥу еиԥш, аԥхьа аҵәца ааникылеит аԥшәма – Заур, иахәҭоу иҳәан, ижәит. Ҟарамангьы аҵәца ықәихит, аха
хәыҷык иҽааргызмалны Заур ишҟа даанаԥшын, Саида лныҳәаҿа аашьҭихит, ҳазҭоу ацынхәрас. Заур Ҟараман дихәаԥшуан, иҟаиҵо закәызеи ҳәа илаԥш ихмырԥо.
Саида ллымҳа кыдҵан дырзыӡырҩуан, еибырҳәоз лаҳар лҭахны. Ҳазҭоу ацынхәрас, асас аԥхьатәи аҵәца аԥшәмаԥҳәыс лныҳәаҿас ишьҭихуам. Ус иаԥым. Уи еиԥш аныҳәаҿа хьымӡӷызшьаша аԥшәыма хаҵагьы дубап, аҵасқәа зегьы еилаганы сыԥҳәыс дзуныҳәазеи зҳәаша.
– Узсыхәаԥшуазеи? – иҳәан, Заур диазҵааит Ҟараман дааԥышәырччаны.
Заур ацк ҟаиҵеит ԥыҭк иаарашаны.
– Уҩны саныҟоу зны, зегь раԥхьа аҵәца уԥҳәыс лзы ишьҭысхыр шԥоубари! – дҵааит иара.
– Ус шуҳәоз здыруан, аҵәца анышьҭысхуаз, – иҳәеит Ҟараман. – Сыԥшәма, Саида лаҟара ахьӡ шлоуа здыруазар, ныҳәаҿак акәым, лара лзы ҩ-ныҳәаҿак шьҭухыргьы иҭабуп ҳәа уасҳәап акәымзар, даҽакы шԥахысҳәаауеи!
Заур, Ҟараман ииҳәаз ақәҿымҭыкәа, аҵәца аақәихын, ажәа ахымҳәааӡакәа ижәит. Уи иаанаго, Ҟараман иижәыз иԥҳәыс лныҳәаҿа иаргьы ишьҭихит акәын. Аҵәца анижә, аҩы еиҭанҭеиҭәан, иаԥхьа инықәиргылеит. Надшьа лныҳәаҿагьы аажәыроуп, уи даҳхаҳаршҭыр қәнагам, даԥсоуп иҳәеит иара.
Дук ҵуам, Ҟараман иԥҳәыс, ачаи аҟнытә аҭаҭынмхахьы лиагаразы Заур аҳәара иҟаиҵаз, аколнхара аправление ирыдыркылеижьҭеи. Уи зыҟарҵаз уиазоуп, хаҵа дцаанӡа лыҩны даныҟаз, аҭаҭын аҟны аус луан, аҭаҭын ҿыхреи арыԥхреи дазҟазан, ачаиҿыхра аҵкыс.
Аҭаҭынахь диаргеижьҭеи, Надшьа лусура зынӡа аҽаԥсахит, ԥаса аҵкыс хараӡа еиӷьхеит. Зеиӷьаҭам аусуҩы ҳәа, Заур иҟнытә Ҟараман иԥҳәыс лыҽхәаԥхьыӡ ахьиаҳауаз, акыр игәы ааҟанаҵеит. Убри ацынхәрас, Саида инамцхәума уҳәо, деиҭааирҽхәеит иара.
– Аҵабырг ауми иаҳҳәаша, – иҳәеит Ҟараман, Саида лышҟа иҿы нарханы, – аҳәира иарганы иҟаз ачаимхы ҟасҵоит ҳәа баналага, аӡәырҩы ирызхаҵомызт уи аҟаҵара бымч ақәхап ҳәа. Аха бара аусура убасҟак бҽадыбцалт, аиаша басҳәап, цхырааҩыкгьы дыбҭахымхеит, уи оумашәа иаауԥхьаӡаратәы иҟоуп…
– Оумашәа изыԥхьаӡатәузеи, аҩныҟа аара даҟәыҵит. Лхәыҷы ианду лахь ддәықәылҵеит. Сара сакәзар, сыҟаӡамшәа саалхашҭит… – иҳәеит Заур дахыхәмаруа.
– Мап, уара ушԥалхашҭуаз, уи баша иуҳәеит. Уԥҳәыс аррахьынтә дааижьҭеи, цәеижьла уҽеибуҭеит, уагьыҷкәынхеит, уи зегьы ирбоит, мап узацәкуам! – иҳәеит Ҟараман, нас ихы Саида еиҭаналықәикын: – Бара бнапы злаку ачаи, – иҳәеит иара, – уахи-ҽнылеи ракәымкәа, ес-сааҭ иазҳауеит. Уи ҟабҵеит иааџьоушьаратә ибзианы. Убри азыҳәан ауп, зегьы дреиӷьны аус луеит ҳәагьы зыбзырҳәо.
Реицәажәара ааихсыӷьит. Дук мырҵыкәа, даацәажәеит Саида:
– Сара саҵкыс еиӷьу усуҩ дыҟамшәа усыхцәажәоит. Ииашоуп, акрура схы ацәысшаҭом, аха уи сазыҟаҵаны сымиит сара. Заур идыруеит сыԥсҭазаара заҟа иуадаҩыз, ауаа аус анрыцсымуаз, санзаҵәыз. Аха аамҭа ца-цыԥхьаӡа саргьы исызҳауан, сыхшыҩ хәыҷы-хәыҷла иҭашәон, сыӷәӷәахон – убарҭқәа ирыбзоуроуп уажәтәи сылшарақәа, убри аҟнытә, урҭ акгьы џьашьатәӡам! Ауаҩы иҭаххар, ибаҩ дацәымаашьар, акыр илшоит! Уԥшәма Надшьа, хаҵа дцаанӡа усҟак лыламызт, хаҵа дҵеижьҭеи улыхәаԥши аус шылуа!..
– Аҳәса шәзааӡо, ҳара ахацәа ҳаума, нас? – дҵааит Ҟараман.
– Ҳәара аҭахым, аԥҳәыс анасыԥ бзиа лыҭаразы, лхаҵа инапаҿы иҟоу аусқәа шьарда ирацәоуп.
Заур хәыҷык иҽааргызмалны иԥҳәыс дналыхәаԥшит:
– Бхаҵа дышԥаббо, нас, бара? – иҳәан, дҵааит.
– Уара сара, уԥҳәыс, сшубо соуҳәар, саргьы уара ушызбо уасҳәап, – лҳәеит Саида, азҵаара илиҭаз аҭакс. – Шәара аӡәгьы уаҳа ҿышәымҭын, шәзызҵааз рҭакқәа сара иҟасҵоит, – иҳәеит Ҟараман. – Шәара шәыҩнаҭаҿы иҟоу абзиареи, анасыԥи аҩыза роуааит егьырҭ зегьы, уаҳа рҭахым, – иҳәеит иара.
Акрыфара ишаалгазҵәҟьа аҩныҟа ддәықәлеит, агәашә аҟынӡа днаскьаргеит аԥшәмацәа. Бзиала еибырҳәаанӡа:
– Иахьанӡа исзеилымкаац аказы суазҵаар сҭахын, угәы ишабара сыздыруам? – лҳәан, Ҟараман диазҵааит Саида.
– Закәызеи ибзеилымкааз? Бсазҵаа, зеиԥшыҟам! Исхароу акрыҟазаргьы ибымӡан, – иҳәеит Ҟараман.
Заур илаԥш иԥҳәыс илықәкын, иалҳәарц илҭаху закәызеи ҳәа дыԥшуа.
– Аҳәира зхыҵәаз ачаидгьыл аҟаҵара схы иадысҵоит ҳәа анысҳәа, гектарбжак ада шьҭыбымхын ҳәа зсабжьаугазеи? – дҵааит.
– Гектарбжак ада шьҭыбымхын ҳәа ианакәзаалакгьы ибабжьасымгеит сара. Уи бабжьазгаз даҽа шьоукхап.
– Аиаша ҳәа, уара ухаҭа угәы ишԥаанагоз, сымч ақәхаҵәҟьом ҳәа угәы иаанагозу, даҽаказы иуҳәозу? Ибабжьазгоз даҽа шьоукын уҳәеит, Кәасҭа изыҳәан аума изуҳәо?
– Убри ихаҭа иоуп гектар наӡак аҟаҵара бхы иадыбҵар зҭахымыз, сара сакәым аха.
– Уара уи ииҳәоз имаурҽхәон ҳәа сыҟоуп, иашоума?
Заур дахьӡырҩуаз, абри еиԥш азҵаара ианакә-заалакгьы сара Ҟараман исызиҭомызт ҳәа игәы иаанагон. Саида илҭахуп зынӡа игәы аартны дҭаԥшыр. Ҟарамани дареи еиҩызцәа бзиас излеибаԥхьаӡо ала, аус ҿыц иаԥшьылгаз анеимакха, зны лара лахь дадгылошәа,
даҽазны егьирахь дадгылошәа анылба, гәҩарас даныҟалҵа, аӷьараҳәа иаахтны иалҳәеит, иареи лареи рымацара ракәымкәа, сара, лхаҵа, ишсаҳауаз, шаҳаҭк иеиԥш сыԥхьаӡаны. «Игәы иаанагозеишь Ҟараман? Дгәааргьы ҟалоит абас дахьиацәажәаз.»
Иҵабыргыҵәҟьаны, Ҟараман хәыҷык ихьымӡӷишьаргьы ҟалон. Ус игәы иаанагеит иара: «Изакәзеи, мшәан, бызҿқәоу, аҵәца казказ ушалԥшуеиԥш, луанытә бсылԥшны сыббар бҭахума, иҿы нарҳәы-аарҳәышьақәа еилыскаауеит ҳәа?» Аха убри аамҭазы, Саида ллакҭа иҭибааит иара, хәашьра зҵамыз агәыҳалалра. «Мап, уи илҭаху алушәактәи аиҩызара мацара акәхарым, илҭахызар акәхап ауаҩи-ауаҩи анеибадырлак, иаарласны ирыбжьало, ихәашьым аизыҟазаашьа цқьа ҳабжьазарацы дареи сареи.» – игәы иааинаҭеит Ҟараман.
– Кәасҭа игәы иаанагози сара сгәы иаанагози еиԥшымызт, – иҳәеит иара. – Сара исыԥхьаӡон, уажәыгь исыԥхьаӡоит бара биашан ҳәа. Бҳәатәы неимыгӡар ада ԥсыхәа имамкәа даныҟала, дсыҳәеит, гектарбжак ада шьҭылымхырц усызлацәажәа ҳәа. Амхы уаҩы ак изалымхуа, иԥхасҭахеит ҳәа иԥхьаӡон иара. Убри аҟнытәгьы, аҟаҵара иақәбырӡуаз аџьабаа баша иӡыз џьабаак еиԥш дахәаԥшуан, феида злам аус агәҭа еиҩушаргьы, иалам, еизакны ианыҟоу ишаламыз еиԥш. Ус анакәха, гектарбжакгьы злырҟаҵатәузеи? – ҳәа сиазҵааит сара Кәасҭа.
Исҳәаз игәы иалсит, уара ахду зхагылоу афилософ ҳәагьы сеиҳәеит. Игәы излаанаго ала, махәҿала аус зуа ауаҩы, афилософиа иаҳәо ахшыҩажәа дуқәа зынӡагьы изымдыруазароуп. «Гектарбжак ада шьҭылымхааит ҳәа баша исҳәом, акы сӡааԥшылоит азы исҳәоит» ҳәа сеиҳәеит ашьҭахь. Ишԥеизызурыз, иҳәатәы насыгӡар акәын, иагьынасыгӡеит, бара бгәы иҭаз баҟәысхуеит ҳәа
саламгеит, ииҭахыз блымҳа аҿынӡа инасыгӡеит ауп. Иашоуп, ибцәымӡакәа ибасҳәеит, бымч ақәхо иақәымхо ахьсзымдыруаз азы, схаҭагьы хәыҷык сшыкәанызануаз, аха аҭак иҟабҵаз ала еилыскааит ибыӡбаз бзанҵык бшахьымхәуаз. Уи анеилыскаа, ибгәалашәозар акәхап: «Быгәҭакы бацәхьамҵын» ҳәа басҳәеит. Агәра згеит изқәыбкыз шынабыгӡоз, агәра сымгазар, зынӡа даҽа бызшәакала сцәажәар ҟалон.
– Иҭабуп исыҵамкыкәа аиаша ахьсоуҳәаз, – лҳәеит Саида.
– Баргьы еилыбкаар бҭахызма заҟа сыӷәӷәази, сзықәгылаз апринцип зеиԥшрази? – Ҟараман дԥышәырччо лнапы еиларыӷәӷәа иаалымихит. – Аӡәи-аӡәи ҳзеиԥшрақәоу ԥибашәоушәоуп ҳшеицәажәо.
– Уигьы цәгьам аус еицызуа ҩыџьа рзы, – лҳәеит Саида.
Заур гәазҳарала ихшыҩ лзышьҭны иԥҳәыс длыхәаԥшуан. Ҟарамани иареи бзиала анеибырҳәоз, ус иҳәеит Заур:
– Аӡәи-аӡәи пату еиқәаҳҵо, ҳагәқәа еизыбылуа ҳаҟазароуп, ҳколнхаразы аус бзиақәа ҟаҳҵаҵәҟьарц ҳҭахызар.
– Саҭоумҵан, Ҟараман, даҽаказгьы суазҵаар сҭахуп, – лҳәеит Саида, Ҟараман даахьарԥшны. – Надшьа лыҟны сара аминауаҭра сымазааит… Аха издырыр сҭахуп Кәасҭа «саргьы акы сӡааԥшылоит» ҳәа зхиҳәааз.
– Уи базҵаауазар, сара сызлахәаԥшуала, – иҳәеит Ҟараман, – гектарбжак аҿы баанҿасыр, Кәасҭа игәы излаанагоз ала, напы збыркыз анагӡара цқьа бгәы азҭамызт акәын иаанагоз, ԥыҭк бҽадшәалан баҟәыҵуан, балагон ачаиҿыхра, егьырҭ иҿызхуаз зегь реиԥш, урҭ бнарывагыланы. Бара бзы Кәасҭа ихатәгәаанагара имоуп, уи биԥхьаӡоит зеиӷьа ҭам чаиҿыхҩыс, арекорд ҟаҵара зылшо бакәны. Иахьатәи амш мацара ауп
илхәыцуа, уаҵәи уаҵәашьҭахьи аколнхара аиӷьтәра, ԥхьаҟа агара агәхьаа лкым, – иҳәеит иара.
– Иахьагьы убриоума иихәыцуа, нас?
– Уиоуп, ааи, уажәы ҿиҭуам, иҽырдагәан дтәоуп! Дшәыҵашьыцуазшәа збоит бгектар ҿыцгьы баргьы, дыбхыбаауеит былшареи быбзиабареи зегьы уи аҟаҵара иахьазыбкыз, игәы ҭнашьаауеит, ииҭахыз ахьгәыгәҭабыжьыз, иколнхареи иареи рыхьӡ ҭызгашаз арекордҟаҵара бахьазымқәԥо.
– Уара ушԥарыхәаԥшуеи, нас, убарҭқәа зегьы? – Ҟараман дааҭылҵааит Саида.
– Сара уажәшьҭа Кәасҭа игәҭакқәа рынагӡара сацхраауеит.
– Избан?
– Избан бымбои, бара бгектар ҟабҵеит, балгеит.
– Уажәазы салгеит, аха аринахысгьы анападкылатәыми, анапы адумкылар, ишыҟаз еиҭаҟамлахуеи!
– Иҟоуп даара ҳхы ззаҳашьҭыша акы. Ишыбдыруеиԥш, ҳазну аамҭазы ақыҭанхамҩаҿы аусқәа реиӷьтәразы арекорд ҟаҵалазааит рҳәеит апартиа еиҳабыра.
Уи анагӡара рҿаԥхьа иқәгылоуп аколнхарақәа зегьы.
– Аҽазыҟаҵара аҭахыми, нас, уи?
– Иаҳҭахуп, ааи. Аколнхарақәа жәпакы ахатәдҵақәа ргахьеит.
– Ахатәдҵақәа зго аԥхьагылара змоу роуп, ҳара ҳтәы
еиҵахақәо иреиуоуп. Сара заҵәык арекорд ҟасҵеит ҳәа, изхәарҭоузеи! – лҳәеит Саида.
– Ҳазҭагылоу аамҭазы уигьы акраҵанакуеит. Иаҳҳәап, аколнхара иамоу акультурақәа зегьы рыплан-қәа азынагӡар, даара ихьӡ дууп. Ирҭаххар, аплан нагӡарақәа рылшоит аколнхарақәа реиҳарак. Абраауп аус ахьыҟоу, ибдыруоу?
– Уи здыруеит, аха сара ҷыдала макьана акагьы схы иадсымҵаӡацт, насгьы, хьӡык згандаз ҳәа сашьҭам.
– Бара ахьӡ башьҭам, аха иара бара ибышьҭоуп, уи бхабмыршҭыроуп, – дааччеит Ҟараман.
Нас иаарласны дцеит иара. Заури Саидеи аҩныҟа иаахынҳәит. Иашоуп, рыҩны даара иахыҽхәаратәы иҟамызт, иҩазан, иажәын, аха уи аҩнуҵҟа ауми раԥхьаӡа рынасыԥқәа ахьеиларҵаз…
– Абзиабара ҳамазааит, ахьӡи-аԥшеи ҳмоур иабацои. Аҩын ҿыцгьы ҳаухра ҳаҟоуп! – иҳәеит Заур дычча-ччо, иԥҳәыс дналгәӡын.
– Уи макьана иаҳмоургьы егьоурым, иҳачҳап. – Бгәаанагара бахыԥом акәу уажәыгь?
– Сахыԥом, ааи, – лҳәеит Саида.
Уажәаабыкьа зны Цацу иааџьалшьеит, ачаи ахьеицҿырхуаз амхаҿы Саида шаанӡа дахьааз. Ачаи ахьеицҿырхуаз даауан лара, лымхы аус анҭалулак ԥыҭрак ашьҭахь. Лаара дааигәырӷьеит Цацу, иҭацәыз калаҷкәырк лыма дналԥылт. Саида лылахь еиқәын, лхы нарҟәны, ҿымҭӡакәа иаалырҵысын, зымҩа дынхьаԥшит.
– Иҟалазеи, ибыхьзеи, Саида? – дҵааит Цацу иааџьашьаны.
– Акгьы… – лҳәеит Саида, лыбжьы еергьҳәа иуаҳауа.
– Акгьы закәызеи, былаӷырӡқәа аауеитеи? Иҟалазеи, бзырҵәуозеи?
Саида лхы зынӡа иааналырҟәын, ҿылымҭит. Цацу ианакәзаалакгьы илымбацызт Саида дҵәуо, убри аҟнытә, цәгьа илцәымыӷхеит.
– Изыбымҳәозеи ибыхьыз? Заур дычмазаҩхама? – Мамоу.
– Нас иҟалазеи?
– Акгьы ҟамлаӡеит сымҳәеи! Ҟараман дыҟоума?
– Ачаи ахьрыдыркыло дыҟоуп. Сиԥхьап бҭахызар? – Мамоу, сара уахь сцоит.
Цацу днеин лнапы Саида иаалыкәлыршеит
– Исабҳәароуп ибыхьыз, исабымҳәар ҟалом ибдыруазааит, сызлабыхәо акрыҟазаргьы быздыруамеи! Дцәажәон лара, гәык-ԥсыкала длыцхраар лҭахны.
– Бара сара еҳшьас бсыԥхьаӡоит. Бзықәшәаз алахьеиқәҵара, сара сзыҳәангьы илахьеиқәҵароуп. Арҭ ажәақәа рышьҭахь, Саида лҩыза аҵәахҳәа дналгәӡит, лыхгьы ԥыҭрак лгәы инадылҵеит. Цацу Саида лаҵкыс даун, дагьышәпа-жәпан.
– Сара сымацара сакәым, бгәы еиҵазырхаз аус аҟны, изеиԥшраусзаалакгьы, ацхыраара шбырҭо бдыруазааит абра иҟоу зегьы, – даҿын Цацу ацәажәара. Лаӷырӡыла иҵәуоз аԥҳәыс шәагаа хәыҷы, Саида лаҵкыс дагьеиҳабушәа, дагьӷәӷәоушәа лхы лыԥхьаӡон уажәы лара ари аминуҭ азы.
Саида лылақәа лмаӷра нарҭылшьын, иаалрыцқьеит, лхы-лҿы аалашеит илаҳаз ажәаҟәандақәа даадыргәтәын. Нас ус лҳәеит, уажәы-уажәы лқьышә дацҳауа:
– Реиҳа имарымажаха изызҳауаз чаи-цәаҳәак ахы инаркны аҵыхәанӡа аӡәы иԥиҟеит.
– Ишԥа?.. Аӡәы ишԥаԥиҟоз?
– Ашьапы инаркны иԥиҟеит.
– Иҟазҵарыдаз, анаџьалбеит, ари еиԥш агәымхара? – Исыздыруам. Изиҭахха сыздыруам ачаишьаҭақәа рыԥхасҭатәра? Инаҭозеи уи?
– Иҵабыргыҵәҟьаны, ссиршәа иубартә иҟоуп… –
Цацу луанытә даахәыцит.
– Закәытә џьабааузеи ирыдызбалахьоу? Асаби дшумааӡара нап рыдкылан исааӡеит шьапы-цыԥхьаӡа… – Ибҳәо ҵабыргуп, аха, зынӡа бгәы ԥыбымжәан. Бҭахык дыԥсызшәа агәырҩа бааԥсы быҽҭабыргылт. Ус, хәарҭам, бхы бамеиҷаҳар, еицәоу бақәшәар ҟалоит.
Ацәаҳәа иҿыцны еиҭабҳап, ишԥабури! Зегьы ҳбыцхраап, бымшәан!
– Ибҳәо иашоуп, аха исыхьыз мариа усым, избоит!
– Уажәы ибхәыцша даҽакуп, – даҿын Цацу лабжьара. – Мариа усым, бҳәеит, иашоуп, зегьреиҳа иҟаҵатәу уиоуп… – лҩыза ллымҳа дынҭахәыҭхәыҭит: – Аӷа бааԥс ибоуз дызусҭоу еилкаатәуп, мамзар, еицәоу бызныҟәигар ҟалоит.
Арҭ ажәақәа лаҳаанӡа Саида лгәаанагарақәа даҽакызҭгьы, уажәы иаалырҟьаны лхәыцрақәа рҽеиҭаркит. Лылаӷырӡқәа аара иаҟәыҵит. Ԥыҭрак ҿылҭуамызт, акалаҷкәыр амаа кны игылаз Цацу лусуга напы ҭаҳаҭыӷьақәа рыхәаԥшра даҿын лҽеиқәырԥшьыхаа.
– Бусурахь бца, иҟалаз макьана аӡәгьы иабымҳәан, – лҳәеит лара Цацу дналҿаԥшны.
Ачаикнаҳарҭаҿы данааи, абӷьы ҿыхны иаазгаз рытәқәа рыкапанра иаҿын. Ара дыҟан Ҟараман. Иареи лареи иаразнак иахьеиқәшәаз деигәырӷьеит Саида. Гәаныла дацәыԥхашьон алаӷырӡқәа ахькалԥсаз. Анцәа иџьшьоуп, Цацу лыда даҽаӡәы дахьимбаз. Уи дҩыза бзиоуп, дылнаԥхарым ауаа рҿы.
Цацу лыҟны дышцәажәаз еиԥш акәымкәа, Ҟараман иҟны даҽакала дцәажәеит лара, иҟалаз иалҳәеит лҽырҭынчны, иагьааркьаҿны.
– Баалеишь аколнхара ахантәаҩы иахь, иҟалаз иаҳҳәап, – иҳәеит Ҟараман илахь неимарцны.
Кәасҭа аправлениаҿы дыҟан. Быжьдула ицәажәоз арадио иҭыҩуан ашәа-хаак абжьы, аха Саида уи дзазыӡырҩуамызт. Иԥырҟаз лчаи хьу-хьууа лгәы иҭан.
Кәасҭа аиҳабыра рахь аҩра даҿын ақыҭанхамҩа аусқәа шынеигӡаз. Уи, иара иҟаимҵакәа, даҽаӡәы игәра игомызт. Саида илыхьыз аниарҳәа, цәгьа дааиланарӡыӡеит, Ҟарамангьы ларгьы аашьҭихын, ачаи ахьԥырҟаз амхахьы дындәықәлеит. Аиашазы, уаҩы игәы
ҭнашьааратәы иҟан. Ачаи шьаҭа заманақәа џарџаруа иахьықәгылаз ацәаҳәаҿы ихыцә-хыцәӡа игылан ихырҵәаз ашьаҭа хәыҷқәа, иԥырҟаз еицрыхәхәа зымҩа ишьҭан, урҭ макьана еиҵәҟаҟараӡа иҟан, иагьымканӡацызт.
Ҟараман иԥырҟаз шьаҭак азааигәара днатәеит.
– Шәахәаԥшишь, заҟа ҟазарыла иԥҟоу, зныкҟьара ихиҵәеит, – иҳәеит иара. – Излаԥиҟаз аихаԥсыхә, аццышә еиԥш ихны иҟазар акәхарын. Аҟьашьа идыруан, ақьаафыр. Аԥхьаӡа еиԥынкылан иԥҟо дцон, нас, дыццакуа далагеит, ахәыҷқәа ааныжьны адуқәа ԥиҟеит, уахыкала уаҳа илымшеит, акәымзар, иҵегьы аԥхасҭа ҟаиҵар ҟаларын.
– Ишьапышьҭа џьаргьы ианымхалаӡеи? – дҵааит Кәасҭа.
– Адгьыл ҩоуп уажәы, ашьапышьҭа анхалаӡом.
– Аӡә иакәу, аҩызцәагьы имазу сеидроу?
– Сгәы излаанаго ала, аӡә иоуп иҟазҵаз. Иԥиҟаз зегьы
зымҩарак икаижьуан, иарма напала ачаи ахықәцә икын, иарӷьа напала иԥҟаны зымҩа иршәуан. Аус иуит, ала иариз… Иҟазҵарыдазшь абри еиԥш агмыгра?
– Аӷа иҟаиҵеит, уаҳа иҟазҵодаз, – иҳәеит Кәасҭа.
– Аиеи, аӷа иакәымзар, даҽаӡәы изыгәаӷьуам ари еиԥш абааԥсы аҟаҵара, – лҳәеит Саида, деихаԥсы-еиҵаԥсы.
Акраамҭа итәаны иалацәажәон, аколнхара амал аԥхасҭатәра згәаӷьыз дызусҭахарыз, уи хымԥада аилахәнхара зцәымӷу аӡәы шиакәу, мамзаргьы избалак зуа хшыҩдак, мбжьахк шиакәу.
– Сусура згәамԥхо аӡәы дысԥырхагахарц иақәикит, – лҳәеит Саида.
Иргәаладыршәеит ачаибригадақәа рҿы аус зуаз аколнхацәа, урҭ зеиԥшра уааз, изхысхьаз, изҵысхьаз, нас, руа, рҭынха. Иргәалашәеит егьырҭ абригадақәагьы. Урҭгьы аӡәаӡәала ирыхцәажәеит. Иҟан аӡәыки-ҩыџьаки
зҵыхәақәа ҟьашьыз, аха амхы иҭалан ачаи дырхып ззуҳәашаз уаҩ дыҟамызт. Гәыла колнхарак аҟнытә аӡәы иҟаиҵеит рҳәаратәы егьырбомызт. Уи еиԥш иҟоу аус бааԥс аныҟәгара инаҭозеи ауаҩы?
Ацәгьа зуз макьана имаӡан, ицон аамҭа. Иҟалаз ҳамҭак иаҳҵәахып, ачаирҭа ҳахылаԥшлап, дырҩагьых дааиуазар аабап ҳәа Саида илҳәаз, ақәшаҳаҭхара ихы азцо дыҟан Ҟараман.
Уахынла, ԥыҭрак иԥҳәыс лымхаҿы дҷаԥшьар ҟалон Заур. Аха ацәгьаҟаҵаҩы деиҭаауазу дмаауазу сеидроу. Зегьы реиҳа икроуп аус злоу, – лҳәон Саида.
Кәасҭа уи цқьа дақәшаҳаҭмызт.
– Даара ҳгәы балоуп, Саида, аџьабаа рацәаны иббахьан, ҳбеигәырӷьон, аха, ауаҩы дызқәымшәо егьыҟам, уажәшьҭа ачаиҿыхра бҽаныбшәалар акәхеит. Уи зегьы ирыцку усуп, – иҳәеит иара, гәалсрыла дҭәушәа иҽыҟаҵаны.
Саида уи ақәҿылымҭит. Аҽны Зауреи лареи инықәыршәны Леуарса иахь ицеит. Аҳәира илкәкәааны напхыцла илааӡаз, изаманахәӡа азҳара иаҿыз ачаишьаҭақәа аихаԥсыхә иазыргаз, иаарԥшым ацәгьаныҟәгаҩ еиҳа-еиҳа дизхәыц-цыԥхьаӡа, Саида лгәы ашәарырҳара иамҽханакуан. Ус дшыҟаз Заур иалымҳәеит, аха лышҟа аҿаанахазшәа лцәа ианыруа дҟалеит лзааигәахара иаҿу рыцҳара-ҿыцк, уи аҭынчра лыцәнарӡит лара. Ихалҵон, ари аус аҟны ацхыраара Леуарса ида даҽаӡәы ишилымшоз.
…Араиком аҿы ианнеи амаӡаныҟәгаҩ иахь иназышьҭуаз аԥҳәызба лҭыԥ аҿы дтәан.
– Бызусҭада бара? Дсазҵаар ишԥаиасҳәои? – ҳәа дҵааит уи.
Амаӡаныҟәгаҩ иахь анеира ҳҭахуп зҳәоз зегьы разҵаара бзиа илбон лара. Уажәы иааиз аԥҳәыс ԥшӡа, цәгьа дыгәцаракны длыхәаԥшуан.
– Уаҳәшьа улбар лҭахуп ҳәа иаҳәа, – лҳәеит Саида. – Ҵабыргыҵәҟьан ибҳәома? Иара биаҳәшьоума?
– Иҵабыргны исымҳәакәа, нас, ишԥа, амц сҳәома? – хәыҷык иаалылыжжны аҭак ҟалҵеит Саида.
Аԥҳәызба лқьышәқәа неихалырӷәӷәеит.
– Иаҳәшьа бакәзар, быҩнал, аҳәара заҭахузеи! – лҳәеит лара. Акабинет даныҩнала Саида иџьалшьеит, лашьа иҟны Леван дыштәаз анылба. Леуарса, Саида дналхаҵгылан ус иҳәеит, Леван ишҟа дыԥшуа:
– Шәеибадыр, ари саҳәшьа лоуп. Агроном еиҳабы Леван Адамаӡеи бареи шәеибадыр, Саида, – хазы иаҳәшьагьы иналеиҳәеит.
Леван илакҭала Саида еилылкааит, иареи лареи шеибадыруаз Леуарса иҟны ишимҳәацыз, уажәы иаацәырганы илҳәап ҳәа иаргьы игәы ишаанамгоз. Аха Саида аиаша лыҵалкыр лҭахымхеит, Леван ишҟа лнапы налырхан ус лҳәеит, лашьа лхы наиқәкны:
– Левани сареи ҳаибадыруеижьҭеи акыр ҵуеит. Афронт аҿы ҳаныҟаз, ҵәҩанҵәыҟа излахысуаз ҳбатареиа акомандирс дыҟан. Ара дааижьҭеи ҳчаимхаҿы днеихьеит, ҳаибабахьеит.
Леван дҟаԥшьӡа дааҟалт. Ииҵәахуаз ахьлраргамаз даара иааицәымӷхеит, дацәыԥхашьеит, ихьымӡӷишьеит Леуарса иҟны.
– Уиазоума ачаи зеиԥшроу збоит ҳәа Саида лымхахьы узцаз? – дҵааит Леуарса даалахҿыххан, аччара изнымкыло.
Аусқәа зеиԥшраз ахы-аҵыхәақәа зегьы ааилыккеит иаразнак. Леуарса еиликааит Леван аколнхара «Алашара» ахьынтә дхынҳәны данааи илахь зеиқәыз, уинахыс уаҳа уи аколнхарахь дзымцаз. «Уаҩы игәцареикша ҳәа егьыҟам, колнхара еиҵахаӡак ауп» – иҳәеит данаа.
«Аҳәса рҿы аиааира агаразы еиҵахаҵәҟьоу уара
уакәзаап, уара арԥызба!» – ааигәахәт Леуарса, ҿыварала дыччо, зны Леван днаихәаԥшит, нас, Саида. Имарианы аиааира угар уҭахызаарын, аха, иамуит. «Афраԥҳәыс, саҳәшьа, убас ауп ишаҭаху! Афронт аҟынгьы убас акәхарын бхы аҳаҭыр шақәыбҵоз. Бхы аҳаҭыр ақәҵашьа бзымдыруазар, усгьы иҟаларымызт аусқәа. Иҟабҵақәо зегьы иашоуп, аха иаҭахым арԥызба игха дахырҟьаны зынӡа аҽрашара. Ихала еиликаап амдырра шихьыз, нас қәнагала дныҟәап». – Абас иӡбеит Леуарса, нас иҽааирлахҿыхын:
– Афронт аҿтәи аиҩызара, уи еиҩызара зҩыдоуп, еиҩызара цқьоуп. Иаразнак исоуҳәаргьы ҟалон Саидеи уареи ҳтәылаԥсадгьыл шеицышәыхьчоз! – иҳәеит Леуарса.
– Исыздыруамызт Саида уара дышуаҳәшьаз, саҭоумҵан! – иааирԥшӡеит Левангьы.
Ҩбаҟа минуҭ рышьҭахь, Леван, ццакырак сымоуп иҳәан, дцеит. Иҟалап, абыржәеиԥш ианакәзаалакгьы еилкааны имоуцзар, Саида бзиа дылбо дҟаларазы иахьанӡа дызҿқәаз зегьы акгьы ишаԥсамыз, ишбашаз. Леуарса, дҳалалӡа иаҳәшьа дыҭкааны дналыхәаԥшын, ус иҳәеит:
– Ишаасабҳәара, Саида, Заур идыруоу афронт аҟны командирс ибымаз арԥызба абра дааны дшыҟоу?.. Уи хәыҷыкгьы игәы бызцошәа дызбеит, усоума?
– Мамоу, Заур уи атәы ҳәа егьиасымҳәеит. Леван ишьҭахьҟа дцараны дыҟан, сара сҿы имоу агәазцара ианакәзаалакгьы уаҳа имырзарц.
– Иҵабыргыҵәҟьану?
– Иҵабыргыҵәҟьаны.
Игәоуҭартә иҟан агрономи лареи абра иахьеиқәшәази, абри изҿу аицәажәареи зынӡагьы ишылгәамԥхаз. Леуарса дызҿыз азҵаарақәа иаразнак дааԥлырҟәҟәеит. – Ҳаи, ушаҟәыҵра, Леван иҭыӡшәа! Изууазеи! Сара
уи зынӡагьы игәхьаа сымаӡам!.. Уара уҟны сыззааз аасҭа, уи зынӡа ибаша усуп. Сара аӡәы аԥхасҭа ду сиҭеит, агәырҩа сҭагылоуп! – Саида Леуарса иалҳәеит, лымхаҿы цәаҳәак ачаи дызцәымӷыз аӡәы ишԥиҟаз, уи иахҟьаны аринахыс азы еиҳагьы ашәарақәа шлоуз.
– Патыхә иԥсы ҭаны дыҟазар, уи иоуп иҟазҵаз сҳәаларын. Иара дыҟам, аха иҩызцәа-иԥызцәа аӡәы иҟаиҵазаргьы ҟалоит, сеидроу? – лҳәеит Саида, лгәы ҭшьаауа.
Леуарса астол дахыҵын, деиԥхьхәцуа ашәахь иҿынеихеит. Уаанӡа ф-шьаҿак бжьан, дахьынеи-ҩеиуаз икабинет ԥыҭк иҭшәазшәагьы игәы иабеит. Днеин, иаартны иҟаз аԥенџьыр днадгылт амшын ахь иҿы рханы. Араиком зыҩназ аҩнеихагыла амшын ахықәаҿ игылан. Аԥенџьыр аҿы Леуарса иԥынҵа иҭасуан аисра иаҿыз амшын ҵаа ацәқәырԥақәа ирхылҵуаз аԥшаҵәыҵәы афҩы. Дгьыли-жәҩани ахьеивҵонтә ауасахәеиԥш ирҳәны иҟаз аԥсҭҳәақәа еиханы ага аԥшаҳәахьы иаауан. Зны иҭынчӡа ииоу, даҽазны – иҭыҵны ицашашәа ҩада ихалан еисуа амшын агәкаршәра данхыԥшылалак, еиҳа дҭынчхон, ихәыцра хьанҭақәа еиқәтәон. Уажәы амшын дхыԥшылон иаҳәшьа иалҳәаз агәалсратә жәабжь дазхәыцуа. Инапхыцқәа иҟаҟон, ҿиҭуамызт. Саида дааин, лнапы ижәҩахыр инықәлҵеит:
– Зҿумҭуазеи? Иухәыцуа закәызеи? – диазҵааит.
– Абыржәы ибасҳәарц исҭаху, даҽаӡәы ишиабымҳәо ажәа сыҭ. Бақәшаҳаҭума? – дҵааит Леуарса.
Саида лгәы аахыҭхыҭит илҳәара лзымдыруа. Абриаҟара лгәы зхәыз лаӷа маӡа дызусҭоу Леуарса идыруама, анаџьалбеит? Ианакәзаалакгьы ссиршәа илбон, уиаҟара изымдыруа иакәзаргьы, ауаҩы иҟаиҵоииуа азалымқәа реилкаара иӷәӷәаны Леуарса ицәаҩа иахьалаз.
Зны Дамеии иареи џьара еиқәшәан, ишеицәажәоз,
Дамеи Леуарса иеиҳәеит, дахганы дахьыҟазынтә Аруҭани иареи шеицааз, уажәы уи иара иҿы дшыҟоу. Уи ашьҭахь, ԥыҭрак ҵхьан, Ленин ихьӡ зху аколнхараҿы дахьнеиз иарҳәеит, Аруҭани Дамеии шымааибыз: Аруҭан Дамеи иҩны ддәылҵны дышцаз. Даҽа ԥыҭрак ашьҭахь, Леуарса иаҳаит, Аруҭан ақалақь аҿы дахьааиз, крыфарҭак аҟны аӡәи иареи аҩы еицыржәын, аисра ҟаиҵеит ҳәа. Амилициа ддырбаандаҩын, хәаха-хәымш дҭакын, нас доурышьҭын, дцеит. Џьаргьы аус иуӡом, дгьалдызуа аколнхарақәа дрылоуп, иахьа џьара дыҟоуп, уаҵәы – даҽаџьара, дахьнеилакгьы аколнхараҿы сшәыдышәкыл иҳәоит, аха џьаргьы дрыдыркылом, игәра ргом.
– Абасоуп, ди, саҳәшьа, аусқәа шыҟоу, – иҳәеит Леуарса, Аруҭан ихабжьаҟьаларақәа ртәы ҳәаны даналга. – Уажәшьҭа иаасаҳәа, бчаи акыр даԥырхагахап ҳәа бгәы иаанагоу иаанамгоу? – Нас ԥыҭк дхәыцны дҵааит, доурышьҭны дааижьҭеи џьаракыр дылҿаҳахьазар, лара лҿы иҟазшьақәа зеиԥшраз иалҳәарц.
Саида лыԥштәы аалыԥсахит. Ибжьысит минуҭқәак. Аха лара ҿылҭуамызт. Леуарса илҳәарызеи ҳәа дыԥшын. Аԥенџьыр иаҵаҽҽо амшын еисуан. Ацәқәырԥа шьҭыззақәа уажә-уажәы атах-сахҳәа амшынхықә рҽанагәыдрыжьлалак, иугәаладыршәон, зҽы иааиуа ҳәа ҩыџьа аҽцәа ҽыҳәҵәыла ианеисуа аминуҭ.
– Уи дааихьеит сымхаҿы, аха сиҵаҟьан, дцеит, – лҳәеит Саида, лхы налыҵаршәны. – Ибеиҳәазеи даннеи? Акраамҭа ҿылҭуамызт.
– Сиҵаҟьеит ауп. Дҽеим уи.
– Аиеи, аха ибеиҳәазеи уеизгьы?
Леуарса илаԥш ахьлықәкыз, лгәи-лгәи еилаԥшуа ԥшьаала ус лҳәеит:
– Ианакәзаалакгьы сара бара бысхашҭны зыҟалом ҳәа сеиҳәеит…
– Аиеи, нас, сгәы иаанагоит бчаи ԥызҟаз иара иоуп ҳәа. Аха макьана џьаргьы ибымҳәан. Уи уиаҟара ишәарҭоу уаҩым, ԥырхага хәыҷқәак ҟаимҵозар, цәгьара дук аҟаҵара илшом, хылԥахаск иоуп. Уи иеиԥш иҟоу ауаҩы иҭыԥ дықәҵамзар, ада ԥсыхәа аныҟамла, ииааира мариоуп. Заҟа ԥхасҭа ҟаиҵаз аилкаара акәзар, уаҵәы а-РАИЗО аҟнытә ауаҩы днарышьҭыртә иҟасҵоит, уи игәеиҭап.
Минуҭқәак рышьҭахь, Саида акабинет ддәылҵны лҿыналхеит. Уажәы еиҳа лгәы каршәны дцон, арахь данаауаз дшыҟаз аасҭа.
Леуарса иҟаиҵаз адҵа амчала, адырҩаҽны Леван аколнхара «Алашараҿы» днеит, аԥхасҭа иҟалаз шәҟәыла ашьҭыхразы.
Амхахьы дцеит Кәасҭеи иареи еицны.
– Саида дзаҭахузеи, лгәы заҟа иԥжәахьоу азхоит, еиҭазԥаажәозеи, акы дҳахәом, акы дҳаԥшьуам! – иҳәеит Кәасҭа. Левангьы, Саидеи иареи реиқәшәара даараӡа игәы аҳәомызт аҟнытә, Кәасҭа ииҳәаз дақәшаҳаҭхеит.
– Илзаауазеи, аԥхасҭа иҟоу азыҳәан акт уареи сареи ишьҭаҳхып, Саида Гәын-ԥҳа уашьҭан лнапы лаҵаҳарҩып, – иҳәеит Леван, зынӡагьы хьаас имкӡакәа.
Иага ус акәзаргьы, игәы акыр иааҭнамшьаар ҟамлеит, цәаҳәа дук аҿы игәырӷьахәха иқәгылаз ачаи хшьааны иӷьашӡа даннықәыԥш. Уажәы аакьыскьа ара Саида лҿы даныҟаз, ари ацәаҳәа илаԥш иаразнак иҵашәеит, егьырҭ раасҭа, ачаи ҽаҩра мыцхәы иӷьацаны иахьыҟаз азы. Иареи лареи иахьеицәажәоз аҵла амҵаҿы, уажәы ирхны икажьын амраҿы аканӡара иаҿыз ачаишьаҭақәа.
Леван иԥхьаӡеит иԥҟаз ачаишьапқәеи, иналаршә-ҩаларшәны иԥҟамкәа инхаз ахыц-ҩыци. Ашәҟәы
иахьаниҵоз, Кәасҭа дызлаиҳәаз ала, иԥҟамкәа иаанхаз рхыԥхьаӡара акгьы ишаԥсамыз азгәеиҭон.
– Ари аҭыԥ аҿы ахәыл лаҵазар цәгьамызт, аӡынрагьы маауеи, ахәыл рҵәны зеиӷьаҟам чысуп, насгьы ҳаскьын хәыцк џьара иубом, Саида адгьыл бзиан иҟалҵеит, – иҳәеит Кәасҭа, иажәа даара ҳаҭыр ақәҵаны.
– Иашоуп, ачаирҭа бзиан ирашәоуп, уи акт аҟынгьы иарбатәуп, – иҳәеит Леван.
– Ахәыл азы знык ицәаӷәазар азхоуп, ачаишьаҭақәа наҟ иныҵхны, мамзар, баша аҭыԥ ргоит.
– Иԥҟоу зегьы аҿа зырхылҵуам, аха изламкьысыз аанхароуп, урҭ макьана ихәыҷызаргьы, ирызҳауеит.
– Ҳәарас иаҭахузеи, уххь згеит, усоуп, – иҳәеит Кәасҭа. Леван иеиҳәеит, ахәыл анҭаргалалак ашьҭахь, ара ачаи еиҭашеиҭарҳауа, иҟалап ари аҭыԥ аҿы ачаимхы еиҳагьы иҳарҭбаар, – даҿын Кәасҭа. – Ахәыл акәзар, уигьы ачаи аҵкыс еицәоуп узҳәом, ахашәалахәы бзиан иаанашьҭуеит, ианҭаагалалак, аџьармыкь аҿы икылган иаҳҭиргьы ауеит, есымшатәи ҳлага-ҩагақәа рзы иҳауа ахарџьқәа алаҳшәаларц.
– Арҭ амаҷ-саҷ усқәеи, ахәыл лаҵареи ҳәа узҿу сара сус алам, шәара ишышәҭаху иҟашәҵа, сара акт аҿы ианысҵеит, ачаи ахьԥырҟаз аҭыԥ аҿы дырҩагьых ачаи шылашәҵо, насгьы иҵегь ишәырҭбаарц шәгәы ишҭоу.
– Ииашоуп, уххь згеит, Леван. Уажәшьҭа Саида лҿы ҳцаны акт лнапы лаҵаҳарҩып. Ачаи ҿылхуеит ана амхаҿы.
Амш шьыбжьышьҭахьра ҟалеит. Амра макьана убриаҟара ицаҳә-цаҳәо иҟан, адунеи амца анаркуама уҳәартә еиԥш.
Левани Кәасҭеи амҩа ианыланы инеиуан. Кәасҭа уажәы-уажәы ачабра ааиҿшьуа, иҿашыз аԥхӡы ирбон, ицәуадаҩын ашоура ачҳара. Ишнеиуаз, рыԥсы ааиҭаркырц Леван инаиеиҳәеит иара.
Изланеиуаз амҩахәасҭа, акәара ахықә иаваҵаны иган, еиуа-еиԥшым аҳаскьынҵиаақәа ииаҵәҟаҟараӡа иахьеилагылаз. Акәара нырцә-аарцә илаз ачаимыхқәа еиқәлацәамызт, акы еиҳа икьасан, аха уигьы ҿухратәы иҟалахьан.
– Аҵлашәшьыра аҟынӡа ҳнеип, уа ҳаԥсаҳшьап, – иҳәеит Леван, Кәасҭа дынхьарԥшны.
Аҵла ҳәа дызҿыз мжәаҵлан. Ари аҭыԥ аҿы анкьа зны амжәақәа рацәаӡаны игылан. Аҟанҷ зааӡоз аҳәса икаҿаны абӷьы аҟанҷхәацқәа ирҿарҵон. Аколнхарақәа анеиҿыркаа ашьҭахь, аҟанҷааӡара феида злам усуп ҳәа икарыжьит. «Зегьы рыҟаҵара ҳахьымӡеит» ҳәа аҳәара бзиа ибон Кәасҭа, уажәгьы иааиҿыҵҟьеит уи амжәаҵлақәа ахьԥырҟаз азы хырқьиагас, иаанхаз аки-ҩбеи итәӷәрԥсаны ирызҳаит. Ашәшьыраҿы ианааи, Кәасҭа иҽеимыртаӷа днатәеит. Ихылԥа неихыхны, аԥша ахьынтәаауаз иҿы рханы луанытә даақәыԥсычҳаит.
– Аиаша уасҳәап уҭахызар, аҩыза Леван. Саида ԥҳәыс бзиоуп, ҳәарас иаҭахузеи, уи сара мап сҳәом. Аха хәыҷык дыгәԥысцәоуп, иашан, дыгәԥысцәоуп! Уи илыхҟьаны сара акыр агәыԥжәарақәа срықәшәахьеит. Урҭқәа зегьы сҳәоит ҳәа араҟа сзалагом…
– Уара ара уаанҿас, уԥсгьы ушьап, сара лара дсыԥшаап, – иҳәеит Леван, – зегь дара роуп, аусҳәарҭаҟынӡа ицатәхоит, акт ҩ-бӷьыцкны иҩтәуп: акы, шәара шәзы, акы, ҳара ҳзы. Арахь дсыцаауазар, ҳашиашоу аколнхара аконторахь ҳнеип, уаргьы цқьа уԥсы анушьалак уахь унеи.
Кәасҭа Леван ииҳәаз азы лыԥха наииҭеит, дахьыҟаз дук даанымҿаскәа дцеит.
Ачаимхы иҭаз аҳәса иааузеиҩымдыраауа зегьы еиԥшушәа иудырбон ирхаз ачаз хылԥақәа харантәыла уааԥшны ианубалак. Леван акыр шыбжьаз аԥшра далагеит, Саида џьара дсызрылбаауазар ҳәа. Игәеиҭеит, ачаи ҿызхуаз аҳәса аӡә даарылҵын, иара иахь лышҿаалхаз. Аха уи Саида лакәмызт, даҽаӡәын, ԥҳәызба қәыԥшк, наӡааӡак лакәын, дааиуан амхагәҭаҿы аныҟәара лзымарианы, дкалаӡа. Леван аԥҳәызба дизааигәахо даналага, дара дыԥшӡазшәа ибеит. Иара дихәаччон дхаакәакәараӡа, наџьнатә аахыс илдыруаз аӡәы иакәызшәа. «Дызусҭахарыдашь абри, Саида лыда сара абра сыздыруа?» – ааигәахәт Леван.
Аҭӡамцгьы акы алыҩны аӡәы илымҳа иҭасыр ҟалоит. Алымҳа ҵари, абла ҵари зехьынџьара иҟоуп. Леван зны амхаҿы дааины Саидеи иареи анеицәажәоз аӡәы ибазар ҟалоит. Убри аҟнытә, зеиԥшыҟам акостиум иаҵәа зышәҵаны, ақалақь хылԥа сифаҭ зхаҵаны иҽырба-ҽырбо иааиуаз арԥызба дшынаихәаԥшызҵәҟьа илдырит Цацу, иара шиакәыз. Дзиԥылозгьы, Саида дшыҟамыз иалҳәарц акәын.
Ачаимхы ана-ара ажрақәа алган иҟан. Иааигәара иааихьаз аԥҳәызба дышлыхәаԥшуаз, Леван изгәамҭаӡакәа ишьапы анеихига, иаԥхьа иҟаз ажра дынҭаҳаит. Ихылԥа неихшәан, инаскьаны Цацу лаԥхьа инкашәеит. Аԥҳәызба зназы илҳәара лзымдыруа иаалцәымыӷхеит, нас акыркырҳәа дааччан, арԥызба ишҟа днаскьаны лнапы налырхеит. Лнапы анааникыла иӷәӷәацаӡа иҟан, иааицхыраан ашырҳәа деиханы ишьапы днықәгылт.
– Акыр ухьма? Аа, ухылԥа! – ишҟа иналырххеит.
– Мамоу, егьсмыхьӡеит… Иҭабуп… – иҳәеит Леван. – Саида дубар уҭахызма?
– Иалбдыраауеи исҭаху дызусҭоу? – имаҭәақәа инапы рыхьшьны ирыцқьо, дҵааит Леван.
Иаразнак иааизыхынҳәит, иаалырҟьаны акаҳара ицәнарӡыз, есқьынгьы имаз ауаҩыԥшӡара хамабзиара, насгьы аҳәса ԥшӡақәа данрацәажәозтәи илахҿыхреи, есқьынгьы иажәа ианыԥшуаз ахысамырҟәылреи. Цацу дҟәызгаӡа дааҟалт азнык азы, Леван илықәикыз, алаԥш
аҩыза бзанҵык аӡәгьы илықәимкыцызт, илымбацызт лара уи еиԥш иҟаз алаԥш.
– Сануазҵаа, иуҭаху дызусҭоу здыруазар акәхап, аха уажәы дыҟам, – лҳәеит аԥҳәызба, маҷк дааҵҟьаны.
– Дабаҟаларишь бымҳәои? Ус ӷәӷәак аҵыхәала дысҭахуп, хымԥада дызбароуп.
– Аҩны дыҟазар акәхап. Дахьынхо узымдыруазар, унаскьазгап дара рҟынӡа.
Цацу ашьҭахь оумашәа илбо дҟалеит, илзымдыруаз ақалақь арԥызба диҿагылан, аҿҿаҳәа абри еиԥш ацәажәара ахьлылшаз. Аха илоуз уи еиԥш агәаанагара ҳара иацаҳҵар ҟалоит даҽакгьы: ақалақь аҟнытәи иааз арԥызба диҿагылан дахьиацәажәаз мацара акәым аус злоу, иаалырԥшит дырҩагьых агызмалра зҵоу аԥҳәыс мусхәгьы. Ахаҵа аҽигәарԥхара иаҳҭаху аҟазшьақәагьы лылазаап лара.
Леван длыхәаԥшны дааԥышәырччеит. Уиаамҭазы иԥаҵа днарыхо-аарыхо иааирҽеит, илақәагьы хәыҷык иааиргызмалт. Уи иаанагон, дзацәажәоз лыҟнытә иҵегьы аҽаԥшьгареи, иуаҩыԥшӡара агәцаракра шимази лырдырра.
– Даара иҭабуп унаскьазгап ахьыбҳәаз. Уи аҭахым.
Рылаԥшқәа ццакрыла инеиқәшәеит иареи лареи. Уи аамҭа кьаҿ аҩнуҵҟала Цацу еилылкааит игәаанагара: «Мап шԥахысҳәаауаз снаскьабгар, аха, иабаҟоу…» – аҳәон уи илакҭа, аха дцәажәеит даҽакала:
– Сара сымацара сыҟаӡам, ҳаицуп шәколнхара ахантәаҩи сареи. Ана аҵла ашәшьыраҿы дааныжьны сааит.
– Нас уара арахь узааишьҭызеи? – дҵааит Цацу. – Саида ара дыҟаз џьаҳшьон.
– Шьыжьымҭан дыҟан, нас дцеит.
Леван ихылԥа кны дҩахеит:
– Бымш аабзиахааит. Саҭабымҵан аусура бахьаԥсырҟьаз, – иҳәеит иара.
– Ус зуҳәозеи, егьоурым! – лҳәеит Цацугьы.
Леван ажра дахыԥан, ашацаҳәа иҿынеихеит, лара дышишьклаԥшуаз идыруан аҟнытә, шьаҿақәак аныҟаиҵа ашьҭахь, дааҭгылан, афырҳәа даахьаԥшит, дагьҵааит:
– Ибыхьӡузеи бара?
– Цацу сыхьӡуп. Уара узусҭада?
– Сара а-РАИЗО аҟны аус зуеит, агроном еиҳабыс, –
иҳәеит Леван, дзакәыз нҭкааны, – исыԥхьоит Леван, сыжәла – Адамаӡе.
– Зеиԥшыҟам, аҩыза агроном еиҳабы. Ҳаухоумыршҭлан, ласы-лассы уаҳзаала! – лыбжьы неиҵыхны ҿаалҭит Цацу.
«Ассир абар! Сызусҭоу лдыруеит, аус ахьызуа лыздыруам. Ԥҳәызба ҟаимаҭк лоуп, аха ақыҭа-цәа лхьыкәкәоит!» – ааиӡбеит Леван.
Аконтораҿ ишыҟаз дааит Заур.
– Адамаӡеи сареи уԥҳәыс даабар ҳҭахын, ҳлы-шьҭоуп, аха даабом, – иҳәеит Кәасҭа.
Заур иаразнак агрономҷкәын днеизыԥшит.
– Сыԥшәма уажәы аҩны дыҟоуп. Егьҵуам днеижьҭеи! – Дзаҳҭаху удыруама?
– Дзышәҭахузеи? Лчаи ахьԥырҟаз азоума? Уиазы акәзар, акы иамусуп!
Заур ихәыцрақәа зегьы Леван ишҟа инеизиркәкәеит. Уажәоуп аарла ихшыҩ аназца ари арԥызба ҽыҭҳәа дызусҭаз. Ԥаса даныҟаз, Саида аус ахьылуа удыруама ҳәа диазҵааит даатәамбацәакәа. Усҟан уиаҟара игәхьаа имкит, дизымхәыцит. Уиашьҭахь Саида иалҳәеит, араион аҟнытә грономк лымхаҿы дшааиз, рчаи агәаҭаразы, Леуарса дааишьҭын. Усҟан ихьӡ, ижәла ҳәа егьиалымҳәеит. Уажәы Адамаӡе шижәлаз аниаҳа, Заур иқьышә аҟыҿыҳәа днацҳаит. Мацәысрак еиԥш иҭҟьаны
иааигәалашәеит, Саида афронт аҟны даныҟаз командирсгьы ҩызасгьы илымаз шиакәыз. Ԥаса Саида иӡбахә акырынтә илҳәо иаҳахьан. Дзаазеи, усс имоузеи иара уажәы ара? Илеиҳәозыз Саида, длышьҭалан диԥшааит аха? Лара излалҳәаз ала, афронт аҟны командирс дрымаҵәҟьазар, насгьы, зны дыԥсраны дахирԥазар, уи иеиԥш иҟаз асас бзиа дзимыԥхьазеи аҩныҟа? Ҳаҭыр иқәҵаны сасҵас дызныҟәлымгазеи, уи ацынхәрас маӡала иареи лареи зеиқәшәазеи амхаҿы? Лхаҵа иара иоуми, акгьы зиалымҳәазеи? Уажәы деиҭаахт лара лус азы, аҩныҟа дмааиӡакәа, длышьҭаланы аконтораҿы диԥшаауан…
– Дымнеиӡаришь аконторахь? – дҵааит Леван ихы аӡәгьы иқәымкӡакәа, зымҩа дыԥшуа.
– Мап, уаала аҩныҟа, уа дубап! – иҳәеит Заур, ибжьы акыр иҭахәаҽӡа, ихы имч ақәрханы, згәы акалаӡам иеиԥш длахҿыхӡа иҽдирбар иҭахны.
Дааччеит арҭ ажәақәа аниҳәа ашьҭахь, аҟәараш еиԥш иҵагылаз ихаԥыцқәа аахтны. Абга гәаан ацқәа аныхнарџьаџьо ацәа неихикааит Леван, Заур даны-наизыԥш. Дацәымҩашьо еиликааит, ари ауаҩ Саида лхаҵа шиакәыз. Заҟа иманшәаламхеи раԥхьаӡа данаа, аҩыџьагьы ахьеиқәшәаз. Аԥырқьҳәа амца неихҟьеит дахьихәаԥшуаз. Ари иеиԥш иҟоу ауаҩҭҟьа ишабалак уизныҟәар иурым, иԥҳәыс лылакьысрагьы даара ишәарҭоуп…
Заур иҭахӡамкәа дыҽхырччо, аԥхьан ииҳәаз аҩныҟа имҩахгара деиҭалацәажәон.
– Ҳара уск ҳнапы алакуп, иуасҳәо сыздыруам, аколнхара ахантәаҩы ишиҳәо акәхап, – иҳәеит Леван, ааигьы мапгьы ахымҳәаакәа. Уи аамҭазы днеизыԥшит Кәасҭа: «Сара ара сасра смааит, аус азы сааит» ҳәа иеиҳәазшәа неиԥшынҵаны, нас исааҭ днахәаԥшит. Кәасҭа арҭқәа зегьы еиликааит иара итәала, Леван аԥшәымара амҩахыҵра иҭахуп игәахәт иара.
– Уажәшьҭа уиаҟара ҳҽаанҳархарым, ҳцап! Аиеи, уххь згеит, Заур… – иҳәеит Кәасҭа. Илаԥш иҵашәо иалагеит изхадыртәоз астол хиа.
Иҵабыргыҵәҟьаны иахатәеит уаҳа зҭахымыз шьыбжьхьа бзиа. Саида иаразнак илырмазеит зеиӷьаҟамыз ашәишәи-ҿа. Заур иҩцараҿынтә иааигеит аҩбзиа. Саида лысасцәа мыцхәы дреигәырӷьаны пату рықәлҵон, аха Леван далкааны лылаԥш ихуп узҳәомызт. Заур иааиԥмырҟьаӡакәа маӡала илаԥш рхын Левани иԥҳәыси. Еиликаартә ибон, аҩыџьагьы заҟа ирзалыршо аҽеицәхьакра шырҭахыз. Уи еиҳагьы иарыӷәӷәеит иԥшәма лхыбаара. Гәаныла Саида илзиҳәон абас:
«Афронт аҟынтәи бкомандир бгәы изҭаӡамшәа ауп быҽшаҳбырбо, иҟалазеи, изакәзеи?» – Уи аамҭазгьы асас игәы ирҿыӷьуамызт иара, диацәажәон игәарԥханы диацәажәозшәа ила-иҿы хтны.
«Дихеит, иҵегь ҳаҭыр иқәыбҵар бықәнагоит аибашьраҿтәи бҩыза… Иаадыруеит ус ҟабҵар шыбҭаху, изыҟабымҵогьы», – игәахәуан иара, Леван иаҵәца ықәхны аҩы анҭеиҭәоз аминуҭ азгьы.
Кәасҭа иакәзар, длахҿыхӡа дыҟан. Уи зынӡагьы ихахьы иҟамызт астол ицахатәоу ауаа рыгәқәа заҟа еизадамкәа еихәаԥшуаз. Акранырфа, уажәшьҭа иаамҭоуп иҳәан, русахь дааиасит Кәасҭа, иқьышәқәа рыцқьаны иџьыба иааҭихит акт. – Бысҭ, аа, Саида, абри бнапы аҵаҩ, – иҳәан, лышҟа инеирххеит.
– Баргьы бнапы аҵаҩызароуп, ус иақәнагоуп, – иҳәеит Левангьы.
Саида иаарласны аҵыхәтәанӡатәи ацәаҳәагьы даԥхьан днахысит.
– Уахәаԥши, Заур, ара ианырҵаз убап. Ачаи ахьԥырҟаз аҭыԥ цәаӷәатәуп рҳәеит!..
Заур, акт данаԥхьа, даақәыԥсычҳаит.
– Ирҩызар, ишԥабури, нас, – иҳәеит иара.
– Ус еиҳа еиӷьуп ҳәоуп изыҟаҳҵаз, быххь згеит, Саида. Еиҳа еиӷьми, нас? – дҵааит Кәасҭа.
Саида дкахәыцуа лхы ааналырҟәит.
– Уи еиԥш иҟоу акт сара снапы сзаҵаҩуам, – лҳәеит аҵыхәтәаны, лҽаарџьаџьаны.
– Избан? -дҵааит Леван.
– Уи аҭыԥ аҿы ачаи ыҟазароуп, даҽакы алаҵара ҟалом. Ихырҵәаз ашьаҭақәа срыцхраар, аҿа рхылҵуеит, еиҭадухоит.
– Ршьапқәа мацара роуп иаанхаз, махәҭа заҵәыкгьы рымаӡамкәа, иарбану аҿа зхылҵуа? – иҳәеит Заур, иааилыжж-илыжжуа, Саида илҳәаз зынӡагьы дақәшаҳаҭмызт иара.
«Ҳаит, иабихәа, Саида уҳәеит ҳәа, сзықәлыршәахьоузеи!.. Аӡәы иҳәатәы хасҵап ҳәа лгәы иҭаӡам, дышԥеишеи, ланаџьалбеит!» – игәы иааинаҭеит Кәасҭа.
Акыр еимаркит. Кәасҭа оумашәа ибеит, Леван Саида длыдгылан дахьцәажәаз:
Уи иреиҳәеит Аҟәатәи аботаникатә баҳчаҿы ашәҭқәа зааӡо аӡәы иҟнытә иаҳаз ажәабжьык. Аурыси аҭырқәеи реибашьраан, зқьи аашәи хынҩажәи жәибжь шықәсазы аҭырқәцәа ԥыҭраамҭак ишьҭырхит Аҟәа. Иқәҵны ианцоз, ақалақь рблит, ҿыц иҟаҵаны иҟаз аботаникатә баҳча иҭагылаз аҵлақәа зегьы ршьапы иҵакны иԥырҟеит, идрааит. Аха ԥыҭрак ашьҭахь, урҭ аҿа рхылҵит! Избан акәзар, араатәи аҵлақәа иреиԥшӡам, аԥхарра тәылақәа рахьынтә иаагоуп, убри аҟнытә ибзахар ҟалоит. Иҟалап иԥырҟаз ачаишьаҭақәагьы аҿа рхылҵыр…
Саида длахҿыхӡа, гәаныла Леван диаҭабуа днеизыԥшит, илҳәаз дахьадгылаз азы. Заур иԥшәма ллахҿыххара илаԥш иҵамшәакәа иаанымхеит. Ихаԥыцқәа аҿҿаҳәа иааихаирӷәӷәеит.
– Акт ишԥазаауеи шьҭа? – дҵааит Кәасҭа, Саида илҳәаз Леван дшадгылаз аниба.
– Уи мариоуп, акт ҿыцны иаамыҩуеи, – аҭак ҟаиҵеит Леван. – Аԥхасҭа заҟаҟоу анаҳҵап, егьырҭ зегьы ҳарҟәаҵны. Иаҳарбап заҟа шьаҭа ԥырҟази заҟа нхази. Уи азхоит, наҟ-наҟ илашәҵараны иҟоу, уи, акт аҿы изарбатәузеи, иаҭахӡам, шәара ишәусуп, аҩыза Кәасҭа. Сара акгьы сызшәабжьагом, амала, сгәы иаанагоит, ацәаӷәара шәахымццакыр еиҳа еиӷьзар ҟалап ҳәа.
– Ахәыл абалаҳҵои шьҭа? – даахьыркәа-сыркәеит Кәасҭа.
– Ачаи ԥырымҟар иабалашәҵоз? Исзеилкаауам, адгьыл шәыцәмаҷума шәара? Егьахьылаӡам адәқәа шәзышьҭоуп. Иахьа ҳанеицыз жәпаџьара аужәрадгьылқәа аабеит. О, урҭ адгьылқәа, зеиԥшыҟам ауҭраҭых ахьыҟало дгьылқәоуп хымԥада! Ахәыл мацара акәым, акапусҭагьы – илоуҵалакгьы ҟалоит уаҟа.
– Баша ишьҭоу урҭ аужәрадгьылқәа ртәы, аибашьра ҟалаанӡагьы иалацәажәахьан, – иааигәалаиршәеит Заур, Леван аиаша ахьиҳәаз џьашьара наиҭаны.
– Ауаа ҳазхом! – ибжьы нақәиргеит Кәасҭа ирҳәаз, аха аӡәгьы анақәҿимҭ, иаргьы уаҳа егьимҳәеит. «Уи еиԥшҵәҟьа акритика сзыҟашәымҵаргьы ҟалон, уажәада иаҳамбац ауаҩы иҿы», – игәахәуан Кәасҭа аԥшәмацәа аара рыдҵо.
– Амилани ақьаадҩтәи шәоуру? – дҵааит Леван.
– Иҳамоуп, ааи.
Заур дҩагылан, ашьҭаларҭа уаҭах дныҩналт. Уа
аԥенџьыр аҿы иқәын арҵага шәҟәқәеи атетрадқәеи – заочно ҳасабла аҵара дҭан иара, аҽазыҟаҵара даҿын. Атетрад бӷьыцқәак аагәылжәиԥаан, ишьҭахьҟа днагьежьит, илаԥш гәнамӡарала иԥҳәыс иналхьырсны днеин, ақьаадқәа Леван инаииҭеит. Леван аҩы иижәыз, хәыҷык иқьаф ҟанаҵахьан, насгьы дзыдтәалази иареи ԥыҭк еишьцылт аҟнытә, изырччашаз ажәабжькгьы реиҳәеит. Саида аччара дшаҿыз, Заур даныҩнала, иаразнак даҟәҵит.
Акт ҿыцны иҩит Леван. Анапы анҵаразы раԥхьа Кәасҭа ииҭеит. Уи иҭахӡамкәа, игәи-игәи еилаԥшуа, инапы наниҵеит. Ашьҭахь, Саидеи Левани рнапқәа анырҵеит. Заур асасцәа агәашә аҟынӡа дрыцнаскьеит. Ианеиԥырҵуаз Леван иеиҳәар иҭаххеит, рколнхараҿы данааиуа, ианакәзаалакгьы, дара рахь дымҩахыҵларц, аха ибз изамырҳәеит. Игәы инаҭаз ацынхәрас, иҩн-ҩаза ашҟа Леван дынхьеирԥшын, даҽакала даацәажәеит:
– Саҭоумҵан, абри сыҩныжә аҿы ишуқәнаго уахьсызныҟәмго.
– Иашоуп, аҩн ҿыц ургылар қәнагоуп, – ихы ааирҵысит Леван.
– Заур иасҳәоижьҭеи акыр ҵуеит аҩн ҿыц иргыларц, ацхыраарагьы исҭарц сгәы иҭоуп, – иҳәеит Кәасҭагьы.
Бзиала ҳәа ааибырҳәеит. Леван инапы ҩышьҭихын, хара абарҵа иқәгылан иааԥшуаз Саида лышҟа инарыхханы ҩаԥхьа бзиала ҳәа налеиҳәеит. Аха лара ацкы ҟалымҵеит.
– Исыздыруамызт бкомандир уиаҟара дышуаҩыԥшӡаз, – иҳәеит Заур аҩны данааи, инаимҩатәшәа Саида илаԥш налықәкны.
Лара еилылкааит, Заур агәала шимаз.
– Иагаҩыҟоуп ауаа ԥшӡақәа, рыӡбахә сара изсоуҳәозеи, иаҳзеилоузеи урҭи сареи? Афронт аҿы аԥшӡара зҭахыда? – лхаҵа инаиаҭалкит Саида, илҭаххеит агәала иоуз ирласны даԥлырҟәҟәарц.
– Ус акәхашт, ааи, аха!..
– Афронт аҿы ауаҩы иуал дацәхьамҵроуп, – лҳәеит Саида, ажәа «дацәхьамҵроуп» заҟа лылшоз инаҵшьны. – Аҩнаҵаҟа сбылны саныҵажьыз ибыцнеиз иоуми ари?
– Иара иоуп, ааи.
– Уа саныжәба ашьҭахь, инықәршәны шәцеит
шәыдҵақәа шәрыцәхьамҵырц, сара сааншәыжьит, иԥсуа иоуп ари уеизгьы, изаауазеи шәҳәан.
– Заур, иухьзеи, иҟалазеи? Ианакәзаалакгьы ари саҽԥнумкылацызт, иҟабҵоз иашоуп ҳәа исымаурҽхәон акәымзар.
– Иҟалазеи, бымбои…
– Уаанҿас, сажәа насыгӡап!..
– Мамоу, иаҭахым. Уи анҳәатәыз аамҭа иахыԥеит.
Уажәшьҭа ибырԥшӡо егьыҟам.
Ицәажәашьҭыбжьы агәала шимаз узымдырратәы иҭынчын. Аха уи уаҩы дажьон, ихьшәашәаӡа иҟан. Заур днаскьан, ауада акәндхә аҿы дныкҿагылт, ихы иқәжьны ҿиҭуамызт.
Саида, ашьҭаларҭа дныҩналан, дҵәуеит, илеиҳәаз гәнганы. Излықәнагозеи абарҭ реиԥш агәыԥжәагақәа лаҳәара? Дзылҭахузеи лара Леван? Излаихаурҵарызеи уажәшьҭа Заур, иҟам-иным агәаанагарақәа шиоуз? Ихьу-хьууа лгәы иааҭыхеит лыҷкәын хәыҷы дахьыҟамыз. Уи лааигәара даныҟоу, лгәы еиҳа идууп, акы алсыргьы, ирласны илхашҭуеит. Аха, иабаҟоу, ҩымш-хымш раахыс дыҟаӡам, ианду лахь дыҟоуп.
Имеицәажәаӡакәа уаххьа рфеит. Заур иԥҳәыс длыцәгәышуан, длацәажәомызт. Уаҵәтәи иус-ҳәысқәа рҵыхәала Иалса ажәақәак налеиҳәеит, илеиҳәеит уаҵәы амҩа шимаз, шаанӡа дгылан дышдәықәлоз.
– Уабацои, Заур, уаҵәы? – диазҵааит Саида иаархааны.
Зназы, ацкы зынӡа имҳәарц иақәикит, аха нас, иқьышә ааирҵәин:
– Сахьцо сара издырп, бара бусс иалоузеи! – иҳәеит, зынӡа иҽааркьаҳәны.
Акранырфа ашьҭахь, Саида риарҭақәа ҟалҵеит, лгәы излаанагоз ала, Заур лара лахь дааиуан, нас хәыҷы-хәыҷла ишеицәажәо, еинышәон. Аха иара ус имуит.
Дааҩналан, ҿымҭӡакәа, ахчи амарҭақи шьҭыхны има иҿынеихеит.
– Сара сахь уааи, Заур… Изуҭахымзеи? – лҳәеит Саида.
– Мамоу, цәгьала ишоуроуп… Ҩыџьа каруаҭк аҿы еиваиартә иҟам. Акрыфарҭаҿы игылоу ацәарҭаӷәы сықәиоит, – лаҭеикит иара.
Ашә нкыдиҵан, ддәылҵны дцеит.
Саида ццакрыла лҽааилылхит. Лыбжьы наиқәлыргеит дырҩагь, аха ацкы имҳәеит. Нас дҩагылан, ашә аартны:
– Заур!.. Уааи сара сахь! – лыбжьы еиҭалыргеит. Заур ҿиҭуамызт, иаразнак дыцәазшәа ҟаиҵеит. Саида дааин, лхы ахчы инылалҵеит: «Заҟа бзиа
сыҟазыз!.. Дырҩагьых агәырҩа сынҭагылт… Ус сылахь ианызар акәхап!» Ауха драҳаҭны дызмыцәеит. Дҿыхацыԥхьаӡа, лчаи аԥҟара атәы лгәалашәон, дылгәалашәон лара ҿыц, лымҩа дырҩагьых еиҭазырҟәарц иаҿыз. Лаԥхьаҟа илԥеиԥшзар акәхап даҽа гәамҵрак?! Абри еиԥш ашәарҭа данҭагылоу аамҭазы – лхаҵа иаалырҟьаны лхыбаара ҵигеит. Ишԥеизеилымкаауеи, ианаџьалбеит, бзиа дшылбо? Ираҳаҭмыз лыцәа далҵцыԥхьаӡа, ллымҳа кыдҵаны дӡырҩуа дыԥшын, уажәы акәу уашьҭан акәу Заур сара сахь данааиуа ҳәа. Ианакәзаалакгьы, уахеиԥш хаз-хазы ауаҭахқәа рҿы ишьҭамлацызт дара.
Заур дмааит. Лара ашарԥазы ацәа данҭанагала, иара дгылан дцеит. Иалса излалҳәаз ала, шьыжьхьагь имфеит данцоз.
Леуарса араиком амаӡаныҟәгаҩыс даныҟарҵа, Ленин ихьӡ зху аколнхара ахантәаҩыс далырхит, ԥаса иара
иахаҭыԥаҿ аус зуаз Чагә Нанба. Уи уаҩы наӡааӡак иакәын, арԥызба хыҟаԥшьаак, қәрала ҩажәи жәаха шықәса ирҭагылаз. Аколнхара аусқәа рымҩаԥгашьа ирласны инапаҿы иааигеит, ахымшаҭаразгьы Леуарса диҵахоит узҳәомызт, аха уаҩ ҿымҭ хьшәашәак иакәын. Ианаҭаху, игәы иаанагаз иаразнак иааҭырҟьаны иҳәон, иҟаҵатәугьы иҟазҵаша зныкҟьара иаахжәаны инарыдиҵон, нас акраамҭа ишьҭыбжь уаҳаӡомызт. Игәы акы аналслак, дааузымдыруа иԥштәхәы аҽеиҭанакуан, илақәагьы рыҭра аҭашаҟь-шаҟьара иалагон. Ажәа аӡәы имеикыр изычҳауамызт, уи иҳәатәаҿы дизаамгар уаӷеимшхаран, дсеисырц игәы иҭоума, изакәызеи иҟаиҵо ааугәахәрын. Иҟалап уи еиԥш аҟазшьа џьбара имаз, ихьхьаз аконтузиа иахҟьозаргьы.
Ажәакала, Леуарсеи иареи ҟазшьала зынӡа иузеидкыломызт. Аколнхаҩы дзыргәамҵуа анхамҩатә усқәа еиӷьны рынагӡаразы, уи игәы иаанаго дазҵаауан Леуарса, аколнхацәа есқьынагьы рыгәшәа кны иман, Чагә ус дыҟамызт. «Аиҳабы иҭыԥаҿы дыӷәӷәаӡа дгылазароуп, дзеиҳабу иҳәатәы иазыӡырҩуа» ҳәа иԥхьаӡон уи, насгьы, «ажәа акәым ауаҩы ихдырра еиӷьызтәуа, иԥсҭазаара зеиԥшроу ауп» иҳәалон зны-зынла. Аполитҵара аҟнытә дацәхымҟьо игәникылт иара: «Ауаҩы ибзазашьа зеиԥшроу еиԥш иҟалоит ихдыррагьы» ҳәа марксизм иаҳәо асамарҭалажәа. Афронт аҟны дахьыҟаз иоуит даҽа гәхаҵарак: «Асолдаҭ дҵас ирҭо ауп инаигӡо» зҳәоз. Афронт аҟнеиԥш, ара иҟоугьы, реиҳабацәа ирырҭо адҵақәа нарыгӡалароуп. Афронт аҟны адҵа ар реиҳабыра иҟарҵоит, аколнхараҿы ааглыхратә план анагӡаразы, аколнхара аиҳабыра иҟарҵоит, убриалоуп арҭ адҵақәа злеиԥшым, – иҳәалон Чагә.
Ажәакала иаҳҳәозар, дыцәгьамызт уи, Леуарса ихаҭарнакра илшартә дыҟан, дызлаиеиԥшымыз акрыҟазаргьы, зыбаҩ иацәымаашьоз уаҩын, аколнхара аусқәа еиҵеирхомызт. Леуарса иаанижьыз аихьӡарақәа зеиӷьаҟам алаԥш рхын, уи ауаҩ ҟәыш, ауаҩ ԥсыцқьа аус здиулоз аколнхацәа Чагә ицхраауан, зны-зынлагьы мдыршақә қәнамгак анимпыҵҟьалак, дгәыгәҭарыжьуамызт, усҟангьы ицхраауан.
Саида Леуарса иҿы даныҟаз ашьҭахь, дук мырҵыкәа, Леуарса араиком ахь Чагәи Дамеии деицрыԥхьеит. Дамеи адкыларҭаҿы дааныжьны, Чагә Леуарса икабинет ахь дыҩналт.
Леуарса иҭахын, излагараны иҟоу аевкалипт еиҭаҳара аҵыхәала аколнхара ахантәаҩы ҿыц Чагә, заа диацәажәарц. Анхацәа рыҩнуҵҟа имҩаԥыргарц аҽазыҟаҵаратә усура, ҟыҟ-ҿыҟда, ҭыӡшәада идеилиркаарц ари аус аҵакы шдуу, аиҭаҳара ианалаго аамҭазы, зегьы рҳәатәы еиқәыршәаны анагӡара иалагаразы. Леуарса идыруан, аевкалипт аҵыхәала уҳәан-сҳәанқәа рацәаны ақыҭа ишрылаз, ауаҩы хашәалахә изымҭо, акы иаԥсаӡам аевкалиптҵла мчыла ажәлар иреиҭадырҳараны ишыҟоу. Ҳәарас иаҭахузеи, Леуарса аӡәгьы иҟны изырзомызт аевкалипт еиҭаҳара иара ихаҭагьы дшазыразымыз, имаҵура зеиԥшраз ала, иҿы иҭыхны ари аӡәгьы изиаҳәомызт.
– Дамеии уареи шәеицума? – Чагә дшынатәазҵәҟьа диазҵааит иара, иҳәарц ииҭахыз акыр даахыкәшаны.
– Ана аԥшырҭаҿы дтәоуп, – иҳәеит Чагә.
– Ибзиоуп. Шәышԥаҟақәоу аҩны, шәеибгоума зегьы? – Хар ҳамам, ҳаибгоуп.
– Ишаасоуҳәара, Чагә, дабаҟоу абри Аруҭан Кәаӡба, иудыруазеи ихы-иҵыхәақәа?
– Акымзаракгьы сыздыруам. Хымчыбжьа ҵуеит шьҭа, иқәнага иҭан доусышьҭиижьҭеи. Џьара дцеит, аха иахьыкәу сыздыруам.
– Уаҩы изеилымкааришь дахьцаз?
– Дамеии, ԥыҭҩык агәылацәеи сразҵаақәеит. Дамеи, Аруҭан Тҟәарчал дыҟоуп иҳәеит, егьырҭ сзызҵаақәаз, Аруҭан Тҟәарчал дыҟаӡам, дахьыҟоу анцәа идырп рҳәеит.
– Ссиршәа иубаратәы иҟоуп, даара ссиршәа… – Леуарса икарандашь астол иқәыкшо: – Дамеи дышԥоубои? – дҵааит.
– Аус иуеит хар имамкәа. Иҭыӡшәа бааԥсны аӡәы иҳәо смаҳацт.
– Иӷроузеишь, анцәа идырп, зныкыр уиҿцәажәахьоу?
– Ааи, хәыҷык аҟара. – Чагә иџьымшьқәа дырҩахан, иқьышә иаақәххит ацәымӷра зныԥшуаз аччаԥшь, уи Леуарса илаԥш ҵары ақәымшәакәа иаанымхеит.
– Егьоурым, сара сиацәажәап уи. Аколнхараҿы шәусқәа зеиԥшроузеи, иҿыцу акрыҟоума?
Чагә иџьыба иааҭихит, рқыҭанхамҩатә усқәа зеиԥшроу зынҵаны иааигаз ақьаад, иҭахын Леуарса иҟны даԥхьарц. Аха Леуарса ус иҳәеит:
– Асводкақәа аколнхарақәа зегьы иаҳзаарҭиуеит, ҳрыԥхьоит урҭ. Уиакәым иуҳәаша, исаҳәа уара, излагараны иҟоу аевкалиптқәа реиҭаҳаразы ажәлар ирҳәо, ишахәаԥшуа?
Чагә илымҳа ашьаҭа ааибӷы-ааибӷит.
– Ирҳәақәо рацәоуп. Ирҭахым ауаа. Ҳаҭаҳмада лахҿых Осман Амҷба, аевкалиптқәа реиҭаҳара ҳәа зыӡбахә рҳәо, егьызлымҵуа усуп иҳәеит. Аҭырқәцәа аевкалипт Трабзан еиҭарҳауеит, уа аҳауа анаалоит, ибзиахоит, ҳара ҳҿы аҵаа иагоит, амала, Баҭымтәи аҳауа анаалар ҟалап, уи сыздыруам иҳәеит. Абри еиԥш агитациа рылеиҵеит иара.
– Даԥумырҟәҟәаӡеи нас, Осман, ари ииҳәаз?
– Даԥсырҟәҟәааит, убз уҿы иҭакы, баба, уԥшқам-уҳасым, иуҿашәалак умҳәалан ҳәа иасҳәеит. Акыр ҳадуҵарц уҭахызар, Леуарса, зеиԥшыҟам, инаҳагӡап,
цәажәарас иақәузеи! – иҳәеит Чагә аҵыхәтәаны. Аха убри инақәыршәаны, Леуарса иҭара далагеит азҵаарақәа, уажәы аабыкьа Кәасҭа даныҟаз ииҭақәоз рҩызцәа.
Леуарса уи цәгьа дархәыцит. Зны-зынла заҟа еиԥшны аԥсҭазаара иахәаԥшуазеи зцәаҩақәа еиԥшым, ҟазшьала еицәыхароу ауаа… Чагә изыҳәан иузҳәом, Кәасҭа иеиԥш, адунеиаҿ иааҟало зегьы изеиԥшуп, иара изы зегьы дара роуп ҳәа. Уи уаҩ қьиоуп, дызхагылоу аус гәык-ԥсыкала инеигӡар иҭахуп, азеиԥш ус азааԥсаразы ихы деигӡом. Кәасҭа даҽакала дыҟоуп, иашоуп акыр дшәаҩуп, аха ашәара иԥырхагам хантәаҩыс дызмоу аколнхара еиҵаха даҵаӷьычны, ихатә мал азырҳаразы.
Абас еиуеиԥшым ҩыџьа ауаа зны-зынла ргәаанагарақәа злеиқәшәоузеи? Аиаша ҳҳәозар, Чагәгьы гра имам ҳәа даҳзыԥхьаӡом. Уи игәы излаанаго ала, ауаҩы адҵа анимоу, убри анагӡара иазкым даҽа гәаанагараки хәыцраки имамзароуп…
…Чагә дцеит, иду иарбанзаалакгьы аказы дышхьамҵуа Леуарса агәра ирганы. Чагә данца ашьҭахь, Леуарса ихы даара гәыбӷан аиҭеит. Ихы гәыбӷан зеиҭазгьы убриоуп, Чагәи иареи еиҩызцәа бзиан, ус анакәха, ицәымӡакәа диазҵаар акәын, иаарласны излагараны иҟоу, аевкалипт еиҭаҳаразы игәы иаанаго аиаша иеиҳәарц. Уи иеиҳәозгьы дахымхәыцуаз, изеиӷьымзар, излеизеицәаз. Леуарса игәы аҽынеиднарӷәӷәалан, иццакы-ццакуа иааисит абри анааихәыц, инапаҿы иҟаз ус бзиак хыдарыла ицәцазшәа иааиԥхьаӡеит.
Иаарласны диԥхьеит, иара иахь ааира иазыԥшны итәаз Дамеи.
– У-а-а бзиала уаабеит! Уааи арахь, утәа! – иҳәан, ишыҟаиҵалац еиԥш, дгылан инапы рхаханы днеиԥылеит Дамеи, даныҩнала.
Дамеи ацкы мҳәакәа, ихы иқәыжьны ҵаҟа дыԥшуа днатәеит.
– Иҳаҩсхьоу заҳгәалаҳаршәарызеи, иҳаҩсит, ицеит! – иҳәеит Леуарса, инақәырӷәӷәаны. – Сара даара сеигәырӷьоит ауаҩрахьы уахьыхынҳәыз. Ауаҩы, дарбанзаалакгьы, игәаԥхар, иҽеиҭеикуеит, абзиарахь дкылсуеит. Иашами исҳәо?
– Ауаа зегьы еиԥшым. Аӡәы акала дыҟоуп, даҽаӡәы – даҽакала. – Дамеи ҵаҟа ихаз илаԥш ҩышьҭихын, Леуарса инаиқәикит. Уи илакҭала еиликааит, гәыкала дышихәаԥшуаз.
– Уара, Дамеи, ианакәзаалакгьы ҩ-цәак укәыршоушәа акәын ушыҟаз. Акы абзиара иазкын, егьи – абааԥсы. Абзиара иазкыз ҩызас ишьҭысхырцгьы салагахьан зны, иугәалашәо уҩны санлеилоз, аԥш ӡны амаҷар анахаажәылоз?..
– Ааи, усгьы ҟалахьеит, исгәалашәоит, – даақәыԥсычҳаит Дамеи.
– Иҟалап, сара исхарақәоугьы ыҟазар, усзицәымыхьчеит узхазгалаз ауаҩы бааԥс.
– Дугәалашәеит акәу Патыхә? – дҵааит Дамеи, илаԥш убриаҟара ирҵарны, абыржәымзар-абыржәы Леуарса даакылиҵәап уҳәаратәы.
Ари абзиара иазҳәоу усмызт. Абынҳәеиԥш ибыӡгәырқәа еиҳа-еиҳа агылара иаҿын, ихәы-иҿы џьарамзар-џьара иааузымкуа. Леуарса уи изгәамҭакәа даанымхеит.
Иахмырҟьакәа, ԥшьаала ус иҳәеит:
– Патыхә дзаҳгәалаҳаршәозеи, изаауазеи, уи зегьы дырхашҭхьеит. Сара зыӡбахә сымоу даҽаӡәуп. Уи дарбан ҳәа уҵаауазар, уара, сара, нас дарбанзаалакгьы, абааԥсы зцәа иалоу. Ацәалашәара бааԥс ацәгьа уаҩы инаруеит, аӷәра аҿарххны ахы аанкылашьа уақәымшәар. Умбои, уара иузнауз, знызаҵәык ахы иноуушьҭын, атыша унҭанажьт.
Дамеи ҩаԥхьа илацәақәа неиқәиԥсеит. Иџьымшь ахәқәа, ԥаса аасҭа, уажәы еиҳа ижәпан, иагьдуун ихьссы, ихахәы еиҳа иаӷахеит, иагьышлеит. «Ааи, џьым, анкьеиԥш уӷәӷәаӡа уҟам уара уажәы, акрухугеит хымԥада. Аҽеиҭанакушь уҟазшьа? Угәы зынӡа ихаҳәхоу, мамзаргьы иԥшқахоу?» – абас дхәыцуан, иӡны иааз ауаҩы дкылкааны дахьихәаԥшуаз.
Аҭаҭын неиҿыҵеикын, Дамеи ишҟагьы инеирххеит, даирхарацы. Дамеи дааҟәындшәындит, аҭаҭын сара саҟәыҵит иҳәан. «Абаандаҩы иҿахәҿыхҩы дигәаласыршәазаргьы ҟалап, уи иреицәаӡоу азҵаатәы ииҭаанӡа, аԥхьа аҭаҭын дахарц идигалоит», – ааигәахәт Леуарса.
Цәгьа ирцәуадаҩын имеицәажәаӡо, инеихәаԥшы-ааихәаԥшуа иахьынӡатәаз.
– Аԥхьангьы иуасҳәеит, Дамеи, анкьа иумпыҵҟьахьоу уск аҵыхәала гәыбӷанк усҭап ҳәа сшумыԥхьаз, иҳаҩсхьоу ҳхаҳаршҭып, бзанҵык иҟаӡамызшәа. Уазыразума уи?
– Ибзиоуп, сазыразуп, уаҳа исоуҳәарц иуҭахузеи?
– Иуасҳәарц сгәы иҭоу умбои, уара сҩыза ҟадыџь… – Леуарса изнымкылакәа дааԥышәырччеит абри ажәа аниҳәа, убри аҟара игәкны, ихааны Дамеигьы дԥышәырччеит иара днеиҿаԥшны.
– Иҳәа иуҭаху, усгьы избоит акы сылуршарц ушаҿу, сӡырҩуеит! – иҳәеит Дамеи, аха ԥасеиԥш акәымкәа, игәоуҭартә иҟан уажәы ила еиҳа ишыхтыз.
– Аказы усыцхраарцы суԥхьеит!
– Сара уара суцхраауану?.. – Дамеи инапы ҩышьҭихын, инацәкьарақәа рҵысуа, – уара уеиԥш иҟоу ауаҩ ду ицхыраарас исылшозеи сара?
– Уажәыҵәҟьа иуасҳәоит исҭаху.
Илаԥш ааиҟәымгаӡакәа иқәкны, Леуарса Дамеи иеиҳәеит Саида лчаи шԥырҟаз, уи ҟазҵаз иахьанӡагьы дшырзымдыруа, дшаарԥшым.
– Иҟалап, ачаи сара иԥысҟеит ҳәа угәы иаанагозаргьы? – дҵааит Дамеи, ибжьы аарҵаӷаны.
– М-а–а-п, сгәы иаанагом уи уара иҟоуҵеит ҳәа…
– Уи еиԥш иҟоу аус ччархә аҟаҵара схы иаҭәасшьом, иага суаҩ бжьысзаргьы, ауаҩы иџьабаа аҳаҭыр ақәысҵоит, – иҳәеит Дамеи, аԥхьан еиԥш уажәгьы, ибжьы аарҵаӷаны.
«Ухы зурқьиозеи аҵлаҳәысҭа, сара издыруеит уи уара ишыҟоумҵаз. Уара усҵәҟьа уҟам», – игәы дҭа-хәыцуан Леуарса.
– Дабаҟоу уажәы Аруҭан? – дҵааит.
– Аруҭан мызкаҟара сара сҿы дыҟан. Аколнхараҿы аус иуан, ԥарақәак ирҳан, дықәҵны дцеит.
– Дахьца удыруама?
– Тҟәарчалҟа дцеит.
– Дызцазеи уахь?
– Рацәаҵыхра дцазар акәхап, ҳара ҳшахтиорцәами,
ҳахьыҟаз иаҳдырҵеит, – иҳәеит Дамеи, даазыгәдуны. – Арацәаҵыхра зеиԥшыҟам усуп. Аха ииашаны иудыруама уара Аруҭан Тҟәарчалҟа дышцаҵәҟьаз? – Сара излаздыруала, Тҟәарчал дыҟоуп.
– Иҵуазеи уҩны ддәылҵижьҭеи?
– Хымчыбжьа ҵуеит.
Чагә ииҳәази Дамеи ииҳәази еиқәшәеит. Иашоуп Дамеи ииҳәо. Ус анакәха, ибашамхеит уажәраанӡа иара игәаанагарақәа имаз. Ачаи ԥырҟеит иацуха, Аруҭан хымчыбжьа раахыс Тҟәарчал дыҟоуп. Тҟәарчал дыҟазар, аколнхара «Алашараҿы» данбааи? Ишԥаҟалеи ари?
Леуарса Дамеи ицәиҵәахит уажәраанӡа агәаанагарақәа имаз.
– Ус акә, егьыс акә, усыцхраароуп, – иҳәеит иара, дзацәажәоз агәра ирго, – ачаимхаҿы абааԥсы ҟазҵаз, Аруҭан иакәу, иакәму ҳаздыруам… Аха иаҳҳәап уеизгьы, ухы агәра шуго еиԥш игәра узго уара Аруҭан?
– Мап, игәра сызгом, иареи сареи ҳаиҩызцәашәа ҳаҟоуп аха…
Леуарса игәеиҭеит, Дамеи иажәа ианыԥшыз аҷыда ҟазшьа, «ҳаиҩызцәоуп» мҳәакәа, «ҳаиҩызцәашәа» ҳаҟоуп ахьиҳәаз.
– Иугәалашәозар ҟалап, – иҳәеит Леуарса, – анкьа зны Аруҭан имҵаирсыз ԥҳәызбак деицеиқәҳархахьан уареи сареи, даҽа шьоукы ҳацны. Сацәшәоит, ачаиԥҟара аҵкыс еицәоу даҽа залымк лызныҟәигар ҳәа. Акы еиԥшымкәан иуџьысшьоит абри аус аҿы ацхыраара суҭар ҩызак иаҳасабала…
– Ҩызак иаҳасабала уҳәоу?
Дамеи иҽааирлахҿыхын, ҿымҭӡакәа дԥышәырччо Леуарса днаихәаԥшит.
– Баша усҭахха џьумшьан. Усҭахуп аус азы, удыруоу? – иҳәеит Леуарса, дзацәажәоз иӷроу зегьы еилкааны идыруазшәа дыԥшуа. – Сара сгәы иаанагоит, сагьақәгәыӷуеит уареи сареи ҳаиҩызцәахап ҳәа. Қыҭак ҳаицалҵит, иахьеи иаци ҳаибамбеит. Избан, дырҩегьых ҳзеимацәгьахарызеи? Еимактәыс иҳамоузеи?
– Иҟалап ус акәзаргьы.
– Дамеи илахь еиқәызҵоз агәҩарақәа рҽырыԥсахит, игәоуҭаратәы иҟан азҿлымҳахарахь еиҳа ихы шкыдлаз. Леуарса Дамеи илакҭа иҭибааит реиҩызцәахара атәы, ахаҵареи ахамҵареи еиԥшны иузырбоз ашьҭамҭа еилымга.
– Уара уажәы ууаҩ дууп, – иҳәеит Дамеи ҳаҭыр ақәҵаны.
– Схәыҷы, сду зегьы дара роуми, суаҩытәыҩсоуп.
Иашами?
– Иашоуп, ааи.
– Ус анакәха, саҳәшьа Аруҭан дицәысыхьчар сҭахуп,
усыцхраа, залымдарак лызныҟәигарц иақәикуазар. Иара ихаҭагьы ацхыраара иҭатәуп, деиқәырхатәуп. Џьаракыр
дубозар, исызиаҳә, дызбарц шысҭахә, снаиацәажәашт абыржәы уареи сареи ҳшеицәажәо еиԥш, ҩызак иаҳасабала. Иҭахымзар, егьоурым, аха иуеиҳәаз сцәымӡакәа аиаша саҳәа. Уиацәажәа уаргьы, ихы иҭагала иҟаиҵо шхәарҭам. Мап иҳәозар, сара исаҳә. Уақәшаҳаҭума исҳәо?
– Сара исзууазеи, амилициа рахь ателефон ҟоуҵар, Аруҭан иаразнак дузырԥшаап! Амилициа уажәы уара унапаҿы иҟами?
Леуарса ихы рҟәны дынцәыҵаччеит.
– Амилициа рнапы ианысҵар дшысзырыԥшаауа саргьы издыруеит, аха сара уиакәым исҭаху, уара усыцхраарц сҭахуп.
– Аруҭани сареи ҳаимабзиаӡам, ҳагьеицәажәаӡом, – иҳәеит Дамеи ишыҟаз ахы нҭкааны.
– Ишәыхьзеи, иарбан цгәы еиқәаҵәоу ишәыбжьысыз? – дҵааит Леуарса.
– Цгәеиқәаҵәа ҳабжьымсӡеит. Хыбрак аҵаҟа ҳаныҟала, ҳҟазшьақәа еиқәымшәеит, ҳмааибит, убриоуп иҟалаз?
Дамеи уи ашьҭахь дырҩегьых, иҿы ӡыла ирҭәушәа, жәак иҿымшәо деиҭаҟалеит.
– Ааи, шьҭа еилыскааит! – иҳәеит Леуарса, ихаԥыцқәа неихарӷәӷәаны.
Ииҭахыз Дамеи ишыҟаимҵоз, игәы аартны дшимацәажәоз анеиликаа, амш зеиԥшроу аҭыӡшәа аацәыриган, реицәажәара уиала аҵыхәа ааԥиҵәеит.
Дамеи данца ашьҭахь, Леуарса машьынала икьыԥхьыз қьаадқәак наимҵеиҵан, рыԥхьара дналагеит. Хԥаҟа минуҭ рыда мцацкәа, амаӡаныҟәгаҩ-ԥҳәызба дааҩналан, Леуарса иалҳәеит, ҩыџьа ахацәа иара иахь ааира иазыԥшны иштәоу. Леуарса исааҭ днахәаԥшит.
– Иҩналааит, макьана аамҭа сымоуп, – иҳәеит иара. Ашә изаалыртит ааира зҭахыз. Заҟа иџьеишьазеи Леуарса, икабинет иҩналаз Аруҭан шиакәыз аниба.
Уи ишәын ажәытәтәи амодала зыхәда еицарсаны иӡахыз асатинатә блуза, амаӷрақәа гьал-гьало иҭбааны, ихамызт ахылԥа, кавказаа ирышьарҵо асахҭан еимаа ҵаӷақәа ишьан. Уанынаихәаԥш нахысгьы еилукаартә иҟан анапы шигыз – иԥаҵа самызт, ихахәы еилажәжәан, иҿгьы имыӡәӡәацызт иахьа.
Акабинет дызлаҩналаз ашә неиркын, ԥхьаҟа ацара изымгәаӷьуа, ашә аԥхьа иҽааникылт. Раԥхьаӡа Леуарса днаиеихырхәеит маҟҿаҳәаранӡа иҽыларҟәны, нас инапқәа наиваԥсны дыԥшуа даагылт.
Леуарса гәҩарас имаӡамкәа, иаалырҟьан, Аруҭан дахьизааиз цәгьа даргачамкит. Секундқәак ииҳәара изымдыруа дихәаԥшуан, нас иара ишҟа диԥхьеит. – Уа узаанҿасзеи, уааи, арахь утәа! – иҳәеит иара, хәыҷык дҩагылан, цқьа иҽырманшәалан иҟәардә днықәтәеит.
Аруҭан астол даахыкәшан, Леуарса иааигәара днеин, инапы неирххеит. Рнапқәа ааимырхит.
– Утәа. Аӡәыр дуцу, ухала уакәу иҟоу? – дҵааит Леуарса, уара уахь ҩыџьа анеира рҭахуп ҳәа аԥхьан амаӡаныҟәаҩ илҳәаз ааигәаларшәаны.
– Мамоу, уаҩы дсыцӡам, сымацара соуп иҟоу.
Ашьҭахь Леуарса излеиликааз ала, Аруҭан Ремагьы дицын. Аха Аруҭан акабинет дыҩналан ашә аныдиҵа, егьи дцеит.
– Акруҭахызма? Сызлаухәо иҟоузеи? – дҵааит Леуарса.
Аруҭан ҿиҭуамызт. Акабинет дыҩналеижьҭеи ихахьигара имоуа дҟалеит, ила еиҵыхны анаԥш-ааԥшра дацәыԥхашьон, аҟәардә дахьықәтәаз дыҭрысуан, уажәымзар-уажәы днаҵҟьан ддәықәларызшәа.
– Иухьзеи! Иҳәа иухьыз! – ирццакра даҿын Леуарса.
– Сара… Сара ацәгьа зуит! – иҳәеит Аруҭан еергьҳәа аҵыхәтәаны. – Ачаи ԥысҟеит Саида лымхаҿы… Сара исхарам, анцәиныс, изхароу лара лоуп!.. Сара суаҩызаҵәуп, ҭынха дсымам, аӡәгьы симааӡаӡеит… Ара, апартиа араион комитет аусҳәарҭа ауп, шәсыцхраа ԥсыхәа амазар, саргьы суаҩытәыҩсоуп, аԥҳәыс слыхшеит!..
Арҭ аҵыхәтәан ииҳәаз ажәақәа, Леуарса илымҳа аҟынӡа изымнаӡеит. Еиҳа-еиҳа игәы аԥсахы аилалара иаҿын, илақәа рҭра иҭашьаҟь-шаҟьо агәаара рхыҵәалон.
– Иуҳәо закәызеи уара?! Изахьӡузеи лара илхароуп?.. Излалхароузеи, ишԥалхароу?
Леуарса афырҳәа дҩагылан, Аруҭан изааигәара дааин, абыржәы акшара згәы иҭоу иҟазшьақәа иԥшынҵаны даагылт. Аруҭан дцәышӡа иԥсы неихаҳаит, ииура изымдыруа, илақәа ҭырхаха афырҳәа дҩагылт. Иоура-зоуроу дҵыс-ҵысуан.
– Илхароузеи лара, умшәан, иҳәа, – иҳәеит Леуарса, уи игәаара еиҳа еихсыӷьт, ибжьы ҟәандахеит, ҩ-шьаҿак аҟарагьы шьҭахьла днаскьеит.
Уи аамҭазы ашә абжьы геит. Леуарса данынаԥшы, араиком актәи амаӡаныҟәгаҩ иакәын.
Уи аурыла уаҩы наӡааӡак, шәпа-жәпак иакәын, еиқәакы, ихахәы цырцыруа еиқәаҵәан. Акабинет даныҩнала, еицәажәоз аҩыџьагьы рыҟазшьақәа ааџьеишьеит.
– Хәыҷык сышәԥырхагахазар ҟалап, ак еибышәҳәон ҳәа сыҟоуп? – иҳәеит иара иаархааны.
Леуарса астол дахьахатәаз иҭыԥахь диасит.
– Смел Абзагә-иԥа, уахьааиз даара ибзиоуп, – иҳәеит иара иааигәарԥханы. – Ари иоуп аколнхара «Алашара» аҿы аҿырԥшы участок аҟны ачаишьапқәа ԥызҟаз. Ишубо еиԥш, иара ихала дааит, даҳәоит иҟаиҵаз ацәгьа ианаҳажьырц.
– Абар ассир! – иҳәеит амаӡаныҟәгаҩ, луанытә дааиԥхьхәцын, илаԥш Аруҭан инаиқәкны. – Еилукаауоу, уара, иууз ацәгьа аҵакы ахьынӡанаӡо? Ишԥаугәаӷьи ачаи аԥҟара? Узусҭада уара?
Аруҭан деиџьыԥӡа ихы ларҟәны дгылан, ҿиҭуамызт.
– Егьҵуам, ҭакрыла иџьабаа ихганы дааижьҭеи, – иҳәеит Леуарса.
– Дшааизҵәҟьа ацәгьоура далагама?
– Ааи, уиоуп иҟаиҵаз иаанаго.
– Дызҭакыз? – дҵааит амаӡаныҟәгаҩ, илаԥш Аруҭан ишиқәкыц иқәкны, еиликаар иҭахын дызҭакыз.
– Ари Саида дымҵазырсыз иоуп, иуасҳәахьеит, иугәалашәозар акәхап.
– Ҟоҳ, бжьара зқәым уаҩызаап ари! Уажәы ацәгьа иҟаиҵаз азы иӷәӷәаны аус дақәыршәатәуп! – аӷьараҳәа ибжьы наиргеит Смел Абзагә-иԥа, ихы Леуарса инеизырханы.
Уи аамҭазы, иаалырҟьаны Аруҭан иҟаиҵаз аҩыза ҟаиҵап ҳәа, амаӡаныҟәгаҩцәа аӡәгьы игәы иаанагомызт. Иаразнак раԥхьа днышьамхнышлеит, илаӷырӡ иҿыкәкәа рыҳәара далагеит, ииуз ианарыжьрацы.
– Ацәгьоура шхәарҭам еилыскааит… Сҭашәымкын… Усура аколнхарахь сдәықәшәҵа, суаҩхарц сҭахуп! – аӷьаҵәыӷьаҵәра далагеит иара… Уимоу, дагьҵәуон ахәыҷ иеиԥш илабжышқәа аттаҳәа икаԥсо.
– Угыл абыржәыҵәҟьа, уара амӡанра! – диқәҟааит Смел Абзагә-иԥа игәԥсахы ҩеибакны.
Аруҭан ишьамхқәа дрызнымкыло, дҵыс-ҵысуа дҩагылт.
Еиқәҿымҭрахеит. Амаӡаныҟәгаҩцәа аҩыџьагьы аихәаԥшра иаҿын. Игәоуҭаратәы иҟан рхырҿқәа ишырнылаз агәыԥжәара иахҟьаз шьҭамҭаки, рыцҳашьарак ирнаҭаз агәырҩеи. Иахьа уажәраанӡа бзиарак ахь ихы ирхап ҳәа узқәымгәыӷшаз ауаҩ бжьыс, аџьаус салашәырхә, аԥсҭазаара қьиахь сиажәга, шәсыцхраа ҳәа апартиа усҳәарҭаҿы дааит… Иҟаҵатәузеи, изутәузеи уажәшьҭа ари еиԥш ҟазҵаз ауаҩы? Игәра гатәума?
– Аусура уашьцылаӡам, аус узуама уара? – дҵааит Смел Абзагә-иԥа, заҟа изырхаауаз ирхааны.
– Изуеит, анцәиныс ишызуа, изуеит! – дааигәырӷьаны ацкы ҟаиҵеит Аруҭан.
– Цқьа шәеицәажәа иареи уареи, Леуарса Базрыҟәа-иԥа, нас сара сҟны унеи, сузыԥшуп, – иҳәан, дындәылҵны дцеит араиком актәи амаӡаныҟәгаҩ.
– Саида лыбригадаҿы аус зур сҭахуп. Уи ԥҳәыс бзиоуп, уара улашьоуп, сара издыруеит! – абас иҳәеит Аруҭан, Смел Абзагә-иԥа данца ашьҭахь. Арҭ ажәақәа раԥхьаӡатәи иажәақәа ракәын.
– Уара угәра уаҩы игаратәы уҟам! – иҳәеит Леуарса.
– Сара ианакәзаалакгьы араиком аҿы смааиц, сыбзиахоит ҳәа ианакәзаалакгьы аӡәгьы ажәа исымҭац, аха иахьа абра шәара шәҿы сааит ажәа шәысҭарцы, иагьынасыгӡарцы…
Аруҭан дцәажәон уаҩҵас, дымшәа, дыԥхамшьа, ҳаҭыр ақәҵаны.
– Аус абоууеи уажәы?
– Тҟәарчал арацәаҵхырҭаҿы аус зуан, аха саҟәыҵны сааит.
– Узаҟәыҵи, иуԥырхагахази арацәа ахьыҵухуаз? Уара уами изҳәо аусура сҭахуп, аԥсҭазаара ҭынч ахь сиасыр сҭахуп ҳәа. Арацәаҵхраҿы аусура цәгьоума, зеиԥшыҟам ауми? Уара уи уҵахьазаап, уахганы уахьыҟаз ашахтаҿы аус шәдыруан рҳәеит. Иҵабыргума уи?
Аруҭан ихы иқәыжьны даахәцит, акраамҭа ацкы иҳәомызт.
– Уи иашоуп, аха сара ақыҭа иааӡаз уаҩуп, ақыҭа бзиа избоит… Уа иҟоу зегьы сыԥсы рылоуп.
– Абарҭ иуҳәақәаз рзы мацара аума ақыҭарахь уаар зуҭаху? – цқьа деиликаар иҭахын Леуарса.
Аруҭан иаахҵәаны ари азҵаара аҭак ҟаимҵеит. Уи ахаҭыԥан еиҭеиҳәеит, Саида лыбригадаҿы аус иур
шиҭаху. Ишидыруа, иагьшхеиҵо, еишьеи-еҳәшьеи рнапаҿы дшыԥхасҭамхо, иҟаиҵахьоу ацәгьарақәа рыҟнытә ихы ирқьиартә алшара шиоуа, даҽаџьара ус дышзыҟамло.
Аруҭан иажәақәа Леуарса оумашәа иԥхьаӡеит, акыргьы ддырхәыцит. «Саида лчаи зԥиҟазеи нас, арҭ иажәақәа зеиԥшроу ала, азҵаара иҭазар қәнагаӡами?» – ааигәахәт зназы. Аха, мап, уи заҭахузеи иҳәан, абас ҿааиҭит:
– Уца, ацәгьа иууз азы макьана уҭаҳкуам, Саида лыбригадаҿы аусура ҳәа иуҳәаз акәзар – уи нас ҳахәаԥшып.
Аруҭан дцеит. Леуарса макьана икабинет аҿы дтәан, ицламҳәа инапы аҵаргәаны дхәыцуа. Еиликаар иҭахын, Аруҭан ииҳәази, иҟаиҵаз ауси реиԥшымреи реилататареи зыхҟьаз, уи вбас иамоу.
Заур, аӡәгьы иамҳәаӡакәа, шаанӡа дгыланы данцаз аҽны, Саидагьы ачаи ахьԥырҟаз амхахьы дцеит. Амҩан аколнхара аправлениаҿы дымҩахыҵит. Гәыӷра хәыҷык лыман, издыруада лаӷа иаарԥшразы иҿыцу акыр лаҳауазар ҳәа. Аха Кәасҭа акгьы издыруамызт.
Анаҩсангьы, Саида Заур аправлениаҿы дышԥаҟамлари ҳәа гәҩара лыман. Абригадирцәа есышьыжьымҭан аколнхара ахантәаҩы иҿы инеилар акәын. Иҟалазеи, иахьа ашацкыразы дгыланы дабацеи Заур? Ари азҵаатәы хьаас илоуит Саида. Ахьаа еиҳагьы идухеит, Кәасҭа дшибазҵәҟьа: – Заур асҟаамҭа дзымаазеи, дычмазаҩхама? – ҳәа данлазҵаа.
– Мамоу… дычмазаҩӡам, – лҳәан, даалак-ҩакит Саида.
– Дабаҟоу, нас? Аҿҳәаразы аҭаҭын алагалара ишаҳцәахыԥо имбаӡои! Ихьзеи?
Илҳәарызыз Саида? Кәасҭа иалҳәарызма лхаҵеи лареи шеицәгәшуаз, шарԥазы дгылан данцоз, дахьцоз, дызцоз шлеимҳәаз, длызгәаан дахьыҟаз азы? Мап, Саида урҭқәа лызҳәомызт, хаҵеи-ԥҳәыси аимак роуит, иҽеимкәа иҟалеит ҳәа рзырҳәар, еиҳаракгьы, Кәасҭа ирзиҳәар лҭахымызт, ихьымӡӷылшьон, рҭаацәара ҿырԥшыгас иҟарҵон ауаа. Кәасҭа длымбаӡозшәа, лҿы зымҩа инарҳәны:
– Арахь дмааиӡакәа, аҭаҭынказармахь дцазар акәхап, уаҳа дабацоз? – лҳәеит.
– Ус уаҩы иуама, изхәарҭоузеи, – даагәынқьит Кәасҭа.
Убри аамҭазы иааит аиадарамҩангага машьына. Дақәҵит Рема. Уи длахҿыхӡа Саида аԥсшәа леиҳәеит. Аԥошьҭа аҟынтәи иаарҭиит икнарҳауа, быжьдула ицәажәо арадиоқәа ҩба, урҭ аарҭиит Саида аҳәара иҟалҵаз ала, ачаимхқәа рҿы инаргахьоу ирымцхәны. Ас ирласны ишаарҭиуаз лыздыруамызт аҟнытә ауп, Заур аҭаҭынказармаҿы быжьдула ицәажәо арадио кнаҳҳап аниҳәа, лара зақәҿылымҭыз. Илҭаххеит, ианааргалак, игәиҽанӡамкәа дшыҟоу длыргәырӷьарц ҳамҭак еиԥш иԥхьаӡаны. Уажәы аҭаҭынказармаҿ дыҟаҵәҟьазар – дыҟамкәа дабацарыз – даара деигәырӷьашт хымԥада.
Зынзаҵәык Ремеи лареи рымацара иааизынхеит. Саида дибацыԥхьаӡа ихы ирҟәуан, дыԥхашьон Рема, уимоу, лылаԥш дныҵыҵыргьы цәгьа имбо дҟалон. Саида лҽаалырхаҵан, Аруҭан дибахьоу димбахьоу леиҳәарц диазҵааит:
– Иаҳхысыз амҽышазы дызбон, иаҳзымдырӡоноуп ҳшеиқәшәаз! Ҳаиқәшәара даараӡакгьы ҳаигәырӷьеит сызҳәом… – ацәажәара дналагеит Рема.
– Уажәы аакьыскьоуп, нас, данубаз? Хымш роуп иҵуа? – иажәа днаԥыҩлеит Саида.
– Ааи, хымш роуп. Аресторанахь дсыԥхьан, ҵәыцақәакгьы еидаажәылт…
– Сара дысзымҵааӡеи иара?
– Дыбзымҵаакәа, дышԥабзымҵаауаз. Дбызҵаауан даара быгәцаракны. Сара иасҳәеит бзеиԥшроу, аусураҿы зегь раԥхьа бышгылоу! Ани «акапусҭа» атәгьы аасгәалашәан ианиасҳәа, акыр ҳахыччеит…
Дааит Жора.
– Бара бзы асалам сызлыҭ ҳәагьы сеиҳәеит, – иҳәан, Рема иажәа даалгеит.
Амашьына аҭаҭынмаӷазахь иандәықәла, Кәасҭа днеин, ашофер днаиватәеит. Индәықәлон аамҭазы, Жореи Ремеи иахьынԥашалан, хыхь инақәтәеит, рнапқәа рҟьон Саида лахь, бзиала ҳәа. Амашьына асаба ҩышьҭнарббын, иҵәины амҩаду аҿы ианнеи, ианыршәлан аҿынанахеит.
Саида илгәалашәеит иахьеиԥш ашоура аныҟаз амш. Асаба шьҭырббы иныҟәоз амашьыналас хәыҷы «Газик»… Уи аҵеиџь аҿы ианаангылаз. Абахә ашьапаҿы, аԥшәма дахьыҟамыз аҩнаҭа ашҭа ҭылашаа. Деиџьыԥӡа амашьына ашьҭахь дкыдтәалан лара. Аԥсыԥ лага-ҩагара лцәуадаҩтәуа лҿы иҭагәан акьынтыжә. Иҽлыдырӷәӷәала длыдтәалан, арацәа аԥштәхәы змаз, аԥаҵа хәхәақәа зҿаз, знык ада илымбацыз, илзымдыруаз арԥызба мҽыӷ ҽырхықәымҵа. Уи Аруҭан иакәын, хаҵас илоурц зҭахыз… Заҟа ибзиан илгәалашәозеи, мчыла амашьына дшақәдыртәаз, ашьҭахь, атәым ҩнарҭаҿы данаарга, дшақәырхыз. Илгәалашәоит амҵарсыҩцәа дышрақәԥоз, сыԥсыр еиӷьуп, сыҽрысҭар аҵкыс ҳәа. Аҵыхәтәан – деиқәзырхаз ауаа.
Аҿыцәаара иаҿу амца, аԥша анаҵаслак ишеиқәыло еиԥш, лгәаҿы ихәажжаӡа еиҭааибакит илхашҭхьаз ахҭысқәа. «Исылшон сыҟазар, Аруҭан инеигәыдҵан дысшьуан, афронт аҟны афашистцәа шысшьуаз еиԥш,
– лгәы иаалнаҭеит Саида. Ачаи ԥызҟаз иара иакәзу, иакәмзу уиаҟара усс илыԥхьаӡомызт уажәы, хьаас илоуит, ажәытә дзықәшәахьаз азы ашьоура, аччаҳәа аилашра иалагеит лшьа, аанкылара лцәуадаҩны. Иӷьахьаз ажәытәтәи лыхәрақәа пытны дызбылуаз хьааны илыцралт.
Иара аламысда, дыԥхамшьаӡакәа днеит аус ахьылуаз амхаҿы, дшьамхгәыгәланы длыҳәеит ажәытә илзиуқәахьоу лхалыршҭырцы, уигь азмырхакәа, илеиҳәеит лыбригадаҿы длыдылкыларц!.. Мамоу анылҳәа, лыбзиабара атәы цәыригеит, илеиҳәеит дахганы дахьыҟаз лара лыда хәыцырҭа шимамыз…
Изакәызеи исоуҳәо, сара сахь уаҳа усымбан ҳәа диҵаҟьеит лара. Иара длықәмақарт, ахьмыӡӷ ахьсбыргаз, ибзызуа ббап ҳәа. Изакә хьымӡӷузеи илыргаз, лара лоуми ахьмыӡӷ змоу!..
Диҵаҟьазар, иауазеи? Иқәнамгои иара амбжьах!..
Аха, мшәан, дышԥаҟаз иара қәҿиада! Уанҭа зымбацыз иблуз ахәда хьаша-ԥаша иҭыԥшуан, алымт иаганы иҟаз ихарԥ. Иеиқәа ашьамхҭақәа аҩбагьы ԥжәан, изызӡахуаз, изықәзыршәуаз димоузар акәхап, гәаҟ! Зыҟнытә ибода-иаҳауада, арҟәышгажәеи, агәыблреи, димам аҭынха, амҩа дықәзҵаша, адыр бзиа – нас изџьашьатәузеи уиаҟара аԥсҭазаара дахьацәыбрыз, абзиеи ацәгьеи изеилымкаауа дахьхшыҩдахаз? Ауаҩы дзырбзио, ахырхарҭа иашақәа рымҩа дықәзҵо иҩнуҵҟатә цәалашәарақәа зегьы, хама-хама ицеит, еимбӷьыжәааит, дырҿаҵахәхеит ажәытәра иацәынхаз аԥсҭазааратә гаӡарақәа, аҿатәра иаанагаз ахшыҩи абзиарақәеи ихдырраҿы ԥызара рзыҟамҵеит.
Саида илгәалашәеит илыхҭысқәахьаз. Лхаҭагьы дҭахарц егьлыгымхеит, еергьҳәа лыԥсы ицәынлырхеит ауаҩы хԥара.
Заҟа иуадаҩузеи аԥсҭазаарамҩа иаша анылара,
ауаҩытәыҩса ибзазараҿы иҟоу ацәыҵлашьцарақәа, разҟыдарыла акраамҭа ирымҟәыҵакыз ауаҩы изы…
Уажәраанӡа ашьоура иазӡышоз Саида, цәгьаӡа лгәы даарыцҳанашьеит, иаагылазар, нан, шьыр змаҳацыз ари ауаҩ ҭынхада, ауаҩы заҵәы. Ихароузеи рыцҳа, данқәыԥшыз анкьа зны дымҵаирсзар, хьымӡӷы лиргазар? Здунеи зыԥсаххьоу абиԥарақәа шәышықәсала еичзырчоз, измырбзазоз аҵас хәымгақәа ҿаҵахәыс иҟарҵаз ауаҩы ҭынхада, уажәы дызлаҟоу аҵкыс дзеиӷьымхеит, илымшеит. Нас лшьа шԥалуеи лара уи иеиԥш иҟоу ауаҩы иҟны? Уи дрыцҳауп, дгәаҟуп, ауаҩытәыҩса иԥсҭазаара зда ихәарҭам, изырԥшӡо ахаарақәа зегьы зцәыӡыз дреиуоуп. Ахьмыӡӷ лзыргаз, ахьмыӡӷ иргареи, лгәы ԥызжәаз игәы аԥжәареи данрышьҭала, аӡра-аԥсра иқәгылоу ажәытә ҵас бааԥсқәа рышьҭыхра далагеит акәӡами иаанаго лара лхаҭагьы?
Саида абри аамҭаз илызкылсыз ахара хәыцра, даара акыр еиҭанакит Аруҭан изы агәаанагара бааԥсы илымаз. Илхашҭит лчаи аԥҟара, уи ацынхәрас илызцәырҵит ахәыцра ҿыц, ианбаҟалои убри еиԥш аамҭа, ауаа зегьы қьианы, иҟәышны, ихандеицәаны иҟазҵо зҳәоз…
– Ааи, иҟалап уи еиԥш анасыԥ ауаа ирзаазго акоммунизм акәзар? – лҳәеит лара лыбжьы нҭганы, лымхаҿы данлеи.
Дыҭгылан дырзыԥшуан – заҟантәузеи уи – иԥырҟаз, анышә иҵыҳәҳәоз ачаи хџыџ хәыҷқәа. Акыр ихашлахьаз амра цаҳәцаҳәуа адунеи иқәыԥхон. Ашьхаҟа ахылара иаҿын аԥсҭҳәа еиқәаҵәақәеи ашкәакәақәеи рҽеилаԥсаны. Урҭ еиҳарак иреиԥшын, амшын агәахьы иубо аԥра шкәакәақәа змоу аӷбақәа. Аарҩара аныҟоу, урҭ аԥсҭҳәақәа, ақәа азыруа ԥсҭҳәам, иззымдыруа ԥыҭҩык ржьоит, ргәы хыҭхыҭуа иҟарҵоит акәымзар.
Ҵаҟа архахь илбаауам дара, уа ишыҟоу еимпны ицоит, ихыла-цыԥхьаӡагьы убасоуп ишыҟоу.
Саида лчаирҭаҿы даннеи, ҩаԥхьа ирыцҳалшьеит илыцәԥырҟаз ачаишьапқәа, Леван акт аҿы изанимҵазеи уи аҭыԥ аҿы ахәыл лаҵара, Кәасҭа ишиҭаххаз еиԥш? Цәгьа иџьалшьеит уажәы ҿыц ианылгәалашәа, лаҳаҭыр азы иҟаиҵама Леван уи? Мамзар, афронт аҟнеиԥш араҟагьы, аиааирагара лгәы азирхаҵарц иҟаиҵоу? Ианакәзаалакгьы дҩыза бзиан уи. Заур ишакәым длызныҟәеит, лчаи аԥҟара иахҟьаны лгәы анеиҵахаз аамҭазы, агәеиҵахара ҿыц лзациҵеит иара…
Лылақәа лаӷырӡы рхымлеит иахьа. Иԥырҟаз лымхы дҭыҵны дцеит, уаҳа дазхьамԥшкәа. Илҭахын лхала заҵәык дыҟазар. Уи аамҭазгьы илдыруан, лхала даанхар агәалаҟара шылмоуаз, ахәыцрақәа илықәҳауаз ирыхҟьаны. Ашацаҳәа амҩахәасҭа даныланы лҿыналхеит. Акәара дырны данынаскьа, илаҳаит ашәаҳәабжь. Ахор ирҳәон – «Уа бара, уа инеиуа, кофҭа шкәакәа зшәу». Амхаҿы ачаиҿыхыҩцәа ргәы шьҭнахуан арадио. Уи ашәа Саида бзиа илбон азы, ларгьы иацырӷызуа лҿыналхеит.
Лҩызцәа ачаиҿыхра иаҿын. Лара лҿы дааит Цацу. Саида ацәажәара лҽазылымкит иҿыцу егьшыҟам анеилылкаа. Лкалаҷкәыр лмаҟа иналҭан, ачаишьап днадгылт, ишыҟалҵалац еиԥш лнацәкьарақәа улаԥш рхьымӡо абӷьқәа хыҟәшәо лҿыналхеит. Аԥсыӡ ссақәа реиԥш иԥаҭ-ԥаҭо абыӷьқәа еиқәыԥсон акалаҷкәыр аҩнуҵҟа, уи ҵаҟантәи еиҳа-еиҳа ахалара иаҿын.
Саида ацәаҳәа дықәлан днеиуан. Лаԥхьаҟа, лнаҩстәи ацәаҳәаҿы ачаи ҿихуан Гач, уи есқьынагьы Саида лзааигәара дыҟазар бзиа ибон. Иахьа шьыжьы аахыс, лара даанӡа, иара акыр днаскьеит, уиазы акәын лаԥхьа дызгылаз. Уажәадагьы иҟалахьан ус, аха зегь дара роуп, ԥыҭрак ашьҭахь Саида дихьӡон, дагьиаԥысуан. Гачи лареи анеиҟарахоз диаԥысны дцаанӡа есқьынагьы, хәаԥшырҭас дышьҭыхны длазҵаауан иара:
– Мшәан, иҿыхтәу абыӷьқәа мацара злабымԥыхьашәозеи, егьырҭ ааныжьны. Излабцәеиламгозеи? – ҳәа.
– Уи аҟаҵара мариоуп, – дыччон Саида. – Усыхәаԥшла арахь, ишҿысхуа убап!
Гач днеины Саида дналыдгылон, илақәа ааихмырсыӷьӡакәа дрыхәаԥшуан, иааџьоушьаратәы ирццакны ачаи хықәцәқәа еимыздоз, иҿыхтәым ааныжьны иҿыхтәу зымԥыхьашәоз лнацәкьара хәыҷқәа. Иҿылхуан есқьынгьы еиԥшны актәи асорт мацара. Гачгьы иҭахын Саида леиԥш дҟалар, аха инапқәа ус изырццакуамызт, сортла еиԥшу абыӷьқәа изеицҿыхуамызт. Гач дахьихәаԥшуаз Саида игәалҭон, лҿыхшьа заҟа иџьеишьоз, иара убри аамҭазгьы илахь шеиқәыз. Уиадагьы, иҟаларын арԥызба даҽа цәалашәарак иныԥшуазҭгьы, аха Саида уи лызгәаҭаӡомызт. Иара дацәшәон игәалҭар ҳәа, илыхәаԥшуаз иблақәа убриаҟара бзиабарала иҭәын. Иҭахӡамкәа зегьы ирцәиҵәахуаз ихәыҷра цәалашәара ԥхашьа-ԥхаҵо, наунагӡа ишимоу иаанхар иҭахын.
Иахьа аусураҿы дмааит Гач. Уи Саида уамашәа илбеит. Аӡәгьы издыруамызт дзымааз. Иацы игәы бзиан, хар имамызт, уаҵәы саанызкылаша аус сымоуп ҳәа уаҩы егьиеимҳәеит, нас, иҟалазеи? Гач иҟамзаара Ҳамида заманала лхы иалырхәеит. Ажәабжьны ирылалҵеит аӡә диҳәар иҭахушәа, дзышьҭоу аԥҳәызба уа агәыла қыҭаҿы дыҟоушәа, иахьа уи лбара дцазшәа. Ҳамида ирылалҵаз аӡәырҩгьы ахыччеит, аха аӡәырҩгьы ихарҵеит. Арԥарцәа аҳәса ааргоит, Гачгьы аӡәы дааигар иамоузеи, нас, рҳәеит урҭ; даҽа қыҭак аҟнытә аԥҳәыс дзааигозеи, араҟа иҟоу аҳәсахәыҷқәа изымхошәа рҳәеит ихыччаз…
Саида илдыруан, Гач даазқәылаз даара дҵоураны аус шиуаз, Цацу лымеида имамкәа, мышкгьы аусура иҽшагимырхоз. Абригада цәгьа еиқәшәаны аус еицыруан. Џьара дымцар ада ԥсыхәа имамкәа уск дакәшәар, Саидагьы илеиҳәон, аха уажәы егьлеимҳәеит. Шьыжьы аахыс Заур иҟамзаара згәы иҭыхоз Саида, уажәы Гачгьы
дылзацлеит. «Ацәгьа дуи ацәгьа хәыҷи, аиҳаби аиҵби роуп, еишьцәагәакьоуп», – лгәы иаалнаҭеит лара.
Шьыбжьонтәи аԥсшьара аамҭа анааи, – уи уажәы радиола ирыларҳәон, Саида аҩныҟа дцеит, Заур дыҟазар збоит ҳәа. Аха Заур дыҟамызт. Илбеит, аҩны ашҭа ауардын есымша иахьгылаз ал амҵан ишыҟамыз. Уи аҭыԥ аҿы днеин, анаԥш-ааԥшра далагеит, илнаҭоз ҳәа егьшылзымдыруазгьы. Аха, абар, иаалырҟьаны ашьацраҿы лылаԥш нақәшәеит ауардын ашьҭа аӡыхьахь ишгаз, усынтәи абнахь иган. Заур абнахь дцазар акәхап, аҩнымаҭәахәқәа раагаразы! Саида иаразнак лгәаԥсахы ҩеибакит. Амхахьы дхынҳәит лхы лымагәыхьха, хәыцрала деиҵаҭәы. Шьыбжьонтәи аԥсшьара ашьҭахь, аусура ианалага, Гач дааит. Дыҩуа-дыҩуа ркалаҷкәырқәа ахьыҩназ дныҩнаххын, аӡәгьы дизхьамԥшӡакәа идәылганы иусурахь ддәықәлеит. Иҭаххеит Саида иҽылимырбакәа длывсны дцарц, аха лара:
– Изакәзеи, иҟалазеи, Гач? – лҳәан, лыбжьы иқәлыргеит.
– Иҟалазеи, акгьы ҟамлаӡеит…
– Уабаҟаз асҟаамҭа? Узҿыз шьыбжьышьҭахьынӡа? Гач, ихы наиқәижьын, ҿимҭит. Саида деиҭаҵааит: –
Уабаҟаз асҟаамҭа? – лҳәан.
– Сымгәа… сымгәа даара цәгьа исыхьуан.
– Уажәы иумыхьӡои?
Днаихәаԥшит, ауараш зхыржәло акьбаииа-жәы еиԥш
иҟаԥшьӡа иааҟалаз арԥызба, амц шиҳәаз анылдыр, лқьышә днықәҵаны дааԥышәырччеит!.. – Сымгәа сыхьуан уҳәама? Иӷәӷәаны иухьуазу?.. Мшәан, акы суазҵаарц сҭахын, аиаша узҳәару, уалагар?
Уажәы илгәарԥханы, длахҿыхӡа дԥышәырччеит. Гач илақәа ырҟәысҟәысуа дахьлыхәаԥшуаз, игәы аҵанӡа инҭҟәандааит, Саида лакәымкәа, амра шаҳәшаҳә ахаҭа ихәаччозшәа игәы иабеит иара. Уажәраанӡатәи иԥхашьарақәа даарҟәаҵын, ус иҳәеит:
– Иҟалаз аиаша бара ибасҳәап. Амала, аӡәгьы иабымҳәароуп, Заур дсыҳәеит, исымҳәарц.
– Заур ииуазеи, уара усура умаазар, иара иусс иалоузеи? – Саида иаразнак лгәы лҽаннаҵеит ари ажәа. – Заур ашьыжь шаанӡа аҩны днеин дсыҳәеит, абнахь сиццарацы. Сара мап сзицәымкит… Уи зыҟасҵаз бара бзоуп, – иаалырҟьаны ибжьы ҭахәаҽхазшәа дцәа-жәон Гач. – Изыҟасҵаз бара бзоуп, уаҳа иззыҟасҵодаз!.. – хәыҷык дааиԥхьхәцны, – изакәытә қьарысҭақәоу иаагаз бдыруандаз, баннеилак иббап. Урҭ злаҟаҵоу аҩны, шәышықәсагьы каҳара ақәым, иҿыцӡа игылоуп! – иҳәан, дгәырӷьаҵәа иажәа даалгеит.
Саида Гач иеиԥш дгәырӷьо дыҟамызт.
– Уусура кажьны абнахь уцеит, уара узыҳәан араҟа ачаи аӡәыр иҿихуазма? – лҳәеит Саида лгәы иаалырсны. Гач изеилымкааит лажәақәа рхы ахьцоз. Длыхәаԥшуан бзиара дуӡӡак лзызуз аӡә иеиԥш агәырӷьара иҿықәыҳәҳәы.
– Бара иҿыбымхуаз, – иҳәеит иаалырҟьаны. – Бара ирацәаны ачаи ҿыбхуеит, уи зегьы ирзеилоуп. Иахьа иҿыбхыз сара сзы иҟазааит.
– Ех, иудыруа егьыҟам, иуасҳәозеи! – Саида лнапы налҟьан, ачаи ҿылхуа лҿыналхеит.
– Аӡәы иабымҳәааит, абааԥсы, арҭ ибасҳәақәо! – длыҳәеит Гач, лара уи ацкы ҟалымҵеит.
Ахәылбыҽха аҩны данааи, ауардын ахьгылац игылан. Аҩны авараҿы икажьын иааигаз ақьырсҭақәа; Иалса дицырхыраан акәасқьа аҵаҵара даҿын. Ашҭа иҭышәшәон ҿыц ирцәыз аџьҵлақәа рыфҩы хаакәа-кәараӡа.
Саида лыԥсы ааины лҟырҟы инкылагылеит. Заур днаивст ҿымҭӡакәа, гәыбӷан дула лылаԥш неихьырсны. Иаргьы ишьҭахь налеиаирхеит, дшааз имбаӡазшәа. Аҩны дхалаанӡа, Алхас амаҵурҭа аҿаԥара ддәылҵны дкәалаауа даалԥылт.
– Унан, уара, сыԥсы зыӷроу, сылашара! – лҳәан, диеигәырӷьаны даашьҭылхит, иӡамҩақәеи ихәдеи дыргәӡуа.
– Нанду лыҟнытә Леуарса сааигеит, бара быҟаӡамызт, баба абнахь знык сигеит, е-е, анҭ амаҭәахәқәа иаагаз, аҩын ҿыц ҳаргылоит. – Дналымпыҵҵәраан: – Баба, уааи арахь, ди дааит, умбаӡои! – иҳәан, ибжьы наиргеит.
Саидагьы, Заур иааира дазыԥшызшәа, уахь дынхьаԥшит.
– Сара сахь уааи, усыцхраа, сызҿу умбаӡои! – ибжьы иргеит Заур.
Саида Алхас иаб иахь дылмышьҭит, аҩныҟа дылгеит.
Иалса дааин, лнапы ӡәӡәаны, аныга лыман ажәхьара адәныҟа дцеит. Аиҵаҵара зҭахыз ажәи аҳәыси рыҟаабжь гоижьҭеи акыр ҵуан. Иалса урҭ еиҵалҵеит; ашәах зынчыла иҟаз аныга азна ахш лыман дааит. Саида ахш ачуан аҿы иаалраӡан, амца иахакналҳаит. Иалса аишәа налыргылан, уаххьа архиара далагеит.
Заур макьана аҩныҟа дмааицызт, ақьарысҭақәа аҩнаҵаҟа рыҵаҵара даҿын. Урҭ, уа ақәа ахьырмысуаз анаҩсангьы, ауаа ирбарҭамызт, аҩнаԥхьа ӷәыла иҟаҵаны иҟан, шәыгала ишәны.
Заур иусутә даналга, амаҵурҭахь днеит, уаҟа изыԥшын уаххьа афаразы. Амаҵурҭа ашә аартны абарҵа данныҵала, иаҳаит Алхас ацәажәара дшаҿыз, Саида уи ииҳәоз дшахыччоз. Заур игәы ҟанаҵеит иаҳаз, дныҩналт амаҵурҭа. Иалса днеиԥылеит аӡи асапыни лыманы, илҭахын инапы илырӡәӡәар, уаххьа ифар акәымзи. Заур аишәа данынахатәа ауп егьырҭгьы уаххьа афара иантәа.
Саида зынӡагьы длыхәаԥшуамызт, дагьлацәажәомызт иара, ларгьы димацәажәеит, аԥхьа иара дсацәажәааит ҳәа иԥхьаӡаны. Хаҵеи-ԥҳәыси, акы згәы иалаӡам шьоук реиԥш иҭынчӡа рхы удырбон, аҩныҟа
дахьааргаз деигәырӷьаны иааҟәмҵӡакәа ипарпаруа ицәажәоз, уажәы-уажәы Иалса дзахәмаруаз Алхас иеигәырӷьаны даргьы иахәмаруан, иччон, аха рылаԥшқәа еиқәдыршәомызт, рҽеицәырыхьчон.
Ирызгәамҭаӡакәа, ишылашьцара илашьцеит, еиқәшьшьы иааҟалт аҽнытәи ашоура мшы ацымхәра ахьшәашәара аазгаз аҵх. Зыҩныҟа аара азгәрӷьара иаркараз Алхас, ирласны ацәа данакы, Иалса акәасқьахь дганы дышьҭалҵеит.
– Уара, – лҳәеит Саида, аҵыхәтәаны, лхы Заур инаиқәкны, – иуҭахуп ҳаҩнарҭаҿтәи аусқәа ухала мацара иҟоуҵаларц. Усоуми?
– Усоуп, ааи, аҩныҟаҵаразы сара бара уаҳа сбазҵаараны сыҟам! Бара аҩн ҿыц бҭахым, уи еилыскаауеит сара!
Саида илызгәамҭазшәа ҟалҵеит лхаҵа длызгәааны дышцәажәаз, ирхааны ашьшьыҳәа ус лҳәеит:
– Сара усазҵаар уҭахымзар, салацәажәом, иуҭаху ҟаҵа. Ирхиа аҩнымаҭәахә, иануҭаху иргыл! Аха убригадаҿы уахьымааз, ҽнак хәлаанӡа абна уахьылаз шхәарҭам уаргьы иудыруеит. – Заур ажәа лымеикыр иҭахызаргьы алагаха имҭакәа лара лтәы налыгӡон: – Сара уажәы уи салацәажәом. Кәасҭеи уареи ишәҭаху еибышәҳәа, сус алам.
– Акыр иабҳәама бара Кәасҭа? – дҵааит Заур илахь неимарџахәны.
– Сара акгьы иасымҳәеит, аха иара дҵааит, есышьжьымҭан сара сҿы дааиуан, иахьа дмааиӡеит, дабаҟоу ҳәа. Сара исыздыруам ҳәа иасҳәеит. Иара иҿы узымнеиз, нас шаанӡа угылан узцаз, уахьцаз иалздыраауаз сара, насгьы егьсоумҳәаӡеитеи! Иҵабыргыми уи?
Тәым ԥҳәыск диацәажәозшәа игәы иабон Заур, Саида лыбжьы ахьиаҳауаз. Лара дцәажәон лхаҵа иакәымкәа, даҽа бригадирк диацәажәозшәа.
– Сахьцаз бдыруазар, иабҳәозма? – длазҵааит.
Саида Заур данынаиҿаԥш илбеит, иқьышәқәа ырҵәины тәамбарыла дышԥышәырччоз. «Уара уоуп зегьы зхароу, сара исывубозеи!» – аалгәахәит лара, аха ласра лыламҵакәа гәеизадала ус лҳәеит:
– Дырҩегьых иуасҳәахуеит, усураҿы узыҟамыз аколнхара ахантәаҩы уара ухаҭа иоуҳәароуп, сара сакәымкәа. Сара изиасҳәарызеи ҳҭаацәаратә усқәеи, абригадаҿы уара уусқәа зеиԥшроуи, уи уара иууалоуп иоуҳәарц.
– Зеиԥшыҟам ала бцәажәоит, ибзиоуп! – иҳәеит Заур.
Иҿшьыз ҳәынҵәак ацԥхьқәа ирыцқьарацы инапсыргәыҵа аннақәирӷәӷәа, еиҳагьы инеиҿататеит, аха иара изгәамҭаӡеит, ирыцқьаз џьишьеит.
– Сара исзеилымкааит, ачаиҿыхра аиԥҟьара азин умоуп ҳәа зуԥхьаӡо? – лҳәеит дырҩагьых Саида, лыбжьы аарҿацаны.
– Уи закәызеи, ачаиҿыхра аиԥҟьара азин шԥасымоу сара?
– Уи еиԥш аус аҟаҵара азин сымоуп ҳәа иумԥхьаӡозар, измааноузеи, нас, умаҭәахәқәа раагаразы Гач абнахь игара?
– Гач абнахь дышԥазгеи, иалбдыраауазеи бара? Заур дҟаԥшьӡа днеицрашәеит.
– Издыруазар акәхап, исзымдыруазар исҳәозма. Игәы иаанагомызт, Гач иҳәап ҳәа. Ихатә усаз аҷкәын
абнахь дшигаз аколнхараҿы иаараҳар, аҭыӡшәа алҵыр ҟалон. Дыццакны, дазымхәыцкәа иҟаиҵаз аус, агәыла-азла, ақәла уҳәа рҿы ихьӡ ԥхасҭанатәыр алшон. Игәра зигазеи дыҷкәына мыждахааит уи? Игәра имгаргьы ишԥеиуаз, иааигаз амаҭәахәқәа имацара изаагомызт, аӡәы дицимырхыраакәа, аҷкәын уаҩ ҭынчк, гәрагак иакәын, диқәгәыӷит.
– Игәаԥхарала дсыцхрааит иара, иҭаацәарагьы срыцхраахьан аамҭак азы зны.
– Уара иудыруан аҷкәыни иани ирзуухьоу абзиара ҳаҭыр шақәрҵоз, узрыҳәо аказы ушхьадмырҳәуаз – уи ухы иаурхәеит. Уазымхәыцит абригадаҿы адисциплина шеилоугоз. Иумдыруеи ҳабригада аколнхараҿы аԥхьагылара шагаз.
Заур уажәы дазхәыцуан даҽакы – Гачи иареи иҟарҵаз апартбиуро аҿы иқәдыргылар ҳәа дацәшәо дҟалеит. Уимоу, аколнхацәа рзеиԥш еизараҿы иқәды-ргыларгьы ҟалон. Кәасҭа игәра злоугозеи, уи, нацәала сеибадырбо, сцәа изыԥҽуазар иԥимҽшеи. «Абри Саида ишԥалзеилымкаауеи?.. Еилылкаауазар, цхыраарас исылҭарц илылшозеи? Мап, зегьы сара исхароуп», – игәахәуан Заур. Гәынхара хәыҷык зныԥшуаз бжьыла иԥҳәыс длазҵааит иара:
– Гач сара дышсыцхраауаз абригадаҿы иреиҳәама?
– Мап, сараӡәк соуп изеиҳәаз. Заҟа исцәымӷхазеи, аԥхьа саниазҵаа, уаҳаҭыр ахьибоз аҟнытә, сижьарц иахьақәикыз! Уара ухаҭагьы сужьарц уалаган, аха, нас… – Саида лажәа налмыгӡеит.
Заур астол дахыҵын, дааин, ашә днылагылт.
– Бара боуп зегь зыхҟьаз! – ҿааиҭит лара лахь даахьаԥшны.
– Ишԥа, закәызеи сара исыхҟьаз? – лгәы иныҵаххит Саида.
Заур иаразнак днаҿгәааит илҳәаз, аха иацижьҭеи длызгәаан дшыҟоу иҳәар иҭахымхеит. Иашоуп, уи иқьышә инықәых-нықәыххит, аха ичҳаит, ихы имч ақәирхеит. Насгьы, иԥҳәыс ишакәым лгәы анырхара ҩнуҵҟатә ԥынгылак даԥнарҟәҟәаауан, уи, аԥынгыла иазаанымкылакәа, агыгшәыг еиԥш аҿаанахар, ажәа џьбарақәа иамхаҳәар ҟалон, уи иҭахымызт иара.
– Бара ибыхҟьаз иарбан бымбои… – иажәа уаҟа иааникылан, аҩны дындәылҵны дцеит.
Ахәылбыҽха ишылашьцара илашьцахьан, агәашә иааҭалт Кәасҭеи Ҟарамани еицны. «Арҭ сазҵаарц иаазар акәхап, изакә аамҭоузеи, мшәан, иалырхыз! Уиазы иааҵәҟьазар, сдырӷәӷәарц ргәы иҭамкәа иҟам… – ааигәахәт Заур, дырԥыларц иҿанынеиха. – Ус акә, егьыс акә, уаҩҵас сырԥылароуп, аԥсшәагьы расҳәароуп!» – ааиӡбеит иара.
Саидагьы амаҵурҭа даадәылԥшит, иааиуаз зусҭцәаз анеилылкаа. Заур изы иаазар акәхап аалгәахәын, аҩнаҵаҟа иҵеиҵаз амаҭәахәқәа рышҟа дынхьаԥшит, урҭ рыблалаҵәҟьа ирбарц рҭахызар ҟалап ҳәа. «Ашьжьымҭан амхаҿы Заур дабаҟоу ҳәа Кәасҭа данлазҵаа, аҭаҭынказармахь дцеит ҳәа иалҳәеит (дахьыҟаз лдыруан, аха илымҳәеит), уажәы, иааигаз амаҭәахәқәа анырбалак, ларгьы иара диҩызазаап рҳәашт. Ихәарҭамкәан иҳахьит, ас иҟоу аус акы иалаҳәаӡамкәа ауаҩы ицәа ԥнаҽуеит, изаҳҭахызыз, уаҩы мдырк, гаӡак иҟаиҵашаз ҳхы иаҭәаҳшьеит, уиоуп ари иаанаго!»
Асасцәа аҩнаԥхьа иааит.
– Ушԥаҟоу, угәы бзиоума, Заур? – дҵааит иаразнак Кәасҭа.
– Хар сымам, – иҳәеит Заур, деихаӷәӷәа-еиҵаӷәӷәа, – иаразнак нап сылеикырц игәы иҭамкәа дыҟам, иҵаашьақәа зеиԥшроу ала, – ааигәахәт иара.
– Ҳаҭоумҵан, хәыҷык аамҭа иахырԥаны ҳахьааз, аха уск ҳамоуп уара уҿы…
– Иауазеи, шәаазааит! – иҳәеит Заур ибжьы аардагәаны. – Шәааи арахь! – даарыԥхьеит аҩныҟа.
– Саида дыҟоума? – дҵааит Кәасҭа.
– Сыҟоуп, ара сыҟоуп! – лыбжьы лыргеит Саида. Асасцәа рыма акәасқьа инхалеит.
– Уиаҟара ҳтәом, – рҳәеит иааиз.
– Алагашьагьы цқьа сақәшәом, иҳәан, Кәасҭа инеиҭак-ааиҭакуа хаҵеи-ԥҳәыси илаԥш иныҵигеит.
– Аҳәашьа ушԥақәмшәои, иуҳәозар иҳәа! – иҳәеит Заур иҽаарыӷәӷәаны, нас иааигәалашәан, дразҵааит, аӡба ӡәыр дакуазар, аҩы хианы ишықәгылаз. Аха дара, иаҳҭахым рҳәан, ирымуит.
– Шәара иахьа аус жәуан, шәааԥсоуп, аамҭа шәцәаагом, – азгәеиҭеит Ҟараман.
– Иашоуп, иашоуп, – дақәшаҳаҭхеит Кәасҭагь ихы аарҵысны.
Заури Саидеи рыгәқәа ааҭынчхеит. Еилыркааит иааиз дара зыцәшәоз азы ишымааиз. Знапаҵаҟа иҟоу аӡәы изгәааз аиҳабы, зны-зынла убас дҟалоит, ажәа ҿацақәа иҳәаанӡа, иҩнуҵҟатәи игәеибафара ихы-иҿы ианубаало аҟынӡа аҽеиҭанакуеит, мамзаргьы, даҽакала иныруеит. Урҭқәа акгьы узидбаломызт Кәасҭа; ус анакәха Заур адисциплина ахьеилеигаз азы игәаан имааӡеит, акәасқьа иҵоу аҩнымаҭәахәқәа уаҩы дрыла-кьысуам, ишьҭазааит уа рҭыԥ аҿы ԥшьаала.
Заур игәы ӷәӷәахеит, еиҳа длахҿыххеит, маӡажәак имоушәа Саида дындәылԥхьан илеиҳәар иҭаххеит, асасцәа уаххьа шырҿаҵатәыз. Убри аамҭазы Ҟараман инапы неигӡан, Саида дналкьысит, игәоуҭаратәы иҟан, џьшьара лиҭар шиҭахыз, егьиҳәеит абас:
– Акыр иаԥсоу Саида! Шьардак ҵуам атәылаԥса-дгьыл еибашьра ду ахьынтә хьыӡла-ԥшала бхынҳәи-жьҭеи, аха уи аахыс ҳколнхаразын зеиӷьаҭам аус бзиақәа былбыршахьеит. Аҳәира зхатәаны иҟаз ачаимхы, аԥхасҭахара иацәынбырхеит. Бара ибырҵабыргит аӷа иабашьраҿы анаҩсангьы, бышфраԥҳәысыз, аҭынчра аамҭа аангьы,
аџьаус азықәԥаразы. Ҳара зегьы акы еиԥшымкәа ҳбеигәр…
– Исзеилкаауам, Ҟараман, абриаҟара сызурҽхәо, хәыҷык иԥшӡам ус. Суҳәоит уи аҵыхәала уаҳа умҳәарц! – Ҟараман иажәа днаԥыҩлеит Саида.
– Аиаша лҳәоит, усҵәҟьа ауаҩы ирҽхәара хәарҭам, – Саида длыдгылан даацәажәеит Заур.
– Ҟараман аиаша иҳәеит, шәиҿамԥан. Аҳәса хандеицәа ҳамбацкәа ҳаҟам, аха Саида леиԥшҵәҟьа макьана уаҩ дҳамбацт! – иҳәеит Кәасҭа ацәажәара иҽналархәны.
– Аҩыза апарторганизациа амаӡаныҟәгаҩ, ҳаԥхьа ишьҭоу аусутәқәа цәгьа ирацәоуп, – лҳәеит Саида, дааԥышәырччан. – Усҵәҟьа сумырҽхәан макьана, уи наҟ-наҟ ҳахьӡап!
Ҟараман лырҽхәара даҟәыҵуамызт.
– Зырҿиара баҿу аус, бара бзы анаҩсангьы, ихьӡуп зегьы ҳзы, аколнхара зегьы азы. Уи зырҵабыргтәузеи, иеицырдыруа усуп. Аха ауаҩытәыҩса хәыҷык иԥсы цәгьоуп, еснагь еиҳа ҟаиҵалар иҭахуп. Убри аҟнытә, Кәасҭеи сареи ҳааит ҳбыҳәарц, бымчи былшареи зегьы ус ҟаимаҭк иадыбҵаларц.
– Изакә усузеи уи? – иааџьашьаны дҵааит Саида. Иԥҳәыси Ҟарамани инеимда-ааимдо рыхәаԥшра даҿын Заур, излацәажәо изакә усузеи ҳәа.
Кәасҭа, ҟҳы-ҟҳы иҳәан, дааимҳәеит, ихаԥыцқәа еихарӷәӷәаны даақәԥсычҳаит; дизыԥшын Ҟараман, иажәа данбалгои ҳәа.
– Ҳәарас иаҭахузеи, ибдыруеит, – Ҟараман иажәа анагӡара даҿын, – иахьатәи аамҭазы аколнхарақәа жәпаџьара рҿы аԥхьагылацәа иреиҳау ахыдҵақәа шырго. Убарҭ рахьтә шьоукы-шьоукы рыхьӡи-рыԥшеи гахьеит, мышктәи ачаиҿыхра арекорд ахьыҟарҵаз азы. Ҳааит ҳбыҳәарц… – Ҟараман, иажәа ааидкылан,
дынхьаԥш-аахьаԥшит, – ҳбыҳәарц Асоциалист џьа Афырхаҵа ахьӡ азықәԥара быдыбкыларц. Ҳара агәра аагоит, даҽаӡәы дышҳамам, бара аӡәы-заҵәык быда, аџьаус аҟны аҿырԥшы дзырбаша, ҳколнхара ахьӡ ҭызгаша. Асоциалисттә аарыхра ду азықәԥара бхы иадыбҵар, наҟ-наҟтәи ҳусқәа ԥхьаҟа иагоит, ақәҿиарақәа ҳнаҭоит. Бара ибдыруеит уи иаҵанакуа.
– Шәгәы ишԥаанагои, раԥхьаӡа ахы зласкыр еиӷьузеи уи еиԥш аусура алагара? – дҵааит Саида.
– Иаарласны ааглыхратә еизара ҟаҳҵараны ҳаҟоуп, убраҟа бцәажәар ҳҭахуп, ахыдҵа шбыдыбкыло нарылаҳәаны, – даацәажәеит Кәасҭа аҵыхәтәаны.
– Ачаиҿыхразы иахьа Аԥсны иҟоу, иреиҳау арекорд ишаԥызго ала ахыдҵа згарц аума ишәҭаху, мамзар, ишԥа?
– Ааи, ааи, аҩыза Саида, убриоуп иаҳҭаху! – иншьақәирӷәӷәеит Кәасҭа.
Саида лылахь аалбӷы-аалбӷын, лылақәа ырҵарны иара инаиқәлкит.
– Закәызеи иуҳәо, Кәасҭахеит, ари еиԥш ахыдҵа шԥалгои? – иҳәеит Заур, ишыҟамлоз ала ихы аарҵысны. – Ара ауаҩы дзыцәшәо иҟоузеи? Егьырҭ изаҳауа арцыхцыхуеит, аҿырԥш бзиа длырбоит, – иҳәеит Кәасҭа. – Сара аизараҿы сцәажәоит, сыхгьы иадысҵоит уажәы иҟасҵо аҟара аваргылан ишыҟасҵо ала, – лҳәеит Саида иааҭкааны. – Имаҷуп шәгәахәуама уи? Наҟ-наҟ уи аҵкыс еиҳаны акраҳзыҟаҵозар, иаҳцәызгода, ҳара иаҳтәыми. Ажәакала, иҟало аабап.
Саида зынӡагьы илмырзеит, арекорд иҟоу аԥысра аҽазыҟаҵара даҿижьҭеи ԥыҭрак шҵуаз, уиазы ишԥылшәоз лымчи лылшарақәеи!
– Аԥхьаӡа азыҳәан Саида илҳәазгьы цәгьам, избан акәзар, ҳколнхараҿы макьана ҩ-нормак рыҟаҵара аӡәгьы
ихы иадимҵацт, – иҳәан, Саида длықәшаҳаҭхеит Ҟараман.
Еиликааит иара, иахьа уажәраанӡа аӡәгьы ихы иадимҵац, Саида иҟасҵоит ҳәа дшадымгылоз. Ус аҟаҵара гаӡаусын, ахӡыргарахь еиҳа иԥшуеит азуҳәартә иҟан, аусҟаҵарахь аҵкыс. Ауаҩы иага сыӷәӷәоуп ҳәа ихы иԥхьаӡозаргьы, имч зықәхои изқәмхои идыруазароуп.
Аицәажәара иахьынӡаҿыз аамҭа оумак бжьымсит, аха убри аҩнуҵҟала Заур игәалаҟара акыр аҽеиҭанакит. Ихы иҭашәеит амыӷ еиԥш ицҳауа иҟаз хәыцрак: «Аколнхара еиҳабацәа иахьа абра рааира, Леуарса ила анаҩсангьы, иҟалазар ҟамлои Леван илагьы, уи илаԥш дыҵижьырц иҭахым афронт аҟны ицеибашьуаз «иҩыза». Иудыруазеи ақыҭа ирылаҩхьазаргьы Саидеи уи Левани рыӡбахә? Саида лхымҩаԥгашьа зеиԥшроу уаҩы ибап, уаҳа иҟоуҵозеи уажәазы?» хыбаарыла иҭәыз илаԥш илакыҵа иныҵижьын, иҿацаӡа иԥҳәыс иналықәикит.
– Бара беиԥш ачаиҿыхҩы бзиа, зыхьӡ гахьоу, Ленин иколнхараҿгьы дыҟам, даҽаџьара ҳаҟәыҵып, – иҳәеит Кәасҭа. – Ҳәарас иаҭахузеи, аарыхрақәа зегьы еидкылан иаагозар, урҭи ҳареи ҳазлеиусузеи – урҭ ҳара иҳаԥысуеит. Аха сара дызусҭзаалакгьы сиеисоит даҽаказы, издыруеит, ачаиҿыхра арекордҟаҵара ҳара ишырцәааго; ҳара зысҳәо бара бзоуп, – иҳәеит Кәасҭа, игәы иҭаз налырдырны. – Баша Леуарса биаҳәшьам бара, афырхаҵа Заур, шәеиқәнагаҵәҟьаны шәеиднагалт иаргьы баргьы. Ҳара баҳтәуп, ҳколнхара зегьы былаҽхәоит!
Кәасҭа игәарԥханы дааччан, зны Саида лыбӷа днас-насит, нас – Заур ибӷа. Заур илахь неимеирцын, днаскьаны днатәеит, – «Леуарса дахьиаҳәшьаз уиаҟара сазымхәыцызт, исызгәаагӡомызт уиаҟара, дахьуаҩдухаз. Сара сзы зегь дара роуп, аха Кәасҭа изы уи деиҳабуп», – дхәыцуан Заур, илыжж-илыжжуа.
– Нас ишԥаауеи, Саида? Уаҵәы инаркны ҳамхаҿы ибзалаҳхып гектарбжак иреиӷьӡоу ачаи ахьықәгылоу ҭыԥк. Афраԥҳәысра ахьӡ агаразы иаҳҭахуп гектарбжак иеиҵам амхы. Усами, Ҟараман? – Ҟараман ишҟа дынхьаԥшит Кәасҭа.
– Усоуп, ааи, заҟа аҭаху аӡбара мариоуп, уиаҟара иуадаҩым, – ихы ааирҵысит Ҟараман.
Заури Саидеи реизыҟазаашьақәа дахьрыхәаԥшуаз, игәеиҭеит иара еимакык шрымаз. Аха уи изакә еимакыз сеидроу. «Иҟаларыз, анаџьалбеит, ари аҩнаҭа бзиаҿы? Заур игәы еиҟарамзар, уи иахҟьаны илахь еиқәызар? Иахьа аусураҿы дыҟамызт иара. Ҳиазҵааргьы ҟалоит, ихьыз ҳаиҳәарц азы» – ааигәахәт Ҟараман.
– Ачаиҿыхра аамҭа баша ибцәыбхасҭамхаларц азы, ианҿыбхлак, адкыларҭахь иназгалаша аӡә дбыдҳаргылап, – иҳәеит Кәасҭа иажәа нагӡо.
– Дызусҭа исыддыргыло, уи еиԥш иҟоу ауаҩы хуаада дҳазҭада ҳара? – Кәасҭа дааиҿаԥеит Саида.
– Шәыбригадаҿы акыр ҵуеит аус иуеижьҭеи ани арԥызба хәыҷы… Ихьӡ схамышҭи, Жора арадио ахь даагеит, егьи, уи иҩыза… Ихьӡ шԥасхашҭи!..
– Гач иоума узҿу?
– Аиеи, аиеи, Гач! Ҳаит, анцәа ишәиааит, агәхашҭра шԥасоуи!.. Уи аҷкәын аусура цқьа иҭахым, анеиааира еиҳа бзиа ибоит рҳәеит, ус дыҟазар, бара дбыцхраалар еиҳа еиӷьуп. Аиаша ҳҳәозар, ачаиҿыхра хаҵаусым, ԥҳәыс усуп.
Саида ари ииҳәаз зынӡагьы дақәшаҳаҭмызт. Кәасҭа иааималкит, ԥыҭкгьы лҳәеит, аха иара дазымӡырҩит.
– Гач дхаҵоуп ҳәагьы дузыԥхьаӡом, иара имҩанигалааит бкалаҷкәырқәа анбырҭәлак, ачаибӷьы акризхыҟәшәалозаргьы ихыиҟәшәалааит, мап зҳәода, бара арекордҟаҵара ауп быззықәԥаша, уаҳа акгьы. Еилыбымкаауеи?
– Ани схатә гектар иаԥсыхәоузеи?
– Иарбану? Аҳәира зхыҵәазу? Уи аӡбахә аҳәара иаԥсам! Ҳара бнапы ианаҳҵоит зеиӷьаҟам аҳәынҭқарратә ус, – азгәеиҭеит Кәасҭа иҽыназҵәылхны.
– Сгәы иаанагоит, Саида, уи базыразхап ҳәа, – иҳәан Ҟараман, – уара угәы ишԥаанагои? – Заур днаихәаԥшит. – Ишышәҳәаз ауп, азхәцра аҭахӡам, – аҭак ҟаиҵеит
Заур, игәаанагарақәа дхаргалан, деиԥхьхәцаауа.
– Сара сақәшаҳаҭуп, – лҳәеит Саида.
– Быххь згааит! – иҳәан, Кәасҭа дгәырӷьаҵәа дгылан инап ҭахәқәа лышҟа инеирххеит.
Иаарласны аишәа дырхиеит, уа иқәын акәты ӡны, ашә ҟәаҟәаса изгәылаз абысҭа ԥхаҵәы-ԥхаҵәуа.
– Сара хымԥада издыруан абри еиԥш аус бзиа азыҳәан ҵәыҵақәак рыжәтәыс ишҳақәшәоз, – иҳәан, Кәасҭа ибжьы рдуны ацәажәара далагеит, ԥыҭк анижә. – Агәабзиароуп аус злоу, аԥхьан ҳанааиз Кәасҭа дзызуазҵааз, егьырҭ зегьы уиаҟара ибаргәым, – иҳәеит
Ҟараман иааигәаларшәаны.
Заур уи ацкы усҟангьы иҟаимҵеит, уажәгьы егьи ҳәомызт. Аиаша имҳәарада ԥсыхәа амаҵәҟьамкәа иҟазар, Ҟараман иеиҳәап, иахьазы ус иҟазааит ҳәа иԥхьаӡон иара.
Ԥыҭраамҭак еиқәыӡырҩуа иԥшын. Заур игәы иаанамгаӡоны, Саида даацәажәан, ицынхәрас ус лҳәеит:
– Заур иҳәар иҭахым акәымзар, иӷьахьоу ихәрақәа мжьыжькын, ддыргәамҵуеит. Иахьа ақалақь ахь дцан, асаркьа иҽҭеиҵеит.
– Аа, аиеиҵәҟьа, – иҳәеит Кәасҭа инықәрҩрны, – иахьа усура дымнеиӡеит ҳәа сыҟоуп. Абригадаҿы дсымбаӡеит. – Абригадаҿы дабанеиуаз, иахьа ҿҳәарас иман асаркьа иҽҭеиҵарц, дцеит, – лҳәеит Саида, лылақәа ыргызмалуа лхаҵа инаиқәлкын.
Заур ихы неирҟәын, дынцәыҵаччеит.
– Асаркьа иаанарԥшызеи, ирҳәазеи аҳақьымцәа? – иаагәцаракны дҵааит Ҟараман.
Уи ацкгьы Саида иҟалҵеит:
– Ихәрақәа абзиархь рхы дырхеит рҳәеит.
– Агәабзиара мыжда зегь раԥхьа игылоуп! Уҽахьухәышәтәуа даара ибзиоуп, афырхаҵа, Заур! – иҳәеит Кәасҭа.
– Хар сымаӡам, сыбзиахәха сыҟоуп, – иҳәеит Заур иаалырҟьаны.
– Шәымбои дышцәажәо, данычмазаҩугьы сгәы бзиоуп иҳәоит, усоуп дшыҟоу, – лҳәеит Саида дааԥы-шәырччаны.
… Асасцәа цеит. Урҭ анца ашьҭахь:
– Умбои зегьы шыманшәалахаз, – лҳәан Саида дҿагәыбзыӷӡа лхаҵа инаиалҳәеит.
– Бара бзыҳәан иманшәалоуп, иабаргәузеи, – дналҿаԥеит Заур.
– Уара узы ихәарҭами?
– Сыздырам.
Риарҭа ҟалҵеит, есқьаангьы ишыҟалҵалоз еиԥш, ҩ-хчык еиваҵаны.
– Аҵх акыр инаскьеит, шьҭа ҳашьҭалап, – лҳәан,
Саида лҽааилыхны днышьҭалт. Акыр днаскьеит аҭӡамц ахь, лывараҿы Заур ашьҭаларҭа иҭо.
Лара лзы игәы ахьнирхази, дахьылхыбаази, еиҭарҿыцны рыхцәажәарахь аиасра уаха уаҳа иаҭахым ҳәа илыԥхьаӡон Саида. Заур ихала еиликаахьазар акәхап, илеиҳәаз ажәақәа аҭахымкәа гаӡарыла ишиамхаҳәаз. Аҽынтәи амш, имшы хьанҭаны ирхысит. Еиланагалар, рыгәқәа еибахәыр алшон, аха ус егьҟамлеит, убри аҟнытәгьы, зынӡа изаҭахузеи уи агәаларшәара? Саида лгәы иаанагон, Заур ихала идырны ихы гәыбӷан аиҭап, акгьы шылхарам еилкааны дылнышәап ҳәа. Аха иара даҽакала дахәаԥшуазаарын. Игәаҵанӡа иҭызшьааз
иԥҳәыс лхыбаара, ицәа-ижьы иалахеит, ихала дылнышәаанӡа, аԥхьа лхы лырқьиар иҭаххеит. Лара уи зынӡагьы лхахьы иҟамызт, иаргьы изихамыршҭит игәала, иаахәыҵырҟьаны лара ишылҭахыз еиԥш. Ссиршәа иубаратәы иҟан даҽакгьы: иԥҳәыс лхыбаара убриаҟара ицәа ишалазгьы, зны-зынла кәанызанрак неизкылсуан, уи егьшылхарамыз изырдыруаз. Уахыччартә иҟоуп ауаҩы иҟазшьа иамоу даҽакгьы: аԥҳәыс мдыршақә акы лхароушәа гәҩарас дҟаҵаны уанылхыбаа, угәала ухыԥсаауам, цқьа еилашны, еибафаны еиқәмтәакәа, ишылхараҵәҟьам анеилукаалак ашьҭахьгьы…
Иахеиԥш, уахагьы, Заур, ашоура бааԥсуп, иҳәан, ахчи азанҵиари аашьҭихын, ашәахь иҿынеихеит, амҿтәы каруаҭ ахьгылаз аҩнашьҭахьтәи ауаҭах аҿы дышьҭаларц. Саида дааныскылоит ҳәагьы даламгеит. Илдыруан иҟазшьақәа зеиԥшраз, дшаанымгылоз. Мыцхә бзиа дылбон лхаҵа, убри аҟнытә, шьоукы-шьоукы аҳәса реиԥш илызҳәомызт абас: «Уца иахьуҭаху, уара амбжьахшәа иҟоу. Уааихра уҟоуп сара сахь, ҳаинышәап ҳәа усымҵақьақьо. Усҟан ҳаицәажәап уареи сареи!» Мап, Саида илыламызт шьоукы-шьоукы аҳәса ирылоу аҩсҭаарақәеи ахԥарарақәеи.
Алампа дынҭаҭәҳәан иаарцәаны, Заур дахьышьҭалоз ауадахь лҿыналхеит. Идиҵаз ашә ашьшьыҳәа иаалыртын, днеин иаԥхьа днықәтәеит. Заур лышҟа дмааҳәит, уимоу, зынӡагьы иҽимырҵысит, аха лара илдыруан дшыцәамыз.
Лнапы налыгӡан, ижәҩахыр кны даалырҵысит.
– Заур, Заур! – лҳәан, лыбжьы наиқәлыргеит.
– Иҟалазеи, закәзеи? – лара лахь даахьаҳәит. Саида харԥзаҵәы дыҟан, уи лцәа-лжьы иаҵоу ахаара
Заур иахьеи иаци имбеит. Иҟәыԥс-ҟәыԥсуа иҟаз лгәҳәԥы еиқәҟаҵақәа, лхыжәҩабжь мақьақәа, лхахә еиқәаҵәақәеи, лхы-лҿы аҟәашреи уҳәа, алашараҿы блала ишимбозгьы, гәаныла ддыргәтәуан, дхырхуан. Игәы иага илзыхәанчазаргьы, зда димам аԥҳәысхша изааигәара данааи, лхыԥша аниҿас лышҟа анеира иҭаххеит, аха иҽааникылт. Ус ҟаимҵар ада ԥсыхәа имамкәа ибеит, иԥҳәыс иара иаҵкыс диааизшәа иԥхьаӡеит.
– Бзааизеи, ибҭахузеи сара сҟны? – дҵааит Заур, ибжьы ҭахәаҽӡа.
– Иухьзеи, сыхаара, угәы иалоузеи? – дҵааит Саида.
Ихы лнапы накәлыршан, иналгәыдлырӷәӷәалт. Заур ҿымҭӡакәа иҿы лгәы инадиҵеит.
Лара дааит егьшылхарым иалҳәарц, дылхыбааратәеиԥш Левани лареи ианакәзаалакгьы акгьы шрыбжьамыз… Аха Заур аҵаа еиԥш иҽирхьшәашәеит, имҳәеит изеиԥшразаалакгьы ажәа ҟәандак, уи лара лгәы канажьит, ишылҭахыз еиԥш дзимацәажәеит гәыкала.
Саида лиарҭаҿы дааины днышьҭалт, лхы лымагәыхьха. Лхаҵеи лареи ироуз агәеизҷыдара цәгьа лылахь еиқәнаҵеит лара.
Ҟарамани Кәасҭеи телефонла изыԥхьан иааргаз Леван Адамаӡеи, ачаидкыларҭа ҩын ҿыц иныҩналан, астол хәыҷы игылаз инахатәеит. Леван икәалаԥ аҿы анааирты, иҭан аҵәаԥшь иаҩызаз аҭаҭын бзиа. Ӡгарк ахыхны, аҭаҭын нагәлеиԥсан, ирҳәуа, егьырҭ изҭахызгьы инариҭеит.
– Саида сара афронт аҿы дыздыруан, – даҿын Леван, аҭаҭынлҩа иҿы иҭырббуа, аԥхьан дызлагаз иажәа анагӡара, – даара деибашьҩы бзиан лара, аха, аиаша шәасҳәап, исыздыруамызт анхашәа усураҟынгьы абриаҟара дышҵоураз.
Саида дбашамызт, ауаа реиҿкаашьа дазҟазан, аԥшьгарақәа лылан, ҟыбаҩла дҵарын, абриазакәын Левангьы изиҳәоз.
– Уи зназы уиаҟара лыгәра згомызт, – иҿы иқәшаҳаҭхеит Кәасҭа.
– Зназы лыгәра угомызт, аха уажәшьҭа лыгәра уго? – дҵааит Ҟараман дааччан.
– Уажәшьҭа лыгәра згоит, ҳәарас иаҭахузеи, избан уҳәар, аҳәира илхны иаҳзыҟалҵеит иԥхасҭахахьаз амхы, еиҳабыс дызмоу абригада аԥхьагылара агеит, насгьы уи иалоу ауаа рацәаҩны русурақәа реиӷьтәра иаҿуп.
– Заҟаҩ ыҟада урҭ? – дҵааит Леван.
– Макьана бжьҩык роуп иҟоу, – иҳәеит Ҟараман. – Цацу иацы ҩажәи жәибжь килограмм ачаи ҿылхит. Саида лхаҭа иҿылхит хынҩажәи ааба килограмм. Сара излазбо ала, абас ицо иалагар – имцакәангьы ишԥаҟалои – харак имгакәа, абригада иалоу зегьы ԥхьагылацәахоит. Аколнхарақәа рыԥсҭазаараҿы, бригадак иалоу зегьы аԥхьагылара змоу усуцәаны рыҟаҵара ус ҿыцуп, уи еиԥш макьана џьаргьы иҟамлацт.
Дааит, уа аус зуаз агрономҷкәын, зхахәы ауасцәеиԥш еиларҳәны иҟаз, еиқәакы, уи иҟазшьақәа злаҟаз ала, шәара зқәым аӡә иоуп уҳәарын, илақәа, илакыҵа аҵагылара рцәуадаҩны, ишаҟь-шаҟьо, излацәажәоз аҩбатәи абригада шакәыз анеиликаа, игәы иныҵаххны ус ҿааиҭит:
– Шәара уажәы иаразнак Саида хәба лзықәшәыргылеит. Макьана иаамҭоуп зышәгәахәуазеи уи хәба лзықәыргылара? Шәгәы ишԥаанагои, аццакра шәмыхьӡеи? Даба шәазхуци, – раԥхьа днеиҳәҭҟәыҟәлеит. – Саида ачаиҿыхра иаҳҭаху аԥҟаррақәа еилалгоит, акгьы усс илымаӡам. Сара иласҳәеит уи аҭыԥ аҿы ачаиҿыхра макьана иаамҭам ҳәа, лара иаамҭоуп лҳәеит. Убри еимакны ҳагәқәа еизынхеит, шәара
шәасны лырҽхәара шәаҿуп. Сара сыграномуп, дахьсзымӡырҩуа уамашәа избоит, аиаша шәасҳәап.
Иҵабыргыҵәҟьаны, мышқәак рышьҭахь, Саидеи иареи ргәааибагеит. Ачаиҿыхра далагеит, ачаишьаҭақәа ахьқәыԥшыз ҭыԥ ҿыцк аҿы. Агроном дааин илеиҳәеит ари аҭыԥ аҿы ачаиҿыхра даҽа мчыбжьык иаамҭам ҳәа. Саида ачаиҿыхра даҟәымҵит, илыдлымкылт агроном ииҳәаз. Иара дцан, Кәасҭа иеиҳәеит, убасҟан Саида даҽа участокк ахь диасны аҿыхра далагеит, араион ахь Леван изылцҳаит даарцы, агрономи лареи руа ииашоу аилкааразы, убриоуп иахьа абра Леван дзааз.
Иаарласны дааит Саидагьы, уи даара лгәы ԥжәо дыҟан, аха лҽеиқәҳәалан, лгәыԥжәара лынлырԥшыр лҭахымызт, дҭынчӡа лхы улырбон. Еимаркуаз ачаимхахьы зегьы еиманы ицеит.
Леван оумашәа ибон ачаи заҟа ибзиан иазҳауаз. Уажәы аабыкьа дыҟан дцеижьҭеи, амхы даара аҽеибнаҭеит. Ачаишьаҭақәа духеит, рықәцәқәа ҭбаахеит. Ԥшьба-хәба бӷьыц ылзгаз аҟатақәагьы акыр имарымажахеит. Амхы ахьынеимаз ауразоуроу зегьы, улақәа ааҭнашьааратәы еиԥш ицқьаны, ибзианы иҟаҵан. Џьара-џьара ачаицәаҳәақәа убриаҟара рҽеимардеит, ашьаҭақәа умбаӡо, зоуреи зыҭбаареи зынӡа идуӡӡахаз, акы иахылҵызшәа иҟалеит зегьы.
Леван амхы далаланы хаз-хазы игәеиҭон ачаишьаҭақәа, абӷьҿыхтәқәа зҿаз ахылиаақәа рҿыхра иаамҭазу иаамҭамзу, иахыԥахьоу иахымԥахьоу, насгьы, зҿыхра ааиаанӡа иҿырхыз ыҟоу иҟаму.
Саидеи агрономи амхаҿы Леван ишьҭаланы инеиуан, ишьаҿақәа ԥхьаӡо, уажәы-уажәы инеихәаԥшы-ааихәаԥшуа, згәы ааибаганы иҟоу, бзанҵы аинышәара зқәым ҩыџьа аиӷацәа реиԥш; Леван акгьы иазҵаауамызт дара. Аҩыџьагьы ирҭахын ииашахар, Леван ииҳәарызеишь ҳәа ргәы хыҭ-хыҭуа изыԥшын.
Макьана акгьы иҳәомызт иара. Аха, аа, абар, дышнеиуаз даанҿасны иҽыҩеиҵихит.
– Абарҭ аҩ-цәаҳәак ирықәгылоу ачаишьаҭақәа зегьы-зегьы, агроԥҟара иаҳәо еилаганы идырҟәдит, – инапы ҩаҳареикын, ус ирҟәыдыз ачаишьаҭақәа жәпакы надирбеит.
– Иуҳәаз иашоуп, – иҳәеит дааццакны агроном, – сара сыҟамызт уи аныҟарҵоз. Санцоз ирасҳәар акәын, аха исхашҭны сцеит.
Арҭ аҩ-цәаҳәак ирықәеиҭаҳаз ачаи, икьасаны еиҭаҳаз чаин, убри аҟнытә, хыхь иаркны ҵаҟанӡа изызҳаз амахәҭа цәылажәқәеи аҟатақәеи дырҟәдит, агроԥҟара иаҳәо аҿҳәара ааиаанӡа. Уи аҭыӡшәа Саидеи агрономи акыр иалацәажәахьан, уажәы Леван ианцәырига, аҩыџьагьы неихәаԥшы-ааихәаԥшит ауп, уаҳа еибырҳәозыз.
– Ачаи ҿыхра ҳахьалагаз иахуҳәаауеи, еиӷьыз ҟаҳҵоу, еицәаз ҟаҳҵоу? – дҵааит Саида.
– Шәахьалагаз цәгьам, иабаргәузеи, аха уаҵәы, ма уаҵәашьҭахь шәалагар еиҳа еиӷьзар ҟаларын!
– Уиакәмыз саргьы исҳәоз! – ибжьы ааиргеит дгәырӷьаҵәа агроном.
– Саидагьы диашоуп! – иҳәеит Леван, дааццакны, лара акы лҳәаанӡа.
– Избан? – дҵааит агроном.
– Шәара, ҩ-цәаҳәак ирықәгылаз ачаишьаҭақәа ианраамҭамыз ишәырҟәдит, Саида акрылхароума уиазы?!
– Илхароуп, ҳәарас иаҭахузеи, лара лакәмыз абригадир, дымҵааӡакәа изыҟалҵазеи!
Саида лгәы иага иархәыҷызаргьы, иаарласны еилылкааит, ачаи ианаамҭамыз ишдырҟәдыз, аҩ-цәаҳәак рҟны иҟалаз азы лара лхы шлызмырқьиоз. Ахарара лыдуп, агроԥҟара ахьеилалгаз азы; Леван лгәы
нирхар ахьиҭахым азы длыдгылан дцәажәоит, дызлаирқьиаша акгьы далаҟаӡамкәа. Абас акәын Саида ишеилылкаауаз Леван иажәақәа, иҵабыргны, иара убас акәын иагьшыҟаҵәҟьаз.
Ачаидкыларҭа аҩнахьы ихынҳәны еиҭацеит. Уа Цацу дырзыԥшны дтәан. Агроном агәыла қыҭахьтәи аколнхарахь дцеит.
– Уаҵәы ачаиҿыхра ҳаауоу ҳмаауоу еилыскаарц сааит, – лҳәан, дҵааит Цацу, дҟаԥшьӡа днеибакны.
Илшәын лара агәилԥштәы змаз ашифон ҵкы, илышьан алакаруан шьаҵатәы еиқәаҵәақәа. Амра иашәхьаз лцәа лҵкы ахәда иҭыԥшуан. Арҭ аҩымш аус луӡомызт, луацәақәак рахь доурышьҭын, дцан ибаны дааит.
– Леван аԥсшәа зиабымҳәазеи? – дҵааит Саида.
Цацу лхахьылгара лмоуа, дыԥхашьа-ԥхаҵо дааҟа-леит. Дҟаԥшьӡа днеицрашәеит лоуразоуроу.
– Егьоурым, аԥсшәа салымҳәазар, сара иласҳәап, – иҳәан, Леван днеин, лнапы лымхны аԥсшәа налеиҳәеит. Саида лкалаҷкәри лхылԥеи аашьҭылхын, адкыларҭаҩны егьи азыбжа ауаҭах ахь иҩналҵарц лҿаныналха, Цацу ашацаҳәа дналышьҭалеит.
– Уаҵәы чаиҿыхра ҳаауоу ҳмаауоу еилыскаарц сааит ҳәа ибҳәаз шсызхамҵо бдыруоу, уиазы бмааӡеит бара, – лҳәан Саида, лнапы ндәықәлҵан, лҩыза лыжәҩахыр аалыбӷаҷит.
Саида илдыруан Цацу лгәы Леван ишизцоз, уахыкгьы дара рҿы сасра дышнеихьаз.
– Ус баша снеихьыԥшындаз аасгәахәит, – лҳәеит Цацу, дхәыҭхәыҭуа, лҿы лықәшаҳаҭханы.
– Бзиа дыббоу, дбымбоу аиаша саҳәа, исцәыбымӡан?! – дҵааит Саида.
– Сыздыруам, бзиа дызбозар ҟалап.
– Ибыдысныҳәалоит, иаргьы бзиа бибо анцәа дҟаиҵааит. Зеиԥшыҟам усуп!
Цацу угәы даарыцҳанашьаратәы Саида дналыхәаԥшит. Лқьышәқәа қәацқәацон, акы лҳәар шылҭахыз ҩашьомызт, аха илзымгәаӷьит, лҽаанылкылт. Саида, уи ангәалҭа, ҿымҭӡакәа зымҩа дынхьаԥшит, лҩыза лаҳаҭыр лбеит, илҭахымхеит уи мыцхәы длырԥхашьарц.
…Цацу раԥхьаӡа Леван дылбеит амаҵура далаланы, рколнхараҿы данааи аҽны. Дшылбазгьы абасоуп: ачаимхы иавгаз амҩахәасҭа даныланы аҩныҟа дцон, шьыбжьонтәи аԥсшьара аамҭа анааи, Саида аус ахьылуаз аҭыԥ даназааигәаха, агәара дынхыԥшит, аҩныҟа дцозар ҳаиццап ҳәа. Оумашәа иааџьалшьеит дахьынаԥшыз илбаз. Саида аҵла ашәшьыраҿы дтәаны, лара илзымдыруаз арԥызбак иацәажәара даҿын. Арԥызба, ақалақь аҟны ишеилаҳәо еиԥш, ибзианы деилаҳәан. Изымҵатәаз аҵла ҵаҟатәи амахәқәа руак аҿы икнаҳан арԥызба ипортфели ишлиапеи.
Цацу ари илбаз ахи аҵыхәақәеи цқьа еилылкаар лҭаххеит, лгәы ус илнарӡбеит. Леван дгылан ацара даналага, лара ирласны ахҵысҭахь ддәықәлеит. Леван уа днеиаанӡа ԥыҭк днаиаԥысрацы, дхыҵны иҿанынеихалак, иаарласны дналыхьӡаратәы еиԥш. Цацу илҭаххеит, ақалақь аҟнытә иааз, иахьада илымбац ари арԥызба хымкых, цқьа днеиҿаԥшыр. Дызусҭадашь иара? Ииҭахузеишь аколнхараҿы? Араион аҟнытәи дара рҿы иаауа арԥарцәа, Цацу илымбацыз, илзымдыруаз ҳәа шамахамзар, дыҟамызт. Аха ари урҭ аӡәгьы диеиԥшымызт. Иҟалап, Саида хаз ҷыдала илдыруа аӡә иакәзар.
Ахҵысҭа данхыҵлак, амҩахәасҭа арасырхәара илсны, хланҵы акәара зҭысуаз агәаҩара иҭалон.
Цацу ахҵысҭаҿы даннеи, лшьаҿақәа иаарыглырхан, ԥшьаала лҿыналхеит. Арԥызбагьы, абар, ахҵысҭа
дхыԥан, дналышьҭалт, иаарласны длыхьӡошәа анылба, дааҭгылт, аӡә дылзыԥшушәа лышьҭахьҟа лхы рханы. Илҭахын, лара лҿы дааиаанӡа харантәылагьы диҿаԥшыр.
Леван дшааиуаз, ашырҳәа Цацу дналывҟьеит хыма-ԥсыма дналҿаԥшны, дагьыналеихырхәаны.
Лара лыҽмырҵысӡакәа, дахьгылац дгыланы дишьклаԥшуан, амҩахәасҭа ианыршәланы дахьцоз. Иаразнак лцәа иалашәеит, акы дшаргәамҵуаз, игәы шҭынчмыз. Ццакрыла ицашьеи илахь заҟа еиқәзи иудырдыруан аусқәа зеиԥшраз.
«Ех, Саида, Саида, бара ибыбзоуроуп ари илахьеиқәҵара, аха, избан, дзыхбырҟьазеи?..» – аалхәыцит Цацу.
Згәы цәгьа ихәыз, илзымдыруаз арԥызба ҟаимаҭ знызаҵәыктәи лылаԥш иқәшәара, аҭыԥҳа илзыннажьит, лгәаҵанӡа инеиз, иԥхаҵәы-ԥхаҵәуа иҟаз цәалашәарак. Уи нахыс Леван аколнхараҿы дааи-цыԥхьаӡа, аҭыԥҳа лцәалашәара иазҳауан, аҵыхәтәаны зынӡа бзиа дылбеит. Убасҟан адагьы уаҩ бзиа длымбацызт лара лхаан. Зназы илызхаҵомызт уи, аха шьҭа инагӡаны агәра лгеит бзиа дшылбаз, убри аҟнытә акәын, иареи лареи иахьатәи реиниара зны ашоура злыжәнаҵоз, зны дрыхьҭашьызшәа дзарлаҳәуаз…
– Ус ццакырак сымоуп, уажәшьҭа сдәықәлап, азин сымазар? – ихылԥа неихаҵаны ипотрфелгьы иҩыҵракны, Саидеи Цацуи днаразҵааит Леван, ачаидкыларҭа-ҩнаҿы ианааи.
– Ҳаргьы џьара ҳцоит, ԥыҭкгьы унаскьаагап, – иаҭалкит Саида.
– Зеиԥшыҟам.
Минуҭқәак рышьҭахь, ахҩыкгьы аҩны идәылҵны амҩа инықәлеит, ицон еицәажәо, еибарччо. Ахҵысҭа ианхыҵ, Саида, саҭамзааит, лҳәан, Левани Цацуи рнапқәа
рымхны, лыҩныҟа игаз амҩахәасҭа даныланы лҿыналхеит.
Цацуи Левани еицны ицон, рымҩа абна илган иган. Иныҽԥынгылт акәара. Уи, ацҳа хымызт, ихәыҷӡан, еергьҳәа ииасуан. Иҭарыжьыз ахаҳә ҟәазқәа ирықәгылан ируан ауаа. Цацу ахықәаҿ лҽаанылкылт.
– Бзыцәшәазеи? Бҭамыжькәа бырзгоит, бымшәан, аҳаҳаи! – иҳәеит Леван.
– Мамоу, аҩныҟа сцар еиҳа еиӷьуп, схынҳәуеит, – лҳәеит лара.
Леван ихылԥа ааихихын, ашәаӡеиԥш иҟәашӡа иҟаз ичабра ҭыхны иҿшьуа, ихы-иҿы ааирыцқьеит. Цацу илызгәамҭакәа даанымхеит, ачабра дара рҿы сасра даныҟаз илҭаз шакәыз.
– Ари цәгьа бзиа избоит, – иҳәеит Леван, – есымша ицкьакәакәараӡа сџьыба иҭоуп, исҟьашьуам. Ачабра анысҭаххо схы иасырхәо даҽакуп, уи сарӷьа џьыба иҭоуп, аа, изеиԥшроу! – иарӷьа џьыба иҭыхны иналирбеит калаҭуҳә еихданы арӷазақәа зныз даҽа чабрак.
– Бчабра сџьыба иҭысх-цыԥхьаӡа есқьынгьы исгәалашәоит шәара шәҟны саныҟаз аҵх ссир! – нациҵеит ииҳәаз.
– Аҵх акәхап иугәалашәо, сара сугәалашәома, – лҳәеит Цацу агәынамӡара зныԥшуаз бжьеиҵахала.
– Аҵх шәара шәыҩнами иахьаҳхаагаз, бара ҳаҭыр исықәыбҵаз ами исгәалазыршәо. Сара гәык-ԥсыкала иҭабуп ҳәа басҳәоит уи ауха иҟабҵаз ази ҩыза бзиак иеԥш сахьыбыԥхьаӡо ази, – азгәеиҭеит Леван.
– Еилыскаауеит иуҳәо.
Цацу зымҩа дынхьаԥшит. Леван сасра лыҩны даныҟаз ауха, аишәа иахатәан иаалыԥхьаз: Кәасҭа, Ҟараман, Заур, нас даҽа ԥыҭҩыкгьы лгәылацәа (Саида илаҳәан, аха дмааит). Аишәа иахатәан ҵхыбжьонынӡа, ашәа рҳәон, ихәмаруан, иччон.
Леван дацәымҩашьо еиликаауан аԥҳәызба лгәы шизцаз, аха ишԥеиурыз, иара игәы лзымцазар. Уи аахтны лара лҿы иҳәомызт, иҳәар ихәарҭамызт, уаҩымран. Саида бзиа дшибозгьы ҳәашьа имамызт Леван. Аԥҳәызба лгәы нызмырхашаз ԥсыхәак иԥшаар акәын. Уи азы ахәыцра даҿын, реиҳа иманшәалоу, лгәы цәызымҟьаша кыр сзыԥшаауазар ҳәа.
Илаԥш ахьыналықәикыз, ибеит лӡамҩа алаӷырӡ шахьыкәкәоз.
– Ибыхьзеи, бызҵәуозеи? – инапы наирххеит лылаӷырӡқәа ирыцқьарц.
– Иҟоумҵан! – лҳәан, зымҩа днаҳәит.
Лхы-лҿы ҟаԥшьӡа, амцеиԥш деибакны дыҟан. Лӡамҩа иқәыԥсаз алаӷырӡқәа беит, ҿымҭӡакәа дгылан деиԥхьхәыцуа. Аҵыхәтәан, лгәы аалыԥсахын, ус лҳәеит ԥшьаала:
– Уара аҵареи ахшыҩи змоу уаҩуп, уара уаасҭа сара сзыԥсоузеи, егьззымдырӡо баша қыҭаԥҳәызбоуп. Сақәшәеит, ишԥазури, сразҟы сеижьеит, хәмаргас сҟанаҵеит. Аказы суҳәарц сҭахуп: сыԥсахьынӡаҭоу гәаҟрыла адәы сықәзаарыма сара шьҭа, амдырра исыхьыз азы? Суҳәоит исцәымӡакәа аиаша соуҳәарц!
– Бара мдырра бмыхьӡеит. Ауаҩы иԥсҭазаара усоуп ишыҟоу! – лаҭеикит Леван.
Уи аамҭазы дазхәыцуан иара наунагӡа ицәыӡыз Саида лыбзиабара. Игәы инаҭон уи лыбзиабара еиҭаҿыцханы, абар, абар, деиҭамҟәыҵанахалахуазшәа.
– Сара сгәы иалсӡом сахьуаҭәаумшьо, избан акәзар, сара уара сышуԥсам саргьы издыруеит! – лҳәеит Цацу, еергьҳәа лыбжьы уаҳаратәы иаархәыҷӡаны.
– Уара аҵара умоуп бҳәеит, сара сзы, – даҿын Леван иажәа, – аҵара – даҽакуп, ацәалашәара, уи – зынӡа даҽакуп. Аҵара змам ауаҩгьы ахшыҩ иоуеит, дуаҩ бзиахар ҟалоит. Сара издыруеит, бара быӡӷаб бзиоуп,
аҵарагьы бымоуп хар бымаӡамкәа, хәы-класск брылгахьеит, нас иарбану, акгьы баԥсамшәа бхы зыбыԥхьаӡо. – Сара уара бзиа узбеит исызгәаамыкӡаӡакәа, иаалырҟьаны, сара бзиа ушызбаз еиԥш, уаргьы сара бзиа сузымбар сзықәшәараны иҟаз арыцҳара азхәыцхагьы смаӡакәа, – лҳәеит Цацу, уажәы еиҳа лгәы аарыӷәӷәаны. – Сара издыруеит уара уусқәагьы даара ишыбзиам абра уааижьҭеи… Сыԥҳәызбагәы изласанаҳәаз ала, уареи сареи ҳаинасыԥхара сақәгәыӷит, иухашҭып сгәахәит узҭагылоу агәамҵра, духашҭып сҳәеит уи агәамҵра уҭазыргылаз аԥҳәыс…
– Ҟоҳ, аԥҳәыс-ба?! Дызусҭда, џьушьҭ, уи? – ибжьы изаанымкылакәа инардуны дҵааит Леван.
– Узҭагылақәоу зегьы здыруеит, изуӡозеи! – лҳәеит
Цацу лыбжьы нхәыҵакны, дагьааҟаԥшьханы.
Уи аамҭазы абыржәы ацәа далҵызшәа илгәалашәеит амҩа ишангылаз, ииасны ицо аӡәы ибар шалшоз… Уи убриаҟара илцәымыӷхеит, иаразнак дынхьаԥш-аахьаԥшит, аха амҩа ахи аҵыхәеи уаҩ данымызт.
Леван акраамҭа дхәыцуа дгылан, Цацу илҳәаз ацкы
ҟамҵаӡакәа. Иахьа уажәраанӡа лгәы иҭаҵәахны излымазыз аҭыԥҳа, Саида лыбзиабара қәҿиада имаз? Игәы иаанагомызт уи Цацу амалахазгьы илдыруеит ҳәа!
– Изҳәатәузеи, сыхаара, иԥсыз, иӡыз аус аҭыӡшәа, – лаҭеикит иара аҵыхәтәаны.
Илақәа неимаџьгәаны, иҭаҷкәымқәа заҟа илшоз иааираҵәеит, абыржәы изкылҟьаз ахьаа цәгьа иԥсы неиҿанаҵазшәа. Абзиабара иахҟьаны Цацу дызҭагылаз агәеиҵахараҿы ибеит иара ихатә гәеиҵахара, ллакҭа иҭибааит иара ихигахьаз агәырҩақәа.
Цацу лхы лыгәхьааха, лгәы лыхьуа инеидыӷәӷәалт. Леван дахьихәаԥшуаз, адунеи дшаны дызлақәыз зегьы лхашҭит, иахьа уажәраанӡа дызнымиацыз, уажәы
дзықәшәаз агәырҩеи, аххьымӡӷшьареи рыда. Иаалырҟьаны Цацу азҩеиԥш илцәымыӷхеит Саида лҭыӡшәа зланы иҟоу зегьы. Ари ахаҵа ибзиабара иахҟьаз ахыбаара илызнауз акәын, зда дақәымшәацыз, ауаҩытәыҩса рыцҳашьарада ихы ихазыршҭуаз. Цацу инагӡаны агәра лгон Саида лхаҵа бзанҵык дшылымԥсахуаз. Левани уии ианакәзаалакгьы ишеизааигәамхацыз, ахаҵеи аԥҳәыси ирыбжьало аизааигәахарала, аха иаакылҟьаны лхатә бзиабара илзаанагаз ахыбаара ӷәӷәа азхон, Леван бзиа дахьибоз азы мацара Саида лцәымыӷхара.
Леван ираҵәан иҟаз иҭаҷкәым ааиртлан, ашьшьы-ҳәа, абыржәы ацәа даалҵызшәа, ус иҳәеит:
– Сгәы иаанагоит ибасҳәарц исҭаху еилыбкаап ҳәа. Адунеи иқәу ауаа зегьы еиԥшым. Шьоукы агәаҟ-ҵәаҟрақәа ирацәаны ирықәшәоит, ргәы каҳауеит уи иахҟьаны, нас рыхгьы уиаҟара ирҭахӡам, даҽа шьоукы, ирхыргахьоу маҷӡоуп. Ак иақәымшәаӡаҵәҟьо уаҩ дыҟам, аха узықәшәо зеиԥшроу еиԥш ауп, избан акәзар, ауаа рхәыцрақәеи, рычҳарақәеи, ргәыжәлақәеи еиԥшым. Убри аҟнытә, аӡәы имарианы ихигаз ахҭыс, даҽаӡәы гәаҟраны ихигоит… Сара афронт аҟны сыҟан, сеибашьуан, убрахь сцаанӡа исзымдыруаз жәпакы аԥсҭазааратә усқәа еилыскааит санца ашьҭахь. Ауаҩы изымдыруа аусқәа цәгьа ирацәазаап: агәеиҵыхреи, аԥсыцқьареи, абзиабареи, ақьафуреи рнаҩсангьы, аԥсҭазаара иацзаап уаҩы дрыцҳазымшьаӡо ишәарҭа дуу асамарҭалқәа. Аибашьраҿы миллионҩыла амца иалаблит, макьана зыԥсҭазаара амҩа ианымлацыз, ашәҭыкакаҷра иаҿыз аҿар, хыԥхьаӡара змам алыцәҳаи, ауаҩжьыфацәеи абџьарла еибашьны хадара рызныҟәызгаз, адунеи знапаҿы аҟаҵара зҭаххаз Гитлер шәиԥхьыӡ ихарала.
Амца иалаблыз ргәы иаанагозма абри еиԥш ҳақәшәап ҳәа? Урҭ зегьы ирыман агәҭак ссирқәа, уаҵәтәи уаҵәашьҭахьтәи иҟарҵаша апланқәа, агәыӷра дуқәа. Аха зегьы еилаҳаит, ихыбгалеит. Хыԥхьаӡара змам ауаатәыҩса рыгәқәа ԥсит, арыцҳара дуқәа ирҭагылт. Ари ҟалеижьҭеи иҵуазеи, – аакьыскьоуми ианыҟала, исгәалашәоит сара иахьеиԥш. Исҳәарц исҭаху уиоуп, сыхаара, реиҳа ҳусқәа аныбзиоу, ҳхы ҳаигәырӷьо ҳаныҟоу аамҭазы, ҳлахьынҵа ҳаижьар ҟалоит. Убри аҟнытә, ауаҩы абзиа дшақәгәыӷуа еиԥш, ацәгьагьы дақәгәыӷуазароуп.
Леван дцәажәон дацԥыҳәаны, ииҳәоз агәра гаӡаны. Уи иажәа убриаҟара дханагалеит, зны-зынла ихы дацәажәозшәа акәын зымҩа дыԥшуа ишиҳәоз.
Цацу Леван ицәажәашьа даара иџьшьаны дазыӡырҩуан. Закәызеи, мшәан, ииҳәо? Изылҭахузеи лара зеилкаара лцәуадаҩу арҭ ажәа хәашьқәа? Лара зҵаатәы заҵәык аҭак лаҳароуп илҭаху – бзиа дибоу димбоу? Уаҳа акымзаракы.
Леван ажәанагӡара даҿын.
– Бара бакәыз, сара сакәыз, дызусҭазаалакгьы ауаҩы, ацәалашәара игәанарԥхаз тәыс ихы аимҭароуп. Ацәалашәара убри еиԥш ҵасхәрас иамоуп, анамыс, ма ахшыҩ иразҵаауа, ма ирзыӡырҩуа ҳәа иҟам, иагәаԥхаз ҟанаҵароуп. Убри аҟнытә, адунеи иқәԥшаанӡа, амгәарҭа ишҭоу иҭархатәуп уи. Убри анҳалымша, ҳзықәшәо агәаҟрақәеи, алахьеиқәҵарақәеи ҳара ҳхаҭақәа ҳауп изывбатәу. Ҳаахьаҵып шьҭахьла, ҳхы ақәҳаршәарым ацәгьара, бзиа иаабаз ауаҩы ацынхәра ныҟәимгазар, иныҟәигарангьы дшыҟам аадыруазар? Абарҭ ибасҳәақәаз аусқәа схы иҭысҳәааз џьыбымшьан. Урҭ зегьы схаҭа срықәшәахьеит, иагьсхызгахьеит, – иҳәан, убриала иажәа аҵыхәа ааԥҵәеит Леван.
– Иуҳәаз закәу еилыскааит, наӡаӡа усхашҭыр уҭахуп, уиоуп иаанаго, – лҳәеит Цацу.
Леван варала даахьаҳәын, ихылԥа ихихын, днаԥшы-ааԥшуа ихахәы ныԥхьеиҳәа-ааԥхьеиҳәеит, нас ихылԥа еиҭанеихеиҵеит.
Цацу дналыхәаԥшын, ижәҩақәа неирҵысит, аха ажәазаҵәыкгьы имҳәеит.
Ицон аминуҭқәа. Ҿымҭӡакәа инеихәаԥшы-ааихәаԥшуа еидгылан аҩыџьагьы. Аҭыԥҳа лгәы еиҭазымычҳаит изықәшәаз ауадаҩра, ҿымҭ-ԥсымшьа деиҭаҵәуеит лабжышла, шьҭа лара лзы еилкаан гәыӷра шыҟамыз.
Леван ԥхьаҟа шьаҿак ныҟеиҵеит, лнапы аашьҭихын, аӡы иҭажьыз ахаҳәқәа ирықәгыло, нырцәҟа инырибагеит.
Мҽышан. Ашьжьымҭан Заури Саидеи акрырфеит, џьара ицон. Деиларҳәеит Алхасгьы. Зегьы ргәы алаҟан, илахҿыхын, иҩашьомызт изыргәырӷьашаз акы ишақәшәаз. Уи Кыҷа иакәын, аррахьынтә иоурышьҭны иааз.
Заур иабхәында ҳаҭыр иқәиҵон, бзиа дибон, еиҳаракгьы, дышуаҩ иашаз еиликааижьҭеи. Уи еили-кааит иара, Дамеи Мактина длеихсны данихә ашьҭахь.
– Камыгә, Дамеи ацәгьа аниуаз дицхрааит аҟынтә, – иҳәеит Кыҷа усҟан, – ӷас дуԥхьаӡаратәы дыҟоуп. Аџьабаахгара дзықәшәаз иқәнагон дақәшәеит. Ҳаиуареи, нас саҳәшьа Саидеи уареи шәыбзиабарагьы убра иналаҵаны, раҳаҭыр азы сыхиоуп, иаҭахханы иҟалозар, снапала Мактина лшьоура, насгьы сыԥсы ҭанаҵы сашьеи сареи ҳаилыҵра.
– Иҭабуп, џьым, ҳзықәшәаз арыцҳара ухатәык еиԥш иахьуԥхьаӡаз, – иҳәеит Заур, иаҳаз игәы ааҟанаҵаны.
Кыҷа иеиҳәеит иара, ицхыраара џьаракыр иҭахханы дҟалозар, дшимеигӡо, адырра шииҭо.
– Камыгә абахҭа ихы ҭанаршәазар акәхап, доурышьҭны данаалак, дҟәышымхар дабацари, – иҳәеит Заур, Камыгә изы.
Кыҷа инарҵауланы дархәыцзар акәхап иҟалаз. Мактина, дрымхәыкәа, дыршьыр, изеиԥшрахозиз аусқәа? Зынӡа даҽакала иҟамлоз! Саидеи Заури хаҵареи-ԥҳәысреи рзеилымхуа рҭаацәара ԥхасҭахон.
Аха иҟалаз ҟалеит, ицеит, аамҭа иагеит. Кыҷеи дареи реизыҟазаашьа уажәы еиҳа иӷәӷәахеит, гәык-ԥсыкала иҟалеит. Убри азыҳәан ауп Кыҷа иаара ргәы ҭыӷьӷьа, бзиабарала изаԥылаз.
Заури Саидеи реиԥш лгәалаҟамызт Иалса арҭ аминуҭқәа раан. Иацы Кыҷараахь ацара атәы анырҳәа нахыс, лгәалаҟара аҽаԥсахит, уимоу, лылахьгьы акыр иааиқәнаҵеит. Ианакәзаалакгьы иқьиаз, игәзианыз Иалса, лыбз налыхәлашәан, ацәажәара лгәамԥхо дааҟалт. Заури Саидеи Кыҷараахь ацара ианынхықәгылоуп, Иалса лҟазшьа рыхшыҩ аназыршьҭ, урҭ лхы рыцәхьалкуа далагеит аҭыԥҳа, уимоу, бҳацца ҳәа иӷьаҵәыӷьаҵәуаз Алхас хәыҷгьы длымбаӡозшәа лҽыҟалҵеит.
Иахьа аус бымун, цқьа быԥсы шьа ҳәа Саида ианлалҳәа, Иалса уи зынӡагьы ақәҿылымҭит, лылахь ҵархәны дналзыԥшын, лышьҭахь леиарханы абарҵахь дындәылҵит, аҩнашьаҟа лыжәҩа икыдҵаны дыԥшуа даагылт.
– Илыхьзеи ари, акыр бдыруама? – иԥҳәыс длазҵааит Заур ллымҳа дынҭахәыҭ-хәыҭны.
– Акымзаракгьы сыздырам. Лгәы иалсра акыр лоуҳәазар уара? – Саидагьы хазы лхаҵа диазҵааит.
Заур ижәҩақәа ааирҵысит, егьшихарамыз ала.
– Ашьжьымҭан «шьыжьбзиа» ҳәа иласҳәаз ада, ажәа заҵәыкгьы ласымҳәацт, – иҳәеит иара.
– Илықәшәазеи, нас, ари? – дхәыцуан Саида. Длакҩакуа дгылан, ԥыҭраамҭак ашьҭахь Иалса лҿы днеин, лыжәҩахыр лнапы нықәкны ус лҳәеит:
– Ҳахьцо бҳацца баргьы, сыхаара! Аҩны баанҿасыр, еиҳа быԥсы бшьап сгәахәуан, аха амдырра сыхьзар акәхап – иахьа амш бзиоуп, ашоурагьы уиаҟара ицәгьам, усҟак џьабаа ббом, бҳаццар!
Илзымҵәахыз гәырӷьарак ашьҭамҭа лхы-лҿы иааныҷҷалеит Иалса, ацәаакыреи аҟаԥшьреи здубалоз ллакҭа инаныԥшны. Саида иаразнак лгәы аадеит, аҭыԥҳа даалгәыдлыҳәҳәалан, лылахьи лӡамҩеи аҵәах-аҵәахҳәа днаргәӡит.
Минуҭқәак рышьҭахь, аҩны ашәқәеи аԥенџьыр аӷәышәқәеи ыҵарҟаца иаркын. Амаҵурҭа асапат аҿан. Аҭаацәа аԥшьҩыкгьы еицны агәашә инҭыҵит. Иалсеи Алхаси аԥхьа игылан ицон. Урҭ аҩыџьагьы еиԥшны рқьаф ҭан, иааҟәымҵӡакәа ицәажәон, еибарччон.
Кыҷа иашҭа ишынҭалазҵәҟьа, Алхас дыҩуа аҩныҟа иҿынеихеит, зегь раԥхьаӡа ианшьа иҿы днеины иҽынеигәыдиршәларцы. Ирласны аҩны иаадәылҵыз Кыҷа, Алхас днышьҭԥааны днеигәыдиҳәҳәалт. Ахәыҷы адгьыл аҿы диргылаанӡа, иааины иааидгылт Саидеи, Заури, Иалсеи.
Арҭ убриаҟара ргәы еизыбылны еиԥылеит, акраамҭа еибамбацыз, еицәыӡны иҟаз агәыцхәцәа еизааигәақәа шеиԥыло еиԥш. Аԥхьаӡа еимырдаз ажәақәа рышьҭахь, ирылагеит ргәазхара ирзеиҭамҳәоз аизҵаарақәа. Урҭ ирласны изрылымгаргьы ҟаларын, аха ара уаҳа рҽеидырхаларатәы иҟамызт, Кыҷа ибара иааз агәыла-азла уҳәа, ирацәаҩны иҟан. Арҭ иҭынхацәагьы урҭ ахьыҟаз аҩны инхалт.
Иеизаз агәылацәа аҽазыҟаҵара иаҿын, иахьа уажәраанӡа уаҩ дызхымыз, зылахь еиқәыз Кыҷа иҩнаҭаҿы афара-ажәра ҟарҵарц. Иахьарнахыс агәырӷьареи алахҿыхреи ҩнарҵарцы. Урҭ иааргеит ашыла, акәытқәа шьны, ашә, аҩы уҳәа, астол иақәнагахашаз ачысқәа. Афатәҟаҵарақәа ишаарылгазҵәҟьа астол
рхианы инахатәеит. Иалагеит аицәажәара еиҳа иацԥыҳәаны, иҟалеит аччара-ахәмарра.
Арҭ аҩны иҩнагәырӷьоз ирылан зегь реиҳа зқьаф ыҟаз ҩыџьа ауаа.
Кыҷеи Иалсеи рлакҭақәа зеиԥшраз, Саидеи Заури идеилнаркааит реибабара аминуҭ заҟа иазгәышьуаз аҩыџьагьы, ажәала зҳәара рцәуадаҩу агәҭыхақәа шрымоу, урҭ еибымҳәакәа рыҵәахра шырцәуадаҩу.
Астол ианынахатәа аминуҭ инаркны, аҭыԥҳа ԥхашьаԥхаҵа Иалса, зынӡа лылахь неиқәлҵеит. Лхахьылгара лоуамызт дыԥхашьаны, ауаа рылаԥш лҽацәылҵәахыр лҭахын, лгәы хыжжы-хыжжуан, уажәы-уажәы аҵәуара даманакуа. Бзиа илбоз арԥызбеи лареи рыгәҭыхақәа еибырҳәаратәы иеиӡаны иахьыҟамлацыз, лгәы канажьуан. Димацәажәашаз лара зегь реиҳа илҭаху, иаарласны зыҟалара дақәгәыӷуа рынасыԥқәа реилаҵара ус азы…
Кыҷа ихаҭа, аҭыԥҳа лҿы имоу агәазцара иага иӷәӷәазаргьы, гәҩарак узидымбало иҽеиқәртәаны дыҟан. Ишәын ар рымаҭәа, игәы иаркын Аеҵәа Ҟаԥшь аорден, нас, даҽа медалқәак. Даара дҭынчны ихы дирбон дзыдтәалаз, ԥаса аҵкыс уажәы ихшыҩ шҭашәаз еиҳа ихы-иҿы ианубаалон. Аӡәгьы изгәаҭомызт илаԥш асқам аҵыхәахь ишындәықәиҵалоз, уа варала дааҳәны Саида длыдтәалан, Кыҷа ажәак иҳәа-цыԥхьаӡа згәы ҭӡыӡаауа изыӡырҩуаз, иҽааирҵысы-цыԥхьаӡа ма илаԥш акы инақәикы-цыԥхьаӡа ида гәҭыха змамыз Иалса.
Аицәажәара ишаҿыз иаацәыриган идирбеит Камыгә иҟнытәи ашьжьымҭан изааргаз асаламшәҟә. Камыгә иҩуан агәаҟра бааԥс шихигаз. Ахәышәтәырҭа дышҭыҵыз, уажәшьҭа ихала дныҟәаратәы дшыҟалаз. Даҽа хәыҷӡак дшааиӷьхалак дымԥшӡакәа аҩныҟа дышнеиуа.
Иага умҳәан, аамҭа ауаҩы иханамыршҭуа егьыҟам. Заури Саидеи Камыгә изы ирымаз агәыхь бааԥс
еиқәтәеит, иҭынчхеит. Камыгә уажәы игәы бзиан даауоу, дычмазаҩны даауоу дара рзы акакәны иахәаԥшуамызт. Заур игәы даара еихьнашьит, Камыгә ииҩыз асаламшәҟәаҿы дзықәшәаз аиаша ахьанимҵаз, иҭынхацәа иахьырцәиҵәахыз. Уи хәыҷык иҽеим, ҳәарас иаҭахузеи, аха ирласны снеиуеит имҳәеи, данааилак ихьыз закәу уаҩы ибап…
Амра ашьыбжь агәы ихыҵны акыр иҭалахьан. Астол иахатәаз ҳазҭоу ҳәа аҵәцақәа шьҭыхны аишәа ианахыҵ, зегьы абарҵахь инадәылҵт рнапқәа рӡәӡәарц. Аҩны ашьаҟақәа руакы аҵәымӷ алаҵаны икнаҳан аҭанақьтәы напырӡәӡәага. Уа ампахьшьы кны дгылан ӡӷабк. Еиҳабы-еиҵбыла еибарԥшуа анапыӡәӡәара иаҿын астол иахыҵыз.
Харантәыла ирыхәаԥшуа ауаҩы, иаразнак идырратә ыҟан арҭ ауаа аишәа иахатәарц азы рнапы шырмыӡәӡәоз, избан акәзар, зегьы рқьафқәа ыҟан, инамцхәны илахҿыхызгьы дубарын, рыбжьы рдуны ицәажәон, иччон. Саида заҵәык лакәын зҽеиқәырԥшьыхаа иҟаз, акгьы иалахәымыз. Зымҩа днаскьаны аԥенџьыр ахь лхы рханы дгылан, усынтәи азал анаҩстәи ауаҭах ахь дыԥшуа. Абарҵаҿы иҟамыз Кыҷеи Иалсеи ахьыҟаз лыԥшаауан.
Ԥыҭрак ҵхьан еиԥш, Кыҷа иҿааихеит зегьы ахьыҟаз, лара дахьыԥшаауаз ауаҭах даадәылҵны. Даара длахҿыхын, дҿаԥха-ҿаччон иара. Аха дабаҟоу Иалса? Дыҟаӡам, дахьыҟоу сеидроу. Мап, уигьы хара дыҟам. Аа, дахьааиуа аҩны аԥхьатәи амардуан дхаланы. Саидеи Кыҷеи раамҷыдарахаз, аӡәгьы ихшыҩ лзимышьҭит лара. Аха Кыҷа Иалса лааира зынӡа имбаӡазшәа иҽыҟаиҵеит. Зегьы рнапқәа анырӡәӡәа ашьҭахь, Саида икнаҳаз аҿырӡәӡәагаҿы днеин, лнапы лыӡәӡәеит, данаахынҳә, дналыдҳәазалт уа иааины игылаз Иалса, уаанӡа
дгәалымҭаӡеит лара. Саида ллакҭа рыцәгьаны, бабаҟаз лҳәан, длазҵааит.
– Ашҭа сынҭыҵын сааит, – лҳәеит Иалса, иаарҭамамны. Уаҳа ҿымҭӡакәа Кыҷа дахьгылаз днаивсын, наҟ лҿыналхеит. Саида агәра халҵеит, Иалсеи Кыҷеи иааинырслан рыҽшеиқәдыршәаз азал анаҩстәи ауадаҿы, убра ирҭахызгьы шеибырҳәаз.
Кыҷа, акымзарак ҟамлаӡазшәа, дыбзиахәха игәылацәеи иареи еибабеит, нас инаскьаганы идәықәрҵеит зыҩныҟа амҩа иқәлоз Саидеи, Заури, Иалсеи.
Амала, абнаҽыгә иахьынахысыз, изныз амҩахәасҭа амҩаду иахьамалоз аҭыԥаҿы даарԥылеит, астол аҟны ирыдтәалазар зықәнагаз, аха заара иахыԥаны иааз Леуарса. Имашьына аанкылан дынҭыҵын, Кыҷа днеидгылан, дигәыдыҳәҳәала днеигәӡит. Идиныҳәалеит, деибга-деизҩыда дахьыхынҳәыз.
Ақалақь иаркны, Нуца лаб дахьынхоз «Ашьхауарба ҭыҩра» ҳәа иахьашьҭазынӡа, автобусқәа ныҟәо амҩа ҟарҵеит. Аҽны ашьжьымҭан иааз автобус дҭалан ақалақь ахь дцеит лара. Лхазы аахәатәқәак лыман, насгьы лаб изы иаалхәар лҭахын ҵаҟатәи амаҭәаԥхақәа. Ӡынгьы-ԥхынгьы изеиԥшны амаҭәаԥха ишәиҵон Соуҟар. Нуца илҭахын дырҩагьых ланԥса илылҭар адәқьан аҿы лхарџьала иаалхәаз маҭәак.
Ақалақь аҿы даннеи, зегь раԥхьаӡа иаалхәеит ҵаҟатәи амаҭәа. Ланԥса лзы, ианеиҵухлак асахьа-ԥшӡа знылоз аԥшандага аалхәеит. Аԥша лындара цәгьа бзиа илбон Гәлиза, ашоура аныҟоу аԥхын аамҭазы еиԥш, ураҭагалангьы, ашоура уиаҟара уаҩы данамыргәаҟуаз.
Аколнхарахь усура данцоз жәытә ԥшандагак лгон, шьыбжьонтәи аԥсшьараз иантәалак, иааиҵыхны аԥша
лындара далагон, лхи лыхәдеи нарҳәа-аарҳәуа, даҵаҽырбо. Лҩызцәа шьоукы-шьоукы аҳәса лыҵашьыцуан, уимоу, зны-зынлагьы ауаара ианрылҭалак, лара леиԥш рхы ду-беиа ибаны аԥшандара иалагон, даҽа шьоукых, урҭ ирхыччон, еиҳаракгьы, илхыччон Гәлиза – агаӡажә, аԥшандара даҵамҽырбар, уаҳа илдыруазеи ҳәа еиҿахәыҭхәыҭуа.
Аахәатәқәа илымаз данрылга, Нуца автостанциахь дцеит. Аблеҭқәа амырхрацы акассаҿы игылаз ауаа рацәамызт. Днеин, зегь рышьҭахь днагылт. Ԥыҭрак ҵхьан еиԥш, аӡә дааин, лышьҭахь даагылт, аха уиаҟара лыхшыҩ изылмышьҭит лара, лхатә усқәа рызхәыцра даҿын. Дшыԥшыз, ахуҳәа ацамет инықәҳаит ауаа шьапыдақәа рҩыҵра иҵаргылан изланыҟәо алабеимҿаԥа, ианкаҳауаз хәыҷыкгьы лшьапы ахьгылаз инацрасит иара. Нуца днышьҭасын, алаба шьҭыхны, изтәыз илҭарц дааҳәны данынеиҿаԥш, шьҭахьла днаҭрысит, аӡәы ишимчыз дналыгәҭасызшәа. Илкыз алаба налымҟәыҵыҩрын, ацамет еиҭанықәҳаит. Изтәыз ашьапызаҵә даакәанызанын, ихаҭагьы абар-абар, ацамет дықәҳарц егьигымкәа дшыҟаз, днаимҵасны дааникылт арԥыс ԥшьагьаҭҳак, ахәда инаркны акалҭ аҟынӡа зҳәынҵәрақәа еибадыркуаз акьаҿ зшәыз; асахҭан еимааи, аимси зшьаз. Икаҳаз алабеимҿаԥа даҽаӡәы ишьҭихит, ирласынгьы изтәыз инеииркит.
– Унан, Камыгә уоума ари! – лҳәеит Нуца, лыԥсы лхыкәкәа дааҟаланы.
Иара илаԥш налхьырсны, ҿымҭӡакәа дааҳәны аҭӡамцахь иҿынеихеит, илаба иҵарсуа, Нуца уаҳа дызлыхәамԥшит. Лара лгәы адых-дыхҳәа еисуа Камыгә дизыԥшуан, илбон иоуразоуроу дышҵыс-ҵысуаз, уажәымзар-уажәы дкаҳап уҳәаратәеиԥш. Аҭӡамц убриаҟара дазааигәаны иҽадиҵеит, аҽыҵәахырҭа
имазар, Нуца лылаԥш иҽацәиҵәахыр иҭахуп уҳәаратәы иҽкыдырӷәӷәала.
Уа еилагылаз ауаа еилыркаауан, алабеимҿаԥақәа рыла иныҟәоз аҷкәын хымхәа, аибашьрахьынтә иааз аӡәы шиакәыз. Зыԥсеивгара ццакы-ццакуа, уи дџьашьаны ихәаԥшуаз аԥҳәызба, иҟалап, дигәыцхәызар, ма изҳәаны итәоу аӡә лакәзар, мамзаргьы, аррахьынтә доурышьҭижьҭеи иидырыз ԥҳәызбазар. Абас згәы иаанаго иԥшуаз, уа иҟаз аӡәгьы даԥырхагахарц иҭахымхеит арҭ аҩыџьа реиқәшәара – аочеред акассахь инаскьеит. Нуца даназааигәаха, Камыгә иҿы днеины диазҵааит уабацои ҳәа, иалҳәеит аблеҭ изамылхыр шылҭахыз.
– Аҩныҟа сцоит, – иҳәеит Камыгә, аҭӡамц даадҵын, илабеимҿаԥа еергьҳәа зымҩа инеиҭеигеит, иџьыба аԥара ҭихразы.
– Аԥара сара исымоуп, уаҟәыҵ, уашьҭан исуҭап. Уаала усыртәап, – лҳәан, ижәҩахыр даҵагыланы исқам хәхәахь лҿыналхеит, сымаҭәақәа рҿы стәоит аниҳәа, ичамадан ахьгылаз аҭыԥаҿы дналыртәеит. Нуца ҩ-блеҭк амхны иаалгеит, автобусгьы иааины иаагылеит. Лызнапык ала ичамадан шьҭылхит, егьи лнапала ижәҩахыр даҵагылан, амашьынаҿ дналгеит, дақәлыртәеит. Абарҭқәа ҟарҵеит, рыҿқәа неизырханы ажәак еибымҳәаӡакәа. Нуца акгьы диазҵаауамызт, иаргьы ҿиҭуамызт, илахь еиқәышьшьы, дыхьшәашәаӡа, деиԥхьхәыцаауа дыԥшын. Аҩыџьагьы ргәааибаганы иҟоушәа, еицәгәышуашәа акәын ишыҟаз ирыхәаԥшны избоз изы. Ус акәзу, акәымзу аиаша аилкааразы рыгәқәа аартны узҭаԥшуа иҟазар хымԥада иубон, гәырҩалеи лаӷырӡылеи ишҭәыз.
Камыгә азалымдара иҟаиҵаз ианалыжьырц илзиҩыз асаламшәҟәи лахьеиқәҵарала лара илҩыз асаламшәҟәи амца иақәршәны илближьҭеи, Нуца лыԥсҭазаараҿы
иҟалахьан аиҭакра дуӡӡақәа. Камыгә дылхашҭит лара, уи дзықәшәаз ацәгьеи абзиеи лаҩсит, агәхьаа лкымкәа дҟалеит. Ԥаса дсабиин, аԥсҭазаараҿы аԥышәа лымамызт, иҟаларын зынӡа дгаӡазар. Усҟан илыздыруамызт аҭыԥҳа ауадаҩра данақәшәалак лхы шныҟәылгашаз, аԥсҭазаара азҵаатә ҿыцқәа анықәнаргылалак, дацәхымҟьакәа дзықәлашаз амҩа иаша.
Лара уажәшьҭа аинститут далгеит, ддухеит, дҭыԥҳахеит, дызхымԥаша агәаанагарақәагьы лоуит. Аҵарадырреи, Леуарса ибзиабареи – абарҭ роуп, Камыгәи лареи еихнагеижьҭеи еиҳарак ҽеиҭакрақәас дзықәшәаз.
Лгәы аҵанӡа изыҭшьаазеи ирыцҳахәха иҟаз Камыгә днаихәаԥшижьҭеи, изаҵанарӡзеи уи уажәраанӡа лхы-лгәы иаззырҳауаз лгәыӷрақәа? Урҭқәа рызхәыцра Нуца уажәы илҭахымызт. Ари аминуҭ азы лхәыцрақәа гәҭыхак аҿы мацара еизыҵәеит. Дрыцҳалшьеит анкьа уаҩы ихымхәцуаз арԥызба ԥагьа, Аԥснытәи ашьха дуқәа рҟынӡа зхы ҳаракны изыԥхьаӡоз.
Иабацеи, изыхәлашәазеи ҳәаа змамыз уи иарԥысратә џьбарара; изырҭынчзеи амцаԥшь еиԥш иеилашуаз игәеибафара? Ишьапы ихырҵәаз иацԥсыма урҭ иҟазшьа ԥагьақәа? Иԥсы леи-ҩеиуеит, иҭымҵит уи, аха ԥасеиԥш иҳаҵҳаҵом Нуца данлыхәаԥшуа аминуҭқәа раан! Лнапы скуеит ҳәа лышҟа ирххом лааигәара даныҟоу… Издыруада длызгәаан дыҟазар, дшааз лдыруан, мчыбжьык аԥхьа днеин дахьылымбаз азы? Мап, уиакәӡам иҟоу, дызусҭазаалакгьы аӡәы дибар иҭахым иара.
Автобус ианҭала, рҭыԥқәа рҿы инеины инатәеит. Камыгә дтәан аханы. Нуца, ивараҿы, ичамадан иахьықәтәаз рыҵаҟа иҵалҵеит. Автобус дәықәлеит. Нуца инапы еилырӷәӷәа иаанылкылан лшьамхы инықәлҵеит. Камыгә даахьаԥшын, ԥсҭазаара зхымыз иблақәа
лықәкны ихы ааирҵысит. Лара еилылкааит, инапы ахьылкыз шиҭахымхаз, иааулышьҭит. Даахан инақәиҵеит, хәархьла ихырҵәаз ақдыхсаха еиԥш лывараҿы иқәыз иуаҭәа. Нуца иахьылбоз дацәԥхашьон Камыгә, аха уи иахьылымбоз иабеигоз.
Уаҳа дызиазҵааша акгьы ыҟаӡамызшәа:
– Ақалақь ахь узаазеи, иуҭахызыз? – лҳәан, дҵааит Нуца, лыбжьы аархааны.
– Араивоенкомат аҿы уск сыман, – лаҭеикит акыр иҽаарашаны.
– Кыҷа дызуцмаазеи ақалақь ахь, аҩны дыҟаӡами? – дҵааит Нуца.
– Кыҷа бҳәама? – дҵааит Камыгә.
– Аиеи, Кыҷа.
– Кыҷа… Уи иара ихатә усқәа дырҿуп, саргьы, сара
схатә усқәа, – Камыгә игәамԥхаӡо акәын дышцәажәоз. Амҩа хаҵәирҭак аҿы, ашофер амашьына ишақәнагоз иаанымкылакәа ирласны данхаҵәи, иҭатәаз ауаа ргәы рҽанӡамкәа, инеиднажьлеит, зымҩарак Нуцагьы дааигәаӡаны, Камыгә днаидҳалт. Уи убриаҟара ирццакны иԥсы леига-ҩеигон, ҵәаабжьык иҩнуҵҟа иҭыҩуазшәа
лгәы инықәҩит Нуца.
Уажәоуп ианылдыр, иаалырҟьаны иареи лареи
реиқәшәара, Камыгә заҟа ицәымыӷхаз. Бзиа иибо аҭыԥҳа лҿеиԥш, иқыҭаҿы инхоз ауаа зегьы рҿгьы иҽиҵәахлар иҭахын, урҭ аӡәы дибар ицәымӷын. Аррахьынтә данааи, дшааз аӡәы иарымҳәеит, иара ихьӡала ныҳәаҿак ҭыркәкәаны аӡәгьы имжәит; ус иҭаххеит иара. Агәылацәа ааигәацәаҵәҟьа рхала иааин дырбеит, уаҳа акгьы. Ауацәа рахьынтә, Леуарса заҵәык иоуп дызбаз. Уигьы рқыҭсовет аҟны уск иман дахьнеиз, дшааз аниаҳа, днеин дибеит.
Арҭқәа Нуца ашьҭахьоуп ианеилылкаа. Уажәы лгәылҽанӡамкәа даниқәшәа, ирыцҳашьара лгәаҵанӡа
ианынаӡа, илдырит арԥыс дзықәшәаз арыцҳара ду заҟа ихы ицәымӷнатәыз. Ицон ҿымҭ-ԥсымшьа. Аҩыџьагьы рлымҳа аҟынӡа изынаӡомызт автобус иақәтәаз быжьдула реицәажәарақәеи, реихысамарҟәлрақәеи, насгьы амшын аисыбжьи. Зыԥсы зхыкәкәа иҟаз Камыгә днеиҿаԥшы-цыԥхьаӡа, Нуца лгәы хьшәашәаӡа инҭыԥсаауан, аисрагьы ааццакхон; ишԥалҭахыз лара инеимаҭәаны дҵәуар, жәаҟәандала днаиацәажәаны иалҳәар, иара иҟны гәынҷыхьа шлымам, ишианалыжьхьоу авбақәа илҭоз, избан акәзар, ҳтәылаԥсадгьыл азы деибашьит, афырхацәа дрывагыланы ашьа каиҭәеит миллионҩыла зхыԥхьаӡара рацәоу асовет жәлары рынасыԥ азы, уажәшьҭа дрыԥсахеит иара аҳаҭыри абзиабареи… Абас лгәы иаанагон Нуца уажәы, анкьа зны лара диоурц ацәгьа ныҟәызгоз арԥыс ирыцҳашьара, луанытә иналылаҵәаны. Усҵәҟьа сизыҟаландаз ҳәа гәыкала дшыҟамызгьы, иаакылҟьаны дзымҟәыҵазхалаз арыцҳашьареи агәыбылреи рҵаулара даарӡыӡеит Нуца, азхәыцра лыҽналҭеит иаарласны аҭынчхареи дзымҽхазкыз агәыԥшқара аиқәыртәареи.
Илызгәамҭаӡеит автобус ашьхарахь ишымҩахыҵыз, ишааигәахаз Камыгә дҭыҵран дахьыҟаз аҭыԥ. Уа ианнеи: – Ашофер, амашьына аанкыл! – иҳәан, ибжьы неиргеит Камыгә.
Автобус аанҿасит.
Нуца Камыгә дицхраан амашьына дҭылгеит, аха уиазы иҭабуп ҳәа леимҳәеит, аблеҭ ахәгьы аԥара лимҭеит, дыхьшәашәаӡа дналеихырхәеит. Дгылан длыхәаԥшуан амашьына дҭатәаанӡа, данҭатәагьы дымцеит амашьына дәықәлаанӡа.
Нуца амашьына дахьҭатәаз ахәыцра даҿын. Заҟа иҽеиҭеикзеи, анаџьалбеит! Зхашәа хы зымбоз аҷкәын иҳаиҭқәиҭқәа заҟа имаҷхазеи! Ҳаит, афасааит, ишԥаҟоу ауаҩытәыҩса ибзазара мыжда! Иаалырҟьаны Нуца
еилылкааит, лгәылҽанӡамкәа иахьеиқәшәаз азы мацара шакәым уи иҭагылазаашьа мыцхәы лгәы изалсыз, аибашьраҿы агәаҟра иақәшәаз даҽаӡәы диниаргьы лгәы далсуан. Камыгә автобус дҭыҵны данца, зынӡа даҽакала лхы лбо дҟалеит Нуца. Иццакы-ццакуаз лгәеисра еиқәтәеит, алаӷырӡышара аҟынӡа дназгаз ирыцҳашьара ацынхәрас, лгәаҵаҿы ибыл-былуа иаанхеит гәалашәара ԥсадак.
Иахьа уажәраанӡа зыӡбахә уиаҟара иӡыррымгоз, Амшын Еиқәа аҿықәантәи амҩаду иаваҵаны аевкалипт аиҭаҳара ишалагоз уажәы ирыларҳәеит, ирыларҳәеит ирццакны ишыҟаҵатәыз, ҩажәихәба мшы рыла иалымгар шыҟамлоз. Амҩаду хәҭа-хәҭала ишаны Аԥснытәи аколнхарақәа ирыдырҵеит, доусы аевкалипт ахьеиҭарҳашаз. Леуарса араиком аҟны егьырҭ аусқәа зегьы рҟынтә ихы дақәиҭыртәын, аевкалипт еиҭаҳара анапхгара идырҵеит.
Амшқәа зны икахха ицқьаӡа иҟан, даҽазных инеиԥынкылан ишәшьын. Шьыбжьышьҭахьла, аԥсҭҳәа еиқәаҵәақәа рҽеизганы, ашьха каҵәарақәа инарықәчуан. Уа есыхәылбыҽха ақәа адыруан. Убас мацара иҟан мчыбжьынаҟьак.
Аԥсны Амшын Еиқәа аҿықәантәи амҩаду ауразоуроу аевкалипт аиҭаҳара иалагеит. Шьыжьымҭанӡа амҩаҿы аидарамҩангага машьынақәа уаала иҭәны иаауан, ааигәа ақыҭақәа рыҟнытә еиԥш, ахара иҟаз ақыҭақәа рыҟнытәгьы. Аколнхацәа иааргон аус зларушаз амаҭәахәқәа: абаҳақәа, аҽагақәа, аихақәа, аигәышәқәа, аҳәҳәагақәа – абна ахьыҟаз аҭыԥқәа рыхҿареи рықәгареи иаҭахыз зегьы. Ауаа аазгоз рнаҩсангьы, иаауан амашьынақәа, аевкалипт еиҭаҳатәла иҭәны иҟаз. Урҭ
еиҭарҳауан идырхиахьаз аиҭаҳарҭа жрақәа рҿы. Ирықәнаго ахылаԥшра рыман иҟазар, ҳәарас иаҭахузеи, ирзымҳауаз, ԥшьынҩажәа метра рҟынӡагьы, иагьышәпамхоз ҩыџьа-хҩы иргәыдымӡало. Аха ара амҩаду аҿы изыҟалару ус?.. Уи сеидроу, анцәа идырып!
Ари азҵаатәы ӡәырҩы гәҭыхас ирыман. Игәоуҭартә иҟан, ауаажәпа русеицураҿы иаԥу агәаҳәареи аҭахибашьареи ара ишыҟамыз. Гәыԥ-гәыԥла аус еицызуаз цқьа унарылаԥшыр, иубартәы иҟан, аӡәгьы дҳаҵ-ҳаҵо дшыҟамыз, ишабалак ҳәа инықәрыҩрны аус шыруаз. Рылахьқәа ҵырҟәҿын, ирҭахымызт аҿаԥха-ҿаччара, изҿыз азеиԥшус агәрамгара рныԥшуан рлакҭақәеи, рмахәҭақәа рырҵысышьеи.
Иааит шьыбжьонтәи аԥсшьара. Ауаа иаары-мԥыхьашәаз аҵлашәшьырақәа инарымҵалеит. Леуарса иӡбеит, аԥсшьара иааиз ихы иархәаны, мусҭақәак цқьа днарыхәаԥшны игәеиҭарц. Днеиуан дмыццакӡакәа, ԥшьаала, аиҭаҳарҭа жрақәеи, ахҿарсҭаҭыԥқәеи, еиҭарҳаз аевкалиптшьаҭақәеи цқьа дрыхәаԥшны игәаҭауа. Иарабанзаалак акгьы игәаҳәомызт иара. Иаҳҳәап, нас уажәы, зыҟны дгылоу адгьылҭыԥ акәзаргьы… Инаҩсҟа, ҩажәа-ҩажәижәаба метра набжьаны аевкалипт еиҭарҳауан иқыҭа иеиуоу, Ленин ихьӡ зху аколнхара иалоу аколнхацәа. Урҭ ирыӡбеит рнорма аҿҳәара аҟынӡа иалгарцы, убри аҟнытә, Леуарса дара рҿы днеиаанӡа даанҿасит, дырԥырхагахар иҭахымызт.
Уажәы дахьгылоу аучасткаҿы ҿыҭбжьык гом, изтәу ацәа иалоушәа икаххаа ҭынчроуп. Аа, абар, Арушьан акьалантар еиԥш дкалаӡа ауаҩы лахҿых, зеиӷьаҟам акруҩы, аҭаҭын ҿыхреи арыԥхреи рзы аԥхьагылара змоу. Ҵыԥх ирҳаит хәышәи ҩынҩажәижәаба усымш. Уажәы адгьыл аҿы диан инапқәа ихы иаҵаҵаны.
– Иухьи, Арушьан, иахьа улахь еиқәушәа узбоит! – иҳәеит аԥаҵашла Мац, Арушьан ихы наиқәкны. –
Иҳаҳәишь ҳгәы аазырҿыхаша самырҟәылқәак! – иԥсыԥ наихәлаган: «Ҳо-ҳо-ҳо, гәышьа! – иҳәан, дагьаақәԥсычҳаит иара.
– Угәы зырҿыхаша ак уасҳәар уҭахуп акәу нас, – иҳәан, дҩагылт Арушьан. – Аӡәы ар иҳәон, аӡәы амажәа иҳәон зырҳәогьы абри ами, агәырҿыхаха сызҭада сара, схы сымагәыхьха сыҟоупеи! Ҳколнхараҿы аҭаҭын аԥхасҭахара иаҿуп, ҳара арныгқәа абра амҩаду ҳангыланы абарҭ аҵла шәиԥхьыӡқәа еиҭаҳҳауеит! Изҭахыда, измаҭәахәузеи арҭ, ишаасоуҳәара анцәа узша? Изакәытә заралу иҳауа шәымбаӡои, абарҭ реиҭаҳара аамҭа ахьақәҳарӡуа? Шәҿы зеихымԥхьозеи аӡәгьы?
Аевкалипт еиҭаҳатәқәа рыхәгьы аколнхарақәа иршәар акәын, уи зегьы ирдыруан, аха аӡәгьы ақәҿиҭуамызт. Арушьан дҩаҵҟьан, инаҩс игылаз, аакьыскьа еиҭарҳаз аевкалипт днадххылан, иҵхны иррууаӡа иршәны зымҩа инкаижьит.
– Закәызеи, џьым, иҟоуҵо, ухагахама?! – инеибарҳәҳәеит зегьы.
– Шәзырҳәҳәозеи, зегь дара роуп, сара иҵсымхыргьы, иара ҩоит! – иҳәеит згәаԥсахы ԥжәо иҟаз арԥыс, илакҭа рыцәгьан иҩызцәа дырзыԥшуа.
– Иухашҭма, аҩыза Арушьан, «Аҩсҭаа иҭәа рхны амца ацреиҵон» ҳәа ирҳәо ажәаԥҟа? – иҳәан, аӡәы ибжьы иргеит ишьҭахьҟа.
Арушьан дынхьаԥшзар, аа, абар, дахьгылоу Леуарса. Дгылоуп ааигәа, илакҭа, ма иажәа изеиԥшразаалакгьы гәнхарак рныԥшуам.
– Ажәлар ирҳәо зегьы ахшыҩ зҵоу жәаԥҟоуп, аха иззырҳәо уахьиеиԥшхаз, даара сгәы цәнаҟьеит. Ус ҟауҵап ҳәа сыҟамызт! – нациҵеит дырҩагьых ииҳәаз.
– Ҳҭаҭын аԥхасҭахара иаҿуп, аҩыза Леуарса! – ибжьы неиргеит Арушьан. Ишьапқәа ааимеирҿаҿан, иӡарақәа
ҭарфаҷа икны, иааиаҭәоумшьаратәы днеихцәажәеит рколнхара ахантәаҩы, ақәнамга ныҟәызго араионтә еиҳабыра дахьырзамышшуа иахырҟьаны. Арушьан агәала ӷәӷәа иман.
Леуарса игәоуҭаратәы дааҟаԥшьхеит. Арушьан иҟазшьақәа цқьа иангәеиҭа ажәа имаскыр аҵкыс, ҿысымҭыр еиҳа еиӷьуп иҳәан, иҽааникылт.
Аколнхара ахантәаҩы дидгылан дихцәажәеит, ааигәа адгьыл аҿы ихәхәаӡа Арушьан изааигәара ииаз, аколнхаҩ кьаҿ, ахпаш, уи Леуарса дшибазҵәҟьа ахьшәҭҳәа дҩаҵҟьеит.
– Аколнхара ахантәаҩы гәыбӷан зиуҭазеи, уи ихароу ҳәа егьызбом, – иҳәеит иара.
– Аколнхара ахантәаҩы ихароузеи уҳәеит, ҳҭаҭыни ҳџьықәреии ԥхасҭахааитишь, ихароу ихараму уҳарбап. Анапхгара узазымуит ҳәа иаҳәан дҭарымкуеи усҟан! Уи дҭаркыр, дҭаркааит, џьаҳаным иҭыԥхеит, уи акәым аус злоу, ҳара ҳауп, иадынҵәало зурақәа аџьабаа рыдызбалаз. Иухашҭма заҟа ԥхӡаша каҳҭәахьоу урҭ раарыхразы?
Арушьан дцәажәон уажәы-уажәы игәы еилаххуа. Илакҭеи, иҿыԥшылареи, ицәажәашьҭыбжьи, инапқәа рҟьашьеи иуеилдыркаауан даара игәы шыԥжәоз.
Леуарса дахьгылац дгылан. Инаԥшы-ааԥшышьақәа рыла, арԥызба ииҳәақәоз дрықәшаҳаҭуп уҳәаратәы иҟан. Ақәнамга ныҟәызго араионтә еиҳабыра ҳәа, арԥызба ииҳәаз, иара Леуарса ихаҭа изоуп изиҳәаз ҳәа ргәы иаанагон убра иҟаз ауаа. Урҭ зынӡагьы гәҩарас ирымамызт, Леуарса игәаныла Арушьан дыширҽхәоз, дымшәа-дмырҳа аиаша дахьадгылоз, иахьихьчоз азы. Леуарса ҷыдала игәы ҟанаҵон, иара ихаҭа – араиком амаӡаныҟәгаҩ – дицәымшәа, дицәыԥхамшьа, аџьажәлар ринтерес ахьихьчоз.
Иага ус акәзаргьы, акы ахымҳәааҵәҟьакәа уаҩы
дзавсуамызт, иеиҭаҳаз аевкалипт рыцҳашьарак ҟамҵаӡакәа иҵхны иахькаижьыз. Леуарса зымҩа днаҳәны уи ахәаԥшра даҿын, нас ашацаҳәа иҿынеихеит, иааган аҭыԥ аҿы еиҭеиҳарацы.
– Саҭоумҵан, аҩыза Леуарса, сара иаазгоит! – ибжьы ҩарганы Арушьан аевкалипт аҿы днеин, иааган аҭыԥаҿы еиҭанеиҭеиҳаит.
– Уи даҽа усуп, – иҳәеит Леуарса, Арушьан иҟаиҵаз игәы иахәаны, ииҳәаз инациҵеит: – Ианакәзаалакгьы бзиа ибала ауаҩы иџьабаа зду, уаҩы ихәо иарбанызаалакгьы, аҭахызаргьы аӷа итәызааит. Аӷацәа ирацәаны ирыман асовет жәлар, аха урҭ иртәыз акгьы ԥхасҭарымтәит, иахьчеит ҳҳәынҭқарра, ажәлар ирыхәаратәы иныҟәеит. Уара иҟоуҵаз, иашан иҟоумҵеит, иудыруоу уи?
Арԥыс иҿы днеин, ижәҩа инапы ықәкны диҿаԥшуа дааҭгылт Леуарса.
– Иуҳәаз иашоуп, суқәшаҳаҭуп! – дазыразхеит Арушьан.
– Сара издыруеит, уара зеиӷьаҟам ҭаҭынаарыхҩуп, аџьа угәы азыбылуеит, – иҳәеит дырҩегьых Леуарса.
Арҭ ирзыӡырҩуаз аколнхацәа, оҳ, гәышьа, рҳәан, рыгәқәа аадырҭынчит. Ас хаала еилгоит ҳәа иҟамызт иззыӡырҩуаз аҩыџьа. «Уажәшьҭа еилаҳкааит аусқәа зеиԥшроу» ргәахәит дара. Араиком амаӡаныҟәгаҩгьы угәҭыхақәа иоуҳәар ҟалозаап! Афырхаҵа Леуарса, аколнхара ахантәаҩыс аус аниуаз имаз ахшыҩи аҟазшьеи имԥсахит, усҟантәи иҟәышра шимаз даанхеит иахьагьы. Убри иоуп ауаҩыҵәҟьа.
– Акыр ҳгәы ндырхеит, аҩыза Леуарса, – иҳәеит Мац, Леуарса иахь ԥыҭк даанаскьаны. – Иаҳзымҵааӡакәа ҳаизырцан, иаҳтәым-иҳамаам аус азыжәула ҳәа ҳадырцалт. Ҳусс иалоузеи, уххь згеит, амҩаду ахықәаҿ аҵлақәа реиҭаҳара? Уи аҳәынҭқарра иауалу усуп,
аколнхацәа ҳакәым аха. Ҳара ҳхатә усқәа ҳахәдацәаҟынӡа ҳрылатәоуп. Уара еиҳабыс уахадыргылеит, аха ҳара ҳаиԥш акәхап ушахәаԥшуа?
– Ишәазҳәада сара аевкалипт аиҭаҳара сҭахым ҳәа? – иаразнак дааҿаԥеит Леуарса.
– Мап, иуҭахым ҳәа акәым исҳәо, ҳаргьы иаҳцәымӷӡам аевкалипт аиҭаҳара, избан акәзар, уи зеиԥшыҟам усуп, аха, мшәан, уаҩы ихы инамырхьуа, ԥырхага инамҭо, даҽа ҟазшьак амаӡамыз абри аус?
Леуарса зназы дааиԥхьхәцит, нас ԥыҭрак ашьҭахь ус иҳәеит:
– Аус бзиа ианакәзаалакгьы уаҩы ихы инархьуам, ахыхь акәым, даҽа ԥырхагакгьы инаҭо ҳәа иҟам, уара ишуҳәо еиԥш.
Мац иԥаҵақәа ныԥхьеиҳәа-ааԥхьеиҳәан, иҽыргызмалуа дааԥышәырччеит:
– Ҳара иаадыруеит, уара анхаратәы бзиан издыруа аӡә шуакәу, уи аҟнытә, сара исҳәаз аҩыза акәхап зегьы иуарҳәо. Сыздыруам даҽаӡәы игәы иаанагаша, ҵабыргуп, зегьы ираҳаргьы сҭахым, аха уеизгьы, узҭагылоу шхәарҭам еилыскаауеит. Аиаша уасҳәап, уи даараӡа сгәы иалоуп. Уара зхи-зыхшыҩи еимадоу аӡә уоуп, уахьақәшәалакгьы, узықәшәаз зеиԥшраусзаалакгьы, иаҳҭаху азныҟәашьа удыруеит. Заҟа ибзиазыз, аԥхасҭахара иаҿу ҳҭаҭын азы цхыраарак узҳаҭар! Аҭаҭын азы сҳәахт, аха уи амацарагьы акәӡам. Аевкалипт еиҭаҳара ҳԥырхагахеит ҳџьықәреимхы џьара-џьара арашәаразгьы, ишудыруа еиԥш, арашәара згу аџьықәреи аҿалара ԥкхоит.
Мац иҟаиҵаз азҵаара Леуарса аҭак иҳәаанӡа ацәажәара иҽналаирхәит зылагәы ӷраз, зарма напы агәыбжьынацәа хҵәаз, зцәа-зжьы иагыз, қәрала зуаҩыбжараҿы инеихьаз аколнхаҩы:
– Баша Леуарса уиҳәоит, ҩымш-хымш аӡара ҳаиҭарц.
Уи заҟа иусдуу удыруоу? Леуарса имацара илшаӡом уи аҟаҵара. Ҳколнхара ахантәаҩы араиком ахь дцеит, ҳусқәа зеиԥшроу актәи амаӡаныҟәгаҩ иеиҳәарц; аԥхасҭахара иалагаз ҳҭаҭын ҳрыԥхаанӡа, ҩымш-хымш ҳаурышьҭрацы. Аҩ-хәык рыбжьара аҩеижьхара иалагаз ацәаҳәақәа, мышқәак рышьҭахь уаҩы акы изалмхуа иԥхасҭахоит. Нас еинҟьаны ҳкәашалап! Ҩаха-ҩымш заҵәык аӡара ҳарҭар, иааулакгьы, иҭаагалагәышьон уахи-ҽни еицырхырааны, нас ари аевкалипт шәиԥхьыӡ аиҭаҳара ҳаламгоз.
– Ҳәара аҭахума, ҩаха-ҩымш рыла иҭаагалон! – ибжьы харҵҵала инеиргеит Арушьан.
Убри аамҭазы, аколнхаҩы хпаш иваиаз иҩыза илымҳа дынҭахәыҭхәыҭит:
– Леуарса ицәа ԥумҽын, џьым, мамзар, иҟало закәу удыруоу уиазы? – иҳәеит инацәа ырмақаруа.
– Леуарса изыҳәан егьсымҳәеит сара, ухы изҭуҳәаауазеи? – иаразнак мап икит ахпаш. Уи илахь неимаирџахәит, ихаԥыцқәагьы аҿҿаҳәа инеихаирӷәӷәеит дызнаԥхаз дизгәааны.
Арушьан дынхықәтәалан, илақәа еихмырсыӷьӡакәа иаԥхьа ашьацра дылаԥшуан. Акы дазхәыцуан иара. Ԥыҭрак ашьҭахь, афырҳәа дҩагылан, иҽеимырҿаҿа, зегь илаԥш иныҵиган, ус иҳәеит:
– Шьоукы-шьоукы анапхгацәа рхы иазеиӷьу ада даҽакы рзеилымкаауа иҟалеит, анаассынхшақәа! Ирҭаххеит, абри ҳамҩаду наҟ-ааҟ аевкалиптҵла дуқәа авеиҭаҳаны, ашәшьыра иҵаланы қьафла имҩасларц. Евкалиптда ихәарҭамзар, еиҭарҳандаз џьарак ирацәаны, мамзаргьы, абаҳча бзиақәа рҿы ишыҟарҵало еиԥш, аллеиа ҳәа иашьҭоуп ҳәа саҳахьеит, ма убас иҟарҵандаз. Ус иахьыҟоу, ауаҩы дтәоит, иԥсы ишьоит. Мамзар, иарбан Амшын Еиқәа аҿықәантәи амҩаду иаваҵаны изеиҭарҳауа! Сразҵаауеит сара урҭ аҽырхықәымҵацәа:
рабацәеи рабдуцәеи убас қьафла иҟазма анкьа? Иԥагьахеит, џьым, иԥагьаха! Ишәмаҳахьеи аашьышь иахьыз – ианцәыцәы бгахәыҷкра сцоит ҳәа идәықәлан ишнеиуаз, абгахәыҷқәа ираҳан, иашьҭаланы икны ирфеит ҳәа ирҳәо ажәаԥҟа. Ишәасҳәарц исҭаху убри ауп, ауаа бааԥсқәа – зхы иашьҭоу роуп сызҿу – аџьабаа мыцхәы ҳдырбоит, аха русҳәарҭақәа рҿы изықәтәоу рҟәардә татақәа ирылҩрны ишкаҳауа ҩашьара ақәым, уиазы снапы шәсыркуеит, ихашәҵа!
– Убз уҿы иааҭакы, џьым, еиҳа иузеиӷьуп, – аӡәы ибжьы ааргеит, – абарҭ иуҳәаз ажәақәа – нациҵеит иара – обком амаӡаныҟәгаҩ имаҳар, уаб иԥсхәуп, иаҳар, ажьаӷьырҩага укылихып аԥсцәа урымгахуа, усҟан ацәажәашьагьы цқьа иуҵап!
– Ажьаӷьырҩага скылимхыкәа, атәыла ирбгара дыҟоуп. Аа, убома абри! – Арушьан инацәақәа акалашәақәа иааибыҭаны, инеиирбеит, нас ус иҳәеит:
– Иакәым акы иақәикааити, изызуа убап, дызҵысуа дахсырԥап аԥсцәа дрымгахуа. Дҳәынҭқару џьушьо, мамзаргьы, дынцәома, иааиҳәалак зегьы ҟало. Обком аҵкыс еиҳау аусҳәарҭақәагьы ахьыҟоу аадыруеит. Исҭахым сара егьызлам аус баша аамҭа ақәырӡра, сара суаҩқьиоуп, аусура бзиа избоит.
Ари арԥызба дзеиԥшра уаҩыз иҩызцәа аколнхацәа уразҵааргьы иуарҳәон, урҭ цқьа дырдыруан уи, ихатәымыз уск дадугаларгьы, ацәажәашьа ззымдыруаз аҭаҟьаҭасқәа дреиуамызт, дҟәышын.
Леуарса ихы неирҟәын, илахь неимеирцит. Зегьы иара ихәаԥшуан ииҳәарызеишь ҳәа, абарҭ ажәа аргамақәа иаҳаз рышьҭахь. Иага дҳаҭырбаҩызаргьы, иахьа араиком аҩбатәи амаӡаныҟәгаҩ иакәын. Колнхара заҵәык данеиҳабыз, уи аинтересқәа рынагӡарада ус идмызҭгьы, уажәы иҟаиҵақәаша еиҳа ирацәахеит, рҵакқәагьы духеит. Иуаҩеизадареи, иуаҩы патуреи уҳәа,
иҵасхәрақәа зегьы азикроуп дызлоу амаҵура хьыӡла-ԥшала анагӡара. Урҭқәа рнаҩсангьы, идми иара дырҩагьых, аевкалипт еиҭаҳара амҩаԥгара?..
– Уара уарԥызбаҟәышоуп, убзиоуп, Арушьан, аха хәыҷык ууаҩхжәоуп. Ауаҩы ихы иааҭашәо зегьы имҳәароуп, иагьыҟаимҵароуп, – иҳәеит аҵыхәтәан Леуарса.
– Леуасра аиаша иҳәеит, уи ҵара дук иаҩызоуп уара узы, иудыруазааит, – иҳәеит Мац, Леуарса ииҳәаз иаразнак днақәшаҳаҭханы.
Ауаҩы ихы иҭашәо зегьы имҳәароуп ҳәа Леуарса иазгәеиҭаз, иара Мац ихаҭа изыҳәангьы иҳәар ҟалон. Ус еиликааит Мац, патугьы ақәиҵеит, ибыргра Леуарса дахьеиҷаҳаз. Иашоуп, игәаанагара иԥсахуамызт уи, аха иара убри аамҭазгьы: – аевкалипт еиҭаҳара аҳәынҭқарра иаусуп, аколнхацәа иртәым ҳәа аԥхьан инақәырӷәӷәаны исҳәаз зысҳәазеи ҳәа дахьхәит.
Арушьан ихы иқәыжьны дгылан дӡырҩуан, Маци Леуарсеи еибырҳәаз ажәакгьы алеимҳәеит. Зегь реиԥш иара ихаҭагьы ҷыдала пату зқәиҵоз Леуарса иҟны ишиҭахыз иаахтны игәҭыха изымҳәеит; аҭак зыԥхықәу даҽа маҵзуҩык иҟны ишиҳәашаз еиԥш. Егьырҭ изаҳауазгьы аӡәгьы ҿимҭит, ирҭахымызт урҭ Леуарса ажәа имакра, агәра ргон, иара ихаҭагьы аевкалипт еиҭаҳара шиҭахымыз, иҟаимҵарада ԥсыхәа имамызт акәымзар.
Убри аамҭаз аус ахьыруаз иааит амашьына ласы. Уи дааҭыҵит аколнхара ахантәаҩы – шәагаала уаҩ-кьаҿк, хаҿҟәазк, зӡамҩаҿы ашәахсҭа гьежьы зныз. Уи игәалаҟара убасҟак еиҵахан, еергьҳәа аԥсшәа реиҳәеит Леуарсеи аколнхацәеи.
– Иаҳзааугазеи ажәабжьс? – дҵааит Леуарса.
– Иҽеиз егьсзаамгеит. Егьизыҟамҵеит уи, егьшилымшоз иаахтны исеиҳәеит. Обком актәи амаӡаныҟәгаҩ азин ҟаимҵакәа иауам иҳәеит.
Леуарса илақәа рыҭра иҭыҵны ицашашәа деиқәаҵәаӡа дныхшәааит.
– Егьоурым, ус акәзар. Шәколнхара иалоу уаҵәи уаҵәашьҭахьи аевкалипт еиҭаҳарахь имааит! – иҳәеит иара дааиԥхьхәцны. – Уиазы аҭакԥхықәра сара схы иадысҵоит.
Зегьы рлымҳақәа кыдҵаны иеицәажәоз аҩыџьа ирзыӡырҩуан; еиҳаракгьы, Арушьан, ахаан иимбаӡацыз ссирк ибазшәа, илақәа кыдырхалан дрыхәаԥшуан. Иқьышәқәа ҵыс-ҵысуан ацәажәара иҭахны, аха изыгәаӷьуамызт.
– Ус ҟалом, аҩыза Леуарса, – иҳәеит аколнхара ахантәаҩы, – сара излеилысказ ала, араиком актәи амаӡаныҟәгаҩ сызиҳәаз ҟаиҵар иҭахын, ииашан ихасҵоит уи шиҭахыз, аха дшәаны изыҟамҵеит. Ус анакәха, сара исҭахым ҳара уҳахҟьаны уара гәыбӷан уоур.
– Шәара ара аус жәуа, шәышьҭахьҟа шәурақәа ԥхасҭахо, уи еиԥш аус сара исызныҟәгом, – иҳәеит иаарыӷәӷәаны Леуарса. – Урҭ аурақәа, шәара шәымацарагьы ишәтәым, ажәлар еицыртәуп, ажәлар иртәу аҳәынҭқаррагьы хара иацәыҟам. Ара аус ахьаауа амҩаду аҿы акгьы ԥхасҭахом. Иашами уи?.. Иахьа ашьыжь снабыжьҟьаны сцаны избеит шәҭаҭынмхгьы шәџьықәреимхгьы, шәара шәыҟаӡамызт.
– Амхқәа шубаз здыруеит, иҭабуп, – иҳәеит аколнхара ахантәаҩы, аџьашьара ныҟаҵаны, еиӷьыз ажәа аниҿамшәа, инапы ишьҭахьҟа ирхханы ихәда ааибӷы-ааибӷит.
Убри аамҭазы иааргеит машьынак азна аевкалипт еиҭаҳатә, хәылбыҽханӡа ирызхашаз. Ауаа аусурахь аимыҵра иалагеит. Леуарса иреиҳәаз рыгәқәа ҟанаҵан, рцәажәашьҭыбжьқәа еиҳа иӷәӷәахеит; зегь реиҳа рыбжьқәа рдуны ицәажәон Арушьани Маци…
Адырҩаҽны акәын. Амҩаду аҿы аколнхацәа аусура еиҭаҿын. Дгьылҭыԥ заҵәык аҟны аӡәгьы аус иуӡомызт, иҭацәны иҟан. Уи Леуарса иоуишьҭыз аколнхацәа аус ахьыруаз адгьылҭыԥ акәын.
Леуарса есымшеиԥш иахьагьы, шьыжьаахыс амҩаду аҿы дыҟан; аус зуаз днарылс-аарылсуа дырхылаԥшуан. Игәеиҭон иаараны иҟаз зегьы аау имаау, ажрақәа иахьынӡаҭахыз иржуазу ирымжуазу, аиҭаҳатә ԥхасҭамтәкәа цқьа иахылаԥшны иааргоу иаарымгоу, насгьы ибзиан еиҭарҳауазу ирцәагхозу. Аусура кәаданы имҩаԥысуеит ҳәа игәы иахьаанагоз аучасткақәа рҿы абаҳақәа аарымхны ишыжтәыз, ишеиҭаҳатәыз дирбон. Аус цқьа изымуаз, зҽацәхьазкуаз анибалак, ргәы зынӡа ицәымҟьакәа, днарабашьуан.
Шьыбжьонтәи аԥсшьара ҟалаанӡа, аколнхара «Ашьхауарба ҭыҩра» аучастка аҟынӡа днеит. Ари аучастка, абжа бнаран аҟынтә, ахҿареи арыцқьареи ҳамҭакы иадхалеит. Уи ианалга, иаци иахьеи аиҭаҳарҭақәа рыжра иаҿын.
– Уажәшьҭа аиҭаҳара шәалагаргьы ҟалоит, аҩызцәа! – иҳәеит Леуарса, мшыбзиақәа ҳәа аԥсшәа шынареиҳәазҵәҟьа. – Мчыбжьыки бжаки роуп аиҭаҳара алгара аҟынӡа иаанхаз, уаанӡа шәзалымгар, ижәдыруазааит даара ишԥхашьароу шәара шәзыҳәангьы, сара сзыҳәангьы, – нациҵеит абригадир днаихәаԥшны. Уи арԥызба шаҭлаҟьак иакәын, ихыжәҩабжь ҭбаан, ихахәы рҳәны иԥшӡаӡа ихы иқәын.
– Уи хьаас иҟоумҵан, аҩыза амаӡаныҟәгаҩ. Аҿҳәара иахмырԥакәа ҳадҵа шынаҳагӡо агәра усыргоит. Уаҵәы аиҭаҳара ҳалагоит, нас ҳус ласхоит, – иҳәеит абригадир.
– О, уҳәатәы хасҵоит, иашан ихасҵоит, – иҳәеит Леуарса дааччан.
Заҟа иџьеишьазеи иара дахьынаԥшыз, наскьа ажра ахықә аҿы Соуҟар имацара дтәаны иԥсы шишьоз аниба.
– Дзаажәгеи Соуҟар, аусура илшоума ари иеиԥш иҟоу ауаҩ бырг араҟа? – дҵааит Леуарса.
– Анцәа дшаҳаҭуп ҳара дшааҳамгаз. Умцан шаҳҳәоз, зегьы ахьыжәго саргьы сцоит иҳәан, имукәа дааит, – иҳәеит абригадир.
– Аиеи, дад, Леуарса, сара исгәаԥханы сааит, – аҭак ҟаиҵеит Соуҟаргьы, дахьтәазынтәи ибжьы нарганы.
– Ус акәхап, аха ара уаара аҭахымызт, – иҳәан, Леуарса исааҭ днахәаԥшны ииҳәаз инациҵеит:
– Аԥсшьара аамҭа ааит, аҩызцәа, ҳнатәап, ҳаԥсы неиҭаҳкып.
Аа, абар, иахьааиуа Ҟарамани Кәасҭеи. Урҭ аевкалипт ахьеиҭарҳауаз аҭыԥ уамак бжьамызт, иааигәан. Зегьы аҵла амҵа ашәшьырахь рҿынархеит. Ара аҳаскьын қеиқеиуа иҟан, адгьылгьы еиҟаран.
Аколнхацәа ԥыҭҩык анаауаз, афатәқәа ирымаз ааргеит. Реиҳа ицқьаз, зыбӷьы ҟьаҟьаз арасамахәқәа ааԥырҵәан, ирыжәпан ашьацраҿы инкарԥсеит; рыфатәқәа злаҳәаз ааԥдыртлан, инықәырҵеит, нас акрыфарахь Леуарсагьы даарԥхьеит.
Леуарса мап имҳәеит. Афатәқәа иқәырҵаз илаԥш иныҵиган, дааиасны днатәеит, ерыӡк азна ҩы ахьгылази, акәты иҟаԥшьӡа иӡны иахьыҟази аҭыԥаҿы. Ҟарамани Кәасҭеи уа инеин инатәеит, аха акраҳфахьеит рҳәан, акрыфара рымуит.
Рнапқәа надыркын, ҿаҵақәак ҩаргахьан еиԥш аамҭазы, ашацаҳәа иаакылҟьан рзааигәара иаангылт амашьына ласы «ЗИМ». Ашә аартны дааҭыҵит обком актәи амаӡаныҟәгаҩ Георги Платон-иԥа.
Леуарсеи егьырҭ иҟази ццакы-ццакуа инеиԥылеит. Амаӡаныҟәгаҩ даараӡак длахҿыхуп узымҳәаратәы аԥсшәа нареиҳәеит. Аҭәра иаҿыз ихы-иҿы ҭбааҭыцә ианыԥшуан гәеиҵахарак, агәеиҵахара мацарагьы акәымкәа, акы даргәаан дыҟазаргьы ҟаларын. Раԥхьаӡа иҟаиҵаз азҵаара ианыԥшуан акы даргәаан дшыҟаз.
– Ани аучасткаҿы аӡәгьы аус зимуазеи? Иабаҟоу уи аҟаҵара зду ауаа? – инапы наирххеит, аҭаҭынҭагаларазы ҩымш Леуарса иауишьҭыз аколнхацәа ручасткахь.
Леуарса иҳәеит иара ишауишьҭыз.
– Иш-8-а-а! Аевкалипт еиҭаҳара еиҵоуҟьарц иақәукыма? – дыҳәҳәеит амаӡаныҟәгаҩ. – Уақәиҭызтәыда уара аколнхацәа аусурахь амааира азин рыҭара? Аԥсныжәлар зегьы аиҳабыра иҳадырҵаз хаҳәырҵәиа азықәԥара ианаҿу, минуҭк ахҭацәыха анҳамам аамҭазы?!
«Уи еиԥш адҵа аиҳабыра иҟарымҵаӡеит!» – иҳәарц иқьышә инықәыхх-нықәххит Леуарса, аха ичҳаны иҽааникылеит.
– Ҳара аиҳабыра ажәа раҳҭахьеит, аевкалипт еиҭаҳара аҿҳәара аҟынӡа инамгакәа ишынаҳагӡо, иузымдырӡои уара уи? – дҵааит амаӡаныҟәгаҩ, игәы хыжж-хыжжуа.
– Мамоу, исыздыруам, – аҭак ҟаиҵеит Леуарса дыхьшәашәаӡа.
– Иуздыррым, ааи, иалудыраауазеи?
– Аколнхацәа раарыхра аԥхасҭахара иаҿуп, Георги Платон-иԥа.
– Иш-ԥ-а-а?!
– Рҭаҭын аԥхасҭахара иаҿуп сҳәеит, рџьықәреигьы рашәатәуп, – иҳәеит дырҩегьых Леуарса, – урҭ сара схаҭа сцан избеит. Ҩымш рыла иалгоит, нас русахь ихынҳәуеит. Ажәа усҭоит аҿҳәара иахмырԥакәа ишынарыгӡо ала.
– Аҭаҭын аума аус злоу, иазууазеи аҭаҭын! – обком амаӡаныҟәгаҩ иҭаҷкәым ааираҵәан, ирҟым-ҟымуа ацәажәара даҿын: – Аҭаҭын иагарааны иеиҭаҳҳахьеит, ҳаԥхьаҟа иага миллионынтә еиҭаҳҳап, аевкалипт абыржәык ада еиҭаҳамҳацт, уаҳа еиҭаҳҳарангьы
ҳаҟаӡам! Абриҵәҟьа узеилкаауам уара! Зны обком аҿы ажәа баша исымоукит, уи схашҭыз џьумшьан, заманалаҵәҟьа исгәалашәоит!
Леуарса ҿымҭӡакәа дӡырҩуан.
– Усзеилымкааит сара ианаамҭаз, агәнымыҩра бааԥс сыхьит, аха уи иаарласны исырҽеира сыҟоуп, уажәаакьыскьа убри еиԥш иҟаз акы шсырҽеиз еиԥш, – иҳәеит Георги Платон-иԥа, хааракәарак зламыз бжьы ҿхагаала. Леуарса ихы иақәиҵеит, ихьымӡӷишьеит арҭ ажәақәа. Игәы ԥыжәжәо, дцәышҟҟараӡа дҟалеит, аха иӡбеит, абра иҟоу ишырбо-ишраҳауа, обком амаӡаныҟәгаҩ ажәа имеимкырц. Ԥыҭрак ашьҭахь, иҭынчхо аҟынӡа ианынҭагыла, ԥшьаала инеиҳәеит абас:
– Сгәы излаанаго ала, Георги Платон-иԥа, аусқәа ԥсахтәуп, уажәы ишыҟоу еиԥш есымшааира изымцалар ҟалап. Иузахмырԥо анхамҩатә усҟаҵатәқәа аки-аки еиԥырхагамхо, еинрааланы имҩаԥгалатәуп.
– Уара ажәҩан аеҵәақәа кыдуԥаарц угәы иҭоуп, аха уи аӡәгьы изыҟамҵаӡацт. Уара иууалу, апартиа унапы ианнаҵо анагӡара ауп, уаҳа акгьы. Еилукаауоу ари?! – обком амаӡаныҟәгаҩ ибжьы ҩҳареикит. Леуарса уаҳа илымшо, иԥсахы еибакны ус иҳәеит:
– Сара ианакәзаалакгьы ажәҩан аеҵәақәа кыдысԥаандаз ҳәа сгәы иаанамгаӡацт, хьӡык згандаҳәагьы сашьҭаӡам, сахьахәаԥшуа, убас иҟоу уара ухаҭа уоуп, аха аеҵәа кыдызԥаауа адау узлаиеиԥшу ҳәа егьызбом.
– Фу, узакә уаҩы гаӡоузеи! – Георги Платон-иԥа тәамбашақә Леуарса иқьышә днықәҵаны, аԥырҳәа зымҩа инапы неиҟьеит.
– Сара аҳаҭыр сықәумҵозаргьы, аҳаҭыр рықәуҵарауазеи иузыӡырҩуа ауаа, – иҳәеит Леуарса, иџьашьаны ирзыӡырҩуаз аколнхацәа инапы нарықәрхханы.
Георги Платон-иԥа зегьы илаԥш иныҵиган, иқьышә ырҵәины Леуарса дахьыҟаз аганахь дынкажьцәеит.
– Аԥсны, ҳтәылаԥсадгьыл зегьы азы иԥшӡаӡоу ҭыԥны иҟалароуп ҳәа уцәажәон, иқәнхо ауаажәлар ишабалак урызныҟәоит!.. Уԥхамшьаӡои?.. Иабаҟоу улогика?.. – Леуарса уаҳа изымчҳауа, зынӡа игәы еибакны дцәажәеит.
– Сара иҟасҵо-изуа, снапхгашьа уара уус алам, уҽаанкыл, усҭыҳә!
– Ех, Георги Платон-иԥа, заҟа ирыцҳароузеи уара узы, ауаа еизадақәа рыпатуи руаҩыҳаҭырреи ахьуха-шҭыз! – Леуарса уажәшьҭа агәхьаԥссарахь ихы ирхаргьы цәгьа ибомызт.
– Ишԥауҳәеи? Ируазеи ауаа еизадақәа? Изакәызеи узынцәажәало? – дҵааит Георги Платон-иԥа, Леуарса иахь иаразнак даахьаҳәны.
– Сара издыруеит ҵарала иааӡам ауаа заҟа еизадоу, раҳаҭыргьы дуу, иахьысҳәо саҭамзааит аха, уара зынӡа даҽакала уҟоуп…
Леуарса дызлагаз уаҳа изынамыгӡо дааихәыдхахеит.
– Уаналага, иҳәа, инагӡа уажәа! – инақәырӷәӷәаны даацәажәеит обком амаӡаныҟәгаҩ.
– Уара уеиԥшҵәҟьа макьана уаҩы дсымбацт. Узлыҵыз ууаажәлар егьузырҿымҵааит, зымҩа урцәы-хҟьеит… – иҳәеит Леуарса.
– Закәзеи, мшәан, ииҳәо, дпатҟалеиуа, тфу! – игәы зынӡа инеилаххит Георги Платон-иԥа, илымҳа ашьаҭа рҟынӡа дааҿыҟаԥшьханы, абарҭ ажәақәа рышьҭахь.
– Спатҟалеиӡом, исҳәо зегь иашоуп, уара уоуп ииашам.
– Сыбжьара уалагеит, уи акәын исыгыз! Аха егьаурым, цқьа ҳаицәажәап даҽазны. Иусырбап апартиа адисциплина зеиԥшроу!
Абарҭ ажәақәа наҳәаны обком амаӡаныҟәгаҩ ашырҳәа дхынҳәны имашьына днақәтәан, аҵыхәтәантәи илаԥш рыӷьӡаны Леуарса ихьырсны дындәықәлеит.
«Ихы инаркны ишьапаҟынӡа дкариериступ, уи азыҳәан мацара ауп адәы дзықәу! Иуҭаху ҟаҵа, сара скоммунист қьиан, иара убас сагьаанхоит сыԥсы ахьынӡаҭоу!» – дааҟәынд-ҟәындит Леуарса, иқьышәқәа ҵыс-ҵысуа дгәааны…
Дхьаҳәны илаԥш иныҵигеит ииҳәаз заҳаз, уа игылаз аколнхацәа. Даргьы иара ихәаԥшуан, рыгәқәа изыхыҭ-хыҭуа. Кәасҭа заҵәык акгьы ҟамлаӡазшәа дкәаԥӡа дыԥшуан, иара изы зегьы акакәын.
– Шәааи, аҩызцәа, ҳҭыԥқәа рҿы ҳтәап, ҭынч акраҳфап! – иҳәеит Леуарса, заҟа илшоз игәы неиқәҳәа-лан, дагьынатәеит иҭыԥ аҿы.
Итәеит зегьы рҭыԥқәа рҿы. Аха иага рундазгьы, амаӡаныҟәгаҩ даанӡа ишыҟаз изылахҿыхымхеит. Зегьы еилыркаауан, обком амаӡаныҟәгаҩи иареи иахьатәи реидыслара Леуарса бзиарак шианамҳәоз.
Адырҩаҽны ашьжьымҭан Леуарса икабинет аҿаԥхьа иҟаз ауаҭах ашә аартны даныныҩнала, ашырҳәа днеихаҵгылт, змаҵураҿы иааны итәахьаз, амаӡаныҟәгаҩ-ԥҳәызба. Уи ԥҳәызба асак лакәын, цәала-жьыла уиаҟара иҭәымыз, аха ахаара зҵаз. Леуарса илаԥш налхьырсны, шьыжьыбзиа ҳәагьы ламҳәакәа, ццакрыла икабинет ашә аартны дныҩналт.
Араиком аҿы аусура далагеи-уажәи раахыс, знымзар-зны убас ҟаимҵацызт. Есышьыжьы ашә аартны данааҩналалак, дгәырӷьа-ччо шьыжьыбзиа ҳәа налаҳәаны, лнапы лымхны, нас икабинет дныҩналон.
«Цәгьа илахь еиқәуп, иԥштәахәгьы ҽеим, иҟалазеишь? Имаҵураҿы игәы иалсша акы ҟамлакәа иҟам!» – аалгәахәт лара. Илыздыруамызт иацы обком актәи амаӡаныҟәгаҩи иареи рыгәқәа шнибархаз.
Аԥҳәызба, Леуарса араиком аҟны дҟарҵаанӡа аԥхьагьы, ара аус луан. Аха излыхьыз ларгьы илзымдыруа, Леуарса данааи нахыс, иааиԥмырҟьаӡакәа икабинет аҿы дтәаны, лара имфа-имжә ишә аԥхьа дтәазар-муа лымамкәа, убас лхы лбо дҟалеит. Аԥҳәызба қәыԥш илызгәамҭаӡакәа дрымҟәҵархалт Леуарса иуаҩҳаҭырреи инамыс ҭбааи.
Икабинет даныныҩнала ашьҭахь, дук мырҵыкәа, лара илаҳаит иҿацаӡа игаз ибжьы:
– Аевкалипт-мкәа, иаркьаҭара иҟоуп! Аҩсҭаа ихәхааит! Ауаа амала аџьабаа дҳарбоит, уи иалаҳхуа егьыҟам! Аиҭаҳара ҳалгазшәа аиҳабыра рахь адырра ҟаиҵеит иара… Анцәа дишәиааит!..
Леуарса игәы азҩон, иигәаӷьқәоз ирыхҟьаны ақәнамга дақәшәар шыҟалоз, аха, сиашоуп ҳәа ихы иԥхьаӡон аҟнытә, ихьлакгьы агәхьаа мкыкәа иӡбеит, иусура дызҿу неигӡаларц, дацәхьамҵкәа, иара ишидыруала. Абри азхәыцра луанытә дамҽхакны дшыҟазгьы, Леуарса инеизкашәеит амацәыс еиԥш иааҭҟьаз даҽа хәыцра хьанҭак, алушәак иҟәамҵуаз, дыхҭакны дызмаз. Дааит Камыгә атәылаԥсадгьыл еибашьра аҟнытә, лгәы иҭоузеи Нуца?..
Раԥхьатәи ажәақәа реиҳа ибжьы рдуны ииҳәаз аԥҳәызба илаҳаит цқьа иеимыркыз, ивҵраа иҟаз ашә ала иҩныҩны. Иара уи ангәеиҭа, дхынҳәны иныдижьлеит, знык заҵәык лара лахь дныбжьыԥшны. Лара усҟан қьаадқәак лаԥхьа иқәҵаны, дрыԥхьошәа рыхәаԥшра даҿын. Илаҳаз ажәақәа илеилдыркааит, иахьа Леуарса илахь еиқәҵаны имаҵураҿы дзааз.
Дук иҽынмырхацәакәа Леуарса икабинет ддәылҵны ҵаҟа дналбааит. Адәны дизыԥшны дгылан ашофер, амашьына дақәтәаны. Аевкалипт аиҭаҳара иахьаҿыз амҩадуахь дцараны дыҟан. Ҵаҟа дахьындәылҵыз, ашә аҿы дааиԥылеит Нуца. Иара иахь днеиуан. Нуца
лылақәа абааӡара рхыжжыла, аҵәуара дышналагара дыԥшын.
– Ибыхьзеи, иҟалазеи? – иҳәан, Леуарса дшибазҵәҟьа иаразнак дааҭгылт.
– Саб дычмазаҩ гәаҟуп. Аҳақьым диҳарбан, ииҩыз ахәшә ҳара ҳаԥтекаҿы иҟам, џьаргьы исзымԥшааит. Усыцхраа!
Нуца лыбжьы аҳәара-чара аныԥшуан.
– Араатәи аԥтекақәа рҿы быҟазма?
– Сыҟан, аха џьаргьы исмоуит.
– Ааи, уажәы, аибашьра ашьҭахьтәи аамҭазы,
ахәшәқәа рыԥшаара хәыҷык иуадаҩуп. Ихьзеишь Соуҟар, ашоура имоума?
– Имоуп ашоура ҩынҩажәа рҟынӡа. Аҳақьым рышразар ҟалап иҳәеит.
– Уи бацәымшәан. Аршра уажәы џьаргьы иҟаӡам, Соуҟар иабаихьуаз, шәҳақьым изымдырит.
Леуарса ашофер даанижьын, амашьына амаа кны иара дынҭатәеит, Нуцагьы уа днаиваиртәеит. Диманы ахәышәтәырҭа ҩны аҿы дцеит. Уа ироуит Нуца дзышьҭаз ахәшә. Уажәшьҭа аҩныҟа бызгоит иҳәан, ашацаҳәа амҩа инықәлеит.
Леуарса заманала ибон, Нуцеи иареи иахьатәи реицныҟәара зыхҟьаз дшамырманшәалоз, аԥҳәызба лҟны имаз аҳәатәқәа цәырганы иласҳәоит ҳәа далагар, аха иара убас игәы ишаанагозгьы, иамуит. Ақалақь иалҵны рҿаныҩархаҵәҟьа, Леуарса иаацәыриган, далагеит абас:
– Зны-зынла, – иҳәеит иара, – иааџьоушьап аҳәсахәыҷқәа иҟарҵақәо урызхәыцыр. Иаҳҳәап, уажәы, дизыԥшуан аԥҳәызба бзиа илбо арԥызба дхынҳәаанӡа ҳәа, ыҳы, дхынҳәны дааит – дахьынтәааз иазаауазеи, џьара дыҟан – дшаазҵәҟьа иаразнак диццоит. Аха шьоукы-шьоукы ус руам, иаразнак хаҵа ицом, акы
иазыԥшуп, иззыԥшу аллаҳ идырп. Бара ибдыруазар акәхап, иаасабҳәарауазеи убарҭ ззыԥшу, ргәы иҭоу? Ԥасатәи рыбзиабаҩ дырцәымыӷхоу, даҽак рԥырхагахоу?
Нуца днеилыԥсаа дцеит. Изакә зҵаатәузеи илиҭаз, ахы ыҟамкәа, аҵыхәа ыҟамкәа? Аха, мап, ари лара лзы иҳәеит! Илгәалашәоит, зны Камыгә иҭыӡшәа далацәажәо лаҳахьан.
Нуца уаҳа илзымычҳаит.
– Леуарса, сыхаара, изакәтә цәажәашьоузеи иумоу? – дааӷьаҵәыӷьаҵәит лара, нас лхы ижәҩа инадылҵан, цнапыкла имышьхәлҵ аалгәҵалҳәҳәеит. Уи Леуарса иԥырхагахеит амашьына амаа ахьикыз, имашьына аабалыбаҭын зымҩа инеицәыкәараҵеит, аха, ииулакгьы, ажра иҭамыжькәа амҩа ахықә аҿы иааникылт.
– Ас ҳцо ҳалагар ажра ҳҭаҳауеит, – иҳәан Леуарса, имышьхәылҵ аалымихит. Иҩнапык данрықәиҭха, аруль аашьҭихын, имашьына адырҩагьых ирманшәаланы ԥхьаҟа аҿынеирхеит.
Нуца ацкы ажәак мҳәакәа, деиқәыԥсы днатәеит. Игәалҭеит лара, Леуарса ҟәата-ԥсатарак илаӡамкәа, лара лзы дкьакьаӡа дшыҟаз.
Ԥыҭраамҭак ус ицон. Амҩан аӡәы Леуарса аԥсшәа иеиҳәеит, аха, уи дызусҭаз Нуца игәалымҭазт, дылзеилымкааит. Леуарса иҟаиҵаз аҭак харантәыла илаҳазшәа лгәы иабеит, лхәыцрақәа убриаҟара инаскьан, ирацәан.
– Сара сзы бгәы каршәны быҟаз, бынасыԥ саԥырхагахар ҳәа, аҳаҳаи, бысцәымшәан, – иҳәеит Леуарса иаалырҟьаны, дааҳәны дналҿаԥшын.
– Закә насыԥузеи узҿу, исзеилкаауам? – дҵааит Нуца, лгәы ааҭрысны.
Леуарса гәаныла иааџьеишьеит лажәақәа заҟа иҿацаз.
– Адырра сыбҭар, хымԥада бчараҿы снеиуеит. Раԥхьаӡатәи аныҳәаҿа, шәара ишәызку, гәык-ԥсыкала
изжәуеит шәыбзиабареи, шәыԥсынҵри, шәынасыԥи рзы. – Леуарса!.. – лыбжьы ҩарганы дааҳәыҵәы-ҳәыҵәит Нуца, амашьына амаа ахьыску бысԥырхагамхан ҳәа шлеиҳәахьазгьы, ишҟа днаскьаны лҽидирӷәӷәалан днатәеит.
Леуарса акы иҳәарызшәа иҿы ҩеихихын, изыбжала
лара лахь дааҳәны дналыхәаԥшит. Иузеилкаауамызт, иқьышә иқәххуаз ччаразу, агәала имаз цәымӷшақә инарҟаҵоу. Амашьына аруль акразы диԥырхагамхарацы налеиҳәан, нас инациҵеит:
– Ибхашҭма бара баб дшычмазаҩу? Ибдыруазааит, абра ҳхышәҭны жракы ҳанҭаҳар, хәшәгьы шимоуа, аҽакгьы. Нас дзеиԥшрахара бара базхәыц!
Нуца амашьына ашә ахь днаскьан, лыҽнадырӷәӷәала днатәеит, Леуарса инапы нагӡаны ишимчыз дагәҭасуа, цқьа иаркызу-иаркымзу гәеиҭеит.
– Сара сгәы иаанагон, уара ауаҩы изы уқьиоуп, уразуп ҳәа. Ԥаса убас иҟан, сара издыруеит. Аха дарбанзаалакгьы амаҵура ду аниоулак, даҽакала дҟалозаап! Уара уажәы араиком аҩбатәи амаӡа-ныҟәгаҩыс аус ууеит, сара рыцҳа сугәалашәо уҟахума?
– Ишԥабҳәеи, ишԥа? – иҳәан, Леуарса иааџьашьаны, амҩа агәҭаҿы ахуҳәа имашьына ааникылт.
Амашьына анааникылоз днаԥшны ибон, дук набжьамкәа иаԥхьаҟа аидарамҩангагақәа ҩ-машьынак шааиуаз, аха урҭ рыгәхьаа имкит. Ишидыруаз еилеигеит амҩаду аҿы машьынала амҩасра иазышьҭыхны иҟаз аԥҟарра. Нуца изылҳәаз ила акамбо дҟанаҵеит, уамашәа игәы ихьит.
– Смашьына иахыкәшаны ицааит, амҩа ыҟоуп, – иҳәеит иара, усҟак иатәамбацәакәа, амҩа укыр ҟалоума, иахьакәым уаанҿасит ҳәа Нуца илҳәаз ацынхәрас, нас длазҵааит иара:
– Ас зныкҟьара ауаҩы дыршьуа ббахьоума? Ибдыруоу ибҳәаз иаҵанакуа? Исыдыббалазеи, араиком аҟны аусура уалагеижьҭеи даҽакала уҟалеит бҳәеит?
«Рацәа иахьухьуазҵәҟьа иақәсыршәеит. Иуқәнагоз уи акәын!» – лыҩнуҵҟала дынҭаччеит Нуца, лгәы ҩазҳаны. Ԥыҭк ианеиванагала, уеизгьы иҟалашаз ҟалеит, хәыҷык схы ӡырганы исырбап, насгьы дааилазырӡыӡаша иасҳәар, иимҳәаша гәҭакык имазаргьы, инарҳәап ҳәа лыӡбеит Нуца. Леуарса ибзиабара заҟа илылаҵәаны дыҟаз ала, илҭахын ҟьац-мацыла иныҟәақәо дышреиуам, дышҟәшу илырдыррацы, иԥсҭазаара амҩанызара хымԥада илылшаратәы дшыҟоу.
Нуца дызиазҵааз ацкы иалҳәаанӡа, Леуарса има шьына дәықәиҵеит.Ԥыҭраамҭак аӡәгьы ҿиҭуамызт, инеихәаԥшы-ааихәаԥшуа еидтәалан, Нуца игәалҭеит, Леуарса даара ацәа шигыз, аха иара убри амҭазгьы заҟа ирманшәаланы имашьына ирныҟәоз.
Иҵабыргыҵәҟьаны, Леуарса иахьа акалашәақәа даауԥхьаӡаратәы дыҟан. Алушәактәи иҟазшьақәа имамызт. Аха ауаҩы игәы иҭоу иалудыраауазеи, иара ианимҳәа. Убри азы, Нуца Леуарса дзыргәамҵқәоз реилкаара амԥынҟа зынӡагьы дыҟамызт. Уи ихаҿы иахьа рҽеиздыркәкәеит, ҽеиқәкра зқәымыз ахәыцра хьанҭақәа. Аибашьра ианалга ашьҭахь, еиуеиԥшымкәа иқәгылаз аус дуқәа сыԥсҭазаара иабжатәны инасыгӡалап ҳәа дҳаҵ-ҳаҵо дшыҟаз, иааизҵысыз аҩнуҵҟатә еиқәԥара бааԥсы ила акамбо дҟанаҵеит.
Иҟалаз уиоуп, обком амаӡаныҟәгаҩ Георги Платон-иԥа иусушьақәак иара аргамаду ииашам ҳәа иԥхьаӡон. Иҟалап, дук мырҵыкәа иаарласны аус дақәдыршәар убри иахырҟьаны, аха уиаҟара ихьааигӡомызт. Ихьааигоз даҽакын. Иалагеит Амшын Еиқәа аҿықәантәи амҩаду аевкалиптқәа авеиҭаҳаны аллеиа ҟаҵара. Уи зеиӷьаҟам, акрызҵазкуа усуп. Аха аевкалиптқәа еиҭарҳарацы излаҿу аметод зеиԥшроузеи? Аколнхацәа
рымхқәа рҿы аусура иаҟәыхны иара иаладыргеит. Ус иҟарымҵар акәын, уи еиҵанархоит аколнхарақәа рынхамҩатә планқәа, аколнхацәа рзеиԥш хашәалахә армаҷуеит, аицынхаразы ирымоу агәаҳәара ԥыданатәуеит ҳәа абас дахәаԥшуан Леуарса, аара зегьы уи аметод аԥшьызгаз обком амаӡаныҟәгаҩ идҵаны. Ҩбагьы, иара ираион аҿы, абри аус дахагыланы амаҵ азиурцы аҭакԥхықәра иара идырҵеит. Нас гәыкала амаҵ изазуру иара зеиҿкаашьа дазыразым аус?.. Мамзаргьы, ичҳатәума иара? Мап, ичҳатәым. Ичҳатәым, аха иахьахәҭоу аиҳабырахь еиҭеиҳәар акралҵру? Издыруада, убрахь иҟоу еиҳабыкгьы, идырны ақәҿимҭуазар, иара адырра ҟаиҵар иаԥықәсылаша аӡәы? Мап, уи еиԥш аӡәгьы изыҟаҵарым! Ҷыдала аибаҭахра мчы амамзароуп апартиа уси азеиԥш уси рхаҵгылараҿы!
Леуарса игәы иалсит, хәыҷык аамҭа иахьицәахыԥаз, иахьиргәагәаз. Акризыҟаҵо дыҟазаргьы, ицәцаз аамҭа злаиргьежьуазеи, ицаз цеит ауп. Иара имаҵура дамырхыр ҟалоит, лахьыс ирҭаша зеиԥшроу аллаҳ идырп… Георги Платон-иԥа, ауаҩхжәа замана, иақәикыр, изыҟеимҵозеи, зеиԥшыҟамалаҵәҟьа иҟеиҵоит… Аха уи егьоурым, ииҭаху сзиуааит, аус злоу аколнхацәа роуп, изеиԥшра усураамҭоузеи ирцәыӡуа уҳәарауазеи, ма дара ирыхәо, ма аҳәынҭқарра иахәо акы иаҿында, уххь сымгоз!..
Сынтәа аарҩараамҭоуп, аевкалиптқәа аӡы рыҵазҭәахуада, иныхҩаа ицап. Ихкаам-иҵкаам, арахәгьы иԥхасҭарымтәуеи, мшәан. Ԥыҭ-чыҭқәак аанхаӡаргьы, аӡын ҵаа хәыҷык нарысыр, иныхҩаа ицоит…
Леуарса агәра ганы дыҟан, абриаҟара џьабаа зыдбаланы еиҭарҳауаз аҵиаа ианалгалак, анапы агымхар шзыҟамлоз, анапы анагхагьы ишԥхасҭахоз.
Игәы иаанагон иара абри еиԥшгьы:
Асовет ҳәынҭқарра бла иазаҵамкуа ҳәынҭқарра
дуӡӡоуп, абра иҟоу аусура еиԥшгьы ауаатәыҩса рҭоурых аҿы уаҩы имбацт. Нас, ус анакәха, џьара кәнҭхәк аҿы, раионк аҿы, ма областк аҿы иналаршәны џьара дҟамлар аурызма убас аӡәы, апартиа игәра ганы дызхадыргылаз амаҵура қәнагала изызныҟәмгаз, зымч ақәымхаз. Ус ауаҩы дақәшәар ҟалоит, идырра аназымхалак, ирыхҟьар ҟалоит ихатә ҷыда ҟазшьақәа, иусура иазышьҭихуа астиль аԥсыҽра, аџьбарара, убас иҵегьы асовет жәлар рыԥсҭазаара нормақәас иамоу рывсрақәеи, рхыԥарақәеи ирыхҟьаны.
Дарбанзаалакгьы намыс змоу, ԥхьаҟа ҳцара иаԥырхагахоу аниба, имычҳароуп. Уи иуалԥшьаны иҟазароуп зегьы рзы…
Иааиԥмырҟьаӡакәа абри азхәыцра дшаҿызгьы, Леуарса изихамыршҭит игәы иҭымҵәоз, амашьына иҭартәаны иигоз лыбзиабара.
Камыгә дааижьҭеи Леуарса дзыраҳаҭымхеит. Иаарласны еилкаахашт Нуца дызтәхо руа дарбану. Леуарса даҽакгьы даргәамҵуан: Камыгә изшьапык хҵәаны дааит. Ԥаса дҭакын, иҭоурыхқәа уамак иҽеим, аха иара убри аамҭазгьы, зынӡа дурџьаратәы дыҟам. Гәышԥыла ихьчон Ҳаԥсадгьыл. Ишьапы ахы анақәшәоз, игәы иҵашәар, ма ихы иҭашәар ҟамлоз? Ҳтәыла-ԥсадгьыл реиҳа агәаҟра ианҭагылаз иара ихи иԥси дырмеигӡеит, уаҳа илшарызыз!
Уажәшьҭа ишԥаҟаҵатәу?
Леуарса иӡбеит, Нуца ԥасеиԥш Камыгә бзиа дибозар, ларгьы, ишьапы хҵәаны дааит ҳәа усс имкыкәа, диццараны иақәылкуазар, ԥҳәысс лгара даҟәмҵрада ԥсыхәа амам, уи иара иаҭәам ҳәа. Ԥҳәысс лгара акәым, Камыгә дицхраароуп, Нуца мап-чап лҳәо далагар.
Уи еиԥш аус агәаӷьра иара изы иуадаҩуп, ихьанҭара дуӡӡоуп, иԥсы аҩыҭкаара еиԥш Нуца бзиа дахьибо аҟнытә. Аха ишԥеиури, ус иҟазароуп ахаҵа инамыс, иуаҩра. Аӡәы изы даҽаӡәы аџьабаа ибароуп.
Аха Нуца мап лкыр?.. Бзиа иеибабо, еиқәгәыӷуа иҟаҵәҟьазушь убарҭ ԥаса, Камыгә дҭаркаанӡа? Нуца даҽаӡәы лгәы изцоит иҳәаратәы дибом уажәы. Аха, мап, усҵәҟьа игәы азкаиршәыр, дажьар ҟалоит. Избан акәзар, Камыгәи лареи ԥаса излаҟақәаз иара иҵалкит, иалымҳәеит, иара изыҳәан гәкалаҵәҟьа дыҟазар, усгьы лурымызт. Леуарса игәы уажәы-уажәы иҩбахон, аҽеиҭанакуан.
Ҵакыла зынӡаск иеиԥшымыз – азеиԥш уси игәы иҭымҵәоз аԥҳәызба лыбзиабареи, абарҭ аҩ-уск рызхәыцра анизеилаха, лара амашьына даницҭеиртәа инаркны, иага иундазгьы, иҽизмырманшәалт, иҽырҭынчны хаала дзылмацәажәеит. Араиком аҟны аусура уалагеижьҭеи уҟазшьа аҽеиҭанакит ҳәа иалҳәаз, аҭак илҭарц дызлазҵааз аавалыжьын, лара уажәы илҭеит даҽа зҵаарак:
– Уара даҽаџьара анасыԥ соур уҭахуп, – лҳәеит Нуца, – уареи сареи ҳанеинасыԥымха, нас изеиԥшра насыԥузеи уара сара сзыҳәан иуҭаху? Сара узлазбо ала, сара сҿы угәы ааҳәит. Абзиабара ҳаҟәыҵып, аҳаҭырҵәҟьа сықәумҵошәа узбоит. Избан, сзыхурҟьазеи, исыхьзеи? Абаталион уаналазтәи аамҭа ма иугәаларшәа, егьырҭ зегьы ухашҭзаргьы!
Нуца Леуарса игәалалыршәеит, ашьхаҿы иааны итәаз адиверсантцәа рыкразы лара иҟалҵаз ацхыраара. Иахьтәаз аҭыԥ анеилылкаа, Леуарса дааԥхьаны иалҳәеит. Ирхысхьаз аамҭа аҟнытә, абри ахҭыс игәалалыршәар лҭаххеит, лара лҿы имаз агәазцара еиҭалзышьақәыргылозар ҳәа дақәгәыӷны. Нуца агәра лгон Леуарса бзиа дшибоз, аха лгәы каҳаит дылзыхьшәашәахеижьҭеи, еиҳаракгьы иахьа зынӡа дылзеилымкаауа дахьыҟалаз.
Леуарса дҟаԥшьӡа днеицрашәеит, Нуца даниазҵаа.
– Ибасҳәо сара издыруазеи, бара ибымдыруеи, – иҳәеит иара, ижәҩахырқәа ааирҵысын, лара лахь
дмааԥшыкәа, имашьына аԥхьаҟа амҩаду ахь дышԥшыц дыԥшуа. – Бара иҟабҵо-ибуа бара ибдырроуп, сара иалздыраауазеи? Сара издыруа убри ауп, уажәаакьыскьа быбзиабаҩи бареи ақалақь аҿы амашьына шәҭалан шәеиццеит. Уи сара сгәы изалсрызеи, аха изысцәыбӡо сзеилкаауам?..
– Аа, уи аума угәы иалоу? – лҳәан Нуца, лхы рҟәны даахәцит. Абар, уажәшьҭа Нуца лыҩны иазааигәахо иалагеит. Леуарса имашьына арццакра еиҳа иааирԥсыҽит. Нуца акырӡа лгәы ҭгәырӷьаауа дыҟан. Быбзиабаҩи бареи ақалақь аҟны машьынала шәеиццеит ҳәа Леуарса илгәдиҵаз ажәа, илеилнаркааит лара, ԥасеиԥш уажәгьы бзиа дшибоз, ииҳәозгьы лхыбаара ишинарҳәаз, ихьшәашәарагьы акырӡа убри ишахҟьаз.
Леуарса имашьына аҩадара инкыдиҵеит, убра ианынхалалак, ахәада иқәланы иҵегь акыр инаскьар акәын. Уи нахыс дырҩагьых иҩадаран, убри аҩадара ҿыц ахьаанҵәоз, ашьха ашьапаҿы игылан Нуца лыҩны. Леуарса уахьҵәҟьа анеира иҭахымызт, иус дагхар ҳәа дшәон.
Нас дырҩегьых иаацәырылган, Леуарса диазҵааит:
– Даара сгәы иалоуп, – лҳәеит Нуца, – зшьапы хҵәаны ирыцҳахәха аррахьынтәы иааз ауаҩы зынӡагьы гәалсыс дахьыҟоумҵаз. Ҳаи, рыцҳа ҳәа ажәак џьара иааухәлымкәеит. Иара, қәҿиада, даара иҽеиҭеикит. Анкьа иубахьаз аҷкәын хамаԥагьа иакәу џьумшьо уҟам иахьагьы. Дабаҟагәышьоу, дҭахахьеитеи! Дыздыруа аӡәы дибар ҳәа дшәаны ихы иҵәахуеит. Дыԥхашьаҩхеит, игәы каҳаит.
Уамашәа избоит сара, уара убриаҟара уҽахьеиҭоукыз. Ауаҩы игәаҟра азҿлымҳара иумаз ахьуцәыӡыз. Зегьы ирдыруеит уара зуаҩышьа бзиоу, знамыс цқьоу аӡәы шуакәу, нас, абыржәы иҟалазеи, сыхаара?
– Уи сара, иара иҿы сыҟан, дызбахьеит, – иҳәеит Леуарса еергьҳәа иуаҳаратәы, ибжьы ныҵакны.
Нуца лыҩны азааигәара ахәада ашьапы уажәшьҭа егьыбжьамызт. Амашьына амаа иикыз аумышьҭкәа, лара лахь даахьаҳәын, ииҳәаз инациҵеит:
– Камыгә сара дсуоуп. Дзықәшәаз арыцҳара сара заҟа сгәы иалсыз аҟара, даҽаӡәы игәы иалсит ҳәа, аҳаҳаи, бгәы иаанамган. Исҳәо иашамзар, намыс смоуааит. Аха иҟоу бдыруама, сыхаара, исҭахуп Камыгә дзықәшәаз арыцҳара сара заҟа сгәы иалсыз аҟара, баргьы бгәы иалсрацы, ажәала мацара акәым, шьоукы-шьоукы ишыҟарҵало еиԥш, заҟа иқьиоузеи ҳзырҳәап ҳәа.
Сара гәык-ԥсыкала исҭахуп, Камыгә аразҟы иоурацы наунагӡа иԥсы ахьынӡаҭоу. Убри аҟаҵара абри аԥсабараҿы изылшараны иҟоу баразаҵәык боуп…
– Закәзеи иуҳәо, џьым-џьым? – дҵааит Нуца, лылақәа ааҭлырхахан, гәҽанызаарыла.
Леуарса зныкаҵә дааҳәны дналыхәаԥшын, нас, илаԥш адырҩегьых иикыз имашьына амаа еиҭанақәикит. – Уи анкьа зны мдыршақә имҟәыҵҟьахьоу зегь уажәшьҭа ианажьтәуп, – иҳәеит Леуарса, – дзықәшәақәаз зегьы ддырхәыцит, ихшәыҩ ҭашәеит, аҭыԥ аҿы иааит. Аха ԥасатәи илахҿыхра, ишьапы ахьҿам азы акәым изицәыӡыз, бара ишыбҳәо еиԥш, бара бзиа бахьибо азоуп. Бара бышиццо идырыр, ԥаса аҵкысгьы длахҿыхны, дгәазырҳаганы дыббап, изшьапык шимамгьы.
Сара сызлахәаԥшуала, бара иуалԥшьаны ибыдуп,
арԥызба инасыԥ ԥхасҭамтәкәаны избыргьежьрацы. Убасҟан ауп, бара буаҩра анынабыгӡо. Ибдыруазааит, бара иԥҳәысс баныҟалалак, иааџьоушьаратәы аԥсҭа-заара игәы аҳәо дшыҟало. Иҟаларын ԥаса зны бара данбыԥсамыз аамҭа, аха уажәшьҭа дбыԥсахеит…
Нуца Леуарса изыӡырҩра даҟәыҵхьан. Лхы лмахәар ианҵаны, лшьамхы иқәкны дхәыцуан. Лхы наҭааҭо лмахәар иахьаныз, амашьына дзыдтәалаз ашә инанҟьон, аха дҩахомызт.
Леуарса, Нуца дахьлацәажәоз, иоуразоуроу аҵысра даҿын. Инапқәа убас иҵысуан, абар, абар, инацәкьарақәа неилышшаны, амашьынагьы нымҩахыҵны ахуҳәа атыша инҭахәашап уҳәаратәы.
Иахьааишаз иааит. Леуарса амашьына ааникылт.
Нуца ашырҳәа лхы лмахәар иаанылԥаан, исаҳа закәзеи лҳәан, ашацаҳәа ашә амаа кны днагәҭасит ҩынтә-хынтә, аха илзаамыртит.
– Сара ууаҩыз џьшьа суацәажәон. Узбар аҵкыс, усымбар еиӷьасшьоит! Ашә аарты абыржәыҵәҟьа! – лгәы дааҭаҵәааит дырҩегьых. Нуца иааџьоушьаратәы деилашәаны дыҟан. Лгәы излаанагаз ала, Леуарсеи лареи иахьарнахыс еибабара рықәмкәа еилгеит, дааҳәит, мап лцәикит.
Леуарса инапы неигӡан, ашә амаа кны иаразнак иааиртит.
Нуца ашацаҳәа амашьына дынҭыҵын, заҟа лылшоз ццакрыла амарда даҿалан лҿыналхеит. Знызаҵәыкгьы лышьҭахьҟа дхьамԥшӡакәа дышцоз, Леуарса илаԥш дныҵшәеит.
Иара даҽа ԥыҭраамҭак дымцакәа уа дгылан, ихы азыбжа амашьына амаа иқәҵаны луанытә дхәыцуа. Игәы аҵаа ҭашәызшәа иҭыхьшәашәааит, зны зынӡа аусура иаҟәыҵны иаанҿасызшәа ибеит. Инеимхәахаа ицәцеит иахьа уажәраанӡа ихы-игәы ҭышьшьаауа, ԥхьаҟа дныҟәызцоз егьырҭ абзазаратә гәҭыхақәа зегьы. Ахарахәцҩы, ахаҵа бзиа Леуарса, игәы ишаанамгаӡоз аҭыԥҳа лҿы имаз агәазцара дараҵәеит, дҳәынҷаны дамҟәҵанахалт. Абыржәы илаԥш иныҵшәаны ицаз Нуца, дызлахалаз амарда ԥшырҭахәыс ишьҭихит, лхы-лҿы асахьеи, илшәыз аҵкы иаҵәеи, акәафҭа шкәакәеи рыда ила егьабаӡомызт.
Алушәак иаҳаларгьы игәы азнамырҳауазар, изхымшәоз, лыбжьы уаԥшәыл: «Узбар аҵкыс, усымбар
еиӷьасшьоит» ҳәа аԥхьан изҳәаз, игәыҭкаагаха, иҵуҵууа илымҳақәа ирҭыҵуамызт.
Леуарса игәаҵаҿы ицәырҟьа-цәырасуа зхы еергьҳәа иҩыҵзырхахаз гәыӷрак, ихәыҭхәыҭуа инаианаҳәеит: «Угәы каршә, Леуарса, Нуца ианакәзаалакгьы Кәамыгә диԥҳәысхараны дыҟам, уара заҵәык уоуп абри аԥсабараҿы бзиа илбо. Бзиа дахьубацәоз улхыбааны иуҳәаз ажәақәа лгәы иалсит, ларгьы уара бзиа уахьылбоз ауп иҟалҵаз лзырҟаҵаз. Абриоуп шәҩыџьагьы ишәыхьыз».
Леуарса иҩнуҵҟатә бжьы ианаҳәаз игәҭыха ианаарлас, ихы дҩахан, илақәа ҭыгга дынхьаԥш-аахьаԥшит. Изшьапык еиҭаганы амашьына аныҟәара иаззырхиоз инақәирӷәӷәан, адыр-дырҳәа амотор аусура ишналагазҵәҟьа, амаа ааирҵәин, имашьына ырхынҳәны икәкәаӡа ахылаӷьара инҭеиҵеит.
…Иара абри аҽны жә-сааҭк ахәылԥазы, Леуарса икабинет ашә аартны дныҩналт. Излакьыԥхьуа амашьына ааиган, истол инықәиргылт.
Ианакәзаалакгьы аус алеимуцызт иара, аха ԥшьаала ақьаад наҿеиҵан, хәыҷы-хәыҷла акьыԥхьра далагеит. Иҩуан арзаҳал Қырҭтәылатәи КП а-ЦК ахь, Аԥснытәи Аҟәшатә Комитет амаӡаныҟәгаҩ иусураҿы дызқәшаҳаҭмыз акакала еиқәыԥхьаӡаны ианҵауа.
Адырҩаҽны идәықәиҵаз абри аматериал аҵаҟа игылан знапы аҵазҩыз хҩык рыхьӡи рыжәлеи. Урҭ руаӡәы араиком актәи амаӡаныҟәгаҩ Смел Абзагә-иԥа, егьи, иара иакәын, ахԥатәи Саида лакәын.
Ари аҽны, аколнхара «Алашара» аҿы, ҽаамҭанык иеиԥшымкәа, ауаа даара рқьаф ҭан. Ахацәеи аҳәсеи рыбжьқәа неилаҵәаны, аџьџьаҳәа ианыҩуан ачаи
зқәеиҭаҳаз ахәжыцә ауразоуроу. Иахьа абра, абри ачаимхаҿы зегьы ргәы ҭызгашаз ак шыҟалаз ҩашьомызт. Азеиԥш ус аҟны аихьӡарақәа ирышьцылоу, избахьоу аколлектив, иҟалап, абасҟакҵәҟьа имгәырӷьар, избан акәзар, урҭ аиааирагара иалашыҩкхьеит, дара рзы иџьашьатәӡам. Аха аколнхара «Алашара» колнхара еиҵахан, иахьа иаалырҟьаны, дара иреиуаз аӡәы лмусҭа ӷәӷәала ианазлырҳа, зегь еигәырӷьеит, мҵәыжәҩада иарԥрит. Сааҭыбжакгьы мҵыцкәан, Саида лыбригадаҿы иаакылҟьеит Ҟарамани Кәасҭеи. Ҟарамангьы игәы ҭыԥраауа дыҟан.
Саида лҩызцәа лыкәшаны игылан. Араҟа иааит
Жореи Гачи. Арҭ аҷкәынцәа, џьоукы-џьоукы реиԥш, ҳзашьҭоузеи ҳәа аус зуқәоз иреиуамызт. Саида заманала аусушьа длырҵахьан, абар, уажәшьҭа ԥыҭк ҵуан рнормақәа ирыгмыжькәа инаргӡоижьҭеи. Саида илзырура рыздыруамызт, џьоукы рнапқәа еинырҟьон, џьоукы дышьҭыхны аҩада ддыршәуан, хаир лықәзааит Саида! – ҳәа ҿыҭуа.
Зегьы еизаны иахьыҟаз, Аруҭан ачаи ахьԥиҟаз аҭыԥ аҿы акәын. Араҟа аизара иаҿын егьырҭ абригадақәа рахьтәгьы аколнхацәа. Ԥыҭҩыкгьы ачаимхы ишааҭалалак аҿыҭра иалагон:
– Ҳара ианакәзаалакгьы иаадыруан Саида лыгәҭакы шыналыгӡоз! Афраԥҳәыс Саида! Афраԥҳәыс!
– Ҳаи, изакәзеи, мшәан, иҟашәҵо, шәеилагама! – Саида ишлымчыз рықәыҳәҳәара даҿын дыччо. Уимоу, дышьҭыхны лыршәра ианалага, дыԥхашьан, дҟаԥшьӡа деибакит. Днадыргылт. Аха изхәарҭоузеи, уи аамҭазы ҿыц иааз гәыԥҩык налыдыххылан, даашьҭԥааны ҩаԥхьа лыршәра иалагеит. Ҩынтә-хынтә дандыршә ашьҭахь, уажәшьҭа иазхоуп рҳәан, данынадыргылоз аамҭазы, лааигәара иҟаз ачаичықьқәа руакы машәыршәа днаӷрагылан, амахәқәа аалырхьаҳә-ԥаҳәит. Саида арҵәаа ааҭлыргеит.
– Аҳ, иҟашәҵазеи, агәнаҳа шәықәшәааит! Ишәымбои иазыжәуз, иԥхасҭашәтәит, – лҳәан, ачаишьаҭа рыцҳашьаны дааӷьаҵәыӷьаҵәит Саида, лхы ларҟәны амахәқәа риашо.
– Ҳара ҳаума, мшәан, иақәԥалаз, бара боуми, бара боуп зегьы зхароу, – алаф налылырхит иччаны.
Уи аамҭазы, Цацугьы днеины ачаи ааигәа леихадақәа днарынтәалан, аԥшқа иан дышлыргәыбзыӷуеиԥш, лнапы ахьшьны ашьышьра далагеит.
– Аҽазеиҵымхыр ҳәа бара бымшәан, ибымшьышьыргьы акымзарак ахьуам, – иҳәеит Кәасҭа, ицәа иҽҭарчны зымҩа дыԥшуа. Угәы иаанагарын, Цацу лакәымкәа, даҽаӡәы длацәажәоит ҳәа.
Ҟараман ачаицәаҳәақәа днарыбжьалан, иеидгәыԥла игылаз ауаа дрылсны, Саида лҿы днеит.
– Афраԥҳәыс, зегьы ахьӡ ҳбыргеит, ибыдысныҳәалоит иҟабҵаз! – иҳәан, лнапы аалымихит. – Бара 70 килограмм ҿыбхит. Сара сақәгәыӷуеит хәлԥазынӡа даҽа убриаҟара ацыбҵап ҳәа. Уи даара илшара дууп. Аԥсны мацара акәымкәа, Қырҭтәыла зегьы иазеиԥшхар ҟалоит.
Кәасҭа ауадыхәеиԥш аҟәбас маҟа ҟьаҟьа икәыршаз инацәа ду ҭаршәны, егьырҭ инацәкьарақәа рыла атыгә-тыгәҳәа имгәацәа дасуа насҭхашәа дгыланы ҭынч дааԥшуан.
Уи зегьы изеиԥшны акәын Саида дышлыхәаԥшуаз. Дызхантәаҩыз аколнхараҿы иҟалаз аихьӡарақәа рзыҳәан игәы иаанагоз узеилкаауамызт. Абыржәызаҵәык акәын абраҟа рыхьӡ зларҳәаша акы анрыхнаҳәаахьаз. Аха уи деигәырӷьозу Кәасҭа? Иҟаларын дамеигәырӷьозар. Иҟаларын уи иҭахызҭгьы аколнхара «Алашара» есқьынгьы ишыҟац иҟазар, ҽеиҭакра ҟаимаҭк алыршаны ԥхьаҟа изынамгәагәо, иара иаԥиҵо анаҩсаны, ҽыцк даҽаӡәы изаԥшьымгауа. Уи иара изы иаҳа иҭынчразшәа игәы иабон. Уажәшьҭа ицәыӡит уи
аҭынчра. Саида иҟалҵаз арекорд зегьы ираҳап, агазеҭқәа ирнырҵап, аҽакып, нас аиҳабыра иреиуоу ауаагьы аколнхараҿы аара иалагап. Дазыҟаҵоума иара уи еиԥш аус? Мап, дазыҟаҵаӡам. Иколнхара иамоуп имаҷымкәа агхақәа, урҭ уажәы иҵәахуп абӷьыжә рықәҳәҳәаны. Ауаа цо-иаауа, аколнхара зеиԥшроу цқьа иаагәарҭар, уаӷеимшхароуп, арҭ агхақәа зегьы аацәырҵып. Уи аҵкыс еиӷьмыз, иколнхара уиаҟара иӡыргамкәа, ашьшьыҳәа дыҟазар. Уи иара изы еиҳа иԥсыршьагамыз, иқьафурымыз!
Уажәшьҭарнахыс аџьамыӷәацәгьа дынҭагылашт! Ихазы аколнхара иалиршақәозгьы уаҳа изалыршашам. Ари зегьы звибауа Саида лоуп, иахьа абра ачаи
ҿыхра арекорд ҟазҵаз…
Кәасҭа гәырҩас изыҟалеит даҽакгьы: Леуарса
араиком аҩбатәи амаӡаныҟәгаҩыс дҟарҵаз аахыс, иара ԥыхьатәи иҭынчра ицәыӡит. Даара ихы игәы азҩауа дыҟан. Иласхозу иласымхозу издыруамызт акәымзар, мышкы-зны имаҵура дшамырхуаз идыруан.
Абри дацәшәо дҟалеит иара Леуарса дызбоит ҳәа араиком аҟны дцаны дааижьҭеи. Уа Леуарсеи иареи акыр иеицәажәеит, еиҳаракгьы иазааҭгыланы иалацәажәеит излагараны иҟаз аевкалипт еиҭаҳара.
Кәасҭа игәы иаанагон, имаҵураҿы агха дуқәа шимаз ибзианы издыруаз Леуарса, араиком аҿы даныҟала, аколнхара ахантәаҩыс дичҳауам ҳәа. Нас, уи ус анакәха, Леуарса иара изы даара ишәарҭаз уаҩны дҟалеит.
Зны Леуарсеи обком амаӡаныҟәгаҩи амҩаду аҿы ргәы шеизынхаз атәы даназхәыцлак, еиҳа дҭынчхон. Убриижьҭеи Саида уиаҟара дылхымхәыцуа, лыгәхьаа имкуа далагеит иара. Леуарсеи обком амаӡаныҟәгаҩи агәеизынхара ироуз иахҟьаны, ақыҭаҿы уажәы иаазқәылаз, Леуарса имаҵура дамырхыр ҟалап рҳәо иалагеит, араиком аҩбатәи амаӡаныҟәгаҩра изныҟәмгеит ҳәа авба
иҭаны, еиҳаракгьы, аевкалипт аиҭаҳаразы идырҵаз аҭакԥхықәра имч ақәымхеит ҳәа иԥхьаӡаны.
Кәасҭа гәаныла Леуарса изы убас дыҟазҭгьы, дызлеигәырӷьарыз Саида илоуз ақәҿиара, Леуарса диаҳәшьамыз лара…
Абарҭқәа рҟынтә акәын, змаҵ иуаз аколнхацәа дрылагыланы дызрыцымгәырӷьоз. Иара ианакәызаалакгьы зхы зымҩакны изыԥхьаӡоз уаҩын. Дызхадаз аколлектив игәы рзыбылуамызт. Ихатәы ԥсҭазаара еиӷьны ашьақәыргылара маӡа-маӡа иаҳа иҽазишәон, азеиԥш нхара агәцаракра зымҩа инаважьны. Аха иҩнуҵҟа уҭеирԥшуамызт, ирҳәарахқәа реиҿарҭәышьа заҟа изыҵәахуаз иҵәахуан. Ихы мацара амаҵ азушьа иҵеит, дазҟазахеит аҭакԥхықәра идызҵауа азеиԥш ус дшахагылазгьы. Апланқәа рынагӡара азықәԥашьа идыруан, уи дыхнаҩон, ицхраауан.
Ҟараман заҵәык иакәын Кәасҭа цқьа деилкааны дыздыруаз. Уажәы абраҟа ԥшырҭахәыс дҟаҵаны дышимаз игәы иазымчҳакәа дааин, диазҵааит:
– Кәасҭа, ишаасоуҳәара удинаныс, абасҟак улахь зеиқәузеи, иухьзеи, иҟалазеи?
Кәасҭа абри еиԥш азҵаара Ҟараман исиҭап ҳәа дшақәымгәыӷуаз, иаалырҟьаны даниазҵаа, азнык азы ииҳәара иҿамшәо даабалыбаҭеит.
– Уара алаф уҳәоит ҳәа сыҟоуп, изакәытә зҵаароузеи ари? – иҳәеит иара, апырпыл еиԥш дҟаԥшьӡа дааицрашәаны.
– Алаф шԥасҳәои, иҵабыргыҵәҟьаны суазҵааит, – иҳәеит Ҟараман имырхьааӡакәа.
– Уиҟәаҵ, иаԥсам уажәы абраҟа уи еиԥш азҵаара иҭара, – Ҟараман илымҳа дынҭахәыҭхәыҭит Саида.
– Сыздыруам, иахьанӡа хар амамкәа сҭеиҭԥшгьы саргьы ҳаигәаԥхон, аха иахьа уи ааимыкәкәеит. Дгәаҭаны дсымоуп, абра ҳааижьҭеи илахь ҵарҟәҿны ауп
дышсыхәаԥшуа, исыдибалаз анцәа идырп, – иҳәеит Кәасҭа, илақәа ааиргызмалын, Ҟараман дихәаԥшны тәамбашақә дыччо.
– Уҭеиҭыԥш ианакәзаалакгьы аҽаԥсахӡом, Кәасҭа, аха ани угәоуп аус злоу, уи ҽнак жәафынтә аҽаԥсахуеит, март мза иаҩызоуп, зны амра канаржжуеит, ԥхарра кәармак аҵаӡамкәа, ахаҽаҳәа ақәа хьшәашәа канаҭәоит. Оҳ, гәышьа, ажәҩан ааилгеит шуҳәо, иааимаҷыҩны иӡлачӡа аҳәылыҳәа асы аҿыланахоит. Абасоуп, Кәасҭа, уара ушыҟоу, еицәааӡақәар зхәарҭоузеи.
– Ы-ы, абас акәзаап уара ауаҩы дшеилукаауа, – иҳәеит Кәасҭа, иҩныҵҟа дынҭаӷызын. Нас, ачаицәаҳәа дныбжьалан, Саида лахь иҿынеихеит. Дналыдгылан, лнапы ааникылан, абас иҳәеит:
– Сара издыруан бара бышхәыдамыз, издыруан иааира дук бхы иалбмыршар шыбымуаз! Афраԥҳәыс! Хьӡы бгеит!
– Сара, Кәасҭа, ахьӡ-аԥша соундаз ҳәа акәӡам, аус зызуа. Ус угәы изаанага сыздыруам.
– Изакәызеи ибҳәо, Саидахеит, ахьӡ ами аԥсҭазаараҿы хадара зланы иҟоу! – агәра лыргаӡаны иналаҭеикит Кәасҭа.
Кәасҭа Саида илеиҳәаз аҭак ажәа игәы илыҵаххит Ҟараман. Иҭахӡамкәа зымҩа дыԥшуа дааԥышәырччеит. Аха, аҭакҟаҵара иаԥсам иҳәан, инапы зымҩа инеиҟьеит.
Аколнхацәа рацәаҩны дырҩегьых ааира иаҿын. Иааилак Саида илыдныҳәаланы лнапы лымырхуан. Аҳәса дыргәыҵаҳәҳәа дгәыдыркылон.
Ачаирҭа анаӡара аҟынтәи аӡәы дҟрымҿрымуа лыбжьы ааҩит. Иԥшызар, абар, Ҳамида дахьаауа. Уигьы даауан Саида длыдныҳәаларц. Ахәы дышналбааз еиԥшҵәҟьа лнапқәа рхаханы лҿаалхеит:
– Бааскьа, бара сызкәыхшоу, снан! Бааскьа сара сахь! Исҭахуп бысгәыдырӷәӷәаланы бгәыдыскыларц!
Ҳамида дшааизҵәҟьа иаразнак Саида дналгәыдлыҳәҳәалт, уи убасҟак длылаҵәаны дылгәӡуан, Саида, иага лундазгьы, дызлымҟәыҵымҵит. Ҳамида дыргәӡуан Саида лхы, лыхәда, лыжәҩа, лӡамҩақәа. Ашьҭахь, лнапқәа днарымҵасын, ишьҭагәа икны рыгәӡра далагеит абас ҳәауа:
– Абарҭ анапқәа хьтәуп. Ерцахә шла ажәҩан иаҵакьысуанаҵы, ԥсра-ӡра рықәымлааит, иеиӷьу, идуӡӡоу ақәҿиарақәа ҟарҵалааит! Дабаҟоу Заур? Исҭахын уигьы снеиҿаԥшыр. Сидныҳәалон. Иара иԥҳәыс лоуми, нанхеит, Саида! – даанаԥша-ааԥшит зехьынџьара. Аха Заур џьаргьы длымбеит. Уи иахьа шьыжьы араион ахь дцеит, аҭаҭынрыԥхга ашашәа ааигарц азы.
Ҟарамани Кәасҭеи гоу-гоу реицәажәарала аколнхацәа еилыркааит, цқьа ишеизуаамыз. Урҭ аҩыџьагьы напхгара зуаз уаан, аха аусураҿы еиқәымшәозаарын, гәҭакылеи хәаԥшышьалеи еиԥшымызт. Кәасҭа дзеиԥшрақәаз Ҟараман цқьа ианеиликаа, ԥсыхәа сызиҭозар ҳәа маӡа-маӡа даара аус идиулахьазаарын, аха ианаму, аргама иҿагыларахь диасит.
Ҳамида насҭхашәа, лыбригада иалази лареи еила-гылан. Уи иага лундазгьы, лҽылзаанкыломызт, лгәырӷьара еиҳа-еиҳа иацлон. Саида илоуз ақәҿиара аӡбахә лызхара илызҳәомызт. Лыбжьы гәаҩаӡа, егьырҭ ауҟьанчаҟьанқәа зегьы ирылыҩуа иуаҳауан. Ҳамида Саида илыдылҵеит, дымԥшӡакәа абыржәыҵәҟьа ачаиҿыхра напалыркырц. Макьана амш абжа акәын ицахьаз. Хәылԥазынӡа даҽа убриаҟара ҿылхыр ҟалон. Убри аҟынтә, Ҳамида дахыццакуан, Саида уеизгьы-уеизгьы иахьатәи амш иалыршаны иреиҳау арекорд ҟалҵарц. Саида уи шлылшоз агәра лгон. Иара убасҵәҟьа лхы агәра лгон лара Саида лхаҭагьы. Убри азоуп лҩызцәа зегьы лыдныҳәалауа, дышьҭыхуа, дыршәуа абра излыдеизалаз игәырӷьаҵәа.
Кәасҭеи Ҟарамани, реимак Ҳамида ибзианы излалдыруаз ала, лгәы иамуит ажәақәак нархьылмыгӡар. Даахьаҳәит дара рахь:
– Изакәзеи, шәара сыхаарақәа, ишәзеимакыроу? Шәымч зқәмхо акрыҟазар, шәыԥхамшьакәа ишәҳәа, Ҳамида лхы шәеиӷьалшьарым, дшәыцхраап. Ех, Кәасҭа, Кәасҭа, ҳара ҳагәхьаа ушаго, ус гәабзиара уоуааит! Излаурҵабыргуа иумоузеи, уиаҟара ушуаҩ бзиоу? Усԥырӡаа наҟ! Уҽсумырбан, аџьныш ԥсцәеирымга! Иудыруоу, џьым, иҟоуҵара? Саида улԥырхагамхан абри дызҿу аус аҿы, убриоуп иуасҳәауа. Сылԥырхагахоит ҳәа уалагаргьы, ишулҳмыршуа удыруазааит. Иубоо ари? – лҭаҷкәым раҵәаны ирҟымҟымуа илырбеит.
– Сара ианакәзаалакгьы издыруан бышгаӡаз, аха асҵәҟьа барныгуп ҳәа сыҟамызт, амӡанражә! – иҳәан, ивара аалеиаирхеит Кәасҭа. Зегьы аҟырҟырҳәа иааччеит, дыччеит Ҟарамангьы. Иашьцылахьан Ҳамида лҿаԥыци лыбзи. Иахьҳәарҭоу зынӡа амца ацралҵон, ҽаџьара усҵәҟьа дыҟамызт аха. Зегьы дара роуп, илҳәози-илуази дрықәиҭын, дырдыруан, ианаҩылцалак иччон ауп, уаҳа акымзарак. Лыда ихәарҭамызт, ргәы лырҿыхон.
Аа, абар, иаалырҟьаны уажәы араҟа ак ҟалеит. Аандақәа рхы ахьааиԥылоз архәараҿы даацәырҵит аӡәы. Уажәы аакьыскьанӡа убраҟа хҵысҭас ирыман, аха Саида лыбзоурала уа рышшын, ахҵысҭа ииаргеит абыржәы иахьыҟоу.
Уажәы иааиуаз ауаҩы, убра дылхыҵын, арахь иҿааихеит, ԥаса иҟаз амҩа-па даныланы, уажәы-уажәы ҵаҟа дыԥшуа, ачаичықьқәа дрыӷрамԥаларазы.
– Дызусҭа абри иаауа? – аалгәахәт Саида.
– Изакәызеи, мшәан, иҟаиҵо? Аанда дызхыҩруа, амҩа ахьыҟоу изымдырӡои? – дгәааны даагәынқьит Кәасҭа. Иҟаларын, уи уажәыгь ихымԥсаацзар, Ҳамида дназлоу,
зегьы ишраҳауаз Ҟарамани иареи гоу-гоу реицәажәара. Даара ихы иақәҵаны дыҟан иара. Уиадагьы, аҽны цқьа игәы алаҟамызт.
– Ахҵысҭа ҿыц ахьыҟаҳҵаз изымдыруазар акәхап! – иҳәеит Ҟараман, амхы иҭаланы иаауаз иахь дыԥшуа.
Зегьы рылаԥшқәа уи иқәкын. Аха, абар, уажәшьҭа дырзааигәаӡаны данааи, Саида иаразнак дҟаԥшьӡа дааицрашәан, ашырҳәа зымҩа даанаҳәит.
Зегьы игәарҭеит Саида илыхьыз. Уамашәагьы ибаны инеихәаԥшы-ааихәаԥшит.
– Мшәан, ари «ҳҩыза бзиахә» Аруҭан Кәаӡба иоуми, – иҳәеит Ҟараман, Саида лахь даахьаҳәын.
– Ҳаит, ашьашәы дҭарблааит, шәыԥшишь уара, иаауа дыжәбо! Шәеиха, абааԥсқәа, ицәа ӡаанамго даазақп, алаҵыхәа ԥсцәеирымга, дабаҟаз арахь! – лҳәан, ашацаҳәа дыҭрысны иааиуаз иахь лҿыҩалхеит Ҳамида, лҭаҷкәым раҵәаны. Жореи Гачи мԥшӡакәа лара иналышьҭалеит.
– Изакәзеи уара иҟашәҵо, издыруада шәеивысзар! – иҳәан, Ҟараман инапқәа рхаханы днарԥырагылеит.
Зҽырхаҵаны идәықәлаз Ҳамида, Ҟараман иҟаиҵаз анылба, иаразнак лҽаанылкылт. Рҽааныркылеит илышьҭаланы зҿыҩазхаз аҷкәынцәагьы. Урҭ Аруҭан изгәааны иҟан, данрымԥыхьашәа дырпҟар рҭаххеит, ачаи ахьԥиҟаз аҭыԥ аҟныҵәҟьа. «Алашара» иалаз аколнхацәа жәпаҩык ақәшаҳаҭмызт аӡбаҩцәа ҭакрада Аруҭан ҩ-шықәса аџьабаахгара ахьиқәырҵаз.
Кәасҭа уажә иҟалаз жәакгьы алеимҳәеит, ус баша дгыланы дырзыԥшуан Ҳамидеи лҩызцәеи.
Аруҭан аколнхацәа ахьеидгылаз данааи, – мшыбзиақәа, – иҳәан, дшәаԥырҳаԥуа дынхьаԥш-аахьаԥшит, уаҳа ажәа изацымҵеит. Саидагьы убасҟан ауп еергьҳәа дааҳәны иара данынаихәаԥш. Аруҭан иҭахын ԥсыхәа зламоу ала ихы аҳаҭыр ақәҵаны иҽдирбарц. Уеизгьы
игәаӷьны иахьа абраҟа данааи, ҟьац-мацыла акәымкәа, даара иҽеиқәҳәаланы, дыззаиз анагӡараз иидыруа акы агмыжькәа иреиҳәарц.
Дук мырҵыкәа, Саида лҿы днеин, илыдиныҳәалеит иахьа илыллыршаз ақәҿиара. Дыԥхашьа-ԥхаҵо, ибжьы еергьҳәа иуаҳауа акәын иара дышцәажәоз, нас абас ҿааиҭит:
– Бара бҿаԥхьа ахарара ду сыдуп сара, Саида. Бара мацара быҿгьы акәым, абарҭ зегьы-зегьы шәҿы ахарара сыдуп, шәсырԥхашьеит. Исҭахуп иҟасҵахьоу азалымқәа зегьы схы иазсырҩарц, сшәыҳәоит шәколнхараҿы аусура азин сышәҭарц. Џьамшзааит, фатәызааит, жәтәызааит, ҩнызааит – иарбанзаалак акгьы сҭахым сара. Сыԥхьалап аҭаҭынказармаҿы, сықәиалап анышә хьшәашәа, ишәзысыхьчалап шәказарма, сара сҩызцәа ауаа ҟьалақәа аԥхасҭа арымҭаларц азы.
Аруҭан ииҳәаз уамашәа ирбан, зегьы инеихәаԥшы-ааихәаԥшит. Ԥыҭҩыкгьы ииҳәаз аиашареи амцреи ргәы азҩо иааибарччеит. Абри аамҭазы Аруҭан ашырҳәа днышьамхнышлеит игылаз зегьы рҿаԥхьа аҵәуара дакуа. Уи иҟеимҵара егьыҟамызт, дзыҳәаз мап шицәырымкуа идыруазар. Иблақәа ааихмырсыӷьӡакәа Саида лакәын дызхәаԥшуаз, исалҳәарызеишь ҳәа, иара итәала, Саида лҳәатәы акәын абраҟа акыр ԥызҟоз.
– Изаҭахузеи ашьамхнышлара? Угыл абыржәы-ҵәҟьа, уара агаӡа! – днаидгыланы иблуза ажәҩахыр кны даахеит Саида, иара, лажәа ҩбамтәкәа, афырҳәа дҩагылеит.
– Сара исҭахуп, иҟасҵақәаз зегьы схы иадысҵарц! – иҳәеит адырҩагь Аруҭан, аҳәара-чара зҵаз бжьыла.
– Уара аламыс умазар, излоугәаӷьызеи абра уааины ҳала ахгылара? Мамзаргьы, издыруада иуҭахызар, абра ахаҵара ахьыҟоуҵаз аҭыԥ аҿы ҳнаусны апачеиԥш уеиҵыхны ушьҭаҳҵарц? – днаиқәҟааит Кәасҭа, иара иахь дааскьо.
– Ишәҭаххалакгьы сзыжәу, шәнапаҿы сыҟоуп, сааит сара абраҟа сшәыҳәарцы, насгьы шәсыцхраарцы…
– Ааит, уара, афуҟара ԥсцәеирымга, улақәа камкамуа! Ишԥоугәаӷьӡеи абра ҳара ҳҿы ааира! Зынӡа уаасгьы ҳаумыԥхьаӡозаап! Иусырбап сара! – лҭаҷкәым раҵәаны днеизыҭрасит Ҳамида.
Аруҭан дахьгылаз иҭыԥ дагьахымҵысит, аҵәҩан еиԥш дадырсызшәа дгылан уа. Ихы-иҿы асахьа зеиԥшраз ала, угәы иаанагарын Ҳамида днаидгыланы аҿеҩ ааиҿлыргаргьы, ажәак имҳәар ҟаларын ҳәа. Аруҭан иҭынчшьа зегьы уамашәа ирбон. Ари аҩыза аҽынкылара ианакәызаалакгьы иҟазшьа иаламызт. Ишырҳәо еиԥш, «амҵ иазыҵҟьоз» уаҩын.
– Биламкьысын, сылашара Ҳамида! Ибымбои, шаҟа иҽырҟасаны дыҟоу? – ҿаалҭит Саида.
– Ах, бара боума, Саида, абри зҳәо? Бара бчаи ауми иԥиҟаз, сара стәоума? Насгьы… – дааҭгылеит Ҳамида.
– Иарбан, насгьы ҳәа бызҿу? – дҵааит Саида.
– Акгьы, баша исҳәеит…
Ҳамида, Саида илалҳәар лҭаххеит зны, Аруҭан
дшымҵаирсхьаз. Аха, зегь дара ракәын, илҳәеит ҳәа иалылхуаз. Саида анкьа илхысқәахьаз уажәы лхахьы иаалгарц лгәы иҭамзар акәхарын. Уи ажәытәтәи лыхҭысқәа рхьымӡыӷшьара лыхԥсаахьан. Авба зылҭоз ауаа рҿы ашьаура дашьҭамызт, лхы зықәкыз даҽакын – дызлаз аколнхара ҭылгар лҭахын, зымҩа ҟьаҟьаӡа илзхыз аҿатәра ду меигӡарахда дазықәԥаны. Ажәытә цәынхақәа ршьацҳәа даҿыҵхьан лара, урҭ реиҭагәалашәара лхы иаҭәалшьомызт, рақәԥара акәын иуалԥшьаны лхы иадылҵоз. Дахьақәгәыӷуаз џьоукы рҿы акәзаргьы, лыԥшқа заҵәы дкаршәны атәылаԥсадгьыл ахьчаразы шьакаҭәара афронт ахь дахьцаз, санааилак ԥаса сшыҟаз еиԥш саанхап ҳәа акәӡамызт, суалԥшьа насыгӡап, исызҳап, сҿатәуаҩхап ҳәа акәын. Аруҭан
данымҵаирсыз дгаӡан азы, акаалыгымхеит убри иахырҟьаны лхы ҭалырхарц.
Саида лҟазшьа уамашәа ибаны, акыраамҭа дыԥшуан Ҳамида, ашьҭахь, лҭаҷкәым аалыртлан, лнапы ԥшьаала лыварахь иноулышьҭит. Шамахамзар, иҟамлацызт, Ҳамида лгәы нзырхоз ауаҩы, аӷьармацаҳәа аҭак неиҿалмырццеикәа, аха уажәы илзымгәаӷьит, лара лаҵкыс Саида лаҳаҭыр ииааит.
– Ари ачаи сара сымацара истәӡам, шәаргьы ишәтәуп, – лҳәеит Саида. – Иԥиҟеит, иҵабыргуп, аха ишԥиҟаз еиԥш еиҭеиҭеиҳахп, иагьиааӡап. Ишԥеизааури, даҳшьрыма! Шәсыцхраа ҳәа дӷьаҵәыӷьаҵәуа данҳаҳәа, ҳицхраап. Амдырра шыҟаиҵаз еиликааит, ахарара ихы иадикылт, ус аниҳәа, ҳаиԥеиԥшып, иҟаиҵо аабап! Уи итәы сара схы иадсҵоит, сара дсанашәыжь, сара дызбап!
– Нас, ус анакәха, бара абри ацәыхцәыфа аколнха-раҿы дбыдыбкыларацы бгәы иҭоуп акәу? – дҵааит Кәасҭа, Аруҭангьы Саидагьы днеицрыхәаԥшны, аҩыџьегьы иқьышә инықәҵаны.
– Ааи, дсыдыскылоит, аправление сақәиҭыртәуазар, сара схы иадсҵоит уи ибжьара.
– Саида илҳәо цәгьам. Иабаргәузеи Аруҭан аколнха-раҿы дҳадаҳкылар! – ҿааиҭит Ҟараман, Саида илҳәаз днақәшаҳаҭханы.
– Уара узлазбо ала, иахьа Саида арекорд иҟалҵаз хәыҷык ухы еивнагеит ҳәа сыҟоуп. Шәахьхәра шәыҟоуп уи зны. Уажәы избо џьысшьоит, шәқьышәқәа аҟаҿыҳәа шәанрыцҳауа, – иҳәеит Кәасҭа.
Ҳамида, Цацу уҳәа, убра иҟақәаз ԥыҭҩык аҳәса, Саида Аруҭан дахьидгылаз уамашәа ибаны еихәаԥшуан, рыжәҩақәа инарҭас-аарҭасуа, иаҳарак уамашәа ирбоз, апарторганизациа амаӡаныҟәгаҩ Саида дахьлықәшаҳаҭыз акәын.
Адырҩаҽны, аколнхара «Алашара» аправление аҿы иахәаԥшит Аруҭан иалеигалаз арзаҳал, аколнхара ачленс идкыларазы. Аправление Аруҭан дрыдыркылеит. Саида лыбригадахь диалгеит иара.
Аҽны ашоура цәгьан, аха ахәылԥазра ҟало ианалага, аҳауа еиҳа иаахжьажьеит, – ицәҟәандарахеит аԥсгара уаҩы иааизымариахаратәы еиԥш. Леуарса инхарҭа акәша-мыкәша шьыжьаахыс амра зықәццеиуаз ашәыр-қәыр рыфҩыхаа лаҳалаҳауа, игәыҟаҵагаха ахәылбыҽхатәи аҳауа иналалеит.
Ишылашьцара ианаалашьца, Леуарса днеин, алампа жжаӡа инаркны иаадәылиган, абарҵаҿы ашьаҟа инадкнеиҳалеит.
Ари алампа иарлашоз абарҵа мацара акәӡамызт, уи иарлашон ашҭа абжеиҳарак.
Абарҵа азымҩарактәи ахаҿы икҿачаԥаз ацәарҭаӷәы иқәтәан Заури, Саидеи, Шьахәснеи. Леуарса алампа анкнеиҳа ашьҭахь, днеин, аҟәардә даахан, урҭ рҿаԥхьа днатәеит.
Итәаз зегьы рхы-рҿқәа ирнубаалон, уажәада ирнымԥшыцыз хәыцра хьанҭак ашьҭамҭа. Абас изыҟаларыз уажәы, аколнхацәа зеигәырӷьаз ачаиҿыхраҿы Саида аихьӡарақәа анлырҿиа аамҭазы? Урҭ еимҽхакны измаз, измырҭынчуаз агәала иуанаҳәон, хатә гәаҟра цәгьак ишақәшәаз, ахатә гәаҟра акәым, иҟалап, аҵкыс еиҳау акы рзыҟалазар!
Шьахәсна иналыркны, дара зегьы рылахь еиқәызҵаз аус убас иахәаԥшуан, Леуарса изы мацара акәымкәа, уаҟа инхоз-инҵуаз зегьы рызгьы игәыԥжәаганы, иааха ӷәӷәаны иҟалар алшоит ҳәа.
Иҟалаз уиоуп, иацы Леуарса обком абиуро аҿы
инаиԥхьан, араиком аҩбатәи амаӡаныҟәгара дамырхит. Ари иаразнак ақыҭа иаарылаҩит, зегь раԥхьаӡагьы ираҳаит Ленин ихьӡ зху аколнхараҿы. Уаҟа Леуарса аџьа ибахьан, ҷыдала бзиа дырбон, аҳаҭыр иқәырҵон.
Иахьа мацарагьы заҟаҩы рыԥсахы ԥыжәжәо иааны иазҵаахьоузеи, иамхра изыхҟьаз-изынԥаз цқьа еилкааны иреиҳәарацы. Агәра ирганы иарҳәон дара, акгьы шихарам аарԥшразы, иаҭаххоны иҟалозар, аӡәгьы ихы дшамеигӡауа.
Леуарса ҭынч рхы иҭагаланы иреиҳәон, усҟак агәыԥжәара шаҭахымыз, қәнамгак ихьзаргьы, ԥыҭрак ашьҭахь ианеилыркаалак, иус еиҭахәамԥшыр шзыҟамлауаз.
Шьахәсна Саида лааигәара ацәарҭаӷәы дықәтәан, ҽаамҭанык еиԥш акәымкәа, лылахь ада ԥҵәаны. Уи дтәан лывара абыркьыл иадҵаны, лқьышә аҟыҿыҳәа дацҳауа, дзықәтәаз дузықәумбааратә, деиџьыԥӡа деиҵаланы. Лхы-лҿы акыҷырақәа, ԥаса иласӡа ачча зҿықәҳәҳәы иҟаз, уажәы ихьанҭахан, доусы рҭыԥқәа рҿы иахьыҟаз иҵысуамызт.
– Уамашәа избоит, нан, сыҷкәын, ишԥаузыруи уара абас? – даахьаҳәит лара Леуарса иахь, – исымбацт сара абри еиԥш гәымбылла ауаҩы изныҟәо. Уара, сыҷкәын, апартиа уалами, нан, иара ҳара иаҳтәыми, уаҳа изтәыда? Ҳара иаҳтәымзар, узалалоз уара? Мап, нан, мап. Уара иухароуп, амҩаду аҿы аус зуаз аколнхацәа ауумышьҭыр акәын. Уаҟа уара иугхеит…
– Мап, сан, ииашамкәа бсыхцәажәоит. Сара иҟасҵаз иахәҭаны иҟасҵеит. Убас ҟаиҵар акәын дарбанзаалак, аҳәынҭқарреи ауаажәлари рзы гәык-ԥсыкала аус зурц зҭаху.
Саидеи Заури ашьшьыҳәа итәаны ани аԥеи реицәажәара иазыӡырҩуан, макьана рҽаладырхәыр рҭахымызт. – Заҟа шықәса ҵуазеи, нанхеит, мфа-мжәы, уцәа иаг,
утәа иаг ууаажәлар рымаҵ ууазижьҭеи! Уара убзоурала акәӡами ҳколнхара Ленин ихьӡ зху, араион аҿы иԥхьагыланы излаҟалаз!..
– Сан, абри еиԥш зыбҳәозеи? Ибаҳахьоума ауаҩы мфа-мжәы аус иуа? Сара ианакәзаалакгьы ианаамҭаз акыргьы сфон, сагьыцәон, сагьтәон, сагьгылон, – иҳәеит Леуарса, иан илҳәаз днаԥықәсыланы.
– Сара сануп, нан. Ан ахшара изы агәрҩа анлоулак, лгәы иамукәа дышцәажәо еиԥш сцәажәоит саргьы, ишԥоузеилымкаауеи, нанхеит, – наиаҭалкын, лажәа нагӡо лҿыналхеит Шьахәсна. – Сара еилыскаауеит аус иаҭахханы ианыҟала, ухы ушацәымаашьо, убри наугӡаанӡа ушызҭынчымчхо. Уи зеиԥшыҟам ауп, ибзиоуп, аха, сара исыздыруамызт, уара зны-зынла аласрақәагьы шуласуаз…
– Избан, сан, ус бгәы изаанагазеи?
– Избан умбои, сыҷкәын, уара удырреи, ухшыҩи, уусушьақәеи сахьрыхәаԥшуаз, сгәы азҳауан, разҟду змоу ануп, исыбаргәузеи, жәымҭа шкәакәа сымоуп ҳәа сымгәырӷьоз, аҵыхәтәан хәыҷык сааилоухәеит. Ишахәҭаз иузныҟәмгеит амаҵура бзиа иурҭаз. Даара игха дууп, сыҷкәын уи, иудыруазааит.
Леуарса ихы идыруа дҟалеи-уажәи рыбжьара, иан лыҟнытә абыржәада гәацәыхьажәа имаҳацызт. Уимоу, игәра шылымгазгьы аахтны иалҳәеит. Убри аҟнытә, Леуарса иақәикит, ажәа лымамкыкәа, иара изы лгәы иаанагақәо зегьы лирҳәарц, нас цқьа агәра лиргарц иара егьшихарам, дышиашоу. Ԥыҭрак ашьҭахь, Шьахәсна ихыркәшаны абасала лажәа далгеит: – Апартиа ианакәзаалакгьы ауаҩы деилымкаакәа ақәнамга дақәнаршәом, нан. Уи сара агәра ганы сыҟоуп.
– Даара иҭабуп, сан, абри еиԥш ажәа ҟәыш ахьыбҳәаз, зынӡа сбыргәырӷьеит! – Леуарса дҩагылан, иан лхагәҭа аҵәахҳәа днагәӡит.
Шьахәсна илҳәаз ргәы ишахәаз удырратәы, Заури Саидеи неихәаԥшны иааибарччеит.
Леуарса ишьҭахьҟа дхынҳәны итәарҭаҿы днатәеит. Адырҩагь иан даныналыхәаԥш, ибеит лӡамҩақәа алаӷырӡ шынархьыжжыз.
Шьахәсна еилылкааит лыҷкәын дышхәыдамыз. Азалым дзықәшәаз хаҵаҵас ичҳаны, ицәа иҭакӡаны дшаԥылаз. Уи лара лгәы шьҭнахит, мҵәыжәҩада дарԥрит. Убри аҟнытә ауп лылаӷырӡқәагьы злызнымкылаз.
Заманала илдыруан лыҷкәын ихарамкәа амаҵура дшамырхыз! Аха иахьиаҳауаз ирқьиара лҭахымхеит, лԥа ибзиабара илымаз аԥхьа илыргылеит апартиа абзиабара. Уи ахьӡала ихәанчаны изеиԥшразаалак ажәаҳәара лҭахымхеит. Илдыруан, лыҷкәын лара заҟа длааӡахьаз аҟара, инеиҳангьы апартиа дшааӡахьаз! Иара убри иагьинарҵеит ауаҩқьиара, ауаажәлар рыбзиабара, урҭ рзы гәык-ԥсыкала амаҵура, наӡаӡа аразҟы рзычаԥаразы хамеигӡарыла аусура. Иуаажәлар рыбзазара аиӷьтәразы илиршахьаз аџьабаақәа зегьы ирбартә иҟалахьан, ауаа алачо иалагахьан, змаҵ иуаз бзиа дырбон. Нас, Леуарса ахара узидҵарызу абыржәы дзықәшәаз аус аҿы? Мап, иузидҵомызт, Шьахәснагьы гәаныла лԥа длырқьиауан.
Лыԥҳа Саида лакәзар, абар, зеиԥшыҟаӡам арекорд ахьыҟалҵаз ачаиҿыхраҿы, атәылаԥсадгьыл еибашьра дугьы ашьа азкалҭәеит, лымаҳә Заур зеиӷьаҭам арԥызба иакәын, акыр здыруа, акыр аџьа збахьоу, дпартизанын, хьыӡла-ԥшала аррахьынтә дааит.
Илоурызу лара, ԥыхьатәи аамҭа аныҟаз акәзар, абыржәы дызлатәоу реиԥш иҟаз ахшара ссирқәа? Мамоу. Урҭ лзааӡеит Асовет мчра.
Шьахәсна минуҭ заҵәыкгьы лгәы азыҩбамхауа ихалҵон, абри абас шакәыз. Иара убри аҟнытәгьы лхахьы иаалгарц лҭахымызт лара лыҷкәын азалымдара
дзықәшәаз обком амаӡаныҟәгаҩ ихарала дақәшәеит ҳәа ахцәажәара. Избан акәзар, апартиа аҳаҭыр ақәлҵар лҭахын. Шьахәсна илыӡбеит, лԥа акгьы шихарамыз шылдыруазгьы, ахҭынҟьа иҭаны диацәажәар еиҳа иламысызшәа, зла дақәшәаз апартиа анапхгаҩы зымҩа дааныжьны.
Ари аус аҟны Шьахәсна гәаанагарас илымаз абри акәын: Леуарса ичҳареи, илаӡареи иага ирӷәӷәазаргьы, ицәа иҽҭеикӡазаргьы, игәҭыхақәа инымԥшыр амуит.
Уи лызгәамҭаӡакәа дҟамлеит Саида. Ԥыҭрак ашьҭахь, лхы налалырхәит лани лашьеи реицәажәара, баша аамҭа агаразы акәымкәа, иралҳәарц лҭаххеит абри аус азы лгәы иаанагақәоз ажәақәак:
– Сара партиатә школак сшалымгаз шәаргьы ижәдыруеит, – лҳәеит Саида, – издыруа ахәыҷы, аԥсҭазаара иснарҵаз ауп. Уи заҟа гәаҟра срықәнаршәахьоу шәара изшәасҳәозеи. Леуарса ихьыз азалым аҵыхәала, саргьы гәаанагарақәак сымоуп, убарҭ, сан, ибасҳәарц сҭахуп! Издыруада, сиашамзар, усҟан, аа, абар, Леуарса дахьыҟоу, сааириашап.
Саида убас дааҭгыланы лажәақәа дрызхәцуа, ишәо-изо, агәра дырганы илҳәон, Шьахәсна, ус баԥсык лгәы иҭаны, лара уи дахьлырхәыр лҭахызшәа. Иҟалаз уиоуп, Саида дызлацәажәарц илҭахыз аилкаара Шьахәсна акыр илцәуадаҩхон, лара Шьахәсна лгәы змырҭынчуаз аус иазааигәаны ишадҳәалазгьы.
– Сара сгәы излаанаго ала, – даҿын ацәажәара Саида, – иахьа ҳазҭагылоу аамҭа бзиахә, даԥсаны дҟаларц зҭаху изы, имариоуп. Ауаҩы ус дук изыҟамҵаргьы иҽырҟәикроуп иҳацәтәыму аҵас ҷыдақәеи алеишәадарақәеи. Убарҭ рахь иуԥхьаӡар ҟалоит, иаҳҳәап, акариеристра, ауаҩы ихымхәыцра, ахатәмал рҳара азаҳаҵҳаҵара. Имаҷым ауаҩы дшьақәзҟьо, дыԥхазҭазтәуа аҟазшьа ҷыдақәа. Абарҭқәа зегьы,
ԥырхагамзар, хырҳага рылам, ҳара иахьа ҳазҭагылоу аамҭазы. Ҳтәыла гәӷырҭас ирымоуп намыс змоу адунеи ауаатәыҩса зегьы. Ус анакәха, иара амаҵ азызуа, дарбанзаалакгьы, дразызароуп, ихы абзиара аргареи, ихатә ԥсҭазаара аиӷьтәра азыҳаҵҳаҵареи даарҟәаҵны, гәык-ԥсыкала аҳәынҭқарра аус азурахьы диасыроуп. Уи еилызкаарц зҭахым, ма аилкаара злымшаз ауаҩы, апартиатә, асоветтә, анхамҩатә усбарҭақәа рҿы бзанҵыкгьы анапхгара илшараны дыҟам.
Сара убас ауп сгәы ишаанаго, сиашамзар, абар шәахьыҟоу, сшәырҽеи!
– Дарбан, бара, абарҭ ибҳәақәаз дрылаҟоуп ҳәа бгәы зызҩо? – иаалырҟьаны иԥҳәыс длазҵааит Заур.
– Сара сгәы зызҩо Георги Платон-иԥа иоуп. Уи, сара сгәанала, агәрагара ирҭаз даԥсамхеит, шәара шәшахәаԥшуа сыздыруам аха. Исаҳаит, аибашьра иалагаанӡа, иахьакәу сыздыруам, џьара Араионтә нагӡара Комитет анапхгаҩыс дыҟан ҳәа. Уаҟа еергьҳәа акәын рҳәеит аус шиуаз. Атәылаԥсадгьыл еибашьраан ар рҿы амаҵ иуазаарын, уа аполк командирс дыҟан рҳәеит. Аибашьра ианалга ашьҭахь, аррахьынтә дхынҳәны данааи ауп, обком амаӡаныҟәгаҩыс даныҟарҵа.
– Нас, абарҭ зыӡбахә бҳәаз амаҵурақәа аниба ашьҭахь дыԥхасҭахеит, дыбжьысит бҳәарц аума ибҭаху? – дҵааит Заур.
– Мап, ус ишԥаҟалоз, аха…
– Нас, изыбымҳәозеи ибдыруа? – деиҭаҵааит Заур. – Изысымҳәозеи умбои, обком аныҟәгара маҵура дууп. Уи иҟаиҵауа-ииуа изырҟаҵауа еилкааны иумамкуа, ахцәажәара қәнагам ҳәа исыԥхьаӡоит. Иаҳҳәап, аевкалипт еиҭаҳара обком амаӡаныҟәгаҩ иднаҵазар ҟамлои обком аҵкыс еиҳаз еиҳабырак? Ишәгәаламшәои Нодари Сохаӡе дықәгыланы дахьцәажәаз иахырҟьаны имаҵура дшамырхыз. Уи аӡәгьы димыриашеит, иҭыԥ уаҳа дагьахадмыргылеит.
Сохаӡе ҳәа Саида дызҿыз, дара рраион иазааигәаз, даҽа раикомк аҿы актәи амаӡаныҟәгаҩ иакәын. Уи дахцәажәеит аевкалипт еиҭаҳара аԥшьыргараны излаҟаз аметод ԥсахтәуп, ихәарҭам ҳәа.
– Леуарса, уара Георги Платон-иԥа уиацәажәон убри аҵыхәала, еибышәҳәазеи иареи уареи? Угәы ишԥаанагои, иаԥшьызгада абри аус, иара ихала ихәыцны иаԥшьигоу, еиҳабык идиҵоу?.. – Леуарса диазҵааит Саида.
– Ааи, иашоуп, – иҳәеит Леуарса, – иареи сареи ҳаицәажәеит. Георги Платон-иԥа исеиҳәеит, уажәтәи аамҭазы аиҳабыраҿы атәара заҟа аҵак ду амаз, иагьсабжьигеит уахь ауаҩы дызланеишаз мҩақәакгьы ртәы. Убри инақәырццакны сара араиком амаӡаныҟәгаҩыс сҟарҵеит, иагьсыдырҵеит аевкалипт еиҭаҳара амҩаԥгара. Сара сцан, Георги Платон-иԥа сиҳәеит, абри аус даҽаӡәы идырҵарацы. Аха иара ԥаса исеиҳәахьаз деиҭаналагахын, ирҿыцны еиҭасеиҳәеит: – Ишԥоузеилымкаазеи уара, – иҳәеит Георги Платон-иԥа, – аиҳабыра иреиуоу ауаа дуқәа убри амҩа анырбалак, ргәы иамыхәар шзыҟамлауа. Иазҵаап ҳәа уҟоума уара, аевкалипт зеиҭашәырҳаз ауаа ишакәым акала шәырзымныҟәааит ҳәа. Сара сгәы излаанаго ала, аџьшьара ҟарымҵозар, гәыбӷанк аӡәыр иҳарҭап ҳәа уацәымшәан.
Абарҭ реиԥш ҩынҩықәра нызҵуа анхамҩақәа, акоммунизм аргылара иазку нхамҩақәоуп, хымԥада иахаанхоит акоммунизм. Урҭ зыргылаз рыӡбахә кашәара ақәӡамкәа ирҳәалашт абиԥарала ииуа аҵеицәа зегьы. Ус анакәха, уааи ҳаргьы абраҟа иалаагалап иҳалшо ахәҭа хәыҷы…
Шәгәы ишԥаанагои шәара, схы иҭеимгала џьышәшьома абри аус, уимоу, сыгәгьы иаанаго сҟалеит, иара диашазаап, сара соуп агха змоу ҳәа. Иҟалаз уиоуп, сара уиаԥхьагьы даара акырқәа сазхәыцхьан амшын аҿықәтәи ҳамҩаду, аевкалиптҵлақәа ықәеиҭаҳаны, ирԥшӡаны аҟаҵара. Уи аидеиа зеиӷьаҟам усуп, аха сара исҭахын даҽакала амҩаԥгара. Аԥхьа иаԥшьгатәын, ауаа зда ԥсыхәа рымам, реиҳа изыргәамҵуа аусқәа рыҟаҵара. Урҭ анымазеихалак ашьҭахь, еиҳа имариахон ақьафура иазку анхамҩатә ус дуқәа реиҵыхра, избан акәзар, усҟан ауаа акрура еиҳа ргәы аҳәо иҟалон. Георги Платон-иԥеи сареи ҳаиҿцәажәараҿы иҳәатәы азнык азы сгәы азцартә исхеирҵазаргьы изхәарҭоузеи, ашьҭахь, иаарласны уи уашәшәырахеит. Аевкалипт еиҭаҳара ҳалашыҩкны ҳашналагазҵәҟьа, игәасҭаратәы иаацәырҵит, раԥхьаӡатәи сгәаанагара еиҳа ишиашаз, Георги Платон-иԥа исхаирҵарацы изқәикыз акәымкәа. Аа, абасоуп уи шыҟалаз.
– Сара даара сыхшыҩ азышьҭны сырзыӡырҩит доусы ишәҳәаз шәажәақәа, – иҳәеит уажәраанӡа акгьы иаламцәажәаӡо итәаз Заур, – аха сара убраҟа иацысҵар сҭахуп акы заҵәык: сара сахьахәаԥшуа, аԥсҭазаараҿы гха змыхьуа ауаҩытәыҩса дыҟам. – Леурса ицәа дылҭас-ааҭасын, илахь быӷ-быӷуа, такәы даахәцын, ҿааиҭит:
– Иуҳәаз иашоуп, Заур, агха змыхьуа уаҩ дыҟам, аха агхақәа зегьы еижәлам. Зыԥсы раӡоу, зполитикатә дырра еиҵахам, иӷәӷәоу апартиа анапхгаҩы иҟаиҵауа агхеи, зморальтә-политикатә хдырра еилаҵәам, ауаҩы деилазҳауа аҵас ҷыдақәа зҽыззырҟәымкыз анапхгаҩы иҟаиҵауа агхақәеи еиԥшхом.
Иҵабыргуп, Ленин ашиԥка ихьуамызт, аха дарбанызаалакгьы, агха имыхьрацы зыҟалом, Ленин икоммунисттә ҵара апринципқәа анеилеига.
Аевкалипт еиҭаҳара излагаз, Георги Платон-иԥа анапхгара шеиҭоз иашамызт. Уи ауаа ргәамҵны, рус иаԥҟьаны акәын имҩаԥигар шиҭахыз. Сгәы излаанаго ала, уи ус шакәу знымзар-зны иазгәарымҭар ҟаларым апартиа еиҳабыра.
Нодари Сохаӡе изы сара изласаҳаз ала, ԥыхьатәи иусурақәа рызгьы ҽԥныҳәақәак ирҭеит. Урҭ аҽԥныҳәақәа рымцреи рҵабыргреи атәы сыздыруам. Ииашаны издыруа убриоуп, уи ихы дахамышшааит аиҳабыра рахь.
Уажәы аус иуеит ажь совхоз аҿы директорс. Сгәы иаанагоит, аевкалипт еиҭаҳара излагараны иҟаз аметод хәарҭам ҳәа дазықәымгылар, ичҳаны ицәа иааҭеикӡар, акымзарак иҿадырԥомызт. Араиком актәи амаӡа-ныҟәгаҩыс иахьа уажәыраанӡагьы дзаманахәха аус иуа дыҟазаарын.
– Уи изыруз ақәнамга, Георги Платон-иԥа игхақәа ируакны исыԥхьаӡоит, – лҳәеит Саида, Леуарса иахь дыԥшны дхәыцуа, нас, лажәа инацылҵеит: – Сара ҳан илаҳаргьы цәгьа избом Георги Платон-иԥа игхақәа раарԥшразы шьаҿақәакгьы шеихаагаз.
Шьахәсна дцәышӡа лыблақәа неиҭныԥсахланы Леуарсеи Саидеи днарзыԥшит.
– Ибҳәа закәзеи, нан, Саида? – дҵааит лара иаразнак. Саида еиҭалҳәахит илҳәаз.
Ахәыцра иҭанагаланы иҟаз Шьахәсна, уажәы лыла
цәақәа зынӡа иааиқәылԥсеит, нас аҭҳарцәҳәа иаахылтын, ҿаалҭит:
– Изыҟашәҵазеи, нан, ус? Ихәарҭам, нан, ус ихәарҭам! – еилылкааит лара ашшаԥхьыӡ ҩны иша-ларгалаз. Лыбжьы аҽаԥсахит алага-ҩагара лцәыуадаҩны, убри аҟынӡа гәырҩас иааҟалҵеит.
– Сан, ҳара акоммунистцәа иаҳуалуп, азалымдара анаабалак, имычҳакәа иахьеиҳабыроу еиҭаҳҳәаларазы. Уи апартиа иацхраауеит, зегьы убас ҟарҵо иалагар, агхақәа маҷхоит, агхақәа анмаҷхалак, аусура мариахоит.
– Исыздыруам, нан, исыздыруам, шәара еиҳа ижәдыруазар акәхап!..
Азнык азы иааҭынчрахеит, аха ирласны аҭынчра еилеигеит Леуарса:
– Ҳара, – иҳәеит иара, – иацы Саида ҳлыргәырӷьеит, иахьа зегь рыла ҳлахҿыхзар акәын, аха ҳалахьқәа еиқәышьшьы ҳаилатәоуп. Иаҭахым алахьеиқәҵара, иҟалашаз ҟалеит, уажәшьҭа уи абаҭаху.
Заур дааԥышәырччан, – иуҳәаз иашоуп, Леуарса, аха иҳахьыз уи ауп, еиуеиԥшымыз ҩ-уск еиқәшәеит, акы ҳаргәырӷьеит, егьи ҳалахь еиқәнаҵеит. Абас ианыҟало есқьынгьы, аԥыжәара амгар ауам ауаҩы илахь еиқәызҵо, ус иҟоуп ауаҩы иҟазшьа, ишԥоуури, – Заур аҭак ныҟаиҵеит, заа ирхианы икызшәа.
– Уигьы уақәшаҳаҭхаратәы избоит, абзиара иҟоуҵаз уцәызгода, аха, ирахәымкәа иҟалаз, угәы унамырхьыр ауам, абриоуп арыцҳара, – аҭак ҟалҵеит Саида, лхаҵа ииҳәаз ажәа.
Ауха аклуб аҿы иддырбон акиносахьа. Саидеи Заури актәи асеанс иахәаԥшыр рҭахын. Ирыӡбеит, ахәылԥазы абысҭаура иаҟәыҵны, ачаи дыршрацы, ҿыцеилаҵара ашә ача иадкыланы уаххьас ирфарц.
Алхас даныныҩнала, Саидеи Заури тәаны аицәажәара иаҿын. Ахәыҷы апырпыл еиԥш дҟаԥшьӡа, аԥхӡы илхәаҭа аԥсылага-ҩагара ицәуадаҩны дыҟан. Ишьамхы илацәхыкны ҵаҟа, ашьа ихьшы иаауан. Илахь еимарцы уажәы-уажәы ихәра дахәаԥшуан. Аха дзыргәамҵҵәҟьоз даҽакын: иццакуаз иԥсыԥлага-ҩагара иахҟьаны, иҳәарц ииҭахыз иқьышә еихих-цыԥхьаӡа имҵәон.
– Иухьзеи, схәыҷы, иҟалазеи, закәзеи? – лҳәан Саида, дшылбазҵәҟьа ишҟа лҿаалхеит.
Алхас аԥсыԥлага-ҩагара шицәуадаҩыз еергьҳәа ус иҳәеит:
– Абаӷырҵыс ахаҳә агәыдысҵан, амҵәыжәҩа ԥысҵәеит, аха имаагылакәа агәара ихыԥрааны абнахь
ицеит… Уахь ианкашәалак искып сҳәан, сашьҭаланы сахьцоз, амӷ сшьапы иаҿыхан, ицәнаԥит… Сшьапы егьаурым, аҵыс ауп ирыцҳасшьо…
– Закәзеи, уара, иуҳәаз? Еиҭаҳәахишь! – иҳәеит Заур, иаҳаз дазгәааны.
Алхас ииҳәаз еиҭеиҳәеит.
– Ҳаит, иҟауҵазеи, азахь уагааит, аҵыс ахаҳә шԥагәдуҵеи! Иузымдырӡои ишԥсуа амҵәыжәҩа ахьԥуҵәаз? Ирыцҳами! Изыхурҟьазеи?
– Икны аҩныҟа иаазгар сҭахын, ахши ашәи аҿасҵарц, амҵәыжәҩа анбзиахалак салахәмарларцы.
Ахәыҷы игәы изыртәомызт, уажәы-уажәы аҵәуара дышналагара дыҟан.
Саида ҿымҭӡакәа аби аԥеи реицәажәара дазыӡырҩуан.
– Даҽазны ахаҳә агәыдуҵо аҵыс? – дҵааит Заур, ибжьы аарԥсыҽны.
– Мамоу, уаҳа иагәыдысҵом! Ирыцҳауп… – иҳәеит Алхас, еиҳа игәы ааиқәҳәаланы.
– Ахши ашәи аҿасҵон уҳәеит, аҵарақәа ахши ашәи рфома? – дҵааит дырҩегьых Заур.
– Ирымфакәа, ирфоит, – иҳәеит Алхас агәра гаӡаны. – Иуазҳәада уи?
– Аӡәгьы исеимҳәаӡеит, сара издыруеит.
– Иуҳәо иашам. Аҵарақәа ахши ашәи рфаӡом.
– Ирфоит, – иҳәеит Алхас дырҩагьых.
– Мамоу, џьым хәыҷы, ирфаӡом, – иҳәан Заур, аҟырҟырҳәа дааччеит.
– Сыҷкәын хәыҷы, уара уаҵкыс уаб ахшыҩ имами, иҳәатәы зхомҵуазеи? – аби аԥеи днарыбжьацәажәеит Саида.
– Саргьы ахшыҩ ирацәаны исымоуп, – иҳәеит Алхас, иқьышә аакылыршәаны.
– Ус ихәарҭам, сызкәыхшаша, есқьынгьы уаби уани ҳҳәатәы хоуҵалароуп.
Саида лыҷкәын ихы налгәыдлырӷәӷәалан, аҵәах-аҵәахҳәа днагәӡит. Нас, аҿырӡәӡәага ахькнаҳаз дналган, инапқәа, иҿы, ишьапқәа лыӡәӡәеит; амла уакыма ҳәагьы днаиазҵааит. Ахши абысҭеи сыҭ, иҳәеит Алхас.
Убри аминуҭ азы дыҩналеит Иалса, Саида уи илалҳәеит, акино ахь ацара лҽазлырхиаразы.
– Сара акино ахь сцаӡом, – лҳәеит иаразнак Иалса. – Избан? – иџьашьаны дҵааит Саида.
– Сҽысымкәабеижьҭеи акыр ҵуеит, сҽыскәабар сҭахуп.
– Акино ахьынтәи ҳанааилак бҽыбкәабап, сыхаара.
Бахьымӡар ҳәа бшәома, иҟалазеи?
– Усҟангьы сахьӡоит, аха заа сҽыкәабан сышьҭалар
сҭахуп, уаҵәы шаанӡа сгылароуп.
Заургьы иҽналаирхәын, илеиҳәеит, уеизгьы-уеизгьы
акино ахь дрыццар шиҭаху, аха Иалса илҳәаз амалахазгьы дахымԥеит.
Заури, Саидеи, Алхас дрыманы ицеит. Ахәылбыҽха, ихынҳәны ианааи, рыҩны Аруҭан дшыҟаз рбеит. Уи абарҵаҿы дтәан, раара дазыԥшны. Амра аакьыскьаӡа иҭашәеит; макьана имлашьцаӡацызт, илашан.
Аԥшәмацәа шааиз аниба, Аруҭан дҩархаӡгылт. Саида лнапы анлымих, Заур иахьгьы иҿынеихеит, инапы имихрацы. Заур илақәа ҵырҟәҿны днаԥшуа инапы наимихын, нас ажәак мҳәаӡакәа, ашырҳәа ауаҭах дныҩналт. Саида зны Аруҭан дихәаԥшуа, зны ицаз лхаҵа ишҟа дыԥшуа дгылан.
– Узаазеи, акыр соуҳәарц уҭахызма? – Саида Аруҭан дыниазҵаан, изааигәара днеин днатәеит, илҭаххеит акгьы ҟамлаӡазшәа илырбарц.
Иара даақәыԥсычҳан, дыԥхашьа-ԥхаҵо дыззааз налеиҳәеит:
– Ана амҩақәа ахьеихагалоу, ахьаду анаҩс абнаҿы, – иҳәеит Аруҭан, абгақәа рахәык рфеит, абаҩқәа ҿыцӡа иҟаҟаны ишьҭоуп. Сара сиасны сышцоз, ианызба, даара иаасцәымыӷхеит, анцәа иумҳәан уи, аха издыруада, абарҭ рыжәхьа акәзар, мамзаргьы ачкәаҳара иаҿу акәзар аасгәахәт. Аиаша еилыскаар, сгәы ҭынчхап сҳәан, сшәызҵаарц сымҩахыҵит.
– Идуӡӡаны иҭабуп, уиаҟара хырҩас иахьыҟоуҵаз, ажә ҳара иаҳтәӡам, ҳгәылацәа иртәуп, – лҳәеит Саида. Урҭ иацуха ачарахь ицеит (аԥшәмаԥҳәыс лашьа ԥҳәыс дааигеит), рыжә иаҵалах сеидроу, аҩныҟа игәарымлазт, ауха абгақәа ирфеит.
– Сара исарымҳәеит акәымзар, исарҳәар, ахәылбыҽха иԥшааны аҩныҟа иаасцон. Ҳаит, абна илӡааит, заҟа сгәы иалоузеи ажә рыцҳа! – ҿааиҭит Аруҭан.
– Уиаҟара шәеизааигәаны шәеибадыруазма Батеи уареи? – дҵааит Саида, ажә зтәыз ихьӡ наҳәаны.
– Ҳаибамдыркәа, уажә аакьыскьа х-мааҭк аԥара сирԥсахит, ианиасҳәа ажәакгьы симырҳәеит. Аԥарақәа сыԥшаахьеит, абра сџьыба иҭоуп, иаарласны исҭараны сыҟоуп.
Саида диазҵааит, уахьыҟоу аҩнарҭа маншәалоума, ишԥаубои ҳәа.
Аанҿасырҭас иахьимаз аколнхаҩ иҩнарҭа, Саида изылԥшааз ҩнарҭан.
– Даара иҭабуп, урҭ зеиԥшыҟам уаауп, – иҳәеит Аруҭан.
– Ус акәзар, ибзиоуп, аха иуҭахызар, уаха ҳара ҳҿы уаанҿас, ҳара уҳасасзааит! – лҳәеит Саида.
Аруҭан ихы-иҿы гәырӷьа-ччарак ашьҭамҭа ааныҷҷалт, нас иџьымшьқәа днарҩахан, ижәҩахырқәа рҵысуа, ажәақәак иҳәеит Саида илзеилымкааз, иҟалап ишахәҭаз изымҳәазар дханагаланы, Заур дахьыныҩналаз ауаҭахахь дахьԥшуаз азы.
– Уажәыҵәҟьа сааиуеит, ара утәаз, – лҳәан, Саида дгылан, Заур иахь дныҩналт.
Иаарласны Аруҭан илымҳа иҭасит ҩыџьа рыбжьы. Алхас акрыфара иҭахын, ахши абысҭеи сышәҭ иҳәеит, уи инақәрццакны Заур ибжьы ҿацаӡа ацәажәара дналагеит:
– Ари уаҩы иааизымчҳаратәы иҟоу усуп! – иҳәеит иара, – зхы аҳаҭыр ақәзҵо, дарбанзаалакгьы аԥҳәысхша лхы иаҭәалшьом бара иҟабҵо! Ишсабҳәара, дызусҭада уаха аанҿасраҳәа иаабгаз?
Заур дцәажәон ибжьы рдуны, игәаԥсахы ԥыжәжәо.
– Ԥшьаала уцәажәала, Заур, иуҳәо иаҳауеит, иԥхашьароуп…
– Дзаабгазеи абри уаха аанҿасра ҳәа, сбазҵаауеит? – ибжьы еиҳагьы ирдуит.
Иԥҳәыс аказы дишаҭап уҳәаратәы дыҟамызт ари аминуҭ азы уахьихәаԥшуаз.
– Сара уаҩы даасымгаӡеит, иара ихала дааит. Абнаҿы абгақәа жәык рфазаап, ҳара ҳтәакәыз џьшьа, сразҵаауеит ҳәа дааит. Иуаҳауоу ари? – лҳәеит Саида иаархааны.
– Ишԥа? Абга иафаз ажәу?
– Аиеи.
Заур ԥыҭк даалакҩакын, ҿимҭит. Игәы иаанагомызт,
Аруҭан уи еиԥш иҟоу уск азыҳәан иҩны даап ҳәа, акыр дархәыцит.
Ҳамҭак анҵы, иҽизмырҭынчкәа, инапқәа ишьҭахь иҟаҵаны, алеи-ҩеира далагеит, дҟәынд-ҟәындуа абас дцәажәо: «Заҟа лхылкәачроузеи, уҳәарауазеи, дааузымчҳаратәы еиԥш ауп дшыҟоу. Сара иласҳәо лаҳаӡом, лара лтәы шылҳәац илҳәоит, даҟәыҵӡом. Сыздыруам, анцәа иныс, дзакәуаҩу!»
Саида лхаҵа иҟазшьақәа лбон, аха ҿылҭуамызт, лҽеиқәкны дӡырҩуан. Алхас акрысҿашәымҵеит иҳәан,
даара иҽааирыцәгьеит. Саида амаҵурҭахь дцарацы данындәықәла, ашәаҿы Заур дналԥылан, инапы лыжәҩахыр инықәкны, ибжьы хәыҵакны ллымҳа дынҭацәажәеит:
– Бара зеиԥшыҟамала ибдыруеит ари ахабжьаҟьала сара дшысцәымӷу. Уахыԥхьара сыҩны иаагылара акәым, дахьызбогьы зынӡа исҭахым!
– Сыхаара Заур, иуқәнагом уара убри еиԥш уҳәарц! Дхабжьаҟьалоуп уҳәеит, ишԥеиури, рыцҳа, дхабжьаҟьалазаргьы дуаҩытәыҩсоуп – убас дақәшәеит, дшыхәыҷӡаз деиҭымхеит, ҩын имамызт, ан димамызт, аб димамызт, гәаҟ-ҵәаҟрыла изҳаит. Уизхәыц ҳасаби Алхас, уи, уареи сареи заҟа бзиа даабо, ҳизгәаҟуа, заҟа иаҳҭаху изҳар, дуаҩхар, аҵараду иҵар. Ус аӡәыр димазма Аруҭан рыцҳа? Уаҩ димамызт. Иахьа дҽеимзар, уаҵәи уаҵәашьҭахьи дҽеихар ҟалоит.
– Ари еиԥш уҳәарц уқәнагом ҳәа уажәыраанӡа бысҿын, бара ибықәнагома абыржәы ибҳәаз бҳәарц? Иара ихаҭеи, иеиԥш зеиԥшу амбжьахқәа рылеи акәӡами, рыцҳареи гәаҟ-ҵәаҟра шәки зыбхыбгаз?.. Ибызхаҵо бара, знымзар-зны ак илҵып ҳәа? – Заур ихы наирҵысит, Аруҭан дахьтәаз ашҟа инаирхан.
– Ихасҵоит, агәаҟра имҩахнагаз дарбанзаалакгьы, абзиарахь дкылсыр шзыҟало иахьатәи ҳаамҭазы, – лҳәеит Саида, агәра аахаҵаӡаны.
– Ибдыруоу бара, ҳазхылҵыз ҳмилаҭжәлар рҵасқәа даҽа милаҭжәларк рҵас ишаламҩашьо, урҭ ӷәӷәацаӡа ҳгәаҵаҿ ишҭатәоу, иаауа-иҟаҳҵақәо жәпакы дара ишаҳдырҟаҵо? Урҭ аҵасқәа иреиуоу, изеиԥшразаалак, акы иадамхаргьы иаалырҟьаны еицазкыз, еилазгаз, ибдыруазааит иусқәа шҽеимхо. Уи ицәыӡыр ҟалоит џьабаала, хшыҩла, хаҵаӷәӷәарала иааирыхыз аҳаҭыри апатуи. Бара уи зынӡагьы базхәыцуам.
Лхаҵа илаҽԥникылаз ажәақәа Саида ԥыҭраамҭак
даадырхәыцит. Лылақәа аахылҩан зназы, нас, иаахылтын, ус лҳәеит:
– Ихоуҵоу, уара сыхаара, ашьақәгылара иаҿу ҳазҭагылоу аԥсҭазаара ҿыци, уи иаҿагылоу ажәытә моральи, ажәытә ҵасқәеи ақьабзқәеи хаҳәырҵәиа аиқәԥара ишаҿу?
– Ажәытә ҵасқәа рҭоурых дууп, иаалырҟьан иузҭархом, аҿатәра иамҩатәны хәыҷы-хәыҷла иацҟьароуп акәымзар. Изаҭахузеи ахыццакра, ауадаҩ аҽалаҵара, иҟалаша ҟалаанӡа. Уи хшыҩым, гаӡароуп.
– Усшәақәа иубоит уи уара, аха игаӡараӡам, ҳаамҭа еиҳагьы иарӷәӷәоит закәанмҩас убри еиԥш ахьамоу. Сара ԥаса цәгьа сгаӡан, иныҟәызгеит исаноумыжьша абзамыҟәрақәа рацәаны, убарҭ срыхҟьаны зынӡа сҭахарц егьсыгымхеит. Уажәшьҭа схы сырқьиароуп сыламыс аҿаԥхьа, исырҵабыргыроуп суаҩра, ааха рысҭароуп иҳаҩсхьоу аамҭа иаҳзыннажьыз ацәынха бааԥсқәа. Уареи сареи ҳуааҟәышқәоуп, ҳшьаҿақәа аҿатәра иацеихаагозароуп, ус акәымкәа, аамҭа ҳахьымӡо, ҳӡагә-ӡагәуа ҳашьҭалар, ҳара ҳзы иԥхашьароуп. Иҵабыргыми исҳәо?
– Баанҿаси, баанҿас… Ажәытә цәынхақәа ҳрақәԥалароуп бҳәеит, ишаасабҳәара, имоузеи Аруҭан урҭ рҿы усс, дызрыдыбҳәалазеи уи ажәытә цәынхақәа?
– Ы-ы, дышԥарыдсымҳәалои!
– Бара хыҭҳәаала ацәажәара шыбдыруаз сара иахьа уажәраанӡа исыздыруамызт. Бышԥаҟалеи, уамашәа избоит! Ԥаса зынӡа даҽа ҟазшьак быман… – Заур иџьымшьқәа днарҩахан, дџьашьо иԥҳәыс дналыхәаԥшит.
– Уажәы аакьыскьа ауми уареи сареи Аԥсны аҭоурых шәҟәаҿы ҳанаԥхьаз, абырзенцәеи, римааи, аҭырқәцәеи уҳәа, ақәлацәеи Аԥсны иҟарҵоз азалымдарақәа ртәы.
– Урҭ ара иҟазижьҭеи анбыкәу, уиаахыс азқьышықәса цахьеит.
– Уиоуми, нас, исҳәо, зқьышықәса раԥхьа иҵысыз, аԥсуажәлар ргәаҟрақәа еихсыӷьуамызт есшәышықәсацыԥхьаӡа; ҵыхәаԥҵәара змамкәа иаауаз амҵарсыҩцәа рабашьра уҳәару, рыԥсадгьыл иахганы реиҳараҩык атәымдгьылқәа рахь рдәықәҵара уҳәару – уахь идәықәырҵон дырҩагьых, цәала-жьыла иаҳзааигәаз, Кавказ иқәынхоз егьырҭ амилаҭжәларқәа иреиуазгьы. Амҵарсыҩцәа еиларгон жәытә-натә аахыстәи аԥсуаа рҵас-ҟазшьақәеи, рқьабзқәеи. Абарҭқәа зегьы еицыланы акакала абиԥарақәа ирзынрыжьуан, рҽеишьа змамыз ашьҭамҭа бааԥсқәа, аԥсуажәлар акультуратә бӷеиҵыхра рызымҭоз. Сара сахьахәаԥшуа, ҳаиҵахарақәа зыхҟьо абриоуп, сара схаҭа еергьҳәа сызцәынхаз аҵасқәа ирҩызақәоу. Аразҟы ҳзаанагеит 1921 шықәса. Усҟан иаҳзааз абзиарақәа ҳаҭыр рықәаҳҵалароуп, иагьыҳахьчалароуп ҳалақәа реиԥш, иудыруоу? Уи мацарагьы азхом – аԥсҭазаараҿы иныҟәаагалароуп убри еиԥш аусқәа, ҳауаажәлар еиқәзырхо, рҵас-ҟазшьақәа еиҵызхуа, ибзиазтәуа. Ҳәарас иаҭахузеи, уи аҟаҵара еиҳа иџьабаауп, иаҳҳәап, малла ҳгәы зырҭәуа, ааглыхреи ақыҭанхамҩеи рыпланқәа рынагӡара аҵкыс. Ус акә, егьыс акә, ҳзыхцәажәо аусқәа зегьы акрызҵазкуа ҳәынҭқарратә усқәоуп аҟнытә, реихҟьеиҵҟьара ҟалом, еиԥшны еицынагӡалатәуп.
– Иҟалап амдырра сыхьуазар, аха исацәажәо бара бакәӡамкәа, даҽаӡәушәа избоит, – иҳәан Заур, гәыбӷан ныҟаҵаны, иажәа даҟәымҵкәа дынлазҵааит: – Иҟалап бгәы иаанагозаргьы, – иҳәеит иара, – бараӡәзаҵәык быԥсҭазаара аԥсуа ҳәсақәа зегьы рҭоурых аныԥшуашәа. Ус акәу?
– Ааи, сара сыԥсҭазаареи аҭоурыхи злеимадақәоу ԥыҭ-чыҭқәак ыҟоуп. Ус иахьыҟоу џьашьатәӡам.
– Ибзиоуп, ус иҟазааит, аха ибҳәаз иацыбҵар бҭахӡами зегьреиҳа бара ибдыруашәа бхы шыбыԥхьаӡо,
ажәытәреи аҿатәреи реиқәԥара бара быда ԥсыхәа амамшәа бшахәаԥшуа, убри аҟнытәгьы зегьы рцынхәрас ацкы аҳәара сара исыдуп ҳәа бгәы ишаанаго?
– Мап, сыхаара, ацкы аҳәара, сара сеиԥш, зегьы ирыдуп. Ауаҩқьиа, дарбанзаалакгьы, бзиа ибозароуп иԥсадгьыл, апартиа, ажәлар. Иугәаларшәа ҳтәылаԥсадгьыл зегьтәи аибашьра ду, зыԥсы зҭииз миллионҩы афырхацәа. Уара уаԥсуоуп, амилаҭ хәыҷы урхылҵит, уазхәыцхьоума зныкыр, узхынҳәуоу узхнымҳәуоу узымдырӡо гәышԥыла узеибашьуаз, зинтерес ухьчоз дызусҭоу? Умеибашьӡозыз уара, адунеи аҿы есқьаангьы асамарҭал ҟаларазы, аибашьреи ауаажәларқәа рықәибахреи аринахыс аҵыхәа аԥҵәаразы, ажәлар дуқәа ажәлар хәыҷқәа тәыс иҟарымҵаларазы, Аԥсын хәыҷгьы, еиҵамхакәа, наунагӡа ахы иақәиҭны, насыԥла иҟаларазы?.. Убарҭқәа рзоуп изугәаласыршәаз аҭоурыхшәҟәы иану, иҳаҩсхьоу арыцҳара даҟьақәа. Сара исҭахуп, аԥсуажәлар рыхдырраҿы иахьанӡа иаанхаз ацәынха бааԥсқәа рақәԥашьа аҿырԥшы дсырбарц.
Аҵыхәтәантәи ажәақәа Саида днацралашәа ил-ҳәеит, инаҩцангьы инарыҵылшьит. Заур уи гәеиҭеит, аха ацкы мҳәакәа, ҽакала даацәажәеит:
– Сара бызлазбо ала, ԥыҭ-чыҭқәак еилыбкаауеит, ҳәарада (Саида дааԥышәырччеит), Аԥсны ажәытәӡатәи аҭоурых адаҟьақәа бгәалашәеит. Аха бҿаԥхьа иқәбыргыло ауснагӡатә ӷәӷәақәа, макьана цқьа азхәыцра рҭахушәа избоит. Ибзиоуп, иҟазааит ус, ишыбҳәаз, аха уажәы аакьыскьа Аруҭан ибызныҟәигаз абааԥсы ахьыбхашҭыз, ссиршәа избоит. Ибықәнагом бара аԥсуа ԥҳәыс заманак абри еиԥшқәа рыҟаҵара.
Саида дырҩегьых дааԥышәырччеит… Лгәы излаанаго ала Аруҭан абра дааин дтәамзар, илҳәақәо акгьы лымеикуамызт, уи дахьыҟоу ауп зегьы зхароу. «Аха… – лгәы иаалнаҭеит Саида, – ажәытә ҵасқәа роуп изывбатәу, урҭ Заур, иахьхеиҵо азы, иныҟәигалар иҭахуп».
– Аруҭан иԥсҭазаара аҭоурыхқәа, бзанҵык иаҳмаҳаӡацызшәа, иаҳхаҳаршҭыр еиҳа еиӷьуп. Уи ус иаҭахуп ҳәа сгәы изаанаго уасҳәахьеит, – лҳәеит Саида иааркьаҿны.
– Ишԥабҳәеи? Иҭоурыхқәа ҳхаҳаршҭыр еиҳа еиӷьуп бҳәеит, ы-ы? Абар ассир!
Заур илацәақәа неиқәижьын, илҳәаз џьашьо ихы ааирҵысит.
– Иухьи Заур? Исҳәарц исҭахыз еилкааны исзымҳәоу, мамзар, иҟалазеи?
– Мап, ибҳәарц ибҭахыз зеиԥшыҟамала ибҳәеит, аха сара бшыгәнымҩу басҳәар сҭахуп. Бзықәшәахьоу арыцҳарақәа зегьы бымҵарсра иахҟьаноуп бышрықәшәаз. Урҭ бара ибхашҭит, аха уажәы аакьыскьа Аруҭан еиҭабгәалаиршәахт; бчаи ԥҟаны икаижьт. Убригь бхашҭит бара… Аи-аи, анцәа ишәиааит, зегь шԥабхашҭ…
Иажәа анагӡаха имҭакәа, Саида днеиԥыххылт:
– Исаҳауазеи! – ашьоура сабжьоугарцы угәы иҭоума Аруҭан иҟны? Мап, сылашара Заур, уареи сареи даара акыр ԥхьала ҳцахьеит, уажәшьҭа шьҭахьла ҳазхынҳәрым, аҵалашә ҳаҽҳазҭажьрым. Иҳақәнагам ҳара уи еиԥш аҟаҵара! Аруҭан дырҭасҵом исызныҟәигахьоу азалымқәа, иара ихарам уи. Убри еиԥш ныҟәигаратәы дақәзыршәаз аԥсҭазааратә хҭысқәа роуп изхароу. Уи дуаҩрыцҳауп, макьана аамҭа ыҟоуп, уаҩы деиқәирхар ҟалоит… Иуаҳауоу исҳәо?
Заур ихаԥыцқәа аҿҿаҳәа инеихаирӷәӷәеит. Саида излалҭаххазала лыбригадаҿы дрыдыркылеижьҭеи иаахтны абыржәык ада иԥҳәыс илимырдырцызт Аруҭан иҟны лыҟазшьақәа изымычҳауа аҟынӡа ишицәымӷыз.
«Угәыԥжәара ҿымҭӡакәа иучҳауеижьҭеи иҵӡозеи, сыԥсындаз!» – аалгәахәит Саида. Лгәы хьшәашәаӡа инҭыԥсааит, ихатәы гхақәа ахьизгәамҭацыз. Урҭ
рақәԥара, лара леиԥш, иаргьы инапы ахьалакымыз азы. Иаакылҟьангьы илгәалашәеит, уахык ҵхыбжьон, ҽыла иҩны дшааз, дырҿыханы лаӷырӡыла иаԥхьа дшьамхнышгыланы ишиалҳәаз дызҭагылаз агәаҟраду – Патыхә дшижьаз, чарҳәара зызныҟәылгаз лашьа Леуарса, иара Патыхә инапала уаҵәы дҭахараны дшыҟоу. Лашьа иеиқәырхаразы Заур дылмыцхраар, уаҵәынӡа дышзымнеиуа, лыҽшылшьуа.
Заур дналыдтәалан, инапы лыжәҩахыр инықәкны ус иҳәеит:
– Леуарсагьы баргьы акымзарак шәыхьуам, бҽеиқәкы. Патыхә иҵыхәтәы сара иԥысҵәап.
Иҽы акәадыр нақәиҵан, аҩнынӡа дааигеит, изеиԥшразаалак лгәы зырҷыдашаз ажәа ламҳәакәа. Уи аухатәи аҵх бзанҵы илхашҭраны дыҟам лара! Заур есқьынгьы гәыкала аҩызара лзиуан, лыԥсҭазаара ахәыц ианакыз аминуҭ шәарҭазы лыԥсы еиқәирхеит. Мап, уи иеиԥш згәы разу ауаҩы аԥсабараҿы зынӡагьы дымицзар ҟалап…
– С-а-а-н, баала, амла сакуеит сымҳәеи, – иҳәан Алхас, лкалҭ далаҳәны ашәахь дима иҿынеихеит.
Абарҵахь иандәылҵ, Аруҭан дыҟаӡамызт, дцахьан. Саида лгәы нҭыхьшәашәааит. «Заури сареи иара изы иеибаҳҳәақәоз аниаҳа, дгәаан дцеит», – аалгәахәит Саида. Иаразнак агәашә ахь днаԥшит, џьаракыр дызбозар ҳәа, аха Аруҭан дыҟамызт, дцахьан. Ахәыҷы амаҵурҭахь даалган, акриҿалҵеит, деихаԥсы-еиҵаԥсы, димацәажәаӡакәа, Аруҭан ихҟьаны иҟалақәаз цәгьа лгәы иалан лара. Дхынҳәны акәасқьаҿы данааи, ацәашьы ххаӡа иаркын. Заур қьаадк еиҵыхны аԥхьара даҿын. Саида лааира зынӡагьы хырҩ азимуит иара.
– Абри акәын уажәы иҳагыз! – иҳәан, дзыԥхьоз ақьаад неилаџьгәаны амцахь аҿынеирхеит, аха, уахь имнеикәа, зымҩа инкашәеит.
– Иҟалазеи, Заур, изакә қьаадузеи икауршәыз? – дҵааит Саида иаалцәымыӷханы.
Иара илакҭа рыцәгьаны дналыхәаԥшын, инапы рыхханы иналирбеит икаиршәыз ақьаад, усгьы иҳәеит:
– Баԥхьа, ее, ана иахькаршәу!
Саида ақьаад аашьҭылхын, еиҵыхны днаԥхьеит абри: «Акыр иаԥсоу сашьеи саҳәшьеи, Саидеи Заури! Сара шәара шәҟны сминауаҭуп, хаҵа сахьцаз азы,
аха ишԥазури, Кыҷа бзиа дызбон, сиццеит. Гәыбӷан сышәымҭан ақәнамга ахьыҟасҵаз. Бзанҵы исхашҭуам, шәара сшәыхшазшәа бзиа сахьыжәбоз, уиазы иҭабуп. Абзиаразы ҳаиқәшәааит!
Шәара шә-Иалса».
Ҳаи, иҟалҵазеи абзамыҟәажә! – дныҩнаҵәааит Саида.
Ашырҳәа егьи ауаҭах дныҩналан, ашифонер ашә аартны, иҭакнаҳаз амаҭәақәа гәалҭеит, лыгәгьы ааҭынчхеит. Ашифонер аҿы иҟамызт Иалса илтәыз амаҭәақәа, урҭ лгеит, Саида лгәы зҭынчхазгьы уиазоуп. Амаҭәақәа ааныжьны дцазар ҳәа дацәшәеит. Уахьынтәи дхынҳәны данааи, Саида илбеит, Заур ихы инапы аҵыргәаны дыштәаз. Иԥҳәыс дшааиз аниба, дгылан, ашә ахь иҿынеихеит, аха ашәхымс азааигәара даннеи, ддәылымҵыкәа иҽааникылт, илаҭаԥшылара злахаамыз ала, аԥхьантәи игәаара макьана ихымԥсаацызт.
– Бара егьыбзымдырӡоз? – дҵааит иара.
– Акгьы сыздырӡомызт, иалздраауаз, – иаҭалкит Саида.
– Башьа асҟаамҭа акгьы бзиҵымдырааӡацзи?.. Ма лара Иалса? – дҵааит Заур.
Саида егьшылзымдыруаз ала лхы аалырҵысит, игәоуҭаратәгьы дааҟаԥшьхеит.
– Сгәы излаанаго ала, егьыбзымдырӡакәаҵәҟьа бҟаларымызт арҭ реизыҟазаашьа атәы!
– Угәы изаанагазеи уара ус?
– Угәы изаанагазеи бҳәоу?.. – иҳәан Заур, ихы зымҩа инарҳәны даахәыцит, нас ус иҳәеит:
– Ибгәалашәо, бара, абарҵаҿы ҳгылан ҳнапқәа анаҳаӡәӡәоз, Кыҷеи Иалсеи егьи ауаҭах ианеицыҩнала, бара зымҩа бгыланы бшырзыԥшуаз, еилыбымкааи ирҳәоз? Изсабымҳәазеи сара уи?
– Ауаҭах ишеицыҩналаз збеит, аха еибырҳәоз сазымӡырҩит, иуасҳәозыз.
– Аиаша бҳәар еиҳа еиӷьын, исцәыбӡар аҵкыс.
– Измааноузеи иуҳәо, исзеилымкааит?
– Измааноузеи бымбои, башьа аԥҳәыс бзиа димазар
бҭахын, убри ауп, уаҳа акгьы иамаанаӡам. Иалса зеиԥшыҟам ҭыԥҳауп, дхагамкәа, дԥагьамкәа, акруҩы замана, аҩныԥҳәыс замана ззырҳәо лылҵуеит, хымԥада. Иашами исҳәо?
– Уи иашоуп, мап сҳәом, аԥсынҵры анцәа илыҭ, рыцҳа.
– Абас бҳәар еиҳа еиӷьын заанаҵгьы.
– Анцәа ибоит, сара урҭ қьаӷьариас сышрыбжьагыламыз, рразҟымҩақәа рықәҵара снапы шалакымыз, уаргьы акгьы шуҵасымкыз. Рыгәқәа анеизца, рыԥсҭазаарақәа еиларҵеит. Иаҳзылҩыз ашәҟәы уаԥхьеит, уа зегьы аҳәоит, уаҳа иарбану?
Заур ҿиҭуамызт. Иҟаларын аԥҳәызба хаҵа дахьцаз гәаныла иҭахызҭгьы, избан акәзар, Кыҷа иабхәында гәакьа иакәын, насгьы уи зеиӷьаҭамыз уаҩын. Иалса лхаҵацара агәала инаҭазшәа хыхь-хыхь ииҳәоз ажәақәа, игәаҵа иҭиҳәаауамызт; иҳәон урҭ уажәраанӡа Аруҭан дизгәааны дахьыҟаз азы, иԥҳәыс гоу-гоу лацәажәарала игәы ирдарц.
Ачаимхы аҩадахьтәи ахәыҳарак инашьҭу ақәцә уқәгыланы уаныԥшлак, уҵаҟа мшын-дук агәы унхыԥшылазшәа иубоит уи ачеирҭа еихҳәа-еиҵҳәа иахьышьҭоу. Ус иубоит шьыжьымҭан, амра ацԥхьқәа еиԥшны адунеи иахьнагӡаанӡа, мамзаргьы, хәылбыҽха, зынӡа иҭашәаанӡа акаҵәарақәа алашара казказуа ианрықәԥхауа, аҭаҳаратә дгьылқәа рҿы еишьылӡа ианыҟоу, даҽакала иуҳәозар, адунеи иахаԥараны иҟоу алашьцареи, иқәымҵрада ԥсыхәа змам алашареи бӷарҵахьы аиқәԥара ианалаго аамҭазы.
Аҳаракырақәеи алаҟәыра дгьылқәеи, еибаха-еибафо, илакьы-лакьуа, икәараҵаны амшын иалало аӡқәеи, аџьықәреи, аҭаҭыни, ацитрусқәеи, ачаимхқәеи, ашәырбаҳчақәеи, ауҭрақәеи, қыцла, жьешьҭла, ҟауарла ихыбу, зехьынџьара улаԥш иҵашәо аҩынқәагьы убра иналаҵаны, доусы рыԥштәсахьақәа анубаалоит мшын-ушәа уҵаҟа иубо аиаҵәара еиужь ду.
Аха уи мшынӡам, амшын аҟынӡа акыр бжьоуп. Уи иаԥырагылоуп анаҩс иҟоу шьха-жыцәк, амшын аҵәахыртә аҟынӡа иҳараку.
Иахьа Саида чаиҿыхра дааит шьыжьымҭан шаанӡа. Аусура далагаанӡа наҟ-ааҟ лыварақәа инархьынлырҳалт ҩ-калаҷкәырк, рымаақәа лмаҟа наркылданы; лылаԥш иаразнак индәықәлҵеит ачаимхы ахьынҵәоз азымҩарак аҿы иҟаз ахәы ҵаҟатәи аҿаҟьахьы. Уа иҟаз абнаҽыгә, акыр иеиԥшын ӡҭач-дук агәҭаҿы иубо дгьылбжьахак, зварақәа ҿыбганы аӡы иӡаатәалоу. Абарҭ ракәын харантәила сахьас иамаз ииаҵәҟаҟараӡа иҩашьҭыз ари ачаимхы еиужь ду.
Уа абнаҽыгә хҿаны ачаи ларҵар ҟалон, аха иларымҵеит, изыларымҵазгьы уиоуп – агәҭа ҩыџьара адгьыл ҭабганы иҟан, ҩба-хԥа метра аҵаулара аманы, насгьы
дара зынӡа еизааигәан. Убри аҟнытәгьи, уаҩы даналамкьыс, ианырымцәаӷәа, ианхырымҿа, акәша-мыкәша бнахеит, ажра аҵиаа сса-мысса рҭиааит.
Саида дахьынаԥшыз абнаҽыгә азааигәара дылбеит Аруҭан. Анапҟьара даҿын, арахь бааи ҳәа. « Дзыниазеи ари, дызсыԥхьозеи иара иахь?» – лгәы иаалнаҭеит Саида, лмаҟа иалҭахьаз лкалаҷкәырқәа шлымаз иара иахь лҿыналхеит.
Амҩабжара днеихьан еиԥш, дгәырӷьа-гәырӷьо, дзаманахәӡа Аруҭан ибжьы еиҭеиргеит:
– Избеит, изба! Зеиӷьаҟам ӡуп! Ухаԥыц ҵнаршәшәаауа ихьшәашәоуп! – иҳәон иара.
«Закә ӡузеи иибаз? Аӡы ара иабаҟаз?» – абас лгәы дҭахәыцуа, дыццакы-ццакуа Аруҭан ишҟа анеира даҿын Саида.
– Абраауп иахьызбаз, абра, адгьыл ҭабганы иахьыҟоу. Бахәаԥши заҟа ихьшәашәоу ббап! – абнаҽыгә инапы ақәкны илирбон.
Саида дшааизҵәҟьа, иаразнак абна днылалт Аруҭан. Ларгьы иара днаишьҭалеит. Раԥхьа иназдгылаз ажра дынҭаԥалт иара. Инапы нҭеиргәаҩан, азна аӡы ҭганы ҩынтә-хынтә ижәит. Уа, ҿыц иҭыжаан иҟан, аӡаара иаҿын, иаауазгьы казказуа ицқьан.
Саида изныкымкәа-иҩынтәымкәа ари абнаҽыгә дылалахьан, илбахьан арҭ ажрақәа. Уажәы иџьалшьеит, иҭиаан иҟаз агәамқәа рыҟнытә икеикеиуа иҭрыцқьааны иахьыҟаз. Урҭ анышәқәа шрымаз, рышьаҭа ианкны иҵхны хыхь икажьын, иагьканӡахьан дара. Ухықәгылан уахьҭаԥшуаз иубон, ҵаҟантәи аӡы ыҵхәаҭо ишаауаз. Ҳәара аҭахым абаҳаи аҵырканти рыла ара аус шиуаз Аруҭан. Убри азоуп иахьа раԥхьа дгылан, шаанӡа абрахь дзааз.
Саида дагьаргәырӷьеит, дагьархәыцит ари илбаз, избан акәзар, убриаҟара уаҩы ихәоз усын иара.
Ианакәзаалакгьы аӡыдара иаргәаҟәуан ара амхы иҭаз, ааигәа-сигәа ӡыхьк амоуп ҳәангьы уаҩы игәы иаанагомызт. Аԥхын аусура мшқәа раан аколнхацәа харантәыла аӡы иаҵаланы иааргон рыжәтәыс, есымша аамҭа ақәырӡуа. Ссиршәа иубаратәы иҟан, зыгәра аӡәгьы имгоз, игартәгьы иҟамыз ауаҩы иаалырҟьаны аколнхара зегьы иазеиӷьу аус ахьыҟаиҵаз. Ишԥаҟалеи ари? Ссиршәа иубаратәы иҟоуп дырҩагьых абра иааӡаз, абра аус зуаз зеиӷьаҟам ауаа заманақәа, абри адгьыл ҭабгараҿы, Аруҭан аӡы иԥшаанӡа, иахьырзымԥшааз, абри аҭыԥ аҿы аӡы шамаз гәҩарасгьы иахьрымамыз! Ари аминуҭ азы Саида гәаныла Аруҭан лыԥха наилҭеит илҭахха-илҭахымха, избан акәзар, уи ихҟьаны лара жәпакы дрықәшәахьан, агәамҵрақәа лыхҭысхьан, аха зегь лханаршҭит иҟаиҵаз.
– Саргьы сҭаларц сҭахуп, усыцхраа, – лҳәан, лмаҟа ԥыртланы иахьынҳалаз акалаҷкәырқәа шамаз адгьыл аҿы иналыргылт.
Ажра аҭӡамц аҭаҿаҟәарақәа наҟ-ааҟ ишьапқәа нкыдыргыланы, Аруҭан иҽынеиҵыхны лышҟа инапқәа неирххеит. Лара инапқәа аанылкылан, дыԥан ҵаҟа дынҭаԥалт. Аруҭан уаҳа дикьымсрацы, аҭӡамц азымҩарак лҽынкыдырӷәӷәалан лнапы ргәаҩан аӡы инҭылшьын, аӡы азна ҟаҵаны днахәеит. Шьха ӡыхьк ахьубахьоу, ихьшәашәаӡа иҟан. Саида деиханы дҩагылеит, лҽыҩеиҵылхит. Аруҭан ила ҭаа лара длыхәаԥшуан, џьара дылхьысыр ҳәа дшәаны, егьи азымҩарахь аҭӡамц иҽкыдырӷәӷәаланы.
«Анцәа иџьшьоуп, абри акы шԥаилымҵри ҳәа агәыӷра исымаз сахьамжьаз» – лгәы иаалнаҭеит Саида. Иара абрааҵәҟьа иаразнак диаҭабуит, зеиӷьаҟам аӡыхь ахьааирԥшыз, нас, иалҳәеит ажра аҭыҵразы длыцхраарацы. Убри аминуҭ азы Аруҭан игәалашәеит, иацы иара изы Заур ииҳәаз ажәа бааԥсқәа… Иаразнак
инаигӡеит Саида дзыҳәаз, нас, ажра дынҭыҵын, хыхь дықәгылан инапқәа лышҟа инаирххеит.
Ажра дшынҭыҵызҵәҟьа, Саида дыццакы-ццакуа зҵаарак имҭакәа, лкалаҷкәырқәа змаз лмаҟа еиҭаналымӷалҵан, абна дылҵны лусутә ахь лҿыналхеит.
Лгәы ҭыԥсаауан Заур дылгәалашәа-цыԥхьаӡа. Ииҳәарызеи иара, Аруҭан абнаҿы дышицнеиуаз, уа иҟаз ажра ҵаула дышицҭалаз ааиликаар, маӡала уи ицныҟәара лҭахушәа игәы иабар ҟамлои иара?
– Иалудыраауаз уара уи адгьыл ҭабгаҿы аӡыхь шыҟаз, – диазҵааит Саида Аруҭан, длышьҭаланы аус ахьылуаз амхаҿы дышнеизҵәҟьа.
– Адгьыл ҭабгақәа аҩбагьы сшынарҭаԥшызҵәҟьа издырит аӡы змаз. Избан акәзар, руак иҭиаан иҟаз аҵиаақәа цәгьа иаӷан, насгьы ихәыҷқәан, егьи аҿы аҵиаақәа еиҳа ижәпаны иҭагылан, иагьдуун, рыбӷьқәа ҟьаҟьан, иагьиаҵәан егьирахьтәиқәа раҵкыс. Ари сара уамашәа избеит. Арҭ ас изыҟалаз еилыскаароуп сҳәан, ажрақәа снарҭалт. Ҵаҟатәи анышәқәа анаасыбӷьаҭ, акаҿы асаба ыҵаҩҩы иҟоуп, егьи аҿы – анышә цәаакуп, ихьшәашәоуп. Сара иаразнак издырит анышә ахьцәааку аҿы аӡы ааигәаны ишыҟаз.
– Ибзиоуп, даара ибзиоуп! – лҳәеит Саида, зхы-зҿы лаша-лашо ицәажәоз Аруҭан дыҭкааны диҿаԥшуа.
Амра, хараӡа иубоз ашьха ахәы ихыҵны, аԥхьатәи ацԥхьқәа нақәнарԥхеит ачаимхы зқәеиҭаҳаз адгьыл шьҭых. Шьыжьымҭанынтәи аҳауа цқьаакәакәара ауаҩы аусура игәанарԥхо иҟан. Арӷьарахь ԥыҭк набжьаны, аҿаҟьа азааигәара иааны аусура иалагахьан гәыԥҩык аколнхацәа – ахацәеи аҳәсеи. Аҳәсақәа зегьы ачазхылԥақәа рхан. Рышәаҳәабжьқәагьы уаҳауан, рыбжьқәа ҵар-ҵарӡа игәазырҳагаха.
– Заур иацы ииҳәақәаз рзы сизымгәааӡеит, – иҳәеит Аруҭан иаалырҟьаны, дыԥхашьа-ԥхаҵо, Саида лыла аҭаԥшра изымгәаӷьуа.
Убри аамҭазы диеиԥшын иара ацәгьа ииуз даҭарымҵарацы зани заби ирыҳәоз аҷкәын мбжьах.
– Уиазы даҽазны ҳаицәажәап, уажәы унеины аҳаскьын дуқәа рыҵхра уалага, – Аруҭан даалырццакит Саида, дызлагахьаз ачаиҿыхра минуҭкгьы еиԥымҟьакәа.
Аҳаскьын дуқәа ҳәа Саида иззылҳәаз уиоуп, амхаҿы рацәаџьара ачаицәаҳәақәа рыбжьара игылаз аҳаскьын гәамқәа ирызҳаит. Уажәы урҭ рыҵхра Аруҭан идылҵеит Саида, ачаиҿыхразы игәра лгомызт аҟнытә. Асорт еилеигар ҳәа дшәон. Саида идылҵаз анагӡара ацынхәрас, ивара налеиархан, ижәҩақәа ааирҵысит. Иҿаԥшылара убас иҟалеит, пырпылк шеибгаз илбааидазшәа, убриаҟара илахь еимеирцит.
– Сара иахьа ажраҿы аус зуроуп, иаасырԥшыз аӡыхь уаҩҵас иҵысхыроуп, – иҳәеит Аруҭан дааҿамхаӡакәа.
– Уаҩҵас иҵысхыроуп-ба? Ишԥа, избан уи?
– Иаарласны аколнхацәа зегьы аусура иаауеит шьҭа, дук мырҵыкәа аӡба иакуеит, сара исҭахуп, ргәы рҽанӡамкәа, иаразнак аӡыхьшәашәа дсыржәыр, – акиҳәа ибжьы наиргеит Аруҭан.
– Иургачамкыр уҭахуп акәу? – дҵааит Саида, иаалгәарԥханы.
Аруҭан игәеиҭеит ҩнуҵҟатә ччаԥшьк иамҩатәны лқьышә ишнықәыххыз.
Аруҭан ииҳәоз дақәшаҳаҭмызт Саида, лгәы излаанагоз ала, иааԥшыз аӡыхь цқьа иҵхтәын, ишабалак акәымкәа, убри аҟнытәгьы, зегьы анеизалак, шьыбжьонтәи аԥсшьара аамҭазы, азҵаатәы ықәыргыланы иалацәажәар еиҳа еиӷьуп ҳәа илыԥхьаӡон лара.
– Изаҭахузеи алацәажәара, аӡы ыҵыҵхьеит, уаҳа акгьы!.. Уи даҽаӡәы даҭахӡам, сара сазхоит, – иҳәеит Аруҭан.
Саида уаҳа дылзымӡырҩӡакәа, дышзахәоз дыҩны ачаимхы дналалеит, иааигарц дцон аӡыхь аҵхразы
ииҭахыз амаҭәахәқәа. Идыруан, иибаз аӡыхь ԥымкрыда уаҩы иҭитаратәы аҟаҵаразы, метрабжак ишҭыжаатәыз, аҭбаарагь убриаҟара шаҭатәыз. Насгьы, ибзиан иҭрыцқьаатәын, ахаҳәқәа еиҟараны рҭаҵара арманшәаларазы иаҭахын убасгьы, абнаҽыгә ылырхааны анеирҭамҩа аҟаҵара, ажра ҭырҭәааны ихымҵкәа иахьыҟоу аҽааннакылозар, ҵаҟа аҭаларазы азымҩарак ҭаԥыҟҟаны анышәтә мардуан аҿаҟаҵатәын.
Саида ачаихыҟәшәара даҟәыҵны, иҩны идәықәлаз Аруҭан дџьашьо дишьклаԥшуа дгылан. «Сҳәатәы хеимҵеит, иара ииҭахыз ныҟәигеит, ишԥаҟалеи ари? – лгәы иналсит иҟаиҵаз. – Иҟалап диашазаргьы… – ахәыцра даҿын лара. – Аӡыхь шиԥшааз анааилыркаалак, зегьы даара иџьыршьоит, хымԥада, иара иаҳаҭыр ашьҭыхра мацара акәымкәа, аколнхара аправлениаҿы сахьидгылазгьы арҵабыргуеит, саргьы сариашоит. Ауаа аӡаагара иннарҵәахьан; убас мацара иаанымхоз, иара иакәмзар? Аус ду ҟаиҵеит», – аалыӡбеит аҵыхәтәаны.
Иааит ачаиҿыхцәа рыԥсшьара аамҭа. Аҩныҟа имцаз аӡәырҩы ачаидкыларҭаҿы рҽааныркылт. Абраҟа дааит Саидагьы. Аруҭан макьана ихабар ыҟамызт, аусура даҿын аӡыхь аҿы. Саида дизыԥшын уажәы-уашьҭан, данбаари ҳәа. Аӡба иакыз аӡәы Гач диҳәеит, ԥҳалла аӡыхьшәашәа рзааигарацы. Саида дахыхәмаруа ирабжьалгеит, аӡаагара иахымыццакразы, избан акәзар, лҳәеит лара, аӡба иакыз ԥыҭк иԥсы анишьалак, ихашҭуеит, аҷкәын баша дышәмырааԥсан, хәыҷык иаашәычҳақәа лҳәеит. Уи иахыччақәаз ҟалеит, Цацу дназлаз. Цацу Саида аҵеиџь дацәажәеит лҳәеит, аӡы иҭоу ахала иаашьҭны аӡба иакуа иднаржәларацы (аӡы ааргон колнхаҩык иҵеиџь иҭганы). Гач дналацәажәеит аӡы трубала амхахьы иаауа аҟаҵара шаҭахыз, мамзар, иҳәеит иара, зегьы иреиҵбацәоу – Жореи сареи – есымша километраки бжаки аӡаагара ҳшаҿыз, ҳабӷақәа
ԥәыҵәҵәеит, амҩа ма ибзиандаз, аха уигьы хәарҭам, иҩадароуп, ахалара цәгьоуп. Иҽааларҟәны, днаҳәы-ааҳәуа иармарахьтәи ижәҩахыр надирбеит: зегьы ирбааит сыжәҩақәа аӡаагара ишыцәнарҵәаз, салтәжәҩа сыхьуеит, даҽа знык-ҩынтә аԥҳал анышьҭысх, салтәжәҩа зынӡа иԥҵәар ҟалап иҳәеит иара. Убри аҟнытәгьы, зегьы ирдыруазааит, нациҵеит ииҳәаз, иахьада, даҽазны аӡы шааимго, уиазы уаҵәы уаҩы димацәажәарацы. Арҭ ииҳәаз ажәақәа ирацәаҩны иахыччеит, аха аччара еиҳа иҟалеит, Жора икьаҿ ишәыхны, Гач ишыҟаиҵаз еиԥш, ижәҩақәа дирбарц днаҳәы-ааҳәуа, ацәаӷәацә еиԥш дшыӷәӷәоу, аџыр еиԥш еиларҭәоу ибаҩқәа аԥҳал ишазмырҟәуа анреиҳәа. Гач изыҳәан, иԥхашьарамзар, иҳәеит иара, есымша аӡаагара салагоит ҩба-ҩба ԥҳал рыла.
Ҳәарас иаҭахузеи, Гач изымычҳаит дызҭарҵаз ахьмыӡӷ. Днеин Жора днаидгылт инапқәа рыхханы. Ари аминуҭ азы деиԥшхеит иара зҩыза иақәԥарц зҽырхханы игылоу арбаӷь. Иԥшуаз, ирызнымкылакәа, аҟырҟырҳәа инеицыччеит. Иччон, аџь ашәшьыраҿы иианы иааԥшуаз, аҩны аҩнуҵҟа икҿаз аӷәқәа ирықәиаз. Абар-абар, уажәы-уашьҭан, ишынеигәыдыззалара иԥшын арԥарцәа. Арҭ уажә макьана ихәмаруазшәа акәын ишубоз, аха ишыхәмар-хәмаруа ргәааибагаргьы ҟалон, ус рыхьлон дара зны-зынла.
Гач инапқәа Жора ихәдапарахь имҩаниҵаанӡа, ашыслампыр еиԥш анышә дааҵыҵызшәа, иаразнак даарыбжьагылт Аруҭан.
– Аҳы, аҩызцәа, шәеиха, шәаала ӡаагара! – ибжьы ҩаиргеит иааира дук згаз аӡәы иҟазшьа ниҽԥынҵаны. – Ҳаит, абааԥсқәа, ирыцҳашәымшьаӡои аӡба инҵәо ауаа! Шәаала, ы-ҳы! – ибжьы еиҭанаиргеит иара.
Убри ашьҭахь, жәаҩа литра зкуаз иреиҳаз аԥҳал ду ахьгылаз дынкылсын, ишьҭыхны ижәҩа инықәиргылт.
Ари збаз зегьы неихәаԥшы-ааихәаԥшит, аӡәи-ҩыџьеигьы игәра мгакәа иааԥышәырччеит, избан акәзар, Аруҭан ианакәзаалакгьы аӡы рзааимгацызт. Зегьы иара иахь иԥшуан, аҷкәынцәа иман дахьцоз, уажәраанӡа аӡы злааргоз амҩала акәымкәа, иман дцон абнаҽыгә ихы ақәкны, уахь аӡы абаҟоу, изцозеи ргәахәуан дара, ссиршәа ирбон зегьы, Саида лыда. Уи ҿылҭуамызт, иалраӡар лҭахын, иара ишиҳәаз еиԥш, иаалырҟьаны аколнхацәа иргәырӷьарц.
Акәафҭа шкәакәа зшәыз аколнхаҩԥҳәыс, иҟалақәаз зегьы дианы дахьырзыԥшуаз, дҟәындшәындуа аҷкәынцәа рзы аӷьра даҿын, даҽа мҩакала иахьцаз, урҭ лассы иаарц ргәы иҭам, сара аӡба сынҵәоит, исыԥсыхәоузеи ҳәа. Зегьы оумашәа ирбон, ӡаагара иҩеиуаз ах-ҩыкгьы, абнаҽыгә ахь имҩахыҵны, нас ачаидкыларҭахь рҿахьаархаз. Ауаа еиҳагьы игачамкит, ибааӡаӡа иҟаз аԥҳалқәа ӡыла иҭәны раԥхьа ианыҩадыргыла!
Аруҭан аӡыхь аҵхра убриаҟара ибзиан аус азиуит, заа аӡыҭгага кәапеигьы инапала иҟаҵаны иааигеит. Аӡыхь, аҵеиџь иҭыртоз аӡқәа раҵкыс акыр ихьшәашәан, еилыххан, агьамагьы бзиан. Ишырбазҵәҟьа зегьы ажәра иназыҩит.
Аӡыхь аҵхышьа шыҟалаз аҭоурых Саида ианралҳәа, иџьаршьеит, акраамҭагьы ахцәажәара иаҿын. Руаӡәы Аруҭан дихцәажәон, убриаҟынӡа дыгәцаракны, уи излеиҳәаз ала, Аруҭан дыкруҩуп, дагьхаҵабзиоуп. Акәафҭа шкәакәа зшәыз аԥҳәысбырг лгәы иалырсны илҳәеит, абри аҭыԥ аҿы Аруҭан аӡы ахьааирԥшыз наџьнатә аахыс абра инхо ахацәа рзы ишԥхашьароу, аӡыхь уажәраанӡа дара иаадырԥшырц шрықәнагоз.
Саида лгәалаҟара даара ибзиан. Аруҭан инапқәа ишьҭахь иҟаҵаны зымҩа дгылан ддадӡа дааԥшуан, фырхаҵара-дук ҟазҵаз аӡә иеиԥш. Изгәаҭаӡомызт иара иаԥхьа иеиқәа аҳәынҵәрақәа ԥтланы ишыҟаз, Жора
днеин, илымҳа дҭахәыҭхәыҭны иеиҳәаанӡа. Аӡыхь зжәуаз зегьы ддырҽхәон, иара ила-иҿы ихаччон акәымзар, ацкы аӡәгьы иеиҳәомызт.
Ауаа рӡышара андыртәа, еибыҳәан иҟазшәа, иҩеибаргылт, ирҭаххеит доусы блала ирбарацы аӡыхь ҿыц ахьыҟоу, убасҟаноуп Аруҭан данаацәажәа:
– Сара саагылазаргьы, – иҳәеит Аруҭан, – абыржәы исзышәҳәо аҽхәаԥхьыӡ ажәақәа реиԥш аӡәы исеиҳәо смаҳацт, уи еиԥш абзиара сашьцылам сара, убри аҟнытәгьы, насыԥ-дук соузшәа избоит, уи зынӡа слахаҵ аргьежьит. Иҭабуп ҳәа шәасҳәоит зегьы. Аха иаҭахымзаргьы ҟаларын, сара сырҽхәара, избан акәзар, исыдуп ахара ду шәара шәҿы! Иҟасҵахьоу агәнаҳақәа сзымхозшәа, аколнхара иатәыз ачаи ԥысҟеит… Иахьа ахарақәа исыду шәыџьара ишаны хәҭак сзырҵабыргызар, даара ибзиоуп ҳәа исыԥхьаӡоит. Уаҳа ишәасҳәо егьыҟам.
Зегьы адруҳәа рнапқәа ааинырҟьеит.
Абасала Аруҭан дхәыҷы даагылазар, абыржәык ада уаҩы игәы иахәаша ус бзиа ҟаимҵацызт. Иҟаиҵахьоу ацәгьоурақәа ари иазшәом, ҳәарада, аха уеизгьы, уи ашәара амҩа ақәлара иазҳәан аӡыхь аарԥшра.
Араиком амаӡаныҟәгара аҟнытә ихы дақәиҭыртәижьҭеи Леуарса џьаргьы аус иуӡомызт, аҩны дыҟан. Ленин ихьӡ зхыз аколнхараҿы, зны-зынла аправлениахь днеилон, насгьы игәеиҭалон аурақәа зеиԥшраз. Аколнхара анапхгараус аҟны ԥышәа-дук змамыз Чагә анхамҩеи, ма даҽа зҵаатәқәак рзи данеиҵахалак, Леуарса диазҵаауан, Леуарса иидыруаз ала уи дицхраауан, ахшыҩажәақәа иабжьеигон.
Иааит август мза. Уи аԥхьатәи амшқәа инадыркны,
аарҩарахеит. Аҭабарахьы рхы дырхеит акәарақәа, ӡыла иҭәны иҟаз аҵеиџьқәа еиҳа-еиҳа рыгхара иаҿын. Жәпаҩык аҭаҳмадацәа адыргақәа ирымаз изларҳәоз ала сынтәатәи август мзазы уаҩ иимбац аарҩара ҟалараны иҟан, цәгьа иԥхасҭанатәыр ҟалон аџьықәреиқәа, нас, ашәыр баҳчақәеи, ажьқәеи.
Иахьа Леуарса Чагә диццеит, Амчха аӡы иацәыхарамкәа уи аладахьы иҟаз амхахьы. Араҟа аӡы километрақәак адгьылкаршәрақәа ирықәсны ицон, убри аҟнытәгьы амшцәгьақәа раан, аӡы анхыҵлак амхқәа ирыҵалалон, насгьы аҭыԥ аԥсахлон, еиҳаракгьы, аӡынразы. Иҟаларын адгьылкаршәраҿы знымзар-зны аӡы ахьықәмсыцыз дгьыл-ҿаҵак ыҟамзаргьы, убри иахҟьаны, уаҩы иҟаиҵашаз заа аӡбара уадаҩын, ианхыҵуаз зны амхы иаҵаланы иԥхасҭанатәыр ҟалон, мамзаргьы, зымҩа аҭыԥ ылхны, имҩахыҵны ицар ҟалон.
Леуарсеи Чагәи ԥшьаала амхы иалаланы инеиуан, аџьықәреи аарҩара иахьықәнакыз аҭыԥқәа иааҭгылан ирыхәаԥшуа. Амхы ахы иаркны, аҵыхәанӡа, ибзиан иахьыҟалаз аҭыԥқәа рҿгьы, хԥа-ԥшьба лаԥҟьа зҿаз џьықәреи шьаҭа убомызт. Уи цәгьа уаҩы игәы иалсратәы иҟан. Амхы ақәа аҭахын, аха иабаҟоу, иузҭода ақәа. Иаарласны акы хәыцтәын, аџьықәреи еикәаҳәаанӡа, иҩеижьхаанӡа – знык ус ианыҟалалак, цқьа изҿаломызт, иԥхасҭахон.
Леуарсеи Чагәи еивагылан инеиуан. Чагә уажәы-уажәы ахәхәаҳәа дқәыԥсычҳауан.
– Ааи, ари рыцҳароуп, иашан ирыцҳароуп, афасааит, – иҳәон ихы рҵысуа.
Леуарсагьы ҿымҭӡакәа уи диқәшаҳаҭхон, иагьнациҵон:
– Ишԥоуури, ауаҩы иара ианиҭаху, ишиҭаху аҳауа изыԥсахуам, угәы иалс-иалымс, зегь дарароуп, аарҩара аарҩароуп, иаратәы ҟанаҵоит!
Иааит амҩаду аҿы. Уи амхы иавган иган. Ахҵысҭаҿы ианааи, Чагә даагылан, Леуарса аԥхьа ддәықәиҵеит. Ари аҭыԥ, хаҳәран аҟнытә, аԥшшьаҭақәа рыԥштәы рхыкәкәа, иҩеижьӡа иқәгылан. Леуарса ахҵысҭа дхыҵаанӡа имышьхәылҵ агәара инықәкны, егьи инапала ааигәа игылаз аԥшшьаҭа кны, амхахьы ихы рханы даахәыцит.
– Абыржәы амш ааилахәланы ақәа аур, – иҳәеит иара, – абра ҳахьгылоу ахаҳәраҿгьы аџьықәреи ахәы арӡуамызт. Аха ақәоура уаҩы дақәгәыӷратәы иҟам, убри аҟнытәи, амхы аӡы аҵаҵатәуп. Аӡы ара ааигәа авараҿы ииасны ицоит, уи уаҩы ихы иаирхәароуп!
– Ииашоуп, мышктәи аус ауп иаҭаху. Аха ҳара ианаамҭаз иҳазгәаамыгӡеит, уиоуп иҳахьыз.
– Ус шәыхьзаргьы, уажәшьҭа зыԥшра аҭахым. Аӡымҩа ҟаҵаны иаҵаҳҵап, уԥшлеишь, нас, аҽаҩра заҟа ибзиахо убап!
– Иуҳәаз иашоуп, – иҳәеит Чагә.
– Иахьаҵәҟьа аколнхацәа реизара ҟаҵатәуп ҳәа исыԥхьаӡоит, уара ишубара сыздыруам аха, – даҿын Леуарса иажәа анагӡара, – уаҵәы иахмырԥакәа, аусура иалагатәуп. Сара схаҭа аусгьы зуеит, анапхгарагьы ҟасҵоит. Сгәы иаанагоит жәаҩа гектар аџьықәреи аарҩара иацәынҳархап ҳәа.
– Даара иҭабуп, Леуарса, иахьуҳәазгьы, аха уара аколнхара уалам, аҽакым, ари еиԥш аусура шԥауаҭәаҳшьои? – иҳәеит Чагә.
– Аколнхара салам, аха уаҵәырнахыс аусура салагоит.
– Даара иҭабуп, – иҳәеит дырҩагьых Чагә.
Ила-иҿы ихаччо дааҟалеит иаразнак. Ари аус Леуарса ԥхьагылара аназиу, аҽаҩра ду зауз аӡә иеиԥш ихы ааиԥхьаӡеит иара, избан акәзар, Леуарса ииҳәаз шынаигӡоз идыруан.
Аҩыџьегьы еицны амҩаду аҿы инкылсит. Амш х-сааҭк
рҿы инеихьан. Леуарса Чагә бзиала ҳәа наиеиҳәан, амашьына дақәтәан араионтә қалақь ашҟа иҿынеихеит, хәылԥазы иҟалараны иҟаз аколнхацәа реизара иҽшагимырхоз наҳәаны. Ианеиԥырҵуазҵәҟьа, Чагә иааигәаларшәаны Леуарса иеиҳәеит иҟалаз арыцҳара: иахьа шьыжьымҭан иԥацха шихыбуаз, далҟьан дахьылкаҳаз дыԥсит Дамеи… Иҟаларын Леуарса даҽакы дазхәыцуазҭгьы уи аминуҭ азы – инықәрҩыршәа игәы иалырсны даацәажәеит, уажәада ишимаҳацызгьы наиаҳәаны.
Леуарса араион ацентр аҿы даннеи, аусҳәарҭақәа макьана ирҭымҵыцызт, аҭыҵразы даҽа ҩ-сааҭк рыгын. Имашьына апарк азааигәара иаанкылан дынҭыҵын, аевкалипт амҵа игылаз аҟәардә днықәтәеит. Ааигәа-сигәа уаҩ дыҟамызт, зхәыҷқәа ҩыџьа – ҷкәынаки ӡӷабки – зманы анаҩс аҟәардә аҟны итәаз ԥҳәыск лыда; урҭ ахәыҷқәа ҟәбаҟәшәо аԥслымӡраҿы ихәмаруан.
Апарк аҿы иуаҳауан амшын ашьҭыбжь, иӡсо ихын аԥрақәа змаз шхәак, урҭ рнаҩс ԥыҭк набжьаны иубон катерк, акатер анаҩс хара, ажәҩани амшыни ахьеиларсу, Баҭымҟа амҩа иқәын ауаа мҩанызго аӷба. Ақалақь аҩнуҵҟа, амашьынақәа еиҳа ирацәаны иахьымҩасуаз аулицақәа рҟнытә аҟаабжьқәа рацәаны иуаҳауан, апарк аҟныҵәҟьа ҭынчран, избан акәзар, уи ааигәа ииасуаз аулицақәа рҿы амашьынақәа рымҩасра азин ыҟамызт.
Леуарса асааҭ днахәаԥшит, амш ихшәа-еиҵшәа ԥшь-сааҭк ыҟан. Апарк аҩадахьтәи аҭаларҭа ашҟа дааҳәны дынхьаԥшит, аа, абар, Нуца дахьааиуа. Леуарса дҩагылан, лышҟа иҿынеихеит. Ианааиԥыла:
– Усзыԥшуижьҭеи кырҵуама? – лҳәан, днаиазҵаан, ишҟа лнапы налырххеит.
Нуца илшәын аласа ҵаӷа иалхыз, зыхәда ҭҟаны, змаӷрақәагьы хҵәаз акьаҿ ҩеижь. Уи аԥштәы зыԥштәыз аиԥкагьы лшәын, аԥшандагеиԥш мацәа-мацәа еиқәҵаны иӡахыз.
– Мамоу, уажәоуп санааиз, – иҳәеит Леуарса, ҵаҟа лшьапахьы дыԥшуа. Лшьапы илаԥш заахаз уиоуп, илышьан ашьаҵатәы шкәакәа аԥынҵа хәхәаӡа, ҿатә фасонла иӡахыз, ашьхәагь арахәыц еиԥш иԥыџьҳаӡа иҟан, аибаркырҭа ҭыԥ аҿы, ашьацҳәа ацынхәрас, иақәгылан, абыржәымзар-абыржәы инықәԥраан ицап ззуҳәаша, аԥарԥалыкь еиԥш иҟаз акы. Оумашәа иџьеишьеит Леуарса, лшьаргәацәқәа заҟа иԥшӡаз, иагьышкәакәаз. Абыржәада ианакәзаалакгьы Нуца қлаԥад лышьамкәа димбацызт, дагьырзымхәыццызт лшьаргәацәқәа зеиԥшроузеи ҳәа. Уажәы убарҭ реиԥш ашьаргәацә ԥшӡа, ашьаргәацә еиқәшәа ахаангьы имбацызшәа игәы иааинаҭеит иара. Ажәакала иаҳҳәозар, Нуца оумашәа лцәа ианаало деилаҳәазшәа ибеит иахьа, игәы ҭгәырӷьаауа дааҟалт, даҽазны еиԥшымкәа.
– Ҳтәап, – иҳәеит длахҿыхӡа, дычча-ччо.
Инатәеит аҩыџьагьы. Ԥыҭраамҭак аихәаԥшра иаҿын имеицәажәаӡо, акырҵуан еибамбеижьҭеи, игәхьааибаган иҟан, рыгәқәа еизыхыҭхыҭуа, уи рныԥшуан рлакҭақәа, ианыԥшуан сқамк аҿы иахьеидтәалоу доусы рҽеиқәыртәашьа. Уаҩы иахьимбо даҽа ҭыԥк аҿы итәазар, иҟаларын асҟаамҭа ирзымчҳаргьы, аҵәах-сахҳәа еибагәӡуа, иааигәҵеибаҳәҳәаргьы. Уажәы аакьыскьа ауми рыбзиеибабара аҵәы ахьызшьыз аҵх лашә еимыгга ианааша…
Уи ҟалеит Камыгә ибзоурала. Леуарса иҿы днеин иеиҳәеит Нуцеи иареи рҭоурыхқәа зеиԥшраз. Иеиҳәеит Нуца ианакәзаалакгьы иара бзиа дшылымбоз, уажәыгь дшылымбо. Зеиԥш ҟамло егьыҟам, иццара дазыразны дыҟаӡазаргьы, уи ԥҳәысс лгара иара илшом, избан акәзар, уи еиԥш аус аҟаҵара ламысдароуп иагьуаҩымроуп иара изы. Иҟан аамҭак, сангаӡаз, сымхәыцӡакәа избалак аныҟасҵоз, аха уи аамҭа ажәытәра иагеит, иԥсит-иӡит, иҳәеит Камыгә. Иашоуп, усҟангьы зынӡа
сбааԥсыҵәҟьан сыҟамызт, аха еиҳа сыҷкәынын, сыхшыҩ ԥыруан, сдырра маҷын. Уажәы схәыцрақәа рҽеиҭаркит, сыхшыҩ аҭыԥаҿы иааит.
– Сгәы збаауа уиоуп, – иҳәеит дырҩагьых Камыгә, – стәылаԥсадгьыл азы сеибашьны ашьа касҭәеит, убриала схы сырқьиеит иҟасҵақәаз азалымдарақәа рыҟнытә. Уажәы схы сахәаратәы сыҟам, аха сыхшыҩ ԥаса аҵкыс изаманахәӡа аус ауеит, зынӡа даҽакала ихәыцуеит. Рыцҳашьара зқәым аԥсҭазаара сзықәнаршәаз агәаҟрақәа сдырҟәышит, акыр сдырҵеит… Абарҭқәа ирыцсҵо акызаҵәык ауп: – наунагӡа уаҳа слызхьамԥшуа слыцрыҵит Нуца, убри аҟнытә, Леуарса, угәы каршәны ԥҳәысс дга. Сыԥсы ахьынӡаҭоу уара узы гәыкала сыҟоуп, ахаҵареи ачҳара дуи шулуршаз здыруеит. Сара сзы инасыԥ дуны исыԥхьаӡоит лареи уареи шәчара анызбалак. Иахьа сааит абра, сгәаҵа иҭҳәаау абарҭ ажәақәа уасҳәарацы…
Абарҭ ииҳәақәаз рышьҭахь, Камыгә уаҳа ҿымҭӡакәа, дҩагыланы дцеит. Ԥыҭрак ҵхьан, Леуарса иаҳаит, иара иҿы дыҟан данца, мышқәак рышьҭахь, агәыла раион аҿы инхоз иуацәақәак рахь амаҵура дшалалаз.
Злацәа ааихамырҟәысӡакәа Леуарса иқәкыз Нуца илныԥшуан, уажәы-уажәы лгәы ҭзырӡыӡаауаз абзиабара. Иара Леуарса ихаҭагьы, аакьыскьа Камыгә диццаразы лабжьазгаз, Нуца лыҟны имаз агәазцара анҿыха, датәнатәын, илаԥш излыхмырԥо ирықәын лыхәда ҵҟәашааи, лгәыԥҳәы ҟацақәеи. Урҭ, ицәны игәылдыршәаз амармалташь ҟәашккара еиԥш, иҟәымшәышәӡа игәы иабон иара.
Ахәыҷқәа зманы итәаз аԥҳәыс дгылан дцеит. Леуарса инапы неигӡан, Нуца лнапы ааишьшьит. Бзиа илбоз ауаҩы данылхьыс, аҭыԥҳа дцәеицәԥсуа лгәы аахыҭхыҭит. Луанытә даақәыԥсычҳан, лылақәа хҩаны лхы ишьамхы инықәлҵеит. Леуарса егьи инапы даахан, лхы ааишьшьит.
Ицеит минуҭқәак. Нуца данынхықәтәала, лхы-лҿы ҟаԥшьӡа иҟан, лылақәа бааӡан, лӡамҩа иахьыҵәҵәаны икаҭәон алаӷырӡқәа, аха дҵәуомызт лара, дыччон дгәырӷьаны.
– Ҳгәаҟра аҵыхәа ԥҵәеит, ус ауми?.. Уаргьы уамеигәырӷьои анасыԥ иҳауз? – дназҵааит длаӷырӡышо.
– Аиеи, сылашара, сеигәырӷьоит, адунеи аҿы уи еиԥш анасыԥ заухьада!.. – иҳәеит Леуарса.
Даҽакгьы иҳәар иҭахын, аха уи аамҭазы лгәы аҟәашраҿы илаԥш ақәшәеит, зкьыԥшь ҵарӡа иаацәыҵыҳәҳәаз қьаад иаҵәак. Леуарса иаразнак идырит илзиҩыз асаламшәҟә шакәыз; уи зҭаз аконвертгьы иаҵәан. Аҭыԥҳа лцәалжь ҟәашккара иахьадубалоз зынӡа ииаҵәа-цырцырызшәа иҟалеит аконверт. Асаламшәҟәаҿы Леуарса иҩуан, Камыгә иара иҿы дшыҟаз, уи ииҳәаз аиаша шаанарԥшыз, лара ианакәзаалакгьы егьшылхарам, мдыршақә ишеицәыхьшәашәахаз, ԥасеиԥш иахьагьы бзиа дшибо… Иахьа абри абаҳчаҿы дааир зиҭаху, рынасыԥ аӡбаразы шакәу.
– Зегь раԥхьаӡагьы, – иҳәеит Леуарса, лыкәа иҭаз аконверт илаԥш наҟәыганы, – иахьа абра сбыԥхьеит, уажәраанӡа сахьыбцәыхьшәашәахаз бхабыршҭрацы, ус сҟалар сҭахымхазаргьы, схы сымч ақәымхеит. Сбыҳәоит ихабҵарацы егьшысхарам, бара сара сҿы егьшыбхарам еиԥш. Сара сжьан, аманшәаламхарахь зхы зырхаз сынасыԥ иабзоураны. Аха ибдыруазааит, реиҳа агәамҵра санҭагылоз аминуҭазгьы, бара бҟны исымаз ацәалашәара ҵыхәаԥҵәала ишысхымԥсаауаз. Бгәы нзырхаз аҵыхәтәантәи сажәа џьбарақәа – Камыгә бицца ҳәа ибабжьазгаз – сара сзыҳәангьы игәкажьгахеит. Ибдыруазааит, урҭ ажәақәа аҭҵәуаара иаҿыз сгәаҵа ишҭыҩуаз. Сара исыцәтәымуаҩымыз арԥызба бзиа дыббаҵәҟьоз џьысшьон, уи зынӡа сгәы ԥнажәон…
– Уаҟәыҵ, иаҭахым уаҳа! – лыбжьы ҩалыргеит Нуца, дҩаҵҟьан Леуарса лҽынеигәыдлыршәлеит.
– Ус шԥаҟабҵои, ара ауаа ааиуеит бымбаӡои? – иҳәан, иҽынасҭханы днатәеит.
Иҵабыргыҵәҟьаны, уи аамҭазы, иччо, ицәажәо апарк иааҭалт гәыԥҩык ауаа. Нуцагьы ашацаҳәа лтәарҭаҿы днатәеит, иааиуаз ауаа лхы-лҿы рцәыҵәахуа…
Игыланы иандәықәла, Нуца ҽамыршьагала Леуарса иазҵаара далагеит, аусқәа зеиԥшраз азы. Макьана џьаргьы аус ахьимуаз аҟнытә, еилылкаар лҭаххеит ҳаԥхьаҟа ипланқәа зеиԥшраз.
– Спланқәа зынӡа изаманоуп, – иҳәеит Леуарса иаармарианы, – аусура салагоит сколнхараҿы аколнхацәа зегьы реиԥш, нас иҟало аабап. Изеиԥшразаалак харак сыдны исыԥхьаӡом. Ахәылԥазы аколнхацәа рзеиԥш еизара ыҟоуп, аӡы ықәаҳҵар ҳҭахуп, аарҩара зԥырхагахаз аџьықәреимхаҿы, иагьмаҷӡам, акрыҟоуп иара. Аӡы ҳзаҵаҵар, хымԥада аџьықәреи ҟалоит, макьана аамҭа иахымԥацт.
Инеин амашьына инадгылт. Ашә аартуа, Леуарса ус иҳәеит:
– Бшьаҵатәқәа цәгьа ишьаҵатә бзиақәоуп, аха исзеилымкаауа акыҟоуп, сбазҵаар сҭахуп: изакәзеи ашьацҳәа еибаркырҭаҿы икаххаа ицәоушәа, ҽырҵысы змаӡамкәа иақәтәоу аԥарԥалықьқәа? Иахьа абра асқам аҿы ҳтәеижьҭеи срыхәаԥшуеит, аха иԥырны џьаргьы имцеит, уимоу, иахьыҟаз зынӡагьы имқәацаӡеит.
Нуца акыркырҳәа дааччеит.
– Иахьа џьаргьы имцеит, аха уаҵәы аҩны индәылԥраан, уаҳа ихнымҳәуа ицар ҟалоит, – лҳәеит, дырҩагьых акыркырҳәа дааччаны.
– Иабацои иахьхнымҳәуа, уиаҟара ихароума? – дҵааит Леуарса.
– Идыруп урҭ ахьцо! – аҭак ҟалҵеит Нуца иаахҵәаны.
«Уара уҩныҟа ауп иахьцо, уаҳа иабацои!» рҳәозшәа ирхубаалон лылақәа.
Аҩыџьагьы иргәаԥханы иааибарччеит, зыԥсҭазаарақәа абыржәы иааилазҵаз реицыччабжьы иаҵоу ахаара акәын уи аччабжьгьы иаҵаз.
Саида ианакәзаалак еиԥш, уажәыгь, лҽеизыркәкәаны, заҟа лылшоз ирласны ачаиҿыхра даҿын, Аруҭан аус зимуазеи ҳәа Ҳамида лыбжьы гәаҩаӡа, днеин, данлазҵаа.
– Аус шԥеимуеи? Аҳаскьын гәамқәа ыҵхны икаижьуеит, ана ахәы анаҟтәирахь ддәықәсҵеит, уа аусура даҿуп, – лҳәеит Саида.
Уа, иара ачаи ахьԥиҟаз аҭыԥ акәын. Саида аусура зидылҵаз, аҳаскьын иахьазҳаз мацара акәмызт, абааԥсы шыҟаиҵаз инардырп, еиҳа ихы дазнархәыцп ҳәа акәын. Илеимҳәаришь иара ари аҭыԥ игәы каршәны дышзахәамԥшуа, иламыс дшаргәамҵуа, дышзҭынчымхо, иԥиҟаз ачаишьаҭақәа рцынхәра инапала еиҭеиҳаанӡа…
– Мшәан, уи бара иахьыбҳәаз аус иуӡом! Ахкааранҭыҵ жәқәак акрырҿеиҵоит! – лҳәеит Ҳамида.
– Закәзеи, мшәан, ибҳәо? Изакә жәузеи? Иабаҟаз уа ажәқәа?
– Сылалаҵәҟьа избеит, сыхаара. Арахә ирфартә иҟоу аҳәира рхны ирзигоит, акрырҿеиҵоит. Бнеины ибеи, заҟа жәы еизаз ббап. Зегьы рыхқәа ркьны афатә анбаҳзааигои ҳәа иара изԥшуп. Ари сара издыруеижьҭеи акыр ҵуеит, Аруҭан илабымҳәан ҳәа дсыҳәеит, аха исзымычҳаит, иахьа исамхабаҳәеит.
Саида, уаҳа ҿымҭӡакәа, илаҳаз амцреи аҵабыргреи агәаҭара дцеит. Чаибӷьыла иҭәны иҟаз лкалаҷкәыргьы лмаҟа иамлымхит, уи шлымаз ддәықәлеит. Аусураз дахьдәықәылҵаз аҭыԥаҿы даннеи, Аруҭан дыҟаӡамызт, длымбеит.
– Ассир збоит, ҳаит, аҩсҭаа дихәхааит! – лҳәеит Саида дгәамҵ-хамҵны, ашацаҳәа лҿыналхеит ажәқәа акыррҿеиҵоит ҳәа ахьлаҳаз аҭыԥ ахь. Заҟа иџьалшьазеи лара, уа Аруҭан дацԥыҳәаны ажәқәа акрырҿаҵара дшаҿыз анылба. Аа, абыржәы ҿыц ирхны иааган инышьҭеиҵеит еидара-дук зеиӷьаҟамыз ами, хыџьараԥшьыџьара иааишан, еицәырхараны хаз-хазы инышьҭеиҵеит, еимакны ажәқәа меисрацы, рыгәҭа дгыланы акрахьырфоз дрыхәаԥшуан. Акранырфа, днеин, днадгылт ацәҵыс хьыԥштәала, зылахьгьы ԥшӡаӡа иҿашаз, ԥыҭк ахы аишьышьын, аԥхьа днышьамхнышлеит, атәыҩа кны ахы даахан, ақьышәи алақәеи днарыгәӡит, нас деиҭаҩагылан, абӷа ауразоуроу аҵыхәаҟынӡа ашьышьра далагеит.
Саида амхы дҭымҵкәа, аанда лҽаваӡаны, илзымбатәбараха дазԥшуан Аруҭан иҟаиҵоз. Ссиршәа илбон, ацәҵыс аҽмырҵысӡо, аӷәапаҳәа ижаҳәо Аруҭан иахьимҵагылаз. Уи аҵкысгьы иџьалшьеит, арахә акранырфа иахьымеимпыз, Аруҭан икәаӷӷа рҽахьааныркылаз. Шьоукы-шьоукы ааигәа иааины иара ихәаԥшны аӷызра иаҿын, иааугаз ҳзымхеит, ами еиҭаҳзаага рҳәозшәа. Жәеиқәаҵәак ааин, абз ҭыхны, ашырқь-шырқьҳәа инапы азқәа инахьнашьит, зыбӷа ишьышьуаз ацәҵыс, ахы иаахан, имгәацәа инадцәыслеит, ахы быӷуа, аха иара зынӡагьы иҽимырҵысит.
«Ари арахә цәгьала бзиа ибозаап, даргьы ирдырит!» – аалгәахәит Саида. Лҽаваӡаны дзыдгылаз агәара даадҵын, абыржәы дааизшәа ныҟаҵаны:
– Аруҭан уоума уа игылоу, иҟоуҵо закәзеи? – лҳәан, лыбжьы наиқәлыргеит.
– Акгьы, уажәыҵәҟьа снеиуеит! – иҳәеит, Саида лыбжьы даацәшәаны. – Ажәқәа аанда иадеизалт, ирҭаху сыздыруам, иԥжәаны иҭалар, ачаи ԥхасҭартәуеит, наҟ иадысцап ҳәоуп, – иҳәеит Аруҭан.
Дук мырҵыкәа, аанда дхыҵны, Саида лҿы дааит. Лара аиԥхьхәыцра даҿын, иацәажәара салагарц злеиӷьхарызеи ҳәа.
– Угәы ишԥаанагари, заҟа процент узынагӡари иахьатәи унорма? – дҵааит Саида лхатә участкахь лҿынаханы.
Аруҭангьы лара дналышьҭалт. Дызиазҵааз аҭак ԥыҭрак иҟаиҵомызт, гызмалрак аҵазшәа игәы иабаны.
– Ари еиԥш азҵаара аӡәы ирҭо ббахьоума, закәзеи ибҳәаз? – иҳәеит акраанбжьыс, иааиамхацәгьатәны.
– Ы-ы, цәгьара зҵоу акыр уасҳәама, ус угәы изабеи? – дҵааит Саида.
– Иахьа аус зураны сахьыҟоу аҭыԥаҿы, ачаицәаҳәақәа зехьынџьара еиԥшым. Џьара зынӡа иҭбаауп, ус ахьыҟоу аҳаскьын рацәаны иқәгылоуп, убри аҟнытә иахьатәи снорма сзынагӡо исзынамыгӡо аҳәара уадаҩуп, – иҳәеит Аруҭан, илацәагьы еихамырҟәыскәа.
Иара ихахьгьы иааиуамызт, ачаи ахьԥиҟаз аҭыԥаҿы Саида иҿыцны ачаи еиҭаҳара лгәы ишҭаз. Иҭбаау ацәаҳәақәа ҳәа ииԥхьаӡоз, иара иахьԥиҟаз аҭыԥ акәын.
– Иуҳәо башоуп. Уара иацгьы мышктәи унорма узынамыгӡеит. Уаҟагьы ацәаҳәақәа ҭбаазма? – дҵааит Саида.
Лгәы иҭаҵәҟьаз лымҳәеит лара. Абра, жәамш раахыс, аӡыхь ыҵихижьҭеи, Аруҭан инорма анагӡара даҟәыҵит. Усҟан аҽхәаԥхьыӡқәа изырҳәаз даныртәыртә, иреиҳәеит, иӡыхь аҵхра аԥхьаӡатәи шьаҿоуп, ҳаԥхьаҟа иҵегьы аус бзиақәа ҟасҵараны сыҟоуп ҳәа. Аха уи башахеит, аус бзиақәа рыҟаҵара акәым, ԥаса аҵкыс еицәаны аусура далагеит.
Аԥхьатәи амшқәа рзы Саида уиаҟара идылцаломызт, ихала игәеиҭап, иҽирҽеип ҳәа иԥхьаӡаны. Аха ус егьҟаимҵазшәа анылба, иацы днеизкылҟьан, еиӷьны аусура дшалаго ҳәа ахатәдҵа имылхит. Уажәы арҭ
илеиҳәаз ажәақәа зызкыз, ахатәдҵа иигаз ацәыбналара акәын. Аруҭан ԥасатәи иҵас бааԥсқәа рахь диасуа деиҭалагахт, убри аҟнытәгьы, абзиарахь ихы ирхеит ҳәа Саида илымаз агәыӷра, амцаҿы ашша адырган иананӡыҭыло еиԥш, иӡыҭны ацара иалагеит. Дҵоурахазшәа, абзиарахь ихы ирхазшәа лымбаз лара убри ауаҩ? Иҟалазеи, лгәы дажьама? Аколнхара аправлениаҿы идкылара ианалацәажәоз дидгылт, ахаан акы еибызымҳәацыз лхаҵеи лареи уи деимакны ргәы еизынхеит. Заур иԥхьаӡоит, Саида лхы аҳаҭыр ақәлымҵеит, иаргьы длырԥхашьеит ҳәа, Аруҭан абригадаҿы дахьлыдылкылаз. Ари, иашаҵәҟьаны, ихәарҭамкәа илыхьит!..
Аруҭани лареи еицны иааит аус ахьиуаз аҭыԥ аҿы. Саида лгәы амҩрны инҭаҳазшәа лбеит даннықәыԥш, акымзарак ҟаимҵацызт ара Аруҭан. Акымзарак иаҩызами нас, шьыжьы аахыс цәаҳәа заҵәык акәын иирыцқьахьаз, ааба зынӡагьы дрыламкьысӡацызт.
– Ари закә усура ччархәузеи? – лҳәеит Саида, лҽаарџьаџьаны, – лылақәа ҭыҵны ицашашәа дгәааны Аруҭан дизыԥшуа. Лӡамҩақәагьы иаразнак иҟаԥшьхеит, лгәы иҵаххыз убри аҟынӡа деиланарӡыӡеит, лыварақәа рҿы иахьынҳалаз акалаҷкәырқәа ирҭаз ачаибӷьқәа еихышәшәо иааилаԥсеит. – Ишаасоуҳәара, ухаҵкы, иҟоуҵозыз, узҿызыз уара шьыжьы аахыс? Аус ууӡомызт зынӡагьы, усоума? – дҵаауа иара ишҟа анеира даҿын Саида.
Аруҭан амалахазгьы игәы иаанагомызт Саида убриаҟынӡа дгәаап ҳәа. Усҟак дыџьбараны ианакә-заалакгьы димацәажәацызт лара. Ила шәа-рырҳақәа аныналықәик, нас иаразнак убриаҟара ихы лаирҟәит, имгәацәа дахәаԥшны даҽакы ибомызт.
– Ажәқәа рхәы ааганы акрырҿасҵон, – иҳәеит иара, ибжьы зынӡа инхәыҵакны, аха даара инақәырӷәӷәаны.
– Ажәқәа шԥа? Ажәқәа наҟ срыҵаҟьан икасцон
умҳәеи? – иазҵаара даҟәыҵуамызт Саида, ииҳәаз ада даҽакы лзымдыруашәа лҽыргаӡаны.
– Сара урҭ акрырҿасҵон, – иҿы еиҭаиқәшаҳаҭхеит Аруҭан.
– Иудызҵада уара ажәқәа акрырҿаҵара?
– Аӡәгьы исыдимҵаӡеит, сара схала исҭаххеит. Арахә бзиа избоит сара.
– Иҵуазеи бзиа иубоижьҭеи? – иазҵаара даҟәыҵуамызт, оумашәа илбон арахә рҿы иҟазшьақәа зеиԥшраз.
– Сара саагылазаргьы арахә бзиа избоит, анцәа сылахь ианимҵеит акәымзар.
– Иҵуазеи ажәқәа акрырҿоуҵоижьҭеи?
– Иҵуеит жәамш, убри иахҟьаноуп сыплангьы зысзынамыгӡауа. Бсыцхраа арахә рфермахь сиагаразы, бҳәатәы ианакәзаалакгьы сахыԥом! – Аруҭан лаԥхьа днышьамхнышлеит дӷьаҵәы-ӷьаҵәуа, ачаи анԥиҟаз ишыҟаиҵаз еиԥшҵәҟьа.
Лқьышә аҟыҿыҳәа днацҳаит, ихьшәашәаӡа лхәы-лжьы ҩеибаргылт, абыржәы иаалызкылҟьаз агәаара иахҟьаны. Афермахь дцаргьы лҳәатәы ахьныҟәиго егьыҟам, дырҩагьых лжьара даҿуп… – абас лгәы иланаҳәон лара.
– Изсоумҳәазеи уи ԥаса? – дназҵааит.
– Усҟан арахә рахь сцоит сҳәар, бсыдгылаӡомызт, нас аколнхараҿ срыдыркылозма?
– Уара узакәу сарамоу, аҩсҭаагьы изеилкаауам! – лҳәеит Саида лыбжьы убриаҟара ирхәыҷны, Аруҭан еергьҳәа иаҳаит.
Дахьыҟаз дааныжьны, илеиҳәаз ацкы ҟамҵакәа, ииуша-ииҳәаша акы идымҵаӡакәа, Саида лусурахь дцеит. Ара данааи, Заур дылзыԥшны дтәан, ахаҳә агазеҭ ықәршәны дықәтәан. Аусурахь дызладәылҵуаз амаҭәақәа ракәымкәа, ишәын аԥхынтәи икостиум абырфын-жәпа иалхыз.
– Уабаҟаз иахьа, аус умуӡои? – дҵааит Саида.
– Сыҟан аусураҿгьы, аха араион ахь исыԥхьан, сцан, абыржә сааит.
– Изуԥхьазеи араион ахь?
– Еилацәажәара хәыҷык ҳаман, иаарласны аҭаҭын азы аванс ҳарҭараны иҟоуп. Бара ибыхьи?
– Акгьы, исыхьуаз?
– Акгьы закәи, быԥсы бхыкәкәа быҟоупеи, зда ԥсыхәа бымам акы бцәыӡны ибзымԥшаазшәа.
– Акгьы смыхьӡеит ҳәа уасҳәеит, закәзеи уажәы ухы иҭуҳәааз?
– Ухы иҭуҳәааит бҳәоу! – Заур ибжьы аныԥшит агәнамӡара зҵаз ашьҭыбжь.
– Узаазеи, мшәан, ара, сус нурхарц уаама? – лҳәан Саида, днеин ацәаҳәа днықәгылт, ачаиҿыхра далагарацы.
– Бмыццакын, ачаи џьаргьы ицом, бахьӡап аҿыхра! Уи аҵкыс, исабҳәар еиҳа еиӷьуп барԥызба Аруҭан бҳәатәы шхеиҵо, дышбыххәыцуа. Иаарласны бкажьны дцоит ҳәа сыҟоуп. Ах, заҟа сгәы иалоу бдыруанда! Аруҭан дцар ибыԥсыхәозеи, ишԥабуеи! Бааӡамҭа хазына, ахәыц еиҟәзыршәо ауаҩы ида бызхәарҭоузеи бара!
– Иудыруазааит уи сара дышсарԥызбам, иара ихы дшатәу, анаҩсангьы, џьаргьы дцаӡом иара, ара дыҟоуп, – лҳәеит Саида, илеиҳәаз лгәы иныҵаххны, ачаи ҿызхуаз лнапы улаԥш иахьымӡо еиҳагьы иаарласны.
Заур тәамбарыла дааԥышәырччеит:
– О, ара даанхозар, ҳәарас иаҭахузеи, уажәы имоу аҵкыс еиҳау маҵурак иҭатәуп.
Заур атаз-тазҳәа ишьамхқәа дрысуа, убриаҟара ибжьы ҭганы дыччон, Саидагьы илзымчҳаит, ачаиҿыхра дааҟәыҵын, лхаҵа ицччара далагеит.
– Ишаасабҳәара, анцәа бызша, изысцәыбӡозеи, Аруҭан арахә рфермахь диасыр шиҭаху. Анаџьалбеит, закәтә ԥеиԥш цәгьоузеи ирзыԥшу ҳарахә рыцҳа, зеиԥш ҟамло егьыҟам, уи хлаԥшҩыс данроу!
– Аруҭан арахә бзиа ибоит. Уԥшлеишь, ишныҟәиго убалап, – налҿыҵҟьеит Саида иаамашәырхашәа.
– Ҳоҳ, аиаша бҳәома?! – ҿааиҭит Заур, еиҳагьы ибжьы рдуны дыччо. Дахьтәаз убриаҟара ирласны дҩаҵҟьеит, ахаҳә аҿы иҵаршәыз агазеҭ ҩықәԥраан, игьежь-гьежьуа зымҩа ицаны инкашәеит.
Саида аусура деиҭаҟәыҵит. Лхаҵа икьатеиах ԥҵәо дызҿыз аччара ларгьы даашьҭнахт убриаҟара, уи Аруҭан иҭыӡшәа даналацәажәо, лара лҿы шеихалкшаз лхашҭит.
Заур идыруан аусура аамҭазы Саида илыцәӡаны Аруҭан ажәқәа акыршырҿеиҵоз, аха илеиҳәомызт, бзанҵык ауаҩра шилымҵуа лхала еилылкааит, сара изласҳәозеи ҳәа иԥхьаӡаны. Ихеиҵон иара, знымзар-зны Саида, Аруҭан диҵаҟьаны дкалцоит ҳәа. Аха амдырра ихьуан араҟа, избан акәзар, Саида лыгәҭакы, иара игәы ишаанагоз еиԥш акәымкәа, еиҳа идуун, иҵаулан. Ачаиҿыхраҿы арекорд ҟаҵара мацара анаҩсангьы, лгәы иахалырҵеит Саида, уи аҵкыс еиҳау даҽа ус дукгьы лыллыршаразы, ачаиҿыхраҿы арекорд ҟаҵара мацара азхом, ауаҩытәыҩса иду адунеиаҿтәи иуалԥшьа анагӡаразы. Саида илыӡбеит, иага лахьеиқәҵареи, гәеиҵахареи дрықәшәаргьы, илгәаӷьрацы ацәгьа лызныҟәызгахьоу лаӷа иааӡара, амҩа иқәҵара. Ихалҵон лара, лыгәҭакы лықәҿианы даныҟала, иаҿыԥшуаз шырацәаҩхоз, ажәытә ҵас бааԥсқәа хазҵо, урҭ рныҟәгара бзиа избо, лыуаажәлар иреиуоу аӡәырҩы.
Заур издыруамызт Саида лхәыцрақәеи лыгәҭыхақәеи зеиԥшраз, урҭқәа рынагӡара лара лхаҭагьы зынӡа лгәы азышьҭӡаҵәҟьаны дыҟамызт, илыласлон акәанызанрақәа. Заур ицәылӡеит лыгәҭыхақәа ирхадаз аус, уи
иарбан уиоуп – лыуаажәлар еибаркны имаз ажәытә цәынхақәа, зынӡак акәымзаргьы, иахьынӡауаз иқәхтәын, иԥҵәатәын, иԥыххаатәын.
– Саҭоумҵан, сыхаара, Аруҭан изы исҳәаз ажәақәа рзы. Урҭ сара схаҭагьы гәыкала ихасҵо сыҟаӡам, аха ишԥазури, хәдықәҵара санизгыла сыгәра ргеит, сажәа харҵеит. Уԥҳәыс илҳәаз ажәа лзынамыгӡар, уаргьы хәыҷык иуцәымыӷхар ҟалап, ус акәӡами? – дҵааит Саида.
– Ҳәара аҭахым.
Заур ицәажәашьақәа акыр иламхацәгьахеит лара, уи аалырԥшыр лҭахымхеит акәымзар.
– Арахә бзиа ибозар, дцааит уахь. Заҟа ирласны дцо аҟара, ибзеиӷьуп бара, – иҳәеит Заур, иаҳа дааҭынчханы, деиҭанықәтәеит агазеҭ зқәԥрааны ицаз ахаҳә.
– Уи дырҩагьых сиацәажәоит, деилыскаашт цқьа, арахә бзиа ибаҵәҟьоны дыҟазар, афермахь диаргаратә ирасҳәоит. Аха зынӡа сиҟәаҵыр сҭахым, уа дахьнеиуагьы сылаԥш ихызароуп, уаҳа иҟалом.
– Афермахь данцалакгьу?
– Аа, аиеи. Иудыруоу? Уи гәаҟк иоуп. Амазара мыцхәы иахҟьауа ақьафура иԥхасҭанатәуа ианакәза-алакгьы абзиарахь дузкылгом, ари арыцҳа аԥсҭазааратә гәаҟра дыԥхасҭанатәит. Ус иҟоу ауаҩы дҽеихар ҟалоит, ацхыраара иҭахуп хымԥада, – лҳәеит Саида лҽаарӷәӷәаны.
Заур деиԥхьхәыцуа даанхеит.
– Ибзиоуп, нас, бара ишыбҭаху, иҳәеит иара, игәы иҭақәаз ааихашҭны дынхьаԥш-аахьаԥшуа, зымҩа шьаҿақәак ныҟаиҵеит. – Ах, исхашҭыз, – нациҵеит иара даахьаҳәны, – уаҵәи уаҵәашьҭахьи ирхымгакәа бара бҿы иаараны иҟоуп уаа дуқәак. Ареспубликаҿы ачаиҿыхра арекорд ҟабымҵеи бара!
– Иумаҳаӡеи иаауа зусҭцәоу?
– Мамоу, изусҭцәоу сыздыруам! – иҳәеит Заур акыр иаарашаны, дгылан ашацаҳәа иҿынеихеит ишьаҿақәа рыӷәӷәаны.
Ибжьысит шықәсык. Ари ашықәс аҩнуҵҟа араион аҿы иҟалеит аҽеиҭакрақәа рацәаны. Мзақәак раԥхьа, Қырҭтәылатәи КП а-ЦК ишьҭнахыз ақәҵара амчала, Георги Платон-иԥа обком актәи амаӡаныҟәгаҩра аҟнытә ихы дақәиҭыртәит. Смел Абзагә-иԥа даҽа раионк ахь диаргеит. Араиком амаӡаныҟәгаҩ ҿыц иҟарҵаз Леуарса, аусура далагеит, деиҭамҽханакит, даагылазар дзышьцылаз аус-ҳәыс хьанҭақәа рынагӡара. Зехьынџьараҵәҟьа аусқәа еиҵаханы иҟамызт араион аҿы, иҟан аҭыԥқәа, иара дҟарҵаанӡа иҟаз амаҵзуцәа хар амаӡамкәа инарыгӡақәаз. Иаҳҳәап, аколнхара «Алашара» аҿы, аколнхацәа рзеиԥш еизара Кәасҭа ихы дақәиҭнатәын, уи иҭыԥаҿы дҟарҵеит Саида.
Ари аколнхараҿы иҟалеит ауаа зеигәырӷьашаз иҵегьы аус ҿыцқәа, ԥаса имҽеирала зегьы рылахь еиқәызҵоз Аруҭан, иааиаҭәоумшьаратәы иҽеиҭеикит. Уажәы, аџьаус аҟнеиԥш, аҟазшьаҿгьы, игәоуҭәаратәы ихы аҳаҭыр ақәиҵо далагеит, иҿаԥсшәа еиҳагьы ихаахеит. Ԥаса Аруҭан дбаны иаанымхоз Заур, игәы даҽакала иҟалеит ҵыԥх ураҭагалан аахыс, Саида лыбзоурала арахәааӡаратә фермахь Аруҭан диар-геижьҭеи. Араҟа Аруҭан иааирԥшит ииашаҵәҟьаны арахә бзиа ишибоз, наҟ-наҟ дагьшусуҩбзиахоз. Абасала, Саида илымаз агәыӷра башамхеит, илымҳәозиз лара, ари ԥаса дҟьалан дрылан, дуаҩбжьысын, аха арыӷьарахь дгьежьыр, дыбзиахар шыҟалоз. Аиаша аахтны иа-ҳҳәозар, Аруҭан ибзиахара Заур иеиԥшҵәҟьа аӡәы дамеигәырӷьозар ҟаларын. Раԥхьаӡа Саида, Аруҭан ибзиатәра напы
аналалкуаз аамҭазы, ажәала иԥҳәыс илҿаирхьуан иара, аха игәаҵа даҽакы ҭыҩуан, иԥшәма изқәылкыз лықәҿиар иҭахын, иҭахын аԥхасҭарахьы зхы хоу ауаҩы, абзиарахь икылгаразы иԥҳәыс илымоу агәыӷра лмеижьар, ииашахар. Убри аҟнытәгьы џьашьа-тәыс иуԥхьаӡартә иҟаӡам уажәы Заур Аруҭан акыр дахьыгәцареикуаз.
Заур иҩныҩнуҵҟаҿы, иԥсҭазаараҿы, иус-ҳәысқәа рҿы, ихатәгәаԥхараҿы уҳәа, зехьынџьарагьы иҟалеит аиҭакрақәа. Иԥҳәыс аколнхара ахантәаҩыс дахьыҟарҵаз мацара акәым урҭқәа зыхҟьаз. Акакала реиҭаҳәара ҳалагар аҵкыс еиӷьми абри аҩнарҭа ҳаиҭаныҩнаԥшыр, рҭынхацәеи, рҩызцәа бзиақәеи еизганы ианыҟоу аамҭазы?..
…Аураҭагаларамшқәа иҟалаз, иааџьоушьаратәы ибзиан. Урҭ шьақәгылан иҟан ԥхнаахыс, ԥша асуамызт, ақәагьы ауамызт. Ажәакала иаҳҳәозар, Аԥсны уаҩ иибахьаз-иаҳахьаз ураҭагалара аамҭан аҭыԥантәи аџьажәлари ԥсшьара иаази еиԥшны изеигәырӷьоз. Аҳауаҿы уаҩы игәы дырԥсаҳәон афҩы хаақәа: ажьи, ашәырқәеи, асубтропикатә ҵиаақәеи уҳәа ирхылҵуаз…
Иахьа сабышоуп. Шьыжьы зхы ҩыҵызхыз амра убриаҟара икаҷҷон, иаҳхысыз ааԥынра шьыжьтәи амра агылашьа угәаланаршәон.
Заури Алхаси шаанӡа игылеит. Заур Алхас акыр идицалеит, аха исҭахым иҳәан, акрымфаӡакәа ашкол ахь дцеит. Иахьада акрымфаӡакәа ашкол ахь дымцацызт иара. Игәоуҭартә иҟан, Алхас игәалаҟара шхәарҭамыз, илахь шеиқәыз. Заур цәгьа ицәымыӷхеит ахәыҷы иҟаиҵаз, аха иага дхәыцзаргьы, изыхҟьаз изеилымкааит. Акыр ухьуама ҳәагьы диазҵааит Алхас.
– Акгьы сыхьӡом, сыбзиахәха сыҟоуп, – иҳәеит иара.
Сааҭк ашьҭахь, ахәыҷы ашкол аҟынтәи аҩныҟа дааит длахҿыхӡа, дыбзиахәха. Ас ирласны аҩныҟа узаазеи ҳәа даниазҵаа, арҵаҩы соуишьҭын, сааит иҳәеит Алхас.
Иҟалаз иаразнак идырит Заур. «Иан дыгәхьааигеит ахәыҷы, аҵара игәы изақәкуам, – ааиӡбеит иара. – Ишԥаизуури, иан дыгәхьааигазар, уи иаҵкыс еиҳаугьы иан дыгәхьааигар ҟалоит»… – ааиӡбан, аԥа уаҳа акгьы дизымҵааит.
– Ибзиоуп, Алхас, абра усқәак сымоуп, усыцхраароуп, ус ами? – ахәыҷы ихы инапы ықәшьны иԥхьаҳәо дҵааит Заур.
– Суцхраауеит, – дгәырӷьаҵәа дааҟалеит Алхас.
– Уаала уажәы, ажә аҳәыс аҵаҳҵап, сара ахьара салгаанӡа, уара аҳәыс ашьапы кны угылаз.
– Даара ибзиоуп! – иҳәан Алхас, иабгьы дизымԥшыкәа дыҩны дындәылҟьеит.
Заур ажә анихьа, ахш ааиган, заа иӡәӡәаны икнаҳаз ачуан ираӡаны инҭеиҭәеит, нас амца инахакнеиҳаит. Аҩыџьагьы адәныҟа еиҭандәылҵт. Заур Алхас иеиҳәеит, иахьа ирымоу агәырӷьара иазкны, ацәҵыс анаҩсангьы, ишыршьуа ф-кәтыки шәишәики.
– Иарбан цәҵысу иаҳшьуа? – дҵааит Алхас, иаразнак гәрҩас иааҟаҵаны.
– Цәҵыск ауп иҳамоу, сыҷкәын, уиоуп иаҳшьуа, иагьрызхоит, – иҳәеит Заур.
– Закәзеи иуҳәо! Ишԥыкәу ҳацәҵыс шаҳшьуа, уи сара изуам. Даҽа цә-ҵыск аахәаны ишьы! – иҽааирӷәӷәеит Алхас.
Уи иԥштәхәгьы хәыҷык ицәгьахеит. Иԥа дкылкааны дихәаԥшуа, Заур дааԥышәырччеит. Игәаԥхеит ихәыҷы ииҳәаз, уи иаҵаз ақьиара.
– Ыы, Алхас, аҩны аиҳабыра уара ишьҭухма, сара сакәмыз аиҳабы? – дҵааит Заур.
– Мамоу, ҳацәҵыс ушьыр зуам, уи сара бзиа избоит, – иҳәеит дырҩагьых Алхас, ихы ааирҵысын.
– Аҩны еиҳабу сара сакәзар, сара исҭаху ҟасҵоит, уара ухәыҷуп, иалудыраауазеи!
– Саргьы сдухеит шьҭа, исҭаху ҟасҵоит, – иҳәеит Алхас.
– Ибзиоуп, уиазы даҽазны ҳаицәажәап. Уажәы акәтҵарахь уаала, уа усқәак сымоуп, ашәишәигьы ҭактәуп.
Акәтҵараҿы ф-кәтык ааныжьны, егьырҭ ауишьҭит Заур. Алхас ашәишәи кны иааиган, акәтҵараҿ акәтқәа ирыцҭаркит. Алхас араҟагьы иҽирыцәгьеит, иаб идиҵеит шьтәыс иҭаркыз акәтқәа иирбарц. Заур акәтҵара ашә ааиртын, драҳаны ихы ҭакны акәтқәа иирбеит. Алхас Заур иеиҳәеит абни аикахьарҽ змоу, зшьапхыцқәа еилиаан иҟоу арбаӷь даламкьысрацы.
– Ари арбаӷь, – иҳәеит Алхас, – лассы-лассы ҿнаҭуеит, насгьы ишәаӡом, цәгьала иӷәӷәоуп. Зны ахьшь акәты агарц аҽанақәнажь, иара неин, ахьшь иақәԥеит, акәты еиқәнархеит.
Арбаӷь азы иԥа ииҳәаз дақәшаҳаҭхеит Заур.
– Ибзиоуп, даҽакы ҳшьып, уи ыҟазааит, – иҳәан, акәтҵара иҭганы иауишьҭит Заур.
Нас Алхас иҭаххеит акәтқәа ршьаанӡа акрырҿарҵарц: – Ирыцҳауп, амла ишакуа иаҳшьыр, – иҳәеит иара.
Иаб ацкы ҟаиҵаанӡа, дыҩны аҩныҟа дцеит, саанк азна аԥш ҿырпы ааиган, акәтҵара иҭаргылан ашә надыркит, нас иаргьы дааҭынчхеит.
Аби аԥеи ахәапаҳәа ахшца иахәо шьыжьхьафара иаҿын, аҩны агәашә аартны Аруҭани Цацуи анааҭала. Цацу еснагь еиԥш, иахьагьы дҭәы-дыԥха дыҟан, аха дцеицеиуамызт, лцәа-лжьы ахьынӡахтыз ауразоуроу араԥа иашәыз анапы аԥштәы аԥштәын. Уи зыхҟьаз амроуп, ҳәарас иаҭахузеи, ицаҳәцаҳәуа аус ахьылуаз ачаимхы есымшааира иҭаԥхоз.
Аруҭани Цацуи рыбжьқәа еиҵыхны еицәажәо, еибарччо иааиуан.
– Ҳашьҭахьгьы ауаа аауеит, доусы иҟаҳҵақәаша ҳарба! – иҳәеит Аруҭан, дырԥыларц Заур дшааиуаз аниба.
– Даара иҭабуп шәахьааз. Шәгәы ҿыӷьыр ҳәа шәымшәан, ижәуша хианы иҟоуп, – иҳәеит Заур.
Аруҭан иацы Заур иеиҳәеит, асасцәа рыдкыларазы изеиԥшра усзаалакгьы аказы ихы дшамеигӡоз. Абысҭаура идырҵаргьы идикылоит, избан акәзар, абысҭаушьа зеиԥшыҟам ала иҵеит афермахь диасижьҭеи.
– Заҟа иԥшӡахазеи ауразоуроу! – лҳәеит Цацу днаԥшы-ааԥшуа.
– Аиаша бҳәеит! – дақәшаҳаҭхеит Аруҭангьы, аҩны абарҵаҿы иҭаԥсаз аршьиа дахәаԥшуа.
– Шәааи, аҩнуҵҟа ҳаҩналап, ишыҟалаз жәбап аремонт ҟаҳҵеижьҭеи, – инарыдиҵеит Заур.
– Даара ибзиан иҟашәҵеит, афырхацәа! – аԥшәмацәа аалырҽхәеит Цацу, аҩны еимданы ианалга.
– Аҩн ҿыц аҵкыс еиӷьымзар, еицәоуп узҳәом, ус иҟаӡами? – Цацу длазҵааит Аруҭан.
– Ааи, уиоуми саргьы исҳәо.
Аруҭани Цацуи аиаша рҳәон. Даара иҩазахахьаз, икаԥсаны иҟаз аҩны иузымдыруа иааҟалеит аремонт ҟарҵеижьҭеи. Ашьаҟақәа зегьы рыԥсахит, абарҵа хыхьгьы ҵаҟагьы аршьиа ԥшӡақәа ҭарԥсеит, аҩнуҵҟа қьаад ԥшӡала ихырҟьеит. Ашҭа, ахьа иалхыз штакетла ихыркааит, ԥаса излахкааз агәарашша ацынхәрас. Амардуан ҿыц ҿарҵеит, ауаџьаҟгьы дырҿыцит, иршәит, ирхыбит шиферла.
Аҩны абри еиԥш аремонт бзиа азыҟаҵара даара акыр имарианы ирызтәеит, аҩн ҿыц аҟаҵара аасҭа.
Иахьгылаз аҭыԥ оумашәа ианаало иҟалеит аҩны, ԥасеиԥш акәымкәа. Аҩны ашҭаҿы иҟан аҵеиџь, аӷәеихаса ԥшьыркца зхагылаз, иртон, аведра иацраҳәаны ианоуушьҭлак, зхала ихазгалоз ӡыҭгагала. Арҭқәа
уҳәару, аҩны ианыԥшуаз аҿыцреи, излагылаз абаҳча аиаҵәареи уҳәа анеицыла, аҩны харантәылатәи ахәқәа рыҟнытә иԥшӡакәакәараӡа улаԥш иҵашәо иҟалеит.
Аҩн ҿыц аргыларазы уажәы аабыкьанӡа хаҵеи-ԥҳәыси аимак шрымаз здыруа ауаҩы, иаразнак еиликаауан, ари азҵаатә аҟны Заур иԥҳәыс дшылзыӡырҩыз. Аремонт ҟаҵаны иалгеижьҭеи, иԥҳәыс дахьылзыӡырҩыз еиӷьуп ҳәа иԥхьаӡо дҟалеит иара ихаҭагьы.
– Иабаҟоу уажәы аакьыскьа Саида ақалақь аҟнытә иаахәан иаалгаз ашәҟәқәа зҭарҵо ашькаԥ? Сахәаԥшыр сҭахын иҟалозар! – дҵааит Цацу.
– Зеиԥшыҟам, бахәаԥш, ашьҭахьтәи ауаҭах аҿы игылоуп, – иҳәеит Заур.
– Игәасымҭаӡеит, ишыҟала сыздыруам.
– Бааи, ибсырбап.
Ашәҟәы зҭарҵо ашькаԥ ҿыц, ашәқәа рыбжараҟынӡа саркьатәын, аҿра цыҩцыҩуа ашоколад ԥштәы аман, ашькаԥ алхын аџьоуҳар зныло, арагәаԥшь. Ашәҟәқәа ҩынтәны еивҵаҵаны иҭагылан, еихыҳәҳәа-еиҵыҳәҳәо акәымкәа, цқьа еиҟаратәны. Хыхь иҭагылан Ленин иҩымҭақәа. Заур излеиҳәаз ала, Саида лнапы рыҵалҩит, Ленин иҩымҭақәа лоуларцы, аха макьана атомқәа зегьы рмоуцызт. Ари аҭыԥ аҿы иқәгылан дырҩагьых аполитика атәы зҳәо алитература. Ҵаҟа иҭагылан асахьаркыратәи ақыҭанхамҩатәи литература хаз-хазы ишаны.
– Заҟа ишькаԥ бзиоузеи! Иҭоу ашәҟәқәагьы ҿыц иҭрыжьыз шәыҟәқәоуп… Ишәыдысныҳәалоит ари еиԥш абиблиотека бзиа! – лҳәеит Цацу, Заур инапы ааимхны.
– Ҳбиблиотека макьана имаҷуп, уи иҵегь иазҳараны иҟоуп. Сыԥшәма убасоуп дшыҟоу, ҳраион аҟны иаанаго шәыҟә ҿыцк бзанҵык илаҩлыжьуам, убри аҟнытә даҽа шькаԥкгьы ҳҭаххар ҟалап, – нациҵеит Заур.
Даҽа шькаԥ-ҿыцк аахәара ахьигәалашәаз деигәырӷьаны, даалах-ҿыххеит иара, уажәы иааган инаиргылазшәа игәы инабаны.
– Мшәан, Саида абриаҟара шәыҟә раԥхьаха аамҭа лымоума? – иҳәан, дҵааит Аруҭан, ашькаԥ инапы нақәырхханы.
– Саида лыдагьы, ашәҟәы иаԥхьо ауаа ыҟоуп ари аҩнаҭаҿы. Сара схаҭагьы ашәҟәыԥхьара бзиа избоит. Ахәыҷгьы изымҳашеи, уигьы акы ихәап арҭ ашәҟәқәа, – иҳәеит Заур.
– Уи ҵабыргуп, – дақәшаҳаҭхеит Аруҭан, деиԥхьхәыцуа ихы ҩаирҵысын.
Арҭ реицәажәара ааиԥҟьеит, иззыԥшу асасцәа рхәыҟаҵаразы ирыцхраарц гәыԥҩык агәылацәа анааи, урҭи дареи даҽа ԥыҭрак ианеихәмар, ианычча, нас иааизыӡырҩын, аҟаҵатәқәа рышҟа ииасит. Аҳәса амаҵурҭаҿы доусы иҟарҵақәашаз инарылагеит.
Иалагеит афатәрхира. Шьоукы ашылеи ачашылеи рхәуан, шьоукы акакан гәылырхуан, акәты еиҵачаԥагас. Иааит Иалсеи Кыҷеи. Урҭ уажәаԥхьа Заур аҩны дрыԥхьахьан, ауареи агәыцхәреи ирыҵаркуа аԥсуа ҵас ныҟәигахьан.
Иалсеи Кыҷеи ахьааиз зегьы аргәырӷьеит, иарлахҿыхит.
Ахацәагьы аҟаҵатәқәа ирылагеит, шьоукы амҿахьы ицеит, шьоукы ашҭаҿы амцеиқәҵарҭа ҭыԥқәа дырхион, убас иҵегьы.
Иҟалеит ахәылбыҽхара.
Афатә-ажәтә армазеира иаҿыз абар-абар иалгарц егьрыгмызт, убри аамҭаз иааит, ргәылараҿтәи ақыҭаҟны инхо, зегьы иаадыруа Разани, Леуеи, Махази. Урҭ ибзиахәха аус руан Ленин ихьӡ зху аколнхараҿы. Иааит, аӡәгьы иреимҳәаӡакәа, рхала, қыҭак ирыцалҵыз Саида агәырӷьара илымоу лыдырныҳәаларацы.
Саида лаара уажәы-уашьҭан ҳәа иазыԥшын. Заур ауаҭах ахь дцеит, имаҭәа бзиақәа ишәиҵарацы. Исорочка аҳәынҵәрақәа реибаркра дахьаҿыз, ихыртланы иаԥхьа астол иқәыз атетрад данԥшылон. Уи адаҟьа ҭәын иҵәаӷәаны иҟаз алгебратә формулақәа рыла, иҳасабуан уажәраанӡа изымҳасабыцыз, зҳасабра цәгьаз акы. Заочно дҭан Аҟәатәи арҵаҩратә институт афизика-математикатә факультет.
Акәкәуҳәа илымҳа иааҭасит амашьына абжьы; инақәырццакны иԥси-иԥси еихьымӡо дааҩналт Алхас.
– Саб, саб, сан дааит, удәылҵ, ирласны! – иҳәеит заҟа илшоз ибжьы рдуны, нас, иаразнак, деиҭа-ндәылҟьан дцеит.
Заур хыма-ԥсыма икьаҿ ишәҵаны дындәылҵит. Ибеит, ашҭа иҭалан агәҭаҿы рыҽшааныркылаз «ЗИМ»-қәа ҩбеи, победаки. ЗИМ-қәа руакы раԥхьаӡа дҭыҵит Саида. Уи лгәы икыдын, атәылаԥсадгьыл еибашьра аорденқәа рнаҩсангьы, аԥсҭазаара ҭынч аантәи аорденгьы, хаҵамԥҳәысс аус ахьылуаз азы илырҭаз – Асоциалисттә Џьа Афырхаҵаратә орден.
Абыржәы дааит Москвантәи, уахь аиҳабыра лыԥхьан дыҟан, аорден лыҭаразы, иахьа Заур иҟаиҵаз агәырӷьарагьы убриоуп изызку.
Саида лышьҭахь амашьына дҭыҵит Леуарса, нас Шьахәснеи Нуцеи. Леуарса иԥшәма дааигеижьҭеи, иаагәоуҭаратәы лҽылыԥсахит. Лӡамҩақәа хәыҷык иҭашәашәеит, иагьаахцәышаахеит. Иага ус акәзаргьы, иналыхәаԥшлак, ргәы иаанагон, данҭыԥҳаз аҵкыс дыԥшӡахеит, дгәыкхеит ҳәа.
Иахьа Леуарса дааԥшуан, абжьааԥны аҵкыс дуаҩеизаданы, дагьлахҿыхны.
Обком абиуро излаӡбаз ала, иаарласны апартиатә ҵарахьы Москваҟа дцар акәын. Ариакәын зегь раԥхьаӡагь илахҿыхра зыхҟьоз, Саида илырҿиаз аихьӡарақәа дахьреигәырӷьаз анаҩсангьы.
Зегь рышьҭахьӡа дааит Леван Адамаӡе, араиком ақыҭанхамҩатә ҟәша ҿыц еиҳабыс иҟарҵаз.
«Победа» иақәтәан Ленин ихьӡ зху аколнхара ахантәаҩы Чагәи, Ҟарамани, Ҳамидеи. Урҭ амашьына дрыцҭыҵит Мезгьы. Ишааиуаз, амҩан дрықәшәан, дааргеит. Уажәы ԥсшьаразы аҩны даан дыҟан иара.
Заур идыруан арраҿы Мез ԥҳәыс дшааигаз. Дааигеит ауаԥс ҭыԥҳа, ларгьы ара ақыҭаҿы дыҟан. Заур Мез иҟны агәынхара иман Мактина лҵыхәала, аха инимырԥшит, аԥсшәа иеиҳәеит, иҩны данааи. «Маҷ лаӷырӡи агәырҩацәгьеи рзаанагама ауаа аибашьра иҟаз! Мез иааихьқәаз зегьы, иҟазшьа аҽахьеиҭанакызгьы убра налаҵаны, аибашьра заҵәык ауп изхароу»… ҳәа абас игәы иаанагон Заур.
Уаҳа абра иҟазарцы зықәнагоз аҭынхацәа рахьтә Камыгә заҵәык иакәын. Уи иаҳәшьа лгәырӷьараҿы дмааит, Леуарсеи Нуцеи шыҟалоз идыруан аҟнытә. Урҭ ахьыҟоу анеира илшартә ихы ибомызт иара…
Лхәыҷы дылгәдҳәҳәала дахьигәӡуаз, Саида блаҵыхәала днаԥшны дылбон Аруҭан. «Анцәа иџьшьоуп уи ҳаҩны дахьыҟоу, баша дааиԥхьарымызт Заур, сара сцеижьҭеи афермаҿы иусқәа еиҳагьы еиӷьхазар акәхап. Ԥыҭрак ҵуеит Заур амдырра шихьыз еиликааижьҭеи, Аруҭан аҩныҟа диԥхьеит, сара сзы агәырӷьара аныҟоу аамҭазы, сгәы иахәо ҟаиҵарц», – лыӡбон Саида гәаныла.
Ари аминуҭ азы, даҽазны иеиԥшымкәа, Саида лцәа ианыруан уажәтәи лыԥсҭазаара зынӡакгьы ишеиԥшым агәамҵрақәа анлыхҭысуаз аамҭазтәи лыԥсҭазаара, уи зынӡа аҽеиҭанакит. Ҩны-гәара змамыз ауаҩ бжьыс, лара ажәлар дрылалыргылт дқьианы, дхандеиҩны, уи еиԥш ахьлылшаз лхаҵагьы пату ақәиҵеит. Арҭ реиԥш зеиӷьыҟам аихьӡарақәа ҩба лыллыршеит џьабаа дула, ҷыдала дреигәырӷьон урҭ иахьа, аиҳабыра рыҟнытә аҳамҭа лыманы аҩныҟа данааи. Дгәырӷьон уаҩы ишимбац, насыԥла дҭәын, мҵәыжәада дыԥрышашәа лхы лбон.
Лыҷкәын дылгәыдкыланы гәырҭәыла ихы шьышьы, игәы шьышьы, ан лыбзиабарала дкәабаны дналыргылан, нас Заур иҿы днеит, жәытә-натә аахыс иаԥу аԥсуа ҵас ааилалган аҵәахҳәа днеигәӡит.
Рнапқәа еинырҟьеит ӷәӷәала, уи иахылҿиааз абжьи, аччареи еицлабны идыргоз рыбжьқәеи ирылыҩны акиҳәа игеит Леуарса ибжьы:
– Ибзиоуп, иҟабҵазааит! Ицәгьоуп ҳазҳәом уи! – иҳәеит иара.
Еиҳагьы иӷәӷәаны рнапқәа еинырҟьеит, Саида Аруҭан иҿы днеин иҭабуп уахьыбзиахаз ҳәа наиаҳәаны, еҳәшьак лаҳасабала данынеигәӡы, игеит Леуарса ииҳәаз зҵазырӡыз Ҳамида лыбжьы ҿацаӡа:
– Афраԥҳәыс Саида!.. Иҭабуп иҟабҵақәаз зегьы рзы. Сара издыруан бара бышхьӡырҳәагахоз!
Абарҭ ажәақәа ҳәаны, деилаԥылҵәҵәарызшәа, заҟа лылшоз дрыӷәӷәаны Саида даалгәыҵалыҳәҳәеит лара. Иалса ҿымҭӡакәа дгылан дрыхәаԥшуан, ауаа аӡәа-ӡәала инеины Саида дшыргәӡуаз, ларгьы длы-гәӡрацы даннеи, лылақәа лаӷырӡыла иҭәны иҟан.
– Ибыхьзеи, иҟалазеи, сыхаара? – лгәы нҭӡыӡааны
дҵааит Саида.
– Акымзарак ҟамлаӡеит, сылашара, арҭ алаӷырӡқәа
аразҟы иахҟьаз лаӷырӡуп, бара банызба, самхагәырӷьацәаны рыҽрызнымкылакәа иааит, – лҳәеит Иалса, ахәыҷы ауаҩы дышилаҵәо еиԥш длылаҵәаны, дгәӡуа.
Саида илцәуадаҩын, илоуз анасыԥ ҿыц иақәнагахашаз ажәақәа ԥшааны рҳәара. Илықәкыз ауаа рылаԥшқәа лара лзы игәыкын, абзиара лзеиӷьазшьоз ракәын. Урҭ лыԥсҭазаара иамҩалацәан, хьаҳәа-ԥаҳәада лара лзы гәыкала иҟан.
– Шьҭа иаамҭоуп, аҩызцәа, астол ахь ҳнеирацы, ихианы игылоуп, уа ҳгәазхара ҳаицәажәап ачеиџьыка ҳахатәаны! – иҳәеит Заур, азныказ иҟалаз аҭынчра ааилаганы.
Асамарҟәыл еибыҳәо, иччо-ихәмаруа зегьы рҿынархеит, гәык-ԥсыкала зышә аартыз, еиҭаҷкәынхаз аҩнарҭа ссир аҿтәи ачеиџьыка иахатәарацы.
Ароман алгарҭа.
Иалоу ауаа:
Саида
Леуарса
Базрыҟәа
Мез
Ҟараман
Заур
Патыхә
Махаз
Дамеи
Мактина
Фраҷ
Шьахәсна
Кыҷа
Нуца
Леуа
Кәасҭа
Цацу
Хамида
Чагә
Еқәыԥ
Џьаламаҭ
Кәакәала
Аподполковник
Уардика
Попов
Леван
Чернов
Анхаҩы Базрыҟәа игәашә аԥхьа. Аҿывҳәа амашьына
агәашә иадххылаз дааҭыԥан арԥыск аҵеџь аӡы аҭгара
дшаҿыз, аԥшәма арԥыс Леуарса уи дгәазҭаз дааидгылт.
Леуарса: Бзиала уаабеит! Аӡба уамыргәаҟкәа уҟам, аведра сара ихазгалап!
Арԥыс: (аҵәца азна аӡы рҭәны.) Дырҩегь исызҭаҭәа, иҟалозар! Иҭабуп!
(Хыма-ԥсыма амашьына дҩақәтәан дцоит. Аҩныҟа зҿыназхаз Леуарса аҿыҭбжьы аниаҳа ашырҳәа дааҳәуеит.)
Мез: Леуарса, знызаҵәык уаагьежьуанда, акы уасҳәон!
Леуарса: Уабаҟаз уццакы-ццакуа, уҽы аҟарма аҿаҵаны? Гәаҟра умоума, иҟалазеи?
Мез: Мамоу, гәаҟраҳәа егьсымам, аха суазҵаарц сҭахуп: иубама уара абра ииаҟьан ицаз ама-шьына?
Леуарса: Избеит, ааи! Изусҭцәадаз убарҭ?
Мез: Исыздыруам. Иааџьоушьаратә иҟоуп!
Леуарса: Иҳәеишь, нас, еилукааз!
Мез: Сара аӡыжь ду ааигәара амхы аҿы аус зуан. Амашьына аҟәараҿы иааин аӡы ианаахықәгыла, иаанҿасит. Амотор аусура иаҟәыҵызшәа збеит. Ашофер дааҭыҵын, ахҩа аартны амотор ахәа-ԥшра даналага, сара иҟалаз еилыскаап сҳәан, сҿынасхеит. Амашьына аҿы санааи, ашьҭахьҟа сиасны ԥшьаала сынҭаԥшит. Уаӷеимшхара, изба закәу удыруандаз?
Леуарса: Иубазеи, иуба? Ауаҩы дышьны дҭазма?
Мез: Мамоу, ԥҳәызба ссирк дышҭаз збеит!.. Аԥҳәызба лҿы шәаҳаны дыҟан… Деиқәԥах шахала дҿаҳәан… Ашьҭахьтәи акәндхә аҿы дҟәиҭӡа дыкҿа-тәан, ахьшь иацәшәаны зыԥсы зӡаз аҳәыҳә еиԥш. Лара дылхыбаауа длыдтәалан хаҵарԥыск, ижакьа хәмгақәа, рацәала иҷышәны иқьышә аҵкарқәа рҿы ианиҵазшәа, ихәхәаӡа. Сара саниба, дцәеицәԥсуа даалакҩакит, дныхшәааит ииура изымдыруа, амашьына аҩнуҵҟа дыҟамзар, дысзыҵҟьар цәгьа ибом сҳәаратәы илакҭа сынҭаԥшит. Ҳаи, иаргьы саргьы ҳаиварҵандаз!.. Сара аҭыԥҳа ссир сылаԥш сзылҟәымго слы-хәаԥшуан. Лара сангәалҭа, дхьаҳәны ашаҵәыша-ҵәра далагеит… Схаан исымбацт сара, убарҭ реиԥш абла хаақәа ԥҳәызбак илханы! Да-аӷызыӷызит, рыцҳа, усыцхраа лҳәар
лҭахызар акәхарын. Илыдтәалаз ахәмга дналыгәҭасит, дышсыхәаԥшуаз ангәеиҭа…
Леуарса: Хымԥада, аԥҳәызба дымҵарсны дыргеит! Ҳшыбзаз ҳаԥсит, иаҳҳәақәо зегьы ԥсажәоуп! (Иааиуеит Махаз, Дамеи, Базрыҟәа убас егьырҭгьы.)
Махаз: Мшәан, амҵарсра уажәыгь иҟоума, исмаҳаижьҭеи акрааҵуеит?
Леуарса: Иумаҳацызт, аха иҟалеит умбои! Ауаа цәиккқәа ус аламала, аԥсабара ианыӡаап ҳәа уақәымгәӷын. Урҭ изышьцылоу ҟарҵалашт, аамҭа агәхьаа ркума. Аха, ҳара иахьҳархәлароуп иҟарҵо азалымқәа. Амала иудыруазааит, баша ҳарԥы-қәслеит ҳәа уи акгьы ишамыхәо.
Мез: Шәара ишәҳәақәо сыздыруам, аха ара ҳтәара, дук иԥшӡамшәа избоит сара. Шәааи шәхацәазар, ҽыла амашьына ҳашьҭалап! Амчымхара иақә-шәаз ауаҩԥсы, арыцҳара дызҭагылоу зеиԥшроу еилаҳкаап.
Леуарса: Аиаша уҳәеит! Шәара ижәдыруеит амашьына ахьынӡанеиуа. Аа-километрак рҟынӡа ауп, нас амҩаду нҵәоит, ҿаҩоуп, шьхароуп. Амҵарсыҩцәа џьарамзар џьара иҳашьҭуам.
Дамеи: Ҳара, ҳҽырхианы ҳдәықәлаанӡа, аамҭа ԥыҭк инаскьашт, нас аҿаҩанӡагьы такә набжьоуп. Иҟалап, урҭ уажәшьҭа иахьнеиша инеихьазар. Шәгәы иаанагома шәара, аӡәыр дҳашьҭазар аабоит ҳәа рмашьына иҭатәаны амҩаҿы иаҳзы-ԥшуп ҳәа. Дареи ҳареи џьаракыр ҳаинианы ҳҟалаӡаргьы, машьынала аԥҳәызба дымҵарсны дшааргаз зларықәԥаҳҽуа акырҳамоума ҳара? Мап, сара стәала, урҭ рышьҭалара иаԥсам. Баша аҽқәа ҳаргәамҵуеит ауп. Аа-километрак наҟ, аа-километрак арахь, мышкы нкылахәаша иаҳцәыӡ-уеит акы иалаҳәаӡамкәа. Ҳхы агәаӷ ҳамоума? Леуарса, даара уазхәыцу уара абри? Иаҳзаԥсахару, ҳусутә ҳаԥхьа ишьҭаҵаны, зтәы ҳзымдыруа, змаа ҳзымдыруа ԥҳәызбак аамҭа лықәҳарӡыр? Иабаҭаху абри?
Шьахәсна: Уароубиџьыр, изакә гәузеи иумоу! Дрыцҳаумшьаӡои имҵарсны иргаз аԥҳәызба? Деиҭымзаргьы уздыруамеи? Шәлыцхраауеит, шәлыцхраа, нан, агәаҟраҿы ауаҩи-ауаҩи еибахәозароуп. Сара сыҷкәын убас еиԥш иабжьаго дсааӡеит. Шәара, абри заҳауагьы сыҷкәын иеиԥш шәсыԥхьаӡоит… Шәлыцхраа, нан, шәаҳәшьа, уи шәара дызусҭоу шәзымдыруазаргьы дуаҩы-тәыҩсоуп.
Базрыҟәа: Бара уажәы даҽакы наҳалабҵеит.
Шьахәсна: Уара мыжда ушԥазымхәыцуеи. Уара дуӡӷабзар ишԥоубарыз, иҳәеишь даба?
Базрыҟәа: Иҟалап биашазаргьы…
Леуарса: Ишәыхьи уара, шәеибархәыцуа шәеилахеитеи? Аамҭа ҳара иаҳзыԥшу џьышәшьома? Шәааи, аҽқәа ҳкәадырп!.. Анышә иҵалазар иҵаҳхып уи ама-шьына! Иҳаԥшаап амҵарсыҩцәа, дрымхны ахақәиҭра лаҳҭап, иӡаны ирго аҭыԥҳа!
Мез: Ҳара ҳахиоуп!
Дамеи: Шәара шәандәықәла, саргьы сцоит. Џьара акы сшәыхәар жәбап.
Базрыҟәа: Иаашәырццак, бабараа, уеизгьы ианақәшәкых!
Леуарса: Ҳаит, абааԥсқәа, шәеиҵамхан, шәласы! (Ашырсырҳәа ицоит. Аҽшьапышьҭбжь аԥҟараҳәа игоит.) Алашара ыцәоит.
Саида лашьцәа рыҩны.
Леуарса: Ҽырххыла ҳашнеиуаз, ашофер Рема игәашә ҳнадххылт гәрамгас дышьҭыхны. Мез агәашә
анааирты амашьына ашьҭа иҭыҿҿа ибеит. Мҩашьарыда иаадырт амашьына ара ишыҟаз. Аԥшәма уҟазар уаадәылҵ ҳәа ҿысҭит, аха… Ашә ҳнадгылан ҳӡырҩызар, ҳлымҳа иҭасит ауаҩы игәаҟра зныԥшуаз бжьы ҭахәаҽ бааԥсык… Аԥҳәызба деиқәԥах дҿаҳәаны ацәырдаӷәы дықәжьын.
Дамеи: Лхы данақәиҭаҳтә арҵәааҳәа дыҳәҳәаны даҳгәыдлт аԥҳәызба, дымҵазырсыз ҳреиуаз џьшьа.
Мез : Аҩ ны а ԥшәма ԥҳәыс лыла еилаҳка аит амашьына ашофер лԥа шиакәыз.
Леуарса: Уи ԥҳәыс бзиак лакәын, даара ихьаалгеит лԥа ихы злаирхәыз ахәымгара. «Сыҷкәын иныҟәигеит, зхы аҳаҭыр ақәзҵо ауаҩы ины-ҟәимгаша аус патуда. Исзынамгӡазар акәхап, ан ахшара иҟны илыду ауал ԥшьа. Дысзымааӡеит сԥа», лҳәеит, лылаӷырӡ лҿашы. Аԥҳәызба даашьҭԥааны аҩныҟа даагеит…
Мез: Ле уарса иа н Шьахәсна, анра лзуны длыцхрааит, Саида.
Фраҷ: О-о-ҳо-ҳо гәышьа! Ауаҩы анцәа данишо, дзықәшәаша зегьы илахь ианҵаны дишоит рҳәон ажәытә. Сара ииашан убри хасҵауан, аха саазқәылаз сгәы ацәкаҳауа салагеит. Избан уҳәар, аӡәы абзазара иқәҵан дишоит, егьи – агәаҟра. Убас зыҟаиҵозеи иҳақәиҭу? Иабаҟоу исамарҭал? Сара исзеилымкааит, шәыххь згеит, дадраа, иҳақәиҭу иишо зегьы зизеиԥшым, ихшара еилыхны изибауа?.. Изхысҳәаауа, Саидеи лашьцәеи зықәшәаз азалымдара ауп. Изакәытә хьымӡӷузеи шәҳәарауазеи! Арҭ арыцҳақәа раб, ауаҩ чымазаҩ иԥсы анҭазгьы, абзабаа закәу рымбаӡацызт. Раб дыԥсит аӷарра даазалы-мҵӡакәа. Азакәан ҿыц анааи, изеиԥшраз гәаҭаны ирыцхрааит. Усҟан дара сабицәан, уажәы иуаахеит, рыԥсы еивыргеит. Аӡӷаб лакәзар , абжьар атә школ далгеит, са ра а бра ишәацәажәо аҭаҳмада саҟара жәаба лдыруеит. Изхәарҭагәшьоузеи, аа, изакә рыцҳароу изықәшәаз жәбоит! Ишԥарури уажәшьҭа, иҟарҵарызеи анцәа узша? Ех, иаргьы саргьы ҳаицыԥсында уи ахәымга, ахьыҵәҵәа иаҩызаз ҳаӡӷаб ахьымӡӷ лзыргаз, мышкымзар-мышкы иқәнага шԥаҳзи-хьымгӡари!..
Леуарса: Ҵаара ԥхашьарам рҳәоит, уххь згеит, арҭ уара излоузыҟоузеи?
Фраҷ: Арҭ сара исаҳәшьаԥацәоуп. Издыруада сыхьӡгьы жәдырырц шәҭахызар? Сара Фраҷ сыхьӡуп.
Леуарса: Бзиа иубозар акәхап уаҳәшьа илхылҵыз, ҳәарас иаҭахузеи?
Фраҷ: Бзиа исымбакәа уаҳа исымада, дад, дааукәыхшахеит.
Леуарса: Нас ус зуҳәозеи, уххь згеит?
Фраҷ: Ыы, исҳәеи?
Леуарса: Аԥҳәызбеи лашьцәеи ахьымӡӷ бааԥс ргеит уҳәеит…
Фраҷ: Уи иашами, имцума нас?
Леуарса: Мап, ҳара урҭ хьымӡӷык рыман иаабом. Аԥҳәызба дымҵадмырсыр еиҳа еиӷьын, аха иҟалеит шьҭа, ишԥааури! Ҳжәытә ҵасқәа ирыхҟьо ақәнамгақәа макьана акыр ирацәоуп. Ҳара урҭ ҳрақәԥалароуп даҽазны иҟамларатәы еиԥш. Иҳармжьыжькәа ҳалагар, ихәарҭам. Аамҭа ҿыц ҳазну иҳаднаҵоит, ҳаԥсҭазаара змырманшәало, ажәытә аамҭа иаҳзыннажьыз аҵас хәымгақәа, наҟ атышахь ҳрыгәҭасларцы. Уи иаахжәаны иаҳзы-ҟаҵашам, аха ауаҩы илымшо егьыҟам. Ҳара аҿар, шәара ҳабацәа бзиақәа ҳшәыҳәоит, абри аус аҿы шәыцхыраара ҳагшәмырхаларцы.
Фраҷ: Аа, уи аума узҿу? Шәара ишәзымдыруаз ҳаӡӷаб, амҵарсыҩцәа гәымхақәа дрымҟәыҵхны лыҩны даҳзаажәгеит. Сара схаан, убри еиԥш џьара иҟалахьеит ҳәа исмаҳацт. Уи еиԥш аус аҟаҵара мариам. Изаҳауа, ишәџьызымшьара ҳәа уаҩы дҟаларым. Аха ҳара аӡӷаб
лҭынхацәа, ҳаӡӷаб абри еиԥш дақәымшәар ҳҭахын, иаҳзамуит акәымзар.
Мез: Ишԥоуури, аԥсҭазаара убас еиҿартәуп, знымзар зны, ауаҩы игәы еиҵазырхаша рыцҳарак ааиз-кылымсыр ауам.
Леуарса: Уи ҵабыргуп, аха аԥҳәызба лымҵарсра еиԥш иҟоу аҵас бааԥс, ауаажәлар зегьы рыжәҩа еибыҭан иақәԥозароуп.
Фраҷ: Ее, дадхеит, ақәԥара аҳәара мариоуп, аҟаҵара ауп ицәгьоу акәымзар. Саҳәшьаԥацәа ҷкәынцәа ҳалалқәак ракәгәышьан, аус бааԥс иақәшәеит акәымзар. Уажәшьҭа иалсҳәаара саргьы исзы-мдыруа сҟалеит. Ишыжәбо еиԥш, анцәа ихаҵара ҳаҟәҵит, анасыԥгьы ыҟам шәҳәеит. Ус акә, егьыс акә, ахаҵа дызхаҵоу, ахьымӡӷ имычҳарцы азы ауп. Уаҳа изихьӡузеи ахаҵа!..
Леуарса: Анцәагьы иакәым анасыԥгьы акәым – ауаҩ иоуп аус злоу. Ҳауаажәлар ирабжьгалатәуп ҿатәла ихәыцларатәы еиԥш. Иахьагьы, ақьиареи ахандеиреи иреиҳау даҽакы ыҟам. Урҭ рықәнага ныҟәызгаша, аколлектив заҵәык ауп.
Фраҷ: А-а-а-а, аколлектив уҳәоу? Аколлектив ҳәа узҿугьы хазынак акәымзар ҟалап. Уи иахҟьаны жәпакы азалымдарақәеи, аидысларақәеи ҟала-хьеит…
Леуарса: Аколнхара уалоума уара?
Фраҷ: Мап, дад. Аколнхара иалсхгәышьоузеи сара уаҩбыргык, аҵара сымам, аҽакым. Анапа-нҵашьаҵәҟьагь сыздыруам. Макьана сыҩны сыҟоуп. Сыԥшлап, иҟало збап…
Мактина: Абни ицәажәауа иаума бара Леуарса?
Саида: Ааи! Уи арԥыс сара сзын абзиара иҟаиҵаз шәашьа амаӡам. Иани иаби рыԥҳа илыхьызшәа аҿынӡа срыцҳаршьеит, анреи абреи сзыруит. Сычмазаҩхаз џьышьа рыԥсы цаны исыва-гьежьуан. Саргьы убриаҟара сгәы шәаны сыҟан, изуа исҳәауа сзымдыруа.
Мактина: Бхы бҵыхәа акыр рдырӡауазма?
Саида: Мап! Абриаҟара ҭынхара сзызуз, срыздырӡомызт. Сара исарҳәеит: «Иҟоуп убри аиԥш ламыс змам ауаа, аԥҳәыс уаҩытәыҩсас дзы-мԥхьаӡауа, аԥстәы аҵкыс еицәоу. Бара ахаҵа-мԥҳәыс ззырҳәо аԥҳәызба боуп, апату ахьчара зылзыршаз» ҳәа, сгәы дырӷәӷәон. Сыԥсы еиқәды-рхеит, Мактина, ауаа бзиақәа. Леуарса, Мез, Дамеи, егьырҭ ирыцыз рыхьӡқәа сгәалашәом.
Мактина: Шаҟа ахаара иҵоузеи, шьыри!
Саида: Дыбгәаԥхазар?
Мактина: Бара дышԥаббои?
Саида: Ани наҟтәирахь итәоу, еиҳа аҷкәын цәа ихоуп, ахаарагьы еиҳа иҵоушәа збоит… уи еиҳа сылаҿы дааиуеит. Бара?
Мактина: Исыздыруа м бара мыжда… (Аҳәсахәыҷқәа алагьанқәа кны, ампахьшьқәа рыжәҩа иқәы-ршәны рнапқәа аныддырӡәӡәа, астол инахатәеит. Ишьҭырхит аԥхьатәи аҵәцақәа.)
Фраҷ: Ажәақәак сҳәар сҭахуп, шәаасзыӡырҩы, шәыххь сара изгааит. Абра иҟоу зегьы сара сшәеиҳабуп, ишәцәызӡар сҭахым, уахаҟара сара схаан гәырӷьара сшақәымшәац. Уахатәи ҳасасцәа сахьрыхәаԥшуа, саҟара сыцны схы збоит. Саагылеи уажәи раахыс, исхызгахьоу агәаҟрақәа зегьы схашҭит. Абарҭ ҳасасцәа зыххь згаша, ҳ-Саида деиқәдырхеит! Ҳаӡӷаб арҭ ар ԥарцәа зынӡа гьы дрыздыруамызт! Нас иргәазырԥхазеи шәымҳәои, дымҵарсны дызларгаз амашьына ашьҭалара? Шәгәы ишԥаа наго и, ишәарҭаӡамзи убри еиԥш аус агәаӷьра? Амҵарсыҩцәа бџьарла еибыҭазар ҟалон. Аха дара уи азгьы агәхьаа рымкит…
Абжьқәа: Иашоуп, Фраҷ! Иуҳәо зегьы ҵабыргуп!
Фраҷ: Ихашәҵару шәара, ауаҩы аиаша иҳәозароуп. Арҭ ҳасасцәа рыххь сара изгааит, аӷа дды-рҳазаргьы
ҟалоит… Иззы, ишаасашәҳәара? Ишәаҳахьоума шәара знымзар-зны, абас џьара-кыр иҟалахьеит ҳәа? Сара исмаҳацт, дадраа, шәыххь згеит. Абри иҟалаз, ҳхы акырҭалаӡозар иҳанаҳәоит, ҳаԥхьаҟа ҳаԥсҭазаара зынӡа аҽеиҭа-накраны ишыҟоу.
Абжьқәа: Иҵабыргуп! Иақәыршәаҵәҟьан иуҳәеит!
Фраҷ: Убри аҟнытәгьы, абра уаха ҳзыдтәалоу ҳасасцәа, иахьа уажәраанӡа ҳзыдтәалахьоу сасцәақәак ишреиԥшым жәдыруазааит.
Леуарса: Ҵәыцак аанкылара сақәиҭышәтә, шәхаҵкы! Ҳара ҳзыԥсамыз ала ҳшәырҽхәацәеит, шәхаҵкы. Саида илаҳҭаз ацхыраара ҳара уалс иҳадын, убри аиԥш аламыс аныҟәгара, уалс ирыдуп ауаа зегьы. Ауаа реицхыраара, еидгылан реицықәԥара шакәу хәшәыс иамоу, аԥсҭазаара ҭынч еилазгауа амучацәа, ауаа хәымгақәа, ауаа патудақәа рықәнага рақәыршәара, рҭыԥқәа рҿы рыргылара. Гәык-ԥсыкала акрура абри ауп ауаҩы абзазара ҭынч изҭауа. Иҭабуп ҳахьышәныҳәаз!
Мез: Ҵыԥх исоуз аџьықәреи, сымгәахә иахашәалан иахьагьы убра аца иҭаԥсоуп, уаҩы иҭахӡам, иазгәаҟуа аӡәыр шәыҟазар, даара сшәыҳәоит.
Аӡәы: Сара исзеилымкааит, аколнхара уасны изурҽхәаз? Ауа а бзиақә а аколнхараҿ еиԥш, зехьынџьарагьы иҟоуп.
Леуарса: Ауаа бзиақәеи, ауаа бааԥсқәеи зехьынџьарагьы иҟоуп, аха ҳара иаадыруеит, ауаҩы ма дыбзианы, ма дыцәгьаны дшымиуа. Ауаҩы дзеиуоу ауаажәлар рҵасқәеи рқьабзқәеи шьҭим-хыр ауам, урҭ ртәы илалоит хымԥада, иоуа ааӡара зеиԥшрахауа еиԥш. Шьарда аҵанакуеит аколлектив. Уа ауаҩы иҽеиҭеикуеит, изҳауеит. Уи шҵабыргу зегь реиҳа иубаратәы иҟоуп, абыржә ҳаазқәылаз аамҭазы. Убри азыҳәа ауп сара исҳәаз зысҳәаз.
Аӡәы: Уара излоуҳәо ала, аколнхара ҟалаанӡа уаҩ
бзиа дыҟаӡамызт? Уара излоуҳәо ала, аколнхара ҟалаанӡа ҳара аԥсацәа зегьы ҳуаабжьысын, акы ҳаԥсамызт?
Леуарса: Сара ус егьсымҳәеит! Ухы иҭумҳәаан, уххь згеит. Аицхыраара ҳара аԥсуажәлар ианакә-заалакгьы иҳаман. Уи ак еиԥш, ҩ-хьӡыкгьы аман. Ауааҳәара рҳәон, кьераз рҳәон. Аҵыхәтәаны «кьеразаа» ҳәа ирышьҭан, Аԥсны ахы иақәи-ҭызтәыз Ар Ҟаԥшь ирыдгыланы еибашьуаз, ареволиуциатә отриадқәа! Уи зегьы ирдыруеит. Ус анакәха, аколнхара, наџьнатә аахыс ажәлар ирызтәымым, ирзааигәоу усуп.
Аӡәы: Уара укоммунистзар ҟалап?
Леуарса: Ааи, скоммуниступ.
Аӡәы: Ус акы шыҟаз ҩашьомызт.
Леуарса: Иарбан ус акы ҳәа узҿу?
Аӡәы: Уара узхаҵабзиоу уиазы акәхап!.. Ажәытә ҵасқәа хәарҭам уҳәоит, «кьараз» бзиа иубахуеит.
Дамеи: Сара скоммунистӡам, аха Леуарса сицныҟәеит. Угәы иаанагома уара, мчыла аӡәы сааицеит ҳәа. Мап, џьымхеит. Раԥхьаӡа исҭахымхеит, иагьрымаскит. Тәым ԥҳәызбак дымҵадырсзар ҳусс иалоузеи ҳәа сгәы иаанагеит. Аха аҵыхәтәан еилыскааит, ирҳәаз иҵабыргны ишырҳәаз. Уара, иҟаҳҵаз иашамҳәа угәы иаанагома? Аҵасқәа ракәзар узҿу, урҭ ртәгьы уасҳәап. Уара уҷкәын, ажәытә иҟарҵоз ҟасҵоит ҳәа сыԥҳа дымҵарсны дигар, иудыруазааит сиеихсны дшысшьуа! Угәы иалымсааит ус ахьысҳәо. Уи акәымкәа, аӡы уагоны узбар, урыцҳашьаны уалызгар ҟалап. Избан уҳәар, ауаҩи-ауаҩи реицхыраара, аиҩыза-ра, уи ҵас бзиоуп, акоммунистцәагьы ацхыраара арҭоит. Сара уи сақәшаҳаҭуп!
Кыҷа: Аԥхьагылара змоу аколнхараҿы, узҿыԥшыша ауаа ыҟамкәа изыҟалом, абар, убырҭ иреиуоу роуп уаха абра ҳзыдтәалоу ҳасасцәа, урҭ зегьрыла ҳазҿыԥшыша
уаауп. (Кыҷа идтәалаз аҷкәын акеҩҳәа ашәа аацәыригеит, иқәԥраа икәашоит арԥыски ҭыԥҳаки.)
Фраҷ: Уааи ҳаргьы ашәа рыцаҳҳәап (Фраҷи Џьаламаҭи иааџьоушьаратәы ибзианы аԥхьарца иацырҳәеит Кьахь Ҳаџьараҭ иашәа):
Уа раида, уа раида, Ҳаџьараҭ,  Уа раида, Ҳаџьараҭ, хаҵа,  Уа раида, нхаҩыжәлар дыргәы-шьамхын.  Дырхашҭуам иара ԥсраҽнынӡа,  Аӷарцәа зыԥсы рыхҭнызҵоз,  Уа раида, Ҳаџьараҭ, хаҵа!
(Леурсеи Саидеи маӡак еибырҳәозшәа ианиба:)
Фраҷ: Дад, Саида, ибдыруазаит, Леуарсеи бареи шәшеиқәнамго!.. Ибхабмыршҭын ажәақәа исҳәаз.
Алашара ыцәоит.
Аколнхараа рцақәа раԥхьа аџьықәреи цәдырҳәуеит ашәа ҳәауа.
Леуарса: Уа, бзиа шәуқәеит!
Зегьы: Абзиара убааит!
Патыхә: Ажәабжь ҿыцс иаҳзааугазеи?
Леуарса: Ажәабжьс ишәзаазгаз уи ауп: ишыжәдыруа еиԥш Аруҭани ашофери иахьа уажәраанӡа рхы иақәиҭны адәы иқәын. Саида аус ахь дкылсыр лҭахымызт. Лашьцәагьы ргәи-ргәи еилаԥшуа иҟан. Иудыруазеи, Аруҭан иӡбахә шырҳәаҵәҟьо дыҟамзар, еиламго ауаҩы дыҟам аԥсабараҿы?.. Рема иҩыза бзиарак изиурц иҭаххазаргьы ҟалоит… Иац-жәацы Кыҷа уск имазаарын, ақалақь ахь дцеит. Ахәылбыҽха аулица даны-ланы дышнеиуаз, уаагылишь иҳәан, аӡәы ибжьы иқәиргеит. Даахьаԥшзар, аа, абар, Аруҭани Ремеи. «Ишәҭахузеи?»
иҳәан дразҵааит Кыҷа. Дара ус иаҭаркит. «Уаҳәшьа қәнамга хәыҷык лызныҟәаагеит, иҵабыргуп, аха убри еиԥш аус ҳақәшәеит ҳаргьы ишаҳҭахымыз. Иаԥсахарыма убри арӷыӷкра?» Кыҷа рықәҿиҭуамызт, дгылан дырзыӡырҩуан. «Уара, рҳәеит дара, ҳара иаады-руеит уаҳзашшырц абра ушааз. Уаҟәыҵ, ҳуҳәоит иҟалозар!..» «Ишәазҳәада сышәзашшрацы сшааз?» иџьашьаны дразҵааит Кыҷа. «Аӡәгьы иҳаимҳәаӡеит, ҳара иаадыруеит», рҳәеит дара. Кыҷа изымчҳакәа дааҵҟьеит: «Ааит, шәара, ишԥыкәу шәыԥхамшьаӡакәа дырҩагьых шәышсацәажәауа шәҟыԥс-ҟыԥсӡа! Сышәзашшырц сҭа-хызар, заа шәара агмыгқәа сшәазҵааны сышәза-шшып ҳәа шәыҟазма?..» «Мап, ҳара гәыбӷанк уаҳҭоит ҳәа акәым иаҳҳәауа. Аха ҳуҳәар ҳҭахуп, иҩны абра уџьыба иҭоу арзаҳал ҳауҭарц. Насгьы унапы ақәҵаны ашәҟәы ҳаҭ, аринахыс ушаҳзы-мышшуала. Абри ауп ҳара уара уҟнытә иаҳҭаху, уаҳа акымзарак ҳҭахӡам. Уаала, ҳара иахьаҳҳәо уҳацца!» Арԥарцәа раҳәызбақәа цеицеиуа рыҭрақәа иааҭырхит. Уи ашьҭахь ирзеибоурыз аллаҳ идырп, машәыршәа амилиционер дрықәы-мшәар. Ахҩыкгьы наиаԥицан амилициахь има дцеит. Уа иразҵаан реимак закәыз анеилыркаа, Кыҷа днадыртәан арзаҳал ирҩны дноурыжьит. Аруҭани Ремеи инарыхан иҭаркит.
Аԥҳәыс: Унан, бзиа рықәымшәааит, иҟарҵазеи!
Ахаҵа: Шаҟа иламысдоузеи уҳәарауазеи!
Махаз: Ирықәнагаҵәҟьаз рыхьит, ацәыршәагақәа.
Леуарса: Иаахҵәаны иуҳәозар, акәты ашьыга ашьаԥхыц иҵнахит ҳәа ирҳәо рыхьит урҭ ауаа.
Патыхә: Ауаа дырбаандаҩит, аусгьы иақәдыршәозар акәхап, аха шәара убри шәзеигәырӷьозеи, сара исзеилымкааит, ижәдыруоу шәара ауаҩытәыҩса дызқәымшәо егьшыҟам.
Махаз: Изакәызеи, мшәан, иуҳәауа? Ацәгьа зуа аҭак ҟаиҵароуп, нас ишԥа?
Патыхә: Ҷкәынцәа қәак ԥҳәызбак дымҵадырсзар, атәыла бгапҳәа уҟоума. Уи еицәоугьы аабахьеит.
Леуарса: Ибзиоуп, иуҳәаз саҳаит, аха Саида ҳлыцымхраар дызқәшәараны дыҟаз арыцҳара атәы зумҳәозеи? Уамашәа избоит уцәажәа-шьақәа! Ухаҭагьы уҳацмыз, иухашҭма?
Патыхә: Аԥҳәызба дымҵарсны дызгоз дырцраҳрымҟьар ада ԥсыхәа ҳамамызшәоуп шәара шәышцәажәауа. Иабаҭахыз убри, анцәа узша? Сара сыдәныҟалашәа саланагалт акәымзар, иаласхуаз. Феидас иалоузеи аԥҳәызба дахьрыцраҳҟьаз? Иаҳзымдыруаз шьоуки ҳареи ҳаибадырит, аха уи ацынхәрас, аӷацәа ҳарҳаит. Убри ауп сара издыруа!
Махаз: Уара ианакәызаалакгьы убасоуп ушыҟоу. Ауаҩы иага уеиҳәаргьы ухы егьҭалом. Аԥсҭазаара аиқәаҵәарахьала иаарҳәны ауп ушахәаԥшуа.
Леуарса: Аҿатә аамҭа Патыхә шьардак ихы азцом.
Патыхә: Сара сшыҟазаалакгьы егьоурымызт, аха уара зынӡа оумашәа уҟоуп, иагарааны узбаргьы, аҿатәра ҳәа акы аӡбахә ҟьо иума удәықәуп. Ишаасоуҳәара удинаныс, изаҭахузеи атәым уаҩы ацхыраара иҭара? Иаҳҳәап, аӡәы угәы даары-цҳанашьан абзиара изууит, уицхрааит, уи иҭабуп ҳәагьы уеиҳәеит. Ишьахәуп, изаманоуп, аха ишаасоуҳәара, бзиарас иахылҿиаазеи ины-ҟәаагаз ақьиара? Абзиара ззууз ауаҩы дынкаҳан дыԥсит, иахьа, ма уаҵәы уаргьы иара унаишьҭа-ргалоит. Шәҩыџьагьы шәыҟаӡамызшәа шәаақә-ӡааит, иҟоуҵаз абзиарагьы иҟоумҵаӡазшәа инкылахәаша ицеит, иԥсит, иӡит. Ауаа ракәзар, ишыҟац иҟоуп, рыцәгьеи рыбзиеи еиҟараны, ршьа рыҵибажәаауа. Нас ауаҩы абзиара изуа егьиуа, ухы џьабаа заурбахуеи, иабаухәо? Башоуп зегьы!
Леуарса: Уара аԥсҭазаара ушахәаԥшуа аҭак ажәа,
аԥхьан иақәыршәаҵәҟьан иуеиҳәеит. Уи азхоуп. Амала уеизгьы суазҵаар сҭахын. Абри аҳәы-нҭқарра дуӡӡаҿы зехьынџьара анхаҩыжәлар ишьҭырхыз аилахә нхара изаҟаразаалак џьара акы уамырхәыцӡеи? Унхаҩыми уанаџьалбеит уаргьы!
Патыхә: Уара уажәы аколнхара ааҳҿоумыргылар ҟамлоз! Уи атәы хазуп. Ҳара анхацәа акруреи акрҳәареи ада иаадыруазеи. Уажәраанӡа уи ҳаҿын, аринахысгьы ҳаԥсы ахьынӡаҭоу ҳаҿы-зароуп. Уаҳа ҳхы зланыҟәаагозеи?
Леуарса: Маап, уара ус иаармариаӡаны ушалацәажәо еиԥш иҟам аусқәа. Иудыруазааит аколнхара, уаҩдук игәы анҿыӷьуаз, сзашьҭоузеи ҳәа иихәы-цыз усны ишыҟам. Аколнхара ауп ҳара ҳаԥхьаҟа гәыӷырҭас иҳамоу. Ҳара убра аус ааулароуп гәык-ԥсыкала, аӡәы иумҭа аӡәы даламкьысуа, қьиа-рыла, ԥсыцқьарыла. Аколнхараҿы аԥхьагылара амазароуп ауаа еилызымхуа азеиԥш ус. Ҳара убри ҳазықәԥоит, иахьагьы, уаҵәгьы, арина-хысгьы.
Леуа: Нас ишԥа. Убри ауп абзиахара захьӡу. Ауаа ргәахәтәы иахьызгӡауа.
Патыхә: Сара стәала, адунеи ашаха ахаҵаны аӡәгьы ирымҭаӡеит. Ауаҩ рыцҳа адунеи дықәнаҵы, изалхуа алихыроуп.
Леуарса: Ԥсажәоуп иуҳәо, ишааҳауҳәара, уара ухаҭа узусҭада? Зынӡа гәылшьапс ухы уԥхьаӡозаргьы ҟалап! Усоума? (Зегьы ааибарччеит. Патыхә илахь ааимарџахәын, иџьымшьқәа днарҩахан Леуарса днеизыԥшит, аха акгьы имҳәеит.)
Базрыҟәа: Урҭ ишәҳәақәо зегьы саҳауеит, ибзиоуп, уаҵкыс ииааиуа азалым узныҟәигар шԥоубари, дад, исоуҳәарауазеи?
Патыхә: Ҳаи, Базрыҟәа, ус ахьԥауҳәо! Азалым сызныҟәзго ауаҩы сизныҟәозар акәхап, абарҭ зегьы
азалым шәызныҟәзго иеиԥш. Уаҳа ишԥа?
Базрыҟәа: Шәсыцхраа, абааԥсқәа, ҳәа уқәгылан уҳәҳәашт. Ус ауми, дад? Ауаҩы аиаша иҳәоза-роуп дануаҩу. Мамзар, арҭ иуҳәо ажәақәа ахара имхәыцуа арныгк иаҳар, ихеимҵои, дадхеит!
Мез: (даарыдгылоит) Бзиа жәуит!
Зегьы: Абзиара убааит!
Мез: (днаскьаԥхьан) Леуарса, сара абыржәы шәара шәҟынтә саауеит, аказы усҭахын.
Леуарса: Иҟалазеи, сыззуҭахыз?
Мез: Мамоу, иҟалоз, уамак егьҟамлеит. Аха уара иумдыруеи суаҩышьақәа зеиԥшроу. Ак саҳан, уара иуасҳәаанӡа сызҭынчымхеит.
Леуарса: Ак саҳан уҳәоу?
Мез: Ыы, акыруаҳахьоума уара?
Леуарса: Мап, исаҳауаз, акгьы смаҳаӡеит, уара иуаҳаз аасаҳәишь даба.
Мез: Ус маӡак саҳаит, даара иааџьоушьаратәы иҟоу, уи аус Саидеи уареи ишәзеиԥшу акы ауп.
Леуарса: Закә ус маӡоузеи, ыҳы, иҳәеишьт уажәшьҭа, умԥшӡан!
Мез: Саида Кыҷеи Камыгәи драҳәшьагәакьаӡамзаап. Лареи дареи ҭаацәарак аҿы еихырааӡалеит мацара ауп…
Леуарса: Ауаҩы дымԥсыр имаҳара егьыҟам, ииашаҵәҟьаны иажәабжь ссируп, ари исоуҳәаз. Иуазҳәада уара абри? Абри иуҳәаз, Саидеи сареи иаҳзеиԥшу усуп ҳәа зуҳәазеи?
Мез: Саналагах зегь акакала иуасҳәап, уӡырҩла. Иацы Дәҩанаҟа сыҟан сшаауаз, амҩан Фраҷ дышцоз сааихьӡеит. Иҩныҟа дцон, ԥыҭрак ҳаимҩалацәан иареи сареи. Саниба дсеигәырӷьеит, аԥсшәа еибаҳҳәеит. Ҳаицәажәо ҳашнеиуаз, Саида лымҵарсра атәы аацәыригеит. «Леуарса иххь згааит, шәара иаҳзыжәуз абзиара
ианакә-заалакгьы иаҳхашҭуам» иҳәеит.
Леуарса: Нас, нас?
Мез: Уара утәы зынӡа ишиҳәара издыруамызт, убриаҟара дузгәаҟны, духыҽхәаны дцәажәон…
Леуарса: Сара стәы егьаурым, уаҳа ииҳәазеи, уара?
Мез: Иуасымҳәашеи, уӡырҩла. «Кыҷеи Камыгәи Саида лзы ишыҟоу, драҳәшьагәакьазаргьы уаҳа иацырҵарыз, рнапы дықәыргыланы дрымоуп, бзиа дырбоит».
Леуарса: Ишԥа, дызларзыҟоузеи нас урҭ Саида?
Мез: Аҵыхәтәаны Фраҷ ихала исеиҳәеит амаӡа ус, Саида кашәарахны иаҳәшьа длааӡазаап. Кыҷеи Камыгәи хәыҷқәан, урҭгьы ааӡатәын, раб зегьы рныҟәгара илымшар ҳәа дшәеит, аха, иҳәеит Фраҷ, саҳәшьа илымуит. Лыҩны икадыршәыз асаби лыӷра дыҭшәазшәа бзиа дбаны длааӡеит. Саида ф-шықәса анылхыҵуаз, сымаҳә дыԥсит. Дук мырҵыкәа, дыԥсгәышьеит саҳәшьагьы. Асабицәа еиба-кәеибаха иаақәхеит. Аха насыԥс иҟалаз уи ауп, дук мырҵыкәа иаҳзааит Асовет ҳәынҭқарра. Аибацәа ирыцхрааит. Ирырҭеит аԥара, ажәхьа…
Леуарса: Ажә атәы акәым иуҳәаша, уи даҽазны иуҳәап!
Мез: Фраҷ иимҳәаз акы ацҵан исҳәо џьумшьан, Леуарса.
Леуарса: Ибзиоуп, Саида лзы уаҳа акриҳәама? Изеилкаама лани лаби зусҭцәоу? Уизымҵааӡеи?
Мез: Иуасымҳәашеи, исараӡа… Уӡырҩла, Фраҷ Саида лҭыӡшәа далацәажәо дышнеиуаз, ишыҟалах здыруада иамхаҳәеит убас, Саида жьрацәарыла шәара шәҭаацәара далҵызшәа… лареи уареи, ишԥасҳәари нас уажәы, зынӡа шәеизааигәа-ӡоушәа!
Леуарса: Дызласзыҟоузеи сара Саида, изакәызеи иуҳәо?
Мез: Саидеи уареи шәеижьрацәароуп, Леуарса,
зынӡа шәеижьрацәароуп, иудыруазааит!
Леуарса: Иаҳзеилоузеи, мшәан, лареи сареи, изакәызеи уааҟәымыҵӡакәа узҿу? Иҳәа сымҳәеи лассы!
Мез: Саида Базрыҟәа диԥҳауп ҳәа сеиҳәеит Фраҷ!..
Леуарса: Базрыҟәа дызусҭада? Саб иоума узҿу?
Мез: Ааи, уаб ихаҭа. Саида уара дуаҳәшьоуп!..
Леуарса: Уара Фраҷ убас уеиҳәану?
Мез: Ааи, исеиҳәеит. Дуаҳәшьоуп, аха закәандарыла диит. (Убри аамҭазы Леуарса иҭаҷкәым ааира-ҵәан, илақәа ҩеимархәыхәны илахь аԥҟаҩ аахиргоит. Мез иааицәымыӷхан иухьзеи уара иҳәан диазҵааит.)
Леуарса: Ус баша… Акгьы… Ҭаҭынк ҳахапишь!
Аԥарда.
Саида лашьцәа рыҩны. Саидеи Макҭинеи.
Саида: Бара сара сгәы бызнырхарым цасҳәа бҽазҵәы-лхны башьҭаларгьы, сызкәыхшоу Мактина! Сара сҿы ааира хәыҷык игәыгәҭабыжьуа балагазшәа избо сыҟоуп, ибцәызӡар зхәарҭоузеи… Леуарсеи иҩызцәеи ҳаҩны ианыҟаз ауха инаркны, бара сара сҿы бҽеиҭабкызшәа збоит. Исцәыбымӡан, сыхаара, сара сызқәшәаз амчымхара, шәара шәҭаацәараҿы изгәамԥхауа аӡәыр дыҟазар?.. Иҟамлари зынӡа сышәцәымӷхазар?..
Мактина: Бароубиџьыр, ус бгәы изаанагозеи? Гәрамгарҭас ҳзышьҭыбхзеи? Бара абри еиԥш аус бақәшәеит ҳәа ансаҳа, сара баҩ-баҩы сеиҿы-шәшәарц егьаасыгымхеит, аха сара издыруан бара бышҟәыбҷаз, багьшхәыдамыз. Зегьы анеимлысқәа егьи, заҟа сбеигәырӷьоз бды-руанда!..
Саида: Уаҩыс сзымшьаз урҭ аҷкәынцәа мбжьахқәа, иҟалап уажәшьҭа ируз иахьхәхьазаргьы, аха уи сара
иабасыхәо?
Мактина: Усҵәҟьа рзыбҳәар игәнаҳауп, абзиабаразы бымҵадырсит, бырцәымӷзар ус ҟарҵарымызт.
Саида: Уи еиԥш абзиабара бақәшәар ишԥаббари бара?
Мактина: Сгәы зызцо ауаҩы сымҵаирсыр, иабаргәызеи, гәыбӷан исҭом.
Саида: Нас бара бышԥахәаԥшуеи, Аруҭан сгәы изцома сара. Заҵа сгәы изымцара, дахьызбоз сыла акакаҷ ыҵашәон, дысцәымӷын!
Мактина: Ус акәзаргьы, бара усҵәҟьа бҳәартә быҟам. Ибҭахымыз аӡәы бымҵаирсын, зеиӷьаҟам хә-ҩык арԥарцәа беиқәдырхеит! Бара сышбыҵашьыцуа бдыруандаз адунеи уаҳа акы сҭахымызт.
Саида: Ишԥа, бара сара бсыҵашьыцуану? Избан?
Мактина: Сара сымацара сакәӡам, бара ибыҵашьыцқәо жәпаҩык ыҟоуп.
Саида: Ирҳәозеи урҭ?
Мактина: Ибзыркыз ашәа, ақыҭарҿы уахьнеилакгьы зегьынџьара ирҳәо иалагеит. Саргьы исҵеит. Нас, ари аразҟы думи бара бзы?
Саида: Ииашоуп, сара бжь-ҩык аишьцәа сымоуп ҳәа исыԥхьаӡоит. Урҭ зегьы бзиа избоит!
Мактина: Саргьы убри азы сбазҵаар сҭахын. Зегьы реиҳа бзиа иббода бара, Саида? Насгьы ды-бдыруама бара гәыкала бзиа бызбо арԥыс дызусҭоу?..
Саида: Сызқәшәақәаз рышьҭахь, сара згәы сабылуа адунеи аӡәы дықәуп ҳәа сыҟамызт. Убрии уажәи раахыс Заур сара сҿы дмааицт, сихашҭит, сибар иҭахымзар акәхап.
Мактина: Ус бымҳәан, Саида, сыбҭахызар. Сгәы ԥжәаны сбымшьын. Заур ашьха дыҟан. Ахьшьцәа аколнхара рахә рыцкеицеит. Аамҭала убри инапы ианын.
Саида: Ашьха дышцаз саҳаит, аха дааижьҭеи ԥыҭк
ҵуеит, уигьы здыруеит.
Мактина: Мамоу, сызкәахшоу с-Саида, ус иҟам аусқәа. Сара Заур сааишьҭит, иахьа абра бареи сареи ҳаицәажәараан бара реиҳа ибзыманшәалоу аамҭазы, иареи бареи шәчара аҽҳәара ԥаҳҵәа-рацы.
Саида: Аҳаҭыр сықәыбҵозар, Мактина, убри аҭыӡшәа ажәоуп ҳәа уаҳа исабымҳәан, абра аҵыхәа ԥаҳҵәап.
Мактина: Ҳара ҳаҩнарҭа иҩноу зегьы бара бзыҳәан гәыкала иҟоуп, Заури бареи шәеинасыԥхара бзацәшәарызеи бара? Сашьа, сикәыхшахааит, уаҩ ҟәышуп, дҵоуроуп. Дыздыруа зегьы аҳаҭыр иқәырҵоит. Уи иҟнытә ианакәзаалакгьы, гәацәы-хьажәа баҳараны быҟам бара. Иԥсеиԥш бзиа бибоит. Абарҭ аҩыџьа реиԥш разҟы бзиа заухьа-да ҳәа рхы шәыдырныҳәало шәҟалап.
Саида: Ус зыбҳәозеи, Мактинахеит, ауаҩы илахьынҵа аӡәы идыруа ҳәа иҟахума?
Мактина: Уи иашоуп, иҟалаша адырра цәгьоуп, аха ауаҩы есымша абзиа дақәымгәыӷуеи. Саргьы џьара насыԥк шԥасмоур и, уаанӡа ҳа бзиа хәха ҳаҩ ны ҳаицыҟазаап. Аколнхараҿы аус еицааулап, ҳҩызцәа аҳәса аԥхьагылара рцәаагап! Ҳахьӡ-ҳаԥша еиҵаҳхып, иҳардууп!
Саида : Бара сара бызласзымдырқәогьы акрыҟазаап, ббама!
Мактина: Нас ишԥа, сыхаара! Саида, бара асоцеицлабрахь сбыԥхьап. Аԥхьагылара зны бара исцәыбгаргьы, зны сара ибцәызгап. Аха зегьы дара роуп, аиааира даҽаӡәы иаҳҭарым, ҳара ҳаҩнарҭа иамазааит! Бгәы ишԥаанагои, ихьӡырҳәагоу усми ари?
Саида: Ааи, зеиԥшыҟам ауп. Аха сара исҭахым, сылашара Мактина, бара бгәы нсырхарцы. Бара зегьы реиҳа бысҩыза ааигәоуп, бзиа бызбоит. Ахьӡи аԥшеи акәым, анцәа ибҟәырхааит, агәаҟра бақәшәар, убри
азгьы схы сшаҭом, ибыцеи-ҩысшоит. Ишаны адәы иқәу ауаатәыҩса зегьы дрықәгәыӷуазароуп. Аха уажәы исабжьыбгаз аус, ус мариам… Дырҩагьых ԥыҭрак сазхәыцроуп. Бара ишыбҭаху иҟалозар акәхап аусқәа, аха даҽа ԥыҭраамҭак иаасараӡа.
Мактина: Сашьа ишԥаиасҳәари?
Саида: Иаҳәа, абарҭ ибасҳәаз ажәақәа. Урҭ иара ихала еиликаауеит. Иареи сареи ҳанеибабо, усҟан цқьа ҳаицәажәап… (Мактина дцоит, иааиуеит Леуа-рсеи, Кыҷеи, Фраҷи.)
Кыҷа: Саида! Арҭ иааиуа зусҭоу ббо!
Леуарса: Хәлыбзиақәа!
Кыҷа: Бзиа убааит!..
Саида: Бзиа убааит!
Леуарса: Аус шԥажәуеи аколнхараҿы, ажәабжь ҿыцс ишәылоузеи?
Кыҷа: Ҳусура хар амам, ажәабжьқәа ракәзар узҿу, урҭ ацәгьагь ыҟоуп, абзиагьы.
Леуарса: Нас, нас!
Кыҷа: Ҳара уажәы абнаҿы аус аауеит. Аҭаҭын рҩарҭа аказарма аҟаҵара ҳгәы иҭоуп аҟнытә, амаҭәахәқәа ҳархиоит. Ақьарсҭақәеи ахаҳәҵәаҳәқәеи ҳцәуеит, аҟауар ҳаршьоит. Аҭаҭын ахьыҟало дгьыл бзиак ҳамоуп, баша ишьҭазар аҵкыс ҳхы иаҳархәап ҳәа нарабжьазган, аколнхара еиҳабы-рагьы ақәшаҳаҭхеит.
Леуарса: Уашьа дызбаӡомеи, мшәан, дабаҟоу?
Кыҷа: Камыгә аӡлагараҿы дыҟазар ҟалап. Уа ԥыҭҩык ауаа еидибагалан иҟан. Иацы ирахәымыз уск ҳақәшәеит. Ҳшыла нҵәан, ааҵәак азна аԥш лагатәы сыман аӡлагараҿы сахьынкылсыз, ӡлагарахьчас ҭаҳмадак дҳамоуп рыцҳа, длаӷы-рӡырқәақәо ихы кны дыштәаз збеит. Алуқәа ракәзар, изза-ззаӡа игылоуп. Иҟалазеи, аӡлагара аус замуазеи ҳәа саниазҵаа, иаха шьоукы аакылсын аӡкыра ԥжәаны, аӡы аушьҭны идәықәы-рҵеит иҳәеит.
Аӡлагара ҭәӡаны алагатәы ҩнан… Ажәлар еизан аизара адҟарҵалт, аха изуз уара ддыр, дарбану сеидроу. Ҳҳаблаҿы ӡлагара заҵәык ауп иҳамоу, ҩ-лук зхоу, иаргьы ссирк акәмызт, зынӡа иаалгаӡеит. Егьырҭ аӡлагарақәа ахьыҟоу ҳцәыхароуп, иноугаргьы иаразнак илаганы иааурҭахуа! Абас уама ҳақәшәеит, убриада ҳацуҭа аҿы жәабжь ыҟам. Аӡкыра еиҭаҳарҿыцроуп, аха аҟаҵара ус иагьыма-риацәам…
Леуарса: Уи ҽеимкәа иҟалеит. Аха ссиршәа иубаша, ацәгьа зуз ауаа шәара шәҳабла иеиуоу шьоук ракәзар даргьы абалагои уажәшьҭа? Урҭ рхазгьы, рҭахцәа рзгьы ацәгьа ныҟәыргеит аиашазы. Ус акәӡами?
Кыҷа: Сара усазҵаауазар, абри ҳабригада ҿыц иалалаз шьоукы-шьоукы ауаа, рҟазшьақәа хәыҷык исгәаԥхом. Урҭ ҳара ҳқыҭа зынӡагьы еиуам, абрахь аҿаҩахь, иалкӡаны џьара игҿанхоит, уажәы иргәазырԥха сыздыруам, иааны ҳколнхара иалалеит. Имцу иҵабыргу макьана еилкааны исыздыруам, аха руаӡәы иҩны алу изыгҿоуп, напыла длагоит рҳәеит. Шәара шәыӡлагара ада ԥсыхәа сымамкәа сыҟам ҳәа дыҽхәон ҳәагьы рҳәоит.
Леуарса: Дызусҭада иара? Ихьӡузеи, ижәлоузеи?
Кыҷа: Дугәаламшәои, ҳара ҳҿы раԥхьа шәанааз ауха акрыфараан ажәа умазкуаз аԥаҵа гәымжьаҵә. Убри иоуп.
Леуарса: Дысгәалашәоит, ааи… Иуасҳәо уаҳауоу, Кыҷа, абарҭ сара исоуҳәақәаз зегьы хымԥада шәпарторганизациа амаӡаныҟәгаҩ иаҳәа. Уаҳа имыргәагәакәа, уаҵәыҵәҟьа дыԥшааны. Шәара шәпарторганизациа амаӡаныҟәгаҩ сара ды-здыруеит. Араион аҿы аизарақәа анҳамоу ҳаибабалоит, акрыздыруа арԥызба ҟәышк иоуп. (Иааиз Камыгә аԥсшәа реиҳәоит. Уаанӡа ҿымҭк-әан итәаз Фраҷ ацәажәара дналагоит.)
Фраҷ: Шәара саҳәшьаԥацәа, шәыцәгьа-мыцәгьа сара сцааит, с-бабараа, сара шәара шәаншьа гәакьа
соуп, сыцәгьа сыбзиа. Иҟалап, уамак сызшәмы-хәозар, аха анцәа иаҳамҭоуп, ишәызҳаит, шәарԥарцәахеит, сара сыцхыраара шәазгәаҟуа анцәа шәҟаимҵааит. Сара издыруеит бабараа, шәара сара сзыҳәан гәык-ԥсыкала шәшыҟоу. Шәара макьана шәсабицәоуп, аха быргык иаҟара ахшыҩ шәымоуп, шәҟәышуп. Уара, Кыҷа, зегьы уреиҳабуп, хьымӡӷы анцәа иуқәимҵааит… Уажәыҵәҟьа сажәа хсыркәшоит, сбабараа. Ишәасҳәарц сгәы иҭоу ажәа – даара иажәа дууп. Сгәыӷуеит цәгьаӡа шәаргәырӷьап ҳәа. Ари адунеи аҿы иҟамло ҳәа егьыҟам. Зегьы реиҳа игәаҟроу, аԥсра мыжда ауп, ауаатәыҩса ықәызгауа, аԥсҭазаара, уи гәырӷьароуп… Ҳара ҳаԥсҭазаараҿы, бабараа, ажьрацәара иаԥызго егьыҟам. Аҵла адақәа рыла игылоуп, ауаҩы жьрацәарыла деибаркуп! Сара ишәасҳәарц исҭаху… Ишә-цәымӡакәа исҳәоит Леуарса шәара даара ишәзааигәоу уаҩуп.
Камыгә: Леуарсоу?!
Саида: Иуҳәаз закәзеи, џьым, саншьа? Леуарса ҳара дҳажьрацәароуп уҳәама?
Фраҷ: Уажәыҵәҟьа ишәасҳәап. Леуарса, баба, бара дбашьоуп!
Саида: Дбашьоуп уҳәама?..
Фраҷ: Аиеи, дад, зынӡа дбашьа гәакьоуп.
Саида: Нас Кыҷеи Камыгәи зусҭцәада, иуҳәо закәызеи?
Фраҷ: Урҭ, дад, бара брааӡеит. Урҭгьы башьцәоуми!
Саида: Ишԥа? Ишԥа?
Леуарса: Саида!.. Зда дсымам саҳәшьа, Саида!..
Саида: Леуарса, сара?..
Алашара ыцәоит.
Аҭаҭын казарма азааигәа. Уахынлоуп.
Мез: Уарбан ари иааиуа?
Леуарса: Леуарса соуп! Хәлыбзиа.
Мез: Абзиара убааит.
Леуарса: Аџьықәреи зыхьчауада, Мез?
Мез: Леуа иоуп. (Аҭаҭын аацәырган ишахо, ахысбжьы гоит.) Ҳаи! Шәыргәындас ҳрырԥхьаӡап ацхыраара иаҳәаз ауаҩы ҳазимыцхраар. Аӡәы ддырҳәит, ма ишьра иаҿуп. Ирласны ацхыраара иҭатәуп.
Леуа: Сара сахьыҟоу сҭыԥ сзааныжьӡом.
Леуарса: Иуҳәаз ҵабыргуп. Ҳдәықәҵа уареи сареи. Ацәгьара иақәшәаз аҭынхада ацхыраара иаҳҭап. (Ашырсырҳәа ицоит. Апауза. Алашьцара иалбра-аны иааҩуеит Леуарса ибжьы.) Ҳаржьеит, абааԥсқәа! Леуа иҿоуп ахысра ахьыҟоу. Имацара заҵәык даанхеит. (Шьҭахьҟа еибарҩны ианааи, аџьықәреии аҭаҭыни амца ркхьан. Амца арцәара иалагоит.)
Леуарса: Ҳаԥсы ахьҭоу зԥырхагақәоу ауаа ыҟазар акәхап. Урҭи сареи иаҳзеибаулакгьы жәбап, шәара амца шәырцәала…
Мез: Ҳаӷацәа ирдыруан аказарма аҟарул дшадгылаз, аха уигьы агәхьаа мкыкәа рабџьарқәа ҭыхны иажәлеит. Ирхәыцызгьы зеиԥшроу шәымбои. Зымҩа ицаны аиҿахысра иалагеит, аҟарулцәа жьаны абрахь иаҳзаагар, ҳара ԥшьаала ҳанкы-лсны аказарма амца ацраҵаны ҳцап ҳәа.
Леуарса: Аӷа хара дыҟоуп ҳәа уҟоу, ара дҳалоуп.
Дамеи: Уи сеидроу, итәымуаазаргьы ҟалоит. Ҳгәыла қыҭаҿы, аӡлагара аӡкыра ԥжәаны иоузышьҭыз дышәмаҳахьеи… (Ахацәа, аҳәса аколнхацәа еизан, амца дырцәеит. Зегьы ргәы шны иҟан. Ус ахала еизарахеит араҟа.)
Леуарса: Ари ахәымгара иҟалаз шыҟалаз уахаҵәҟьа араион аиҳабыра адырра раҳҭоит. Аӷацәа изқәыркыз ацәгьаныҟәгарақәа рцынхәрас, еиҳагьы иацԥыҳәаны акраауроуп, ирласны инаҳагӡароуп аҭаҭыни аџьықәреии адгьыл ҿыцқәа рылаҵаразы ишьҭыхны иҳамоу аплан. Ҩ-бахәык рыбжьара аӡы ацҳа хаҳҵароуп. Абарҭ реиԥш акыр иаԥсоу аусқәа рынагӡара еиҳагьы иарӷәӷәоит, еиланарҭәоит аколнхацәа рҭаацәара. Шәрықәша-ҳаҭума абарҭ реиԥш аусқәа рынагӡара?
Зегьы: Ҳрықәшаҳаҭуп!
Леуарса: Ҩбагьы, ҳацәымаашьакәа иҳахьчалароуп ҳмали ҳаарыхреи. Ацәгьамыцәгьа згәы иҭоу дызусҭазаалакгьы аӡәгьы урҭ рымԥынҟа дзықәы-мларатәы еиԥш!
Ажәлар: Иашоуп!.. Абас ауп ишаҭаху!
Арԥыс: Ҽыжәлагә нызмыжьуа аӷьыч, ақьаафыр Лагәысҭан, сычмазаҩуп ахьиҳәо дычмазаҩы-ҵәҟьоу џьышәшьома, аколнхараҿы аусура иҽацәихьчаларацы ауп изыҟаиҵо, амц иҳәоит. Бадра иакәзар шәызҿу, ауаҩы ҽырхықәымҵа, алабаҟьаҩы. Лагәысҭан игәаҵәахы дадҳәаланы димоуп, уи иааиҳәо ада акы ҟаиҵом. Убарҭ заҟа ирласны рҭыԥ ишәзықәҵауа аҟара, аколнхацәа ҭынчнхамҩа роуеит.
Леуарса: Алушәак ауаацәгьақәа ртәы акәзар узлацәажәо, урҭ реилкаара аӡәы даҿӡаҵәҟьа-мкәангьы иҟаларым, урҭ рхыԥхьаӡара макьана ирацәоуп.
Патыхә: Аиашаҵәҟьа уҳәеит! Сара аиаша шәасҳәап, заҟа сеигәырӷьазыз, ауаа русура иаԥырхагоу, ҭынчмҩа рызымҭо зегьы рықәнагақәа ирықәы-ршәазар. Уажәраанӡа абра зыӡбахә шәымаз аҩыџьа ииашаны ицқьамзар ҟалап?.. Уи сҳәеит ҳәа, излацқьамгьы аарԥштәуп, ҳәарас иаҭахузеи? Исцәыԥсхьоу рԥсаныс, азин сымам акәымзар, убарҭ алагызмалқәа ршәаџь
зҳәара дшаансмы-жьуаз!
Мез: Уаҳԥырхагамхан, Патыхә, ицәажәо ауаа ҳарзыӡырҩыр ҳҭахуп. Аҩны ҳаҟоу џьушьома?
Патыхә: Закәзеи иуҳәо, Мез! Сыбжьы сымхуп ҳәа уҟоума уара? Ацәажәара саргьы сақәиҭуп абарҭ зегьы шақәиҭу еиԥш!
Мез: Убжьы умхуп ҳәа уасымҳәеит сара.
Патыхә: Еҳ, сара рыцҳа, ара ажәа сызҭахуада? Сара соуми аспекулиант ҳәа ацәа цәгьа зхады-рԥахьоу!.. Сара аӡәыр дысзыӡырҩыртә сыҟаху аха…
Мез: Избан изузымӡырҩуа. Абзиа уҳәар иузыӡырҩуеит, абзиа зҳәо аӡәы уакәым акәымзар.
Леуарса: Ауаҩы ииашоу, аламыс змоу азеиԥш ус иаԥырхагам ҳицхрааҩуп зегьы. Ҳколнхацәа рмал збылуа, иахьатәи аԥсҭазаара ҿыц зцәымӷу рыцҳашьара рықәым.
Зегьы: Уиашоуп, уиаша. Уажәы ҳмал зблыз ԥшааны рықәнага иақәыршәатәуп.
Патыхә: Сара уаҩ ӷарк сакәгәышьоуп, сшыжәбо сыҟоуп, шьардак ҵуам, абарҭ зегьы шәымчала, шәколнхаратә ҭаацәара ду сахышәыԥхьаӡалт. Сара шьҭа сыԥшқам-сҳасым… Ԥыҭк сгәы шәзы-нханы сыҟоуп егьсхараӡамкәа, ахәаахәҭра саахырҟьаны сахьҭакыз, аха уи егьаурым, уи еиԥш иагьа ҟалахьеит.
Мез: Сишь, уҽшаанукылара, акы суазҵаар сҭахын, сара исыздыруам, уара ҭакрыла иуқәырҵаз аџьабаа ухганы уаау, уус еиҭахәаԥшны егьшухарамыз еилкааны уоурышьҭу?
Патыхә: Сара сус аиҭахәаԥшразы иахысымгеит. Исықәырҵаз аџьабаахә ицқьаӡа исыхганы сааит. Исҭаххар схы сырқьион, аха иҟасымҵеит.
Мез: Избан, изахумгазеи уус, суаҩқьиоуп ҳәа ухы уԥхьаӡозҭгьы?
Патыхә: Аус ахгара аиҿырцаара ауаҩы даҭахын, сара ус исзааԥсаша аӡәыр дсымазар узымдыруеи уара?
Базрыҟәа иҩны
Шьахәсна: Угәы иалоузеи, сыҭаҳмада, уқәықәма-шәықәмаха утәоушәа збоит. Базрыҟәа: Ҳажәымҭыҽха ҳаиланахәар ҳәа сшәагәышьоит саныҷкәыназ исыхьыз агаӡара.
Шьахәсна: Уи азы угәы каршә, рыцҳа. Уҭынчха. Уареи сареи иҟаҳҵаша убри ауп, иаагаз аӡӷаб дрыцҳаҳшьап. Ҭыӡшәала, гәырҩа-ҿырҩала аҩны ҳаҩналар, лхы лцәымыӷхап, лгәы ԥҵәап. Дзы-қәшәаз арыцҳара лызхоуп, ҳара адырҩагь изылзацаҳҵарызеи. Лынасыԥи лхазҩыдареи ҳашрызгәыку, бзиа дшаабо еилылкаар, ҳара ҳазгьы убас дҟалап. Уареи сареи уажәшьҭа адунеи хаҳфаап ҳәа уҟоума, адамра ахықә ҳхықәгылоуп… (Хаҵеи ԥҳәыси аҩны иҩналоит, иааиуеит Саидеи Мези.)
Саида: Мшәан, иахьа аколнхараҿы аус умуӡози?
Мез: Аус зуеит, ааи, аха уажәы аԥсшьара ҳамоуп, бара снабацәажәап ҳәа сааит.
Саида: Сароу?
Мез: Аиеи, бара.
Саида: Иухьзеи, Мез, уааԥсоу, цқьа угәы еиҟараму? Ашыӡ ухьызшәа уцәышҟҟараӡа уҟоуп!
Мез: Мамоу, акгьы… нас ибасҳәап… Аҳаҭыр сықәыбҵо бара, Саида?
Саида: Аҳаҭыр шԥауқәсымҵои, узазҵаазеи? (Мез дгәыдикыларц инапы аалыкәиршеит.) Џьымхеит, иҵуазеи уара абри еиԥш аламысдарақәа рныҟәга-ра уалагеижьҭеи? Уазыршьцылада, сукәыхшоуп? Сара уара сашьцәа реиԥш усыԥхьаӡон, ууаҩыз џьшьа аԥсшәа уасҳәон, ас ушҽеимыз сызды-руамызт.
Мез: Саҭабымҵан. Исыхьҵәҟьаз уи ауп… Схы сымч
ақәымхеит… Сцәа иалалаз быбзиабара саҵкыс ииааит!..
Саида: Иахьа абра исзууз Леуарса иасҳәар ишԥаууеи, уԥхамшьаӡои?
Мез: Сара бара быламыси, буаҩҟәышреи срықәгәыӷуеит.
Саида: Акы усырбар сҭахуп. (Асаламшәҟәы лыбжьы ҭганы дизаԥхьеит. Ақьаад иаҳәон:) «Сыхаара Саида! Снеин бахьысзымбаз саҭабымҵан… Бара бзыҳәан сгәы еицакызшәа агәҩара боузар, аҳаҳаи базымхәыцын. Бара бҭоурыхқәа зеиԥшраз сара ианакәзаалакгьы издыруан. Бзиа бшызбац бызбоит. Сбыҳәоит сыбхабмыршҭрацы. Дук мырҵыкәа ҳаибабап бареи сареи, усҟан цқьа ҳаицәажәап…»
Мез: Ибзызҩыда бара ари асалам шәҟәы?
Саида: Ари асалам шәҟәы иацы исоуит бзиа избауа ауаҩы иҟнытә.
Мез: Дызусҭада уи?
Саида: Бзиа избауа ауаҩы.
Мез: Дызусҭда, исаҳә иҟалозар!
Саида: Изуҭахузеи дызусҭоу?
Мез: Исабҳәарц сбыҳәоит.
Саида: Уиаҟара уансыҳәа иуасҳәап. Заур Гәынба иоуп. Исҳәаз насыгӡароуп, иҟалап дук мырҵыкәа сигар. (Мез ҿымҭӡакәа ашырҳәа дцоит. Саида, дхәыцуа шьҭахьҟа даахынҳәуеит.)
Алашара ыцәоит.
Акәара ахықәан.
Иааиуеит Саидеи Заури.
Саида: Заур!
Заур: Саида? Мшыбзиа! Бышԥаҟоу, сыхаара Саида? Изеиԥшроузеи бусқәа?
Саида: Бусқәа уҳәама? Ирыбаргәузеи сусқәа, хар рымам. Уара уусқәа зеиԥшроузеи?
Заур: Сара сусқәагьы цәгьам, ишьахәуп. Ибзызҩыз асалам шәҟәы боума?
Саида: Исоуит, аха уажәшьҭарнахыс уара сара сҿы уаап ҳәа сыҟамызт. Иага иахурԥазаргьы аҵыхәтәанӡа иуулакгьы усзааит, уажәшьҭа исы-баргәызеи!
Заур: Абра ҳахьгылоу аӡәы ҳаибар ҳәа сшәоит. Ҳнаскьап абнирахьҟа, уа цқьа ҳаицәажәап.
Саида: Сара издыруеит, Заур, заҟа игәыҭшьаагоу, ирыцҳара дуу, аха иага ус иҟазаргьы аргама иаахтны суацәажәар сҭахуп…
Заур: Ибыхьзеи, иҟалазеи, сыхаара? Изакәызеи гәамҵрас ибымоу?
Саида: Сара издыруеит уара бзиа сшубо, аха исҭахым сара сыла вбак уоуа уҟалар, сзықәшәақәаз арыцҳарақәа ирыхҟьаны. Ииашоуп, уара аусқәа уман, уеилахан, аха уи азы мацара акәхарым абасҟаамҭа сара сҿы узымааиз. Жәа гәыбзыӷла лгәы сыршәыкьап ҳәа амалагьы уаламган. Сара сыӷәӷәахеит, исхызгаз агәаҟрақәа сырӡрыжәит, сеиладырҭәеит. Исцәымӡакәа хаҵаҵас иаасаҳә, издыруада угәы даҽа ԥҳәызбак лахь инааны уҟазар, ицқьоу, хьымӡӷы зымгац, сара сеиԥш зцәа ԥҽым?
Заур: Ҳаи, сыбшьуама, закәзеи ибҳәауа?!
Саида: Исҳәауа уаргьы саргьы ҳзы исҳәоит, уашьҭан зны уҭынхацәеи егьырҭ инаԥшуа ауааи, гәыбӷанла, лахә-лахәы исыцклаԥшуа сҟамларцы. Иудыруеит сара… сара сымҵадырсхьеит, насгьы скашәарах ааӡароуп!.. Урҭ агәаҟрақәа сара изулак исхасыршҭып, аха уара ушԥарыхәа-ԥшуеи… Исыздыруам… Иҟамлари
шьоукы иуарҳәар, уԥҳәыс дуԥсаӡамкәа лхы угәалырԥхан ужьаны дуццеит ҳәа? Наҟ-наҟ шьоукы ҳхыл-ҵыргьы, ҿы-ӷәӷәала аӡәы иҟны изымцәажәо уи афҩы рхылар ҟалоит. Шәарҭ шәан дцәыбзаԥҳан, дкашәарахны драаӡеит ҳәа аӡәы инараҽԥни-ҳәап!.. Угәы иаанагозеи уара убри азы?
Заур: Сгәы иаанагомызт бзанҵыкгьы, сара сзыҳәан абас бгәы ҩбахап ҳәа. Сара бзиа бшызбац бызбоит. Абзиабареи, агәрагареи зцәаҩа иалам ауаа бааԥсқәа ақәшәагәышьалааит сара бара исзыбхәыцыз еиԥш иҟоу азалым, сара сқьиоуп, уи еиԥш зсаҳарызеи. Бзиа бшызбац бызбоит, быгәра згоит, сара сшыбзыҟоу еиԥш баргьы сара бансзыҟала, нас уаҳа иарбану, ҳзыцәшәараны иҟоузеи бареи сареи, ҳгәеизцара ду бзанҵыкгьы ԥырхагак аиуны изыҟалашам. Сара издыруеит ҳанасыԥ ҳаигәырӷьауа ҳшыҟалауа…
Саида: Саргьы ихасҵоит, ҳара ҳаиԥш насыԥ змоу аԥсабараҿы уаҩы дшыҟам иага рыцҳара ҳрықәшәаргьы!
Заур: Баԥхьа, Мактина ибзаалҭит. (Саида даԥхьоит) «Сызкәырбану сҩыза Саида! Асҟаамҭа бсычҳап ҳәа сыҟамызт. Аха уажәшьҭа цәгьа исцәырацәахеит. Бара сылашара, ҳаҩны банбазбари ҳәа уахи-ҽни сыԥшуп. Сыхаара Саида! Бгәы кабмыжьын, бхахәс сцааит. Бара бынасыԥ еиԥш анасыԥ зоухьада! Сашьа сызкәыхшаша бара быда хәыцырҭа имам. Иаргьы баргьы сшәыҳәоит сшәыргәырӷьарацы. Аҽҳәара ԥышәҵәа шәчара, сара уи аҽазыҟаҵара саҿуп. Бгәыдыскылоит. Абзиаразы ҳаибабааит, Бара б-Мактина».
Заур: Аҿҳәараҳәа илҳәо азын бгәы иаанагозеи?
Саида: Сазхәыцп, Заур, иаарласны ҳаиқәшәахп, нас аҿҳәарагьы ԥаҳҵәап. Сыццакуеит, сцароуп.
Заур: Бара ишыбҭаху.
Саида: Бзиала!
Заур: Абзиара бақәшәааит. (Дцоит. Заур, Саида дахьцаз ахь иԥшуа игылаз, даақәҵәины имҩа днықәлауанеиԥш.)
Мез: Заур! Уаангыл зны!
Заур: Мез? (Аԥсшәа ааибырҳәоит)
Мез: Уара сушьҭан, бзиашәа абра сгәы иахьаанамгаӡоз усықәшәеит.
Заур: Иухьи? Акыр уаргәаҟуама, иҟалазеи?
Мез: Мамоу, исыхьуазыз, акымзарак. Сара, Заур, адунеи саақәлазар, аӡәы дырԥхашьаны акы илсыршандаз ҳәа сымҳәацт. Иазызуазеи аӡәы итәы, сызхара сара исымоуп… Аха… уск сақә-шәеит, убри азы ухы сеиӷьумшьарацы суҳәоит…
Заур: Исылшо акы акәзар, схы уеиӷьасшьарым… Аха изакәызеи, гәаҟрас узыниазеи?
Мез: Амцхә сҳәар егьи иаԥсам. Уара уҟәышуп, иузеилымкаауа иҟоузеи!..
Заур: Иҳәа иуҭаху, уацәԥхамшьан! Уареи сареи ҳабжьара уи заҭахузеи!
Мез: Саида бзиа дызбоит… Дсанаужьрацы суҳәоит!..
Заур: Угәы иаанагома уара, сара мап лцәыскыр, уара дуццап ҳәа?
Мез: Сара уи еиԥш егьсалымҳәеит.
Заур: Иуасҳәо уаҳауоу, сара Саида бзиа дызбоит, мап скуам, ҿагьы салҳәахьеит. Лареи сареи хаҵаки ԥҳәыски реиԥш ҳаиқәгәыӷуа ҳаҟоуп. Аха зеиԥш ҟамло егьыҟам, илҳәахьоу дахьхәуазар, сара мчыла слышьҭалом, ишылзеиӷьу дныҟәап.
(Ашырҳәа дцоит Мез, Заур дхәыцуа даанхоит.)
Алашара ыцәоит.
Базрыҟәа иҩны.
Патыхә иажәа анагӡара даҿуп.
Патыхә: Ԥыхьа саныҟаз зегьыҵәҟьа сызбамҳәеит. Сара харада-барада агәаҟрақәеи, агәырҩақәеи схызгеит, аха ишыббо е иԥш, сзықәшә аз а залым, сеиҭанеиҭасуа, иҳәо еиҭаҳәо сгәарам. Ибцәызӡар зхәарҭоузеи, акы еиԥшымкәа сгәы иалоуп, бара амчымхара ду бахьақәшәаз, убри чҳаны ба-хьыҟоу.
Саида: Амчымхара уҳәама? Изакә мчымхароузеи зҭыӡшәа умоу?
Патыхә: Сара брыцҳасшьоит ауп исҳәарц исҭаху, Саида, сызлабыцхрааша егьызбом акәымзар.
Саида: Цхыраарас исҭахузеи сара?.. Исыхьзеи, изакәызеи?..
Патыхә: Ҳазҭагылоу аамҭа убас еиԥш ауп ишыҟоу, иугу иубзоу иара уара ухаҭагьы иузеилкаауам, агәаҟраҿы унеин унҭагылаанӡа. Ҳара арыцҳақәа зегьы цхыраарак-цхыраарак ҳҭахуп, иҳама-гәышьам бымҳәозар. Зны-зынла, анцәиныс, реиҳа узыргәаҟуа руа иарбану анузымдыруагьы ҟалалоит.
Саида: Закәызеи, мшәан, иуҳәо, исзеилкаауам.
Патыхә: Анцәа ибҟәырхааит бара, акы баргәамҵратәы бышԥаргәамҵуеи, Леуарса иеиԥш аиашьа хазына дызмоу… Бара ибцәызӡар сҭахым, еилкааны исымоу, уаҩы игәы еихьнашьаратәы иҟоу ус хәыҷык…
Саида: Уаҩы игәы еихьнашьаратәы иҟоу уҳәама?
Патыхә: Бара быԥсҭазаара иадҳәалоу акоуп. Бара ианакәызаалакгьы бгәы ззымҩаӡо, убри ауп ибасҳәарц исҭаху…
Саида: Адырҩагьых хырзаманк сгәдуҵарц уаҿуп…
Патыхә: Ибасҳәарц исҭаху иҳаҩсхьоу усуп. Иҳаҩсхьоу усуп, аха бара биира аҭоурых аҟны ԥыҭ-чыҭқәак аанарԥшуеит. Иҟалаз уи ауп, бара агәра шыбдыргаз еиԥш акәымкәа, ибабӡамыз, бара бзыҳәан зынӡа итәымуаҩу иҩнарҭаҿы баанагеит! Базрыҟәа бара дбабӡам!
Саида: Закәызеи иуҳәо, сара дышԥасабым!
Патыхә: Дабатәи абу, акыр шәзеилан шәыҟоума иареи бареи?! Бхылҵшьҭра аҭоурыхқәа ҳәа ибарҳәаз зегьы мцуп, рхы иҭырҳәааит.
Саида: Избан, изықәшәазеи гәаҟрас, убри еиԥш срымжьар ада ԥсыхәа рымамкәа?
Патыхә: Бара рнапаҿы бҟарҵарц!.. Ажәытә зны ауаҩыҭира ыҟан рҳәоит, ибдыруоу? Уажәы, ииасхьоу ажәытәра маӡала идырхынҳәырц иаҿуп анцәа иишәихьоу шьоукы. Урҭ ҳазну аамҭазы рхы иааҭашәалак иҟарымҵо ҳәа егьыҟам. Амчра дара иркуп, иуҳәар иалухуазеи, акы уҳәамоу, уҿы ԥыржәап… Бара сыхаара, иԥхамшьоз ауаҩы, ҳабацәа рынамыс иаӷрагылан изкәаҳаз, аҵәхәы зқәиршәаз бакәгәышьоуп…
Саида: Ҳаи, анцәа срыцҳашьа!
Патыхә: Базхәыц бара, изиҭаххарыз Базрыҟәа биԥҳауп зҳәаз, бҭынхадаха абра быҩнаршәы-зарц? Ибымбои еиқәдырҽаҽақәаз зеиԥшроу, уахеи уаҵәи иԥсыша аԥшәмаԥҳәыс лхаҵа бара закәандарыла бихшазшәа налхадырҵан, лызҿы-мҭӡо деиқәжьа дныҟарҵеит…
Саида: Иҵабыргны иуҳәома?!
Патыхә: Аԥшәма ҷкәын иакәзар бызҿу, уи аԥҳәысаагара дахыԥеижьҭеи ианбыкәу, аха ԥҳәысда аҟазаара еиҳа еиӷьишьоит, иаамҭа қьафла ихигаларазы!
Саида: Унан, сара сзакәан хшароума? Исыбаргәузеи уажәшьҭа! О, исыбаргәузеи, насыԥ шԥасымаз!..
Патыхә: Баасзыӡырҩы, сажәа анагӡаха сыҭ, иҟалозар!
Саида: Сӡырҩуеит, ааи.
Патыхә: Сара уиаҟара бзеигәырӷьашаз егьбасымҳәеит.
Саида: Ишԥа?
Патыхә: Бзакәанхшароуп сымҳәеит сара. Бара
бышкашәарах ааӡароу ҩашьара зқәым акәны иҟам… Ишԥааури, ус иҟалеит… Бара бзыхҭны-ршьалаз асаби, Базрыҟәеи Асҭандеи ирхылҵыз ацәыбзаԥҳа, дины дшынкашәазҵәҟьа дыршьит, рыхьымӡӷ рхырымхуазыз, рыҟаҵамҭа бзиахә аӡәы идырҳахуазма!.. Сара избахьеит, асаби анышә дахьарҭаз. Аӡәыр иҭахханы дҟалозар, зеиԥшыҟам, исырбап…
Саида: Зынӡа ахлымӡаах саҳаит, уажәшьҭа уаҳа сылшом!
Патыхә: Ауаҩы дычча-ччо, ихы-иҿы ааԥын шәҭыц еиԥш игәырӷьа-гәырӷьо даныҟоу, аҳаҳаи, игәра бымган. Уи зегьы уаҩжьагоуп, ааԥын амра каҷҷақәеи, аԥхынтәи амш цаҳәцаҳәқәеи рцынхәрас, хка-арашьҭын аҷыхь бааԥс, аӡынра амш уеиақәеи шааиуа шыбдыруеиԥш, ибдыруазароуп, ауаҩы игәалаҟарагьы аҽшаԥсахуа. Ианакәзаалакгьы ибхабмыршҭын бара, быԥсы аҩҭкаареиԥш бзиа иббауа, реиҳа бгәы ҭышьшьаауа данбықәҵәиаашауа аминуҭ азы, дшыгәрагам. Убарҭқәа зегьы еилыбкаауа баныҟалалак ауп, амци аҳарамреи бзықәдыршәаз арыцҳарақәа бхы рцәынбырхаратәы алшара анбауа. Амци, азалыми иааҳакәыршан убриаҟара ирацәоуп, амшын еиԥш хәдацәахьы ҳалагылоуп, уи сҳәеит ҳәа, ауаа гәыбӷан рысҭом сара, аӡәи-аӡәи цәгьабзазарыла иахьеишьҭоу, аӡәы джьаны ак абеи-цәызгари ҳәа егьи дахьизышәарыцауа. Ишԥа-аури, аԥсҭазаара ус ишоуп, уабахәарҭоу! Бара с-Саида хәыҷы, ди, ԥсы зхоу дарбанзаалакгьы игәра бымган, бысҭахуп азы ауп избасҳәауа.
Саида: Адунеи иқәу ауаатәыҩса цәиккит, абна илоу ашәарах реиԥш икны еибафо иҟалеит, сама-рҭалгьы ыҟам, гәыбылрагьы, уҳәарц аума иуҭаху?
Патыхә: Мап, ус шԥаҟалои, аха, ибдыруоу бара, Леуарса дзакәу? Уажәраанӡа издырқәоз зегьы басҳәар сҭахымызт, аха уажәшьҭа дышбашьам, дшымцҳәаҩу
анеилыбкаа, аиаша бцәымӡакәа ибасҳәап. Леуарса ԥҳәызбак бызгоит ҳәа дхыхны лцәа лтәымкәа дҟаиҵеит, ашьҭахь мап лцәикит, лара убри иахырҟьаны лҽылшьит.
Саида: Иазхоуп иуҳәаз, шьҭа уаҟәыҵ. (Арҵәаа ааҭлыргеит Саида, Патыхә, иаразнак аҿаԥа иҿалазшәа, дызҿыз иажәа анагӡара дааҟәыҵит. Дшәаԥырҳаԥуа Саида лахь дыԥшуеит.)
Алашара ыцәоит.
Аклуб аҿы.
Аҿар хәмаруеит, иччоит, аџьџьаҳәа еилоуп. Ҟарамани Леуарсеи еицәажәоит.
Ҟараман: Аколнхацәа рыҩнқәа рҿгьы арадио наагароуп, Леуарса! Абри аҩн ҿыц ахьҳаргылауа Саида дзымаауазеи, мшәан?
Леуарса: Сыздыруам, анцәиныс, сара бца ҳәа ласымҳәеит, лара лхала илзеилымказар акәхап…
Ҟараман: Уи даара ихәарҭам.
Леуарса: Ишԥазури, егьаурым, даҽа ԥыҭрак ашьҭахь дашьцылап… Имариам дзықәшәақәазгьы… Аҩны аус луеит. Сани саби аҩнатә усқәа рыҟнытә рыԥсы длыршьеит. Макьана лхы зқәылкуа егьсыздыруам, иҟалап атехникум дҭалар, аҵара лгәы азымцозар, иҟалап аколнхарахь аусура даар, лара ишылҭаху акәхоит…
Ҟараман: Урҭқәа рзы уара улмацәажәацкәа уҟаларым?
Леуарса: Мамоу, сылмацәажәацт. Ишубо ҳара ҳҿы есымша еилыхароуп, лацәажәаха смоуит, насгьы лара лхала акгьы дысзымҵааит…
Ҟараман: Аӡәы дизҳәаны дтәоуп ҳәа саҳауеит, амцреи аҵабыргреи сыздыруам, уара иудыруазар акәхап?
Леуарса: Исыздыруам, уаҩы егьсеимҳәацт. Аха саргьы иныҵаҩ-ааҵаҩшәа исаҳауеит ауп. Иҟалоит хаҵа дцаргьы, изыҟамлозеи, насыԥк лоур еиҳа еиӷьалшьозар. Убри аҟнытәгьы, макьана уиаҟара лырцыхцыхрақәа ахәҭаны избом.
Ҟараман: Сара, Леуарса, сҳәатәы уахыԥар ҟалом сымҳәеит. Саида дуаҩытәыҩсоуп, лҭыӡшәақәак еилыскаар сҭаххеит. Уара улызҿлымҳаз, цқьа деилкаа, ацхыраара ахьылҭаххо иуцәлыгы-мхааит.
Леуарса: Уара уаҳәшьа дины данынкашәа нахыс дудыруеит ҳәа ҳзырҳәаратә иҟамлеит, ишубо. Аусура сханагалацәан, хәыҷык ҳаицәыхҟьеит лареи сареи. Конфеҭқәак лзаасхәалоит, аха уи мацара абалыхәои лара. Сара макьанагьы цқьа еилкааны исымам илҭаху, лгәы зызцауа. Сани саби, аҭаҳмадеи аҭакәажәи иралҳәаларызеи аҭыԥҳа қәыԥш. Дзаҵәушәа лхы лымԥхьаӡо дыҟам, лгәы ҿыӷьуазар ҟалап, ииашаны… Ус ихәарҭахарым! (Еицәажәо игыло ирҳәо дазы-ӡырҩуа даагылоит.)
Аҭаҳмада: Бызшәас излеицәозеи, мшәан, убасҟан убарҭ? Ирҳәоны саҳахьеит, ақалақьқәа рҿы аҵара змоу ауаа, урысшәала телефонла еицәажәоит, қырҭшәала ицәажәо телефонқәакгьы ыҟоуп рҳәоит, аха ателефон аԥсышәала ахеиҭаҳәашьа азҵару?!
Аӡәы: Аџьашәымбацқьеит, уажәшьҭа иҳабаргәузеи, амшәқәеи, абгақәеи ҳареи ҳгәазхара ҳмеи-цәажәалари, иакәым акы иақәыркыргьы ҳаиба-ргәыбзыӷлап, ҳа, ҳа, ҳа!
Леуарса: Ахәмаррагьы бзиоуп, аха ус шәара шгәы ишаанагауаҵәҟьа иҟам ателефон аусқәа, ате-лефон бызшәа хкыс иҟоу зегьы адыруеит, аԥсшәагьы адыруеит, абарҭ еибызҳәо шәареи сареи ишаадыруа еиԥшҵәҟьа. Амала иҳахьча-лароуп, уажәы аакьыскьа иаархәаз
амузыка арҳәагақәеи, ашәҟәқәеи ахьыҩназ ауаҭах ашә ԥҽны шьоукы ныҩналан, иҩназ зегьы аадәылганы иргеит, уи жәдыруоу шәара?
Аҭаҳмада: Ҳаи, дадхеит, закәызеи иуҳәо, аӷьычра ҟа леит захьӡузеи! Дызусҭа да ашәҟә қәа зӡауа, ирзиуазеи?
Ҟараман: Аклуб ахьҳаргыло згәы иамыхәо шьоукы иҟарҵазар акәхап.
Аҭаҳмада: Избан, изырцәымӷузеи аклуб ахьшәыргыло?
Леуарса: Иҟоуп убас ауаақәа зыла хҩоу, алашара зцәымӷу, ажәлар аҵара роур зҭахым, аҵбырлы еиԥш аиаша иацәшәо! Убас иҟаз роуп изӷьычыз ҳмузыка арҳәагақәеи, ҳашәҟәқәеи иԥхасҭа-ртәрацы. Урҭ ирҭахуп ҳҿар рхы ргәы еигәырӷьо иҟамларц, ҳклуб гәырӷьарыла аартра еиԥды-рҟьарц, иагьа рургьы ҳклуб уаҳа иааҳмыртыр ҟалаӡом. (Уи аамҭазын аҿар аӷьараҳәа ашәа ҳәаны акәашара иалагоит.)
Мез: (Саида дынлыдгылан) Бара ибзиан бшыкәашо сара издыруеит, мап зысцәыбкуазеи. Ҳаҭыр сықәыбҵозар, бсыцкәашарц сбыҳәоит! (Саида, азнык азын мап лкын, аха нас дақәшаҳаҭхеит. Иқәыԥраа ишыкәашоз, Патыхә лылаԥш дана-аҵашәа акәашара дааҟәыҵуеит.)
Леуарса: Ибыхьзеи, саҳәшьа! (Алашара ыцәоит. Алашара аныҟала ешьеи еҳәшьеи рымацара иҟоуп.) Акы бгәы иалоушәа збоит, Саида, ибыхьзеи? Былахь еиқәызҵазеи?
Саида: Мамоу, сылахь еиқәӡам. Ус баша…
Леуарса: Былахь еиқәушәа избан азы ауп изысҳәаз. Уимоу, аӡәы ажәа гәацәыхьа беиҳәама ҳәа сбазҵаарацы егьаасыгымхеит.
Саида: Ажәа гәацәыхьа сазҳәодаз? Ус аӡәыр акырсеиҳәар уара иуасымҳәоз.
Леуарса: Аҩны бгәы ҩнаҿыӷьӡауа быҟазар, аус
ахьыруа амхахьы бнеиларгьы ҟалоит. Бшьапы еиҵыбхып, аус зуа аҿар бнарылаԥш-ҩарылаԥшып, бгәы ҿыхап. Ибдыруоу бара, ауаа рацәаҩны аус анеицыруа заҟа ибзиоу, ргәы шеибарҿыхауа? Унарылаԥшыр, угәы азҳап! Уажәы аакьыскьа аҳәсахәыҷқәа аицлабра рыбжьарҵеит, реиҳа еиӷьны аус зуа ҳәа. Сара иашан издыруеит, баргьы ишыбцәымӷымхо аԥхьагылара азықәԥара. Аӡәы ишьҭахь агылара аӡәгьы иҭахӡам. Бҭахызар баала уаҵәы, бсыцца амхахьы!
Саида: Ҟоҳ, мамоу, макьана сзырццакызеи, даҽа ԥыҭрак сааԥшып.
Леуарса: Избан, еиҳа еиӷьуп баалар.
Саида: Аколнхара иахьеи уаҵәи мацара аума ианыҟоу, иасымшагьы иҟами! Сахьымӡар ҳәа ушәома, уа сыззымдырқәогьы рацәаҩуп, иансаамҭоу сым-неиуеи.
Леуарса: Сара ибасҳәарц исҭахыз уиакәын, ахԥатәи абригада аҟынтәи аҳәсахәыҷқәа, Саида усура даарацы лоуҳәароуп ҳәа сарҳәеит. Даара иаҳҭахын аус ҳацлулар рҳәеит дара.
Саида: Сара даҽа ԥыҭрак сааԥшыр сҭахуп ҳәа уасымҳәеи.
Леуарса: Нас, абас ишсабҳәаз убасҵәҟьа расҳәарыма?
Саида: Ааи, убас раҳәа.
Леуарса: Бчамадан иӡыз акәхап ариаҟара былахь еиқәызҵаз… Уи имҩасны ицоз ӷьычк аҩны дыҩналан имгеит, заа ихәшьадны ауп ишигаз. Бгәы иаанагозеи, иҳазныҟәызгарыдаз абри еиԥш агмыгра?
Саида: Исыздыруам, исыздыргәышьом
Леуарса: Уиаҟара хьаас иҟабымҵан, аӷьыч дҳаԥшаауеит. Бзиала!
Алашара ыцәоит.
Абаажә аҟны.
Патыхә: Снапаҿы даазгеит ҳәа сыҟахуп, арахь лара хаҵа дцарцы дыҟазаап. Абри сара иансыҵалкы, иҟалап ларгьы, ҿымҭӡакәа, лҽырҩашьаны акы сыллыршарцы даҿызар? Сара уи амалахазгьы гәҩарас исымамызт. Маап, аусқәа сара сгәы ишаанагауа еиԥш иҟамзаап. Абар лара дахьаауа. Баама, дад! Афраԥҳәыс! (Саида лнапы лыми-хуеит.) Даара иԥхьакырҭами, Саида, ҳахьааиз? Ара иууа, иуҳәо зегьы аҷалап иҭоу иаҩызоуп, ҳазхара ҳцәажәап, ҳшәом, ҳарҳауам.
Саида: Усоуп, аха сара уиаҟара ара сзаанымҿасыр ҟалап.
Патыхә: Сара, хашәалахәык саундаз ҳәа идәықәу среиуазар бара ибдыруеит. Уи сылаӡагәышьам. Ацхыраара зҭаху ауаҩы дызбар, схы еиӷьасшьом. Ибгәалашәозар ҟалап, банымҵадырсыз исылшоз ахәыҷы шбыгсмырхаз. Иҟалар ауан убасҟан амашәыр. Сара еилкааны исымоуп, бара бшы-гәрагоу, бышхәыдам, бшеилҟьоу. Убри аҟны-тәгьы, ҭынхак иеиԥш быԥхьаӡаны, анцәа ибауеит, иарбанзаалак маӡак шбыҵасымкәа. Шәара шәҟны снеи-цыԥхьаӡа, есымша, сгәи-сгәи еила-ԥшуа акәын сышнеиуаз, џьара иакәым акы сҿыҵҟьаны бгәы цәысҟьар ҳәа сшәауан. Аха сымнеиларгьы сгәы иауамызт бышҵоурази бышқьиази анеилыскаа. Сара ианакәзаалакгьы ауаҩыцқьа иԥшаара сашьҭан. Бара ус бшыҟаз анеилыскаа, уаҳа исҭахызыз. Сара сгәы аартны сбацәажәар сҭахуп сжьы иалҵыз аӡәы леиԥш быԥхьаӡаны, џьара сеиҭабҳәап, сбырԥхашьап ҳәа сшәом, нас быгәра зысымгарызеи?.. Анцәа хыхь иқәтәоу дылбааԥшны бара дыбзылԥхааит… Даара исцәуадаҩуп ибасҳәарцы исҭаху ацәы-ргара, аха ибасымҳәар сгәы иауам ихьанҭа-харгьы. Уажәы аакьыскьа издыруаз аӡәы, маӡажәа бааԥсык сеиҳәеит, иҿы неихашәаратәы. Убрии
уажәи раахыс сгәы ҭыҵны ицауашәа избоит, ачҳара убриаҟара исцәуадаҩхеит. Ихьымӡӷысшьеит хатә уск еиԥшҵәҟьа. Ауаа зынӡа ицәиккит, рцәа иҭыҵит, иԥхасҭартәит аԥсҭазаара иамаз аԥшӡара! Ус иҟамзар базхәыцишь изеи-ԥшра ажәабжь гәымхоу ақыҭа ирыларҵаз? Леуарсеи бареи шәеишьцылан шәыҟоушәа, абри еиԥш ахлымӡаах рыларҵеит!.. Иҿы ашьаҟәада ҭашәааит уи раԥхьаӡа иаазҳәаз!.. Ирҳәо исаҳа-хьеит, атәыҩа қәа зхагылоу абнауа ҩы дыҟоуп ҳә а. Дагьбнауаҩны, атәыҩақәагь ихагыланы да-ныҟала, дзеиԥшроу бара базхәыц. Баргьы ибмаҳахьеи, Саида, ус иҟоу абнауаҩы дыҟоуп ҳәа? Леуарсагьы атәыҩақәа имагәышьоуп, иаҳҳәар иалаҳхузеи акәымзар. Ишыббо ако-лнхара дахантәаҩхеит, игәылацәа рмал дачахын дахьцара издыруам. Абас дыҟагәышьоуп ԥсаҭала ҳцәажәозар. Аха ишԥеизууеи, џьаҳаным иҭы-ԥхеит ус иҟоу ауаҩы. Иара изыҳәан зегьы дара роуп. Уи дыԥҳәысым, дхаҵоуп ихьӡуп. Ахаҵа ианоушьаша, аԥҳәыс иузланашьом, уи ауп арыцҳара. Бара сгәы балагәышьоуп, абарҭ ибхадырԥақәаз рзы абри сыӡӷаб гәакьак леиԥш…
Саида: Абри сауҳәарц аума сыззауԥхьаз?
Патыхә: Аиеи.
Саида: Ишԥазури, усыцхраа.
Патыхә: Саҭабымҵан, Саида. Иҟалап амаӡажәа ибасҳәаз даара бгәы еиҵанархазар, гәыбӷан сыбҭазар? Исымҳәар еиҳа еиӷьзаргьы ҟаларын, исзымдырит акәымзар… Саҭабымҵан амдырра исыхьыз.
Саида: Мамоу, иуазеи. Даара иҭабуп сыцәгьа иуаҳаз ахьсыҵоумкыз.
Патыхә: Бареи сареи ҳгәаанагарқәа еиԥшыми, Саида, сара убас сбықәгәыӷуеит. Сгәы иаанагоит, Леуарса изыҳәан ҳгәы иҭоу анагӡара уажәшьҭа иаамҭоуп ҳәа. Анцәа исамарҭал аныҟәгара ҳара ҳзы иуалԥшьоуп.
Инарцәымҩа даннықәалалак еиликаап анцәа иаԥиҵаз асамарҭалқәа заҟа еилаганы дыҟоу. Уа дахьнеиуа иреиҳәап ацкы ажәа, анцәа имаалықьцәа!
Саида: Нарцәыҟа ддәықәаҳҵап уҳәоу?
Патыхә: Ааи, шьҭа нас… Убасшәақәоуп ишыҟоу… Ҳгәаанагарақәа зеицәааӡарызеи, бара ибҭахугьы сара исҭахугьы анеиқәшәа…
Саида: Сара ара уаҳа сызтәом, умбои, сгәы ҭыҵны ицарашәа еисуеит.
Патыхә: Бҽаанкыл, сара даҽакгьы басҳәаран сыҟоуп. (Қьаадк аацәырган илиҭоит.)
Саида: Изакәзеи ари, изҩыда?
Патыхә: Бара ибысҭарц акәын, аӡәы ибзааиҭит. Иану сыздыруам, анцәа ибааит, аа, баԥхьа!
Саида: (даԥхьоит) «Сыхаара Саида!
Еицԥаҳҵәаз аҿҳәаразы ҳзеиқәымшәар ҟалап. Сусқәа хәыҷык ихынҭаҩынҭахеит. Анцәа илахь зоуша уаҩы ҟьашьык, шәҟәы гәымхак џьара исзалеигалан, сус аилкаара иаҿуп. Сара сзы-цәшәараҳәа егьсымам, аха схы сырқьиароуп, сыцәгьа зҳәазгьы дысзеилкаауазар, деилыскаар сҭахуп.
Сгәыӷуеит дук мырҵыкуа ҳаилгап ҳәа, Патыхә бицхраа акыр азы биҭаххозар.
Абзиаразы ҳаибабааит.
Ибызгәаку Заур».
Заури уареи шәабеибадыруеи?
Патыхә: Зауру?.. Сароу?.. Ҳаи, закәзеи ибҳәауа, Заури сареи ҳашԥеибамдыруеи, ҳаиуацәоупеи иареи сареи!
Саида: Ҳаиуацәоуп ба? Шәышԥеиуацәоу? Шәанбеи-уацәахеи?
Патыхә: Бара мышрак иақәшәаша, уи сара схы аҟара ҳаҭыр иқәысҵоит. Жьрацәарыла уамак ҳаизааигәамзаргьы, даара ҳаибаҭахуп. Санԥса лаб иаҳәшьаԥа
гәакьа иакәын, Заур иаб ԥсаҭа шкәакәа . Иаха ахәылԥазы, Заур аҩны даакы-дгылан абри асалам шәҟәы Саида џьаракыр дубозар исызлыҭ иҳәан, уҽыжәҵҳәа сшихьы-нҳалаз дмаагылакәа дцеит. Цәгьа дыццакуан ҳазхарагьы ҳзымеицәажәеит. (Ԥыҭк ус дгылоуп, нас иажәа инациҵоит.) Уажәшьҭа бареи сареи ҳус аҿҳәарагьы ҳалацәажәар ҟалоит. Сара сгәы излаанаго ала, абыржәы иааиуа амҽышаҽны аҿҳәара ԥаҳҵәап. Бара инықәыршәны Кыҷеи Камыгәи рахь бца. Банцо Ле уарса амҽышаҽны бааигарацы иаҳәа. Ахәылбыҽха аҩныҟа шәана-ауа, ибымдыруеи, амҩа ахықә аҿы игылоу аџь ду? Сара убри азааигәара арасара аҿы амҩа кны стәоит.
Аџь шәаназааигәахалак, сҽы амгәархақәа кәадахеит, ирӷәӷәа ҳәа иаҳәа. Иара бара бахь дааишт. Бара бҽыжәҵны, наҟ ԥыҭк бнаскьаны бгылаз. Схысуеит, инапқәа анҭацәым, аус данаҿу аминуҭ азы. Ус еиҳа иманшәалоуп.
Саида: Ухысуеит, аха уи иахылҿиааша ацәгьара зеиԥшроу атәы зумҳәозеи?
Патыхә: Акымзаракгьы захылҿиааӡом. «Ҳаицны ҳашнеиуаз, амҩан арҳәцәа ҳрылашәан, дыр-шьит» бҳәоит. Уаҳа акгьы аҭахӡам. Бара ибха-роузеи, акымзаракгьы!
Ибдыруазааит, ҳауаажәлар даара ишаҳџьыршьауа абри аус ҳзынагӡар. Дызусҭазаалакгьы аӡәгьы диҭахны дыҟам, зегьы дырцәымӷуп. Уиаҟара зысҳәозеи, уашьҭан бара бхалагьы еилыбкаара быҟоуп сажәақәа шҵабыргу! Бца, бца, ишысҳәазоуп, даҽа мҩак ыҟам, ааи, ааи! (Саида лыбӷа ԥҵәаны дцоит. Дкылԥшӡырҩуа дааиуеит Дамеи.)
Патыхә: Аӡәыр дуцума?
Дамеи: Сымацара соуп. Умшәан…
Патыхә: Ажәабжь ҿыцс иҟоузеи? Иҵабыргумашь
абри Махази Разани рзы ирҳәауа?
Дамеи: Иҵабыргуп. Урҭ амишәанқәа зынӡа ицә иккит, иаазқәылаз мшыбзиаҳәагьы саҳәара иаҟәыҵит.
Патыхә: Иҵабыргны иуҳәома?
Дамеи: Аиеи, анцәиныс!
Патыхә: Изакәызеи зырҳәа. Ирҭахузеи дара агмыгқәа?
Дамеи: Ирҭахузеи умбои, уара ҳаужьеит, ҳаԥсы ахьынӡаҭоу аколнхара ҳалҵуа убарым рҳәеит. Убри агитациа ҟаҵар а узҿу уаҟә ыҵ а кәым зар, уԥсӡы ахьымаауа удәықәаҳҵоит, уцәгьа ҳҳәоит рҳәеит.
Патыхә : Уара сара сзы џьара акы уҿыҵмыҩрызааит?
Дамеи: Закәызеи мшәан иуҳәо, гаӡас суԥхьаӡома?
Патыхә: Уигьы хәарҭам, аха уи аҵкысгьы узырхәыцша даҽа жәабжькгьы ыҟоуп. Иаха Бадреи Лагәсҭани ҭаркит…
Дамеи: Иҭаркит уҳәама? Ишԥа џьоушьҭ?
Патыхә: Иҭаркит, ааи. Аҵхыбжьон иаакылсын ирыма ицеит. Иугәаламшәои зны аклуб андырҳәыз?..
Дамеи: Уаҳа аӡәыр изы акыр рҳәо уаҳама?
Патыхә: Уаҳа ирҳәаз уиоуп, Лагәсҭани Бадреи ҭарымкыкәа даҽа ԥыҭрак иаанхар, аҭаҭын казармагьы рбылрацы ргәы иҭан рҳәеит, насгьы иаҵаргалалакгьы, ацҳагьы ԥхасҭартәрацы иҟан рҳәеит, ани уара зны угәы иҭаз… Иугәала-мшәои?..
Дамеи: Ыы, урҭ аҳаиуанқәа, изаҟаразаалакгьы уск уаҩ ҵас ирзынамыгӡеит! Сара сакәымзар, урҭ ашәыргәындақәа зынӡа иччархәхарц иҟан, уажәшьҭа, асҟаамҭа иагараангьы абахҭа иҭадырбаахьазаарын…
Патыхә: Ее, гьиди, Леуарсеи Ҟарамани арупапцәа рзы хаҵак дышԥаҟамлеи, даргьы ҳаргьы анышә ҳаицыҵа ндаз! Ее, Дамеи, Дамеи, уара мышрак
иақәшәаша! Уаргьы саргьы ҳаԥсыр акәмыз, аурыс ҳәынҭқар данԥсуаз! Сара исгәалашәоит, сабду ԥсаҭа шкәакәа аҳәынҭқар дызбеит ҳәа иҳәоны исаҳахьаз. Патырбықә ар рҟны дааизаап аҳәынҭқар, сабду даарылиԥхьан, абыржәы ужәҩахыр шысшьышьуеиԥш, ижәҩахыр шьышьуа афы-рхаҵа иҳәан, дирҽхәазаап. Аҳәынҭқар даараӡа дгәыбылҩын, уи ихаан акәын азакәанҵәҟьа аныҟаз. Ауаа ирыбаргәыз, ргәы ҭганы иҟан, ибарзаганха инхон, инҵуан. Лагәсҭани Бадреи егьызқәымыз, изеиԥшра уаа хьҩажьқәаз дара ианрысакьаҳәымҭаз, егьырхараӡамкәа иныбжьахәаша ицеит акәымзар!.. Иа анцәа, хыхь иқәтәоу, џьанаҭ гыларҭас ирыҭ, зыԥсабара зыԥсахыз ауаа қьиақәа!..
Дамеи: Урҭ ауаа макьана ишьым, ихәым, рыԥсы ҭоуп, уара иарбану рыԥсаҭа зуныҳәауа, иоурышьҭуазаргьы уздыруамеи?
Патыхә: Урҭ знык ирымԥыхьашәаз нхап ҳәа угәахәуама?
Дамеи: Уажәшьҭа сдәықәлар еиҳа еиӷьхап.
Патыхә: Уабацои?
Дамеи: Аус сымоуп… Иаҳамҳәац еибаҳҳәозеи, мшәан. Зегьы дара роуп, башоуп. Иаҳҳәеит, еиҭаҳҳәеит, аха акгьы ҳзалымхит…
Патыхә: Утәа убра ашьшьыҳәа! Закәызеи узлажьу, џьымхеит, сара ацәажәара сшаҿу уца сыздыруам аха, уаргьы саргьы ҳазҵысуа ҳахибарԥап. Иакәым акыр уасҳәарауашәа угәы иабама? Имаҷуп угәахәуама ҳазлацәажәауа аус дуқәа? Утәа сымҳәеи убра! Аколнхарақәеи ҳареи ҳцәа ҭибацароуп, иуаҳауоу? Иҳамбароуп ҳара урҭ!
Дамеи: Аколнхарақәа ҳрақәԥалар џьанаҭҟа ҳнарышьҭуеит, мамзар ҳнарышьҭуам, убасшәақәа ауп ишыҟоу…
Патыхә: Баша атәара акгьы иаԥсам, џьым! Аха
уара сара узлазбауала ак злыҵуа аӡә уакәым. Махази Разани наумҟәыҵҩрны ицеит. Ус саҳауеит, аколнхараҿы пату рықәны иҟалеит ҳәа. Уимоу, аӷьеҩусуҩ рҳәоу закәу сыздыруам, хьыӡқәакгьы рырҭеит ҳәа.
Дамеи: Аиеи, иӷьеҩусуцәахеит. Уи ахьыӡ даара иахыҽхәоит.
Патыхә: Ыы, ачарҳәаҩцәа гмыгқәа! Уԥшла урҭ ирыхьуа зеиԥшроу убап!.. Узгылоузеи уара, ушҳазӡа?
Дамеи: Баша схәыцуеит.
Патыхә: Баша ухәыцыр аҵкыс, аус злоу акы ухәыцыр еиҳа иузеиӷьын.
Дамеи: Ус злаӡам аӡәы акы ихәыцуа убахьоу?
Патыхә: Иухәыцуаз аасаҳәи нас!
Дамеи: Ибашоушәа избоит абарҭ уареи сареи ҳазҿқәоу. Убри акәын исхәыцуаз.
Патыхә: Сара ианакәзаалакгьы издыруан уара ушҽеимыз, уаҩы дуқәгәыӷратә ушыҟамыз, аха сақәшәеит убас, угәра самхагеит… Иуздыруам уара ауеи аҭахи, еицхыраарацы анцәа ишаԥи-ҵахьоу. Ауаҩы ҳарам иоуп, ауаҩы ицхыраара зҭахым.
Дамеи: Мшәан, уара уакәмыз, ауаҩы ицхыраара ԥса ԥас иало узеи, ухы узахәо зар уахә ала ҳәа сабжьазгалоз. Иухашҭма? Уара анцәа гәаҟра уақәимыршәааит, агәаҟра уақәшәар схы уеиӷьысшьарым, аха гәаҟра умаӡамеи, сабауцхраауеи?
Патыхә: Сара ҷыдала хатә гәаҟра сымам, аха ажәлар агәаҟра рымоуп, убарҭ роуп ацхыраара зҭаху иузеилкаауазар.
Дамеи: Патыхәи уареи шәҳацхраа ҳәа ажәлар иреиуоу аӡәы ҳнапы ианиҵо сара исмаҳацт.
Патыхә: Уареи сареи ҳазусҭцәада, ажәлар ҳреиуам уҳәашама?
Дамеи: Ажәлар ҳреиуоуп, аха изхәарҭоузеи, ҳмаҷҩуп. Ҩыџьа ҳауп иҟоу.
Патыхә: Ыы, уажәшьҭа еилыскааит. Реиҳа амч ахьыҟоу уҽадукылар уҭахуп, иахькәадоу ушәоит. Усоуми?
Дамеи: Ус акәзаргьы ҟалоит. Нас аӡәы акала дыҟоуп, аӡәы даҽакала. Сшәаԥырҳаԥуа адәы сықәзар аҵкыс, сҭынчӡа сцәарҭа сылаианы сыцәозар еиҳа еиӷьми! (Дласны дцоит.)
Патыхә: Дамеи! Дамеи! Уаангыл!
Алашара ыцәоит.
Аӡыхь аҿы.
Иааиуеит Заури Мақтинеи. Аӡы ржәуеит.
Мактина: Саида слыкәхшааит, ишакәым дҳазныҟәеит, ҳлырԥхашьеит, аха ахарара зегьы лара иҳа-злыдҵарым, уи ус ҟьац-мацыла иныҟәақәоз дреиуамызт, мчымхарак дақәшәазар акәхап.
Заур: Ахарара лара иҳазлыдҵарым бҳәоу!
Мактина: Сыԥсындаз, иуҳәақәо закәызеи, Саида иахьа иацы даабазма ҳара, еиқәҷаб иҟоу аҭыԥҳа цқьа, хшыҩлеи, ламыслеи иҭәу ахазына. Згәы иаанагодаз абри еиԥш рыцҳарак дақәшәап ҳәа. Иухьзеи, ус ушԥалыхцәажәои Саида!
Заур: Ус сшԥалыхцәажәои бҳәоу, уи лҵыхәала даҽазны ашә схыҵуа сыббозар, лаба дук аашьҭыхны схы бас. Исыхьыз сызхоуп, аиҭагәырҩа схы ала-сҵахуама!..
Мактина: Уара заҟа угәы ԥужәауа аҟара агәыԥжәара аҭахым. Макьана еилкааны иҳамам ҳ-Саида дзықәшәаз, лхаҵацара лхаршҭны, дзааӡаз рахь дызцаз. Сгәы иаанагом сара, уи хшыҩдарак илызнауит ҳәа. Цқьа уазхәыцишь даба ус акәымзар!
Заур: Дзықәшәазаалакгьы уажәшьҭа зегьы дара роуп сара сзы. Слырԥхашьеит, ахьымӡӷ слыргеит, ибаҳауоу, ахьымӡӷ слыргеит!
Мактина: Лара лыпатугьы шеиқәырхатәу узазымхәыцуазеи уара?
Заур: Уи бара базхәыцла бҭахызар, сара стәоуп исҳәауа!
Мактина: Бзиа дубозар, ус улыхцәажәомызт, аха бзиа думбозар акәхап!..
Заур: Бара заманала ибдыруеит сара бзиа дызбо дсымбоу, аха ибыздыруам, лара сара сзыҳәан лгәы зеиԥшроу. Бзиа сылбозар уажәгьы исзы-лузгьы сзылурымызт! Заа адырра сылҭарын дзааӡаз лашьцәа рахь дышцоз, аҿҳәарагьы уаҩҵас иахҳарԥарын. Сара уи азыҳәан гәыбӷангьы лысҭомызт аҽакгьы. Ԥҳәыс даазгоит, агәырӷьара сымоуп ҳәа ауаа саарԥхьан слырԥхашьеит, алаба саалырхеит. Сара лара лзыҳәан сшыҟоу, лара сара сзыҳәан дыҟазар, абри еиԥш азалым сақәшәомызт. Абри еилыбкаауоу ибзеи-лымкаауоу бара.
Мактина: Угәы ишԥаанагои, дзықәшәарыз Саида?
Заур: Исыздыруам, издыррацгьы сҭахым! (Ицоит. Даҽаџьарала иааиуеит Леуарсеи Саидеи. Рҟамчқәа ркуп.)
Леуарса: Бара бцеижьҭеи, Саида данааилак исшьуеит ҳәа сан гәогәышьык ыҵакны ачахра даҿуп, уаха акрыфара бзиа ҳзыҟалҵашт. Аҿаԥараҿы игылоу ауалыр хыстрацы иақәскын, аха сан илымуит, Саида даанӡа ихумтын лҳәан. Ҩымш-хымш раахыс ҩыда акрыфара ҳаҿуп. Ауалыр уаха ихаҳтыроуп. Мезгьы Саида даауеит, уаха аҩны-нӡа унабжьыс ҳәа иасҳәеит.
Саида: Мез ба? Данбоубоз Мез?
Леуарса: Дызбон уажәы аакьыскьа зны… Мез инаҩсангьы аӡәыки-ҩыџьаки ааиран иҟоуп. Ԥыҭрак ҳнеидтәалақәар цәгьам. Зны-зынлагьы уи еиԥшқәа аҭахуп, ауаҩы игәы ҿыхоит!.. Иаахҵәаны иаҳҳәозар, аҩны зегьы цәгьа быгәхьаагеит.
Саида: Саргьы даара шәыгәхьаазгеит. Леуарса,
сымш, уаанҿасишь знызаҵәык.
Леуарса: Ибыхьзеи, иҟалазеи?
Саида: Уаанҿас, мшәан.
Леуарса: Избан ара сзаанҿасуа, аџь ду аҿы макьана ҳамнеиӡацтеи? (Саида иаразнак лыԥсы ҩалыхҟьауеит.)
Саида: Уаангыл, Леуарса!.. Уаангыл, сымҳәеи! (Убри аамҭазы абнаҿы, аҵықьҳәа абџьарк ҭҟьеит, бжьы хәыҵагәа бааԥсқәакгьы неиқәган шьоукы нылеибагәеит. Леуарса Саида лаԥхьа уа днеиит, ларгьы иара инаишьҭарххны дынкылсит. Ианнеи, иҟалаша ҟаланы еилгахьан. Патыхә дзықәшәа изымдыруа, иԥсы ихыкәкәа, дцәышҟҟараӡа инапқәа дырҩаханы дгылан. Ртапанчақәа рыхәқәа цыр-цыруа ихаршаланы икәшан игылан Мези, Ҟарамани, Заури.)
Ҟараман: Аа, узлеишьуаз атапанча!
Мез: Уахәаԥшишь, ақәыԥшыга амазар убап! Заур, уара иуқәкны акылԥшра дшаҿыз, дхысны итапанча ақәыԥшыга ықәикәыцәааит, нас Патыхә иурҟа-ҵахуаз, игәы ахьцашаз ицеит, ирбаандаҩра Ҟарамани сареи зынӡа иаҳзымариахеит.
Заур: Уи сара схалагьы сизхон, аха шәара шәахьыҟалаз еиҳагьы еиӷьхеит.
Саида: Саҭоумҵан, сымш Леуарса…
Леуарса: Саида, сылашара!
Патыхә: Ыы, бара аамӡышәа ԥсцәеирымга! Саҵкыс биааит акәу!
Леуарса: Миха ишьа уӷрагәаны утәоуп. Уажәы сара стәгьы ублакьарц уаҿын. Аха дызхурҟьозыз, уара ам аҭ гызма л, зҭыԥ иқәҟьаз абр и аӡӷаб қәыԥш! Иузылухьазыз цәгьарас?
Ҟараман: Иудыруазааит, уажәшьҭа урҭ аус «бзиақәа» иҟоуҵахьоу зегьы узеизыкәкәараны ушыҟоу. Ӷәӷәала ацкы уҳәароуп, уаҳа ԥсыхәа умаӡам!
Мез: Саида, лчамадангьы зӷьычыз уара уоуп,
ахәымга.
Саида: Счамадан?
Мез: Аиеи, бчамадан! Ицәырдәаӷәы ишхәҵагылаз збеит.
Аԥарда.
Заур иҩны.
Саида: Ауаҩы, бзиа даныҟоу издырӡом рҳәоит, аха сара бзиа сшыҟоу здыруеит, сынасыԥ снапы иакушәа избоит. Исзымдыруа акызаҵәык ауп, изимоузеи абри ауаҩытәыҩса агәырҩа, гәырҩада аҟазаара ауазаап… Ах, заҟа дҭынчузеи гәырҩа змам ауаҩы!
Заур: Анцәа иҳаумҭан ҳара агәырҩа, иазаауазеи.
Саида: Сара сеиҭаизшәа схы збо сҟалеит. Абри шәара шәҿы сызҭагылақәоу зегьы ҿыцбараха избоит. Дунеи ахаан қьафураки, бзабааки срықәы-мшәаӡацшәа акәын сшыҟаз. Уажәы избо, исаҳауа зегьы сгәаԥхоит, среигәырӷьоит. Аԥсҭазаара сгәы аҳәо сҟалеит, агәра згоит, ҳаԥхьаҟа агәыхә-тәыхьӡара дуқәа шаҳзыԥшу.
Заур: Зегьы реиҳа бгәы зызцозеи бара?
Саида: О, сгәы зызцо… Сгәы зызцо уи акәын, ҩнеихагыла ҿыцк, ҩны бзиак ҳаргылар даара исҭахын.
Заур: Абар ассир! Бара анхара уиаҟара бзиа иббоит ҳәа сыҟаӡамызт. Бзиа иббаҵәҟьома?
Саида: Бзиа избоит. Уи иацызго иҟоузеи? Анхара дуқәа змоу ауаа ианакәзаалакгьы срыҵашьыцуеит сара. Анхара бзиа бзабаала уныҟәнагоит, адәахьы ауаҩы дӡырнагоит, асасцәа иҭаауа иалагоит.
Заур: Анхара ду бзиоуп, аха анхара ду амаҵура дугьы аҭахуп. Избан акәзар, убарҭ асасцәа ҳәа бызҿу мҩахыҵуа ианалагалак, рымаҵ утәхоит, аҳаҭыр рықәҵатәхоит, цқьа иузныҟәымгар иԥхашьароуп. Анаҩсангьы
исҳәарц исҭаху уи ауп, уажәы анхара акәым аҳаҭыр зқәу, аҳаҭыр зқәу зынӡа даҽакуп…
Саида: Уи ииашоуп, аха аказы суазҵаар сҭахуп, аколнхарахь аусура ацара уажәшьҭа иаамҭаны исыԥхьаӡоит, уара угәы ишԥаанагои?
Заур: Ибҭахызар ибзиоуп.
Саида: Исҭахуп, ааи. Иазхоуп шьҭа аҩны сахьынӡатәаз!.. Мактинеи сареи аус бзиан иаауларацы еибаҳҳәахьеит. Сара саннеилак аицлабра ҳабжьаҳҵарц ҳгәы иҭоуп.
Заур: Иабаргәузеи, зеиԥшыҟам! Шәара аҳәсақәа иага шәчақьуеит!
Саида: Сара уара макьана цқьа суздыруам акәымзар…
Заур: Ибзиоуп, абригадир сиацәажәап. Макьана сыҟазаргьы бзиа избон, бара сыхаара бҿы, аха сымцар ауам… (Иеицны ицоит. Адәахьы акәытқәа ҟар-ҟаруа иалагеит. Мактина ашырҳәа дындәылҟьан данԥшы илбеит, ашҭа акәындхә аҿы акәытҵара аԥхьа ахьшь нышьҭасны, акәҷарақәа иреиҳаз а кы м ҵарсны ишынаԥрыз. Уи аамҭазы алақәагьы ахьшь злаԥрыз ақәаҵа иҿҟьаса ишуа иныҵалеит.)
Мактина: Ишәмышьҭын, ишәкы абааԥсқәа, ишәмышьҭын!
Мез: Ҳаит, ҿаҵахә умоуааит, ахьшь ԥсцәеирымга, акәты рыцҳа шԥаҭоурхеи! (Мактина данынаԥш, Мез агә ашә аартра даҿын. Диԥыла рц лҿына лхеит.) Мшыбзиа!
Мактина: Абзиара убааит. Бзиала уаабеит. Уааи арахь, Мез!
Мез: Заури Саидеи аҩны иҟами?
Мактина: Мамоу, урҭ ыҟаӡам: Заур аусҳәарҭахь дцеит, Саида ӡыхьк аалгарц дцеит. Уааи аҩныҟа. (Мез
аҩныҟа днеиуеит. Днатәоит, нас…)
Мез: Мактина, сара акыр ҵуеит ибасҳәарц сҭахызижьҭеи… Ибгәалашәозар ҟалап зны бареи сареи аџьармыкьаҿы ҳанеиқәшәаз… Убасҟан сбеи-лаҳаит, убрижьҭеи гәаҟроуп сызҭагылоу. Саны-бзымхәыцуа аамҭа цом. Бзиа бызбоит!.. (Мактина лхы нарҟәны дтәоуп, аҭҳараҳәа лгәы еисуа. Мез ацәажәара даҿуп.) Бара ес минуҭ сгәы бҭоуп, ибдыруоу амшын заҟа иҵаулоу? Убас ауп сара сыбзиабарагьы шыҟоу бара бзы. Сыԥсыԥ алага-ҩагара балоуп, сшьа-сда иааҟәымҵӡакәа бырҭы-суеит, бара быбзиабара азыҳәан мацара адунеи сықәушәа избоит… Иҟалап сгәы иҭаз аҳәашьа цқьа исызмырԥшӡазар , аха ибдыр уаза аит, сыԥсы аҩыҭкаареиԥш бзиа бшызбауа!..Исҭахуп бара бгәы иаанагогьы саҳар.
Мактина: Уаха иуасҳәо сыздыруам, сазхәыцып, исараӡа даҽа ԥыҭраамҭак
Мез: Избан даҽа ԥыҭраамҭак, уаха исабҳәар иҟаларызеи?
Мактина: Ҳзырццакуазеи ар ҳашьҭоушәа! Уаасзыԥшы мчыбжьык, жәамш, усҟан иуасҳәап ааиу мапу!
Мез: Бара ҿа сабҳәар бҭахым, акы бацәшәоит изакәу сыздыруам. Аӡәы биазҵаар бҭахызар акәхап! Усоуми?
Мактина: Мап, аӡәгьы сиазҵааӡом. Сара схала сазхәыцыр сҭахуп, ахәыцра азин сымазар!
Мез: Ахәыцра азин бызымҭо дызусҭда, уи иақәиҭда, аха уеизгьы сгәы збааша ажәақәак сабҳәоз џьысшьон. Сылашара Мактина, сара иахьа абра бара бзы мацара сааит, егьбасҳәеит бзиа бшызбоз. Иҟалозар, ажәа ацкы сабҳәарц сбы-ҳәоит.
(Мактина даагылан, Мез диҿаԥшуа аҟыр-ҟырҳәа дааччеит, убас ирхааны, алыԥсаа дыззыгҿоу иакәзаргьы илахь ааиҵнахратәы. Мактина лыччара Мез уамашәа
ибаны «сара дысхыччама, мшәан» ааигәахәт иара. Иԥсахы еибакны афыр-ҳәа дҩаҵҟьан, дналымҵасны лхы лҿы ҩеигәыдр-ӷәӷәала лӡамҩа аҵәаҵәарақәа еимданы аҵәах-аҵәахҳәа днаргәӡит, нас лылақәа, лыцламҳәа, ашьҭахь лқьышәқәагьы иԥшааит. Ас акы ҟалап ҳәа згәы иаанамгоз Мактина, азнык азы мапгьы лзымкит, аха рқьышәқәаҵәҟьа анааидыла, ишлылшоз днеигәҭасит. Акҿаҩрахьы днеиҭаԥан, аҭӡамц аҟынӡа даннеи, дааҳәны ус ҿаалҭит.)
Мактина: Ааит, уара аламысда, изакәзеи иҟоуҵо? Заур даар иасымҳәар убап!
Мез: Нас, нас иҳәеишь уеизгьы сзакәу! Иага блакҭа брыцәгьаргьы напыла иҭыху апатреҭ ԥшӡа баҩызоуп. Агәаареи, амақарреи бхы-бҿы иана-алом. (Лышҟа иҿынеихоит.)
Мактина: Дырҩагьых уааиуама?! Умааин сымҳәеи сара сахь, иудыруазааит ишцәгьарахо!..
Мез: Саҭабымҵан, сыхаара, амдырра сыхьит! Бааи шьҭа ҳаинышәап, ҭынч ҳтәаны ҳаицәажәап.
Мактина: Уԥхамшьаӡои, узласыдтәаларызеи?
Мез: Иҟалазеи, арҭ былаӷырӡқәа ируазеи? Сбыҳәоит бымҵәуарцы, сара исхароуп зегьы… Бара сыԥсыр бҭахызаап, уи сара исыздыруамызт!
Мактина: Сара аӡәы дыԥсындаз ҳәа ахаангьы исымҳәацт! Сԥушәарц уаҿызар акәхап, нас дгаӡоуп ҳәа усхыччаларцы. Иҵабыргыми исҳәо, узсыхәаԥшуазеи?
Мез: Уаҳа сызхәаԥшуада бара сбыхәамԥшыр… Ибҳәақәо ссиршәа избоит, бара сышԥабхыччои сара! Бзиа бызбоит, аха сыгәра бгом, сажәа ацкы сабымҳәеит! Ишԥазури сара уажәшьҭа?.. Бара ибеиӷьысшьо адунеи уаҩы дысзықәым, бара сара ԥсыс бысхоуп, хаарас бсыҵоуп. Бара бсымамкәа адунеи аҿы мрагьы ыҟам, мшы каххаагьы ыҟам, зегьы лашьцароуп сара сзы. Исаҳәа, сбыҳәоит, зынӡа бсыгәҭасырц бгәы иҭоу иҭаму!
Мактина: Уиаҟара уаныӷьаҵәыӷьаҵәы угәра згоит…
Мез : Мактина, иса ҳә а ҭак! Исаҳәа цқьа, сбықәгәыӷыр ҟало иҟамлоу?
Мактина: Сара ашәҟәы узызыҩхьеит.
Мез: Изакә шәҟәузеи исзыбҩыз? Сара акгьы смоуӡеит!
Мактина: Изҩит, аха идәықәсымҵаӡеит, уажәы иусырбап…
Мез: Исырба, сылашара! (Мактина днеины ашәҟәы аалгоит, Мез даԥхьоит.)
«Уеиҭазбахит уара, сымш, ҳчараҿы, Саида маҟарас улыцны. Иуасҳәарызеи? Ҳаҩны лассы-лассы уааилар сҭахуп. Мап умҳәан, сылашара. Уара уҟнытә сзыҳәо рацәам, улаҭаԥшылара заҵәык ауп исҭаху…»
(Мез ашәҟәыԥхьара дааҟәыҵын, илақәа насыԥла иҭәны Мактина дналҿаԥшит.)
Алашара ыцәоит.
Иара уаҟа. Заур иҩны.
Мақҭинеи Саидеи.
Мактина: Иахьа аус буазма, бынзырхазеи асҟаамҭа? Ибыхьи, беишәара-еиҵараха быҟоупеи?
Саида: Акгьы смыхьӡеит, ус баша…
Мактина: Бгәы бзиамзар ҟалап?
Саида: Мамоу, сгәы бзиоуп…
Мактина: Иахьеиԥш былахь еиқәны бсымбацт. Ԥсҭбара ыҟоума?
Саида: Аӡәгьы дымԥсӡеит, аха арыцҳара дуӡӡа ҟалеит.
Мактина: Заур акрихьма?!
Саида: Заур акгьы имыхьӡеит, макьаназы деибгоуп, аха изхәарҭоузеи, Германиа ҳ-Совет тәыла иақәлан
аибашьра иалагеит.
Мактина: Ди, ди, ибазҳәада, ииашамзар ҟалап. Ас иаразнак аибашьра шԥаҟалоз, аӡәгьы имаҳа-ӡакәа?
Саида: Арадио иаҳәон рҳәеит, ақыҭсовет аҿы ауаа еизаны игылоуп, ажәабжь ҿыцқәа ирзыԥшуп рҳәеит. Афашистцәа ҳақалақьқәа абомбақәа рылажьны ауаа ндырҵәазаап. Урҭ иарбан қалақьқәоу сыздыруам, аха зегьы дара роуми, иҟалагәышьеит ҳзыцәшәоз аибашьра. Мышмы-жда дақәшәааит уи аԥшьызгаз!..
Мактина: Заур лассы даауеит ҳәа ҳамгәыӷуаз, ҳагәнаҳара зықәшәашаз, уажәшьҭа акыр да-анхару? Ҳаи, иԥсышьа цә гьахааит аибашьр а иа лага з, ҳашԥақәихи!
Саида: Уажәшьҭа аусқәа шыҟало сыздыруам. Ауаа рацәаны изыхнымҳәыр ҟалап.
Мактина: Избан? Уажәраанӡа ихынҳәуан, уажәшьҭа изыхнымҳәуазеи?
Саида: Уаҩы иимбац еибашьра духозар акәхап, иҟалаз аибашьра. Ус рҳәоит!
Мактина: Ҳара ҳҳәынҭқарра ӷәӷәоуп. Ҳара ҳиааиуеит, сара издыруеит.
Саида: Ҳаиааироуп, ҳамиааир ҟалома, ахәыҷы дгәыгәҭабмыжьын. Аҳәарақәа амхы иалоуп ҳәа сыҟоуп, ашҭа иҭацалан саауеит.
Мактина: Аҳәарақәа сара иаасцоит, бара аҩны быҟаз.
Саида: Сара сцар еиҳа еиӷьысшьоит, бара аҩны быҟаз.
(Леуарса дыццакны дааиуеит. Аԥсшәа наҳәаны.)
Леуарса: Сара авоенкоматаа аррахь исмыԥхьеит, аха зегьы дара роуп, саҳәан сцоит. Ара ҭыԥхәрас исымоузеи, иреиӷьу ҳтәыла аҵеицәа ахьыҟоу афронт аҿы сыҟазароуп. Смашьынагьы макьана аус ауртә иҟоуп, аибашьра амаҵзуцәа ирысҭоит, неиааигас ԥыҭраамҭак
рхы ишԥарзамырхәари!
Саида: Уаргьы ас аныҟоуҵа, зынӡа агәасакара саақәхеит, исымада-исыхӡыда?
Леуарса: Бара ахьҩежь хәыҷы дбымоуп, акы шԥабҳәо, ибыбаргәузеи!
Саида: Уи арыцҳа макьана дабаҟагәышьоу, дааӡатәуп, дыхьчатәуп.
Леуарса: Ибдыруазааит, уи ахаҵарԥыс насыԥла ҳара ҳаҵкыс дшеиӷьхо! Иҟалаз аибашьра аҵыхәтәанӡатәи еибашьрахозар акәхап…
Саида: Абзиара анцәа иҟаиҵааит, аха сеидроу иҟалаша?
Леуарса: Бымшәан, Заургьы деибганы даауеит. Аиааира ганы зегьы ҳабзиахәха ҳшыхынҳәуа ббара быҟоуп.
Саида: Анцәа иҳәааит!
Леуарса: Зны-зынла сангьы баалхылаԥшла, дгәыгәҭабмыжьын. Уи лоуп зықәрахь инеихьоу, иаҳа сзыцәшәо!
Саида: Аҳәсақәа ҳауп усгьы аҩны иаанхаз, аӡәи-аӡәи ҳаицымхыраар, ҳаибамбар ҳазхәарҭоузеи!
Леуарса : Агәкажьра хәарҭам. Ауаҩы дзықәшәалакгьы есымша иаԥхьаҟа абзиара дақәгәыӷуазароуп. Иарбан шәҟәу сгәалашәом, шәҟәык аҿы саԥхьа-хьеит, аԥсҭазаара аҵкыс аԥсра шзымиааиуа, избан акәзар, аԥсҭазаара иага азуургьы имҿиалар ауам, џьара иқәухыргьы даҽаџьара иҵысыхуеит, иара атәала ицоит.
Саида: Уиала иуҳәарц иуҭахузеи, сызкәыхшаша, Леуарса?
Леуарса: Сгәы излаанаго ала, адунеи аҿы ҳара иаҳиааиуа мчы ыҟам. Ҳара ҳаззықәԥо асамарҭал аӡәгьы изаҵархом. Уи изызҳауа аҵлаҿа иаҩызоуп, амахәҭақәа коуҿаргьы аҿыцқәа ылнагоит, ԥаса аҵкыс ииаҵәаны
иԥшӡаӡа иазҳауеит, ааԥынра анааилак, зынӡа ихазынаха ишәҭы-какаҷуеит.
Саида: Леуарса, акы уасҳәарц сҭахын…
Леуарса: (Илҳәарц илҭахыз дырны.) Абра аџьа афронт аҿы бықәԥа, саҳәшьа, араагьы иаҭахуп ақәԥара. (Алашара ыцәит, асцена ааҳәуеит, ашәа ҳәауа ачаи хырхуеит)
Цацу: Ари Саида ҳалмыхәеит бдыруоу? Бара бгәы ишаанаго сыздыруам, аха сара уажәшьҭа еилыскааит бзанҵыкгьы ҳлыхьӡараны ҳшыҟамыз.
Кәакәала: Заур иԥшәма дыфраԥҳәысхеит, аҳәсахәыҷқәа ахьмыӡӷ ҳлыргеит.
Цацу: Блыхәаԥши, блыхәаԥши, сбеисоит ачаи ҿыхны акалаҷкәыр иахьҭалԥсо ббозар, лнацәкьарақәа улаԥш рхьымӡо ауп аус шыдлыруа, иузгәаҭаӡом, убриаҟара дласуп.
Ҳамида: (Дааиуеит.) Уа, мшыбзиақәа, сыӡӷабцәа хьырҵәаҵәақәа! Шәаҿуп акәу аусура? Аԥхӡы шәагеит, шәара неиҭамҳәақәа! Саида ҳлыхьӡоит ҳәа шәыҽзышәшьуазеи, шәара хлаҳәадақәа. Шәара шәакәхума Саида илыхьӡо, шәара ага-ӡақәа! Агаӡа ила шакәу шәзымдырӡои аҟәыш ихы злаҭиго, зегьы иара иеиԥш иҟәышхар иӡбахә зҳәода, ихьӡ ҭызгода? Иашами исҳәо, сыӡӷабцәа таташьқәа?
Цацу: Бшаҟәыҵра, бдинаныс, Ҳамида, ибҿашәалак ажәақәа рҳәара!
Ҳамида: Уиаҟара быҽхабмырззалан, дихеит, бара беиԥшгьы аӡәы даабахьеит. Лахь еимаадар бҭахызар, аа, сахьыҟоу, уи иаҵахаша Ҳамида лакәхааит. Ари аӡәы сышԥеимырҳәазари ҳәа лгәы иаанагоит! Илыздыруам лара, ус иҟоу аҿабырҳацә макьана дагьшымиц, дагьшымшәыц. Ахаҵацара мариоу џьылымшьахуеи, ус лара дымсааит… Аиеи, ди, Кәакәала, убасоуп аусқәа шыҟоу!
Цацу: Закә бзузеи ибымоу, бҭарблааите! Фу, бышԥасцәымыӷхеи!
Кәакәала: Былҟәаҵ, илзыбуазеи аҭакәажә ҟармыгәажә, илҭаху лҳәааит, џьаҳаным дцеит. Бара ани лыбз иаҳәо ада цәгьара шлыҵам бдыруоу. Бгәы ԥыбымжәан, иаԥсам. Дыԥшқам, дҳасым, рыцҳа, илҭаху лҳәааит, иаҳцәылгап зыбгәахәуазеи. (Дааиуеит Ҟараман.)
Ҟараман: Бзиа жәуит!
Зегьы: Абзиара умазааит!
Ҟараман: Шәыԥсы ааиҭашәк ԥыҭрак. Шәҽааизыжәгеи, снашәацәажәар сҭахуп. Аҩызцәа! Ишәыдысныҳәалоит аиааира ижәгаз! Аԥхьагылара ацәаагеит ҳзацлабуаз ахԥатәи абригада. Ари аӡәыки-ҩыџьаки шәыла иҟалаз усым, инеибеиԥшны зегьы шәусеицура иабзо-уроуп. Иага ус акәзаргьы, Саида хазы далкааны ҳлыхцәажәар ахәҭоуп. Избан акәзар, уи лхы иадылҵаз зегьы дреиӷьны иналыгӡеит. Иаци иахьеи лнорма хынтә рыла иазлырҳаит. Цацу лакәзар, уигьы хар лымаӡам. Ԥыхьа мышктәи лнорма еергьҳәа иналыгӡон, даазқәылаз лмусҭа иазлырҳаит нормаки бжаки, аусура лҽаглырхом, лмусҭа цқьоуп. Сара ишәасҳәар сҭахуп, ҳко-лнхара иалоу ԥҳәыск ллеишәақәа зеиԥшроу. Уи ԥҳәыс быргуп, лыхпату ақәҵаны леиҵбацәа лҿырԥшратәы аусура ацынхәрас, лыбз даасуа дгәароуп, ибзиоуп амам, ицәгьоуп амам, аԥша иаалҿанагало лҳәоит, зны-зынлагьы аӡәи-аӡәи ааичлырчар цәгьа илымбо дыҟоуп. Абырг дышбыргу идыруазароуп, ихы аҳаҭыр ақәиҵо-зароуп. Ауаа аԥхӡы ныԥхьаҳәо уаха-сахаҳәа аусура иаҿуп. Лара зегьы иахьырбарҭоу ассаа ҳәа аӷазқәа дрыбжьаланы дкәашоит. Ари аколнхацәа рус арӡра акәӡами измааноу? Иԥхашьароуп, ди, Ҳамида, иԥхашьара! Быԥшқам, бҳасым, ибыхьзеи абааԥсы! Ибасҳәо абри ауп, абарҭ блеишәақәа банырҟәамҵ,
бшаҳзымчҳауа бдыруазааит… Ҳабригада иалоу рхы иацәыԥхашьо иҟалеит бара бҵыхәала!
Ҳамида: Ишԥоуҳәеи, ишԥа? Сара соума шәыбригада зырԥхашьо, ыы? Ауаа зегьы бреицәоуп ҳәа соуҳәеит акәу? Сара еицырдыруа Ҳамида, Кәҵиҵ иԥҳа соума абри еиԥш асаашьа зоуҳәо! Ухы егьҭам, џьым, ухы, мамзар зегьы иреицәоу ауаҩы дубахьоу! Ари адунеи аҿы еиӷьу-еицәоу нҵәаӡом, сара сзеиӷьу иагаҩы ыҟоуп, уиаҟара бзиара збааит. Уара хәаша убригь уздыруам, нас сыбригадирхуп ҳәа убарбаруа уцәажәоит! (Ус лылаԥш дааҵашәоит Уардика.) Закәзеи, дихеит, былақәа кыларҵыҵны бызсыхәаԥшуа, иахьада сбымбаӡацшәа? Иаасаҳәишь исыдыббалаз?
Уардика: Сара исхарагәышьоузеи, дихеит, акырбасҳәама? «Аҽы иазымиааиз акәадыр дасуан» ззырҳәогьы абриакәзаап, ассир збоит, сызхлырҟьозеи, мшәан!
Ҳамида: Усшәир сҭахым, урыцҳасшьоит, сара саасҭа зан лкыка иаҵоу асаби уиҩызоуп, иудыргәышьоузеи уара рыцҳа! Ишаасоуҳәара уабиԥсаныс, иахьа абра сахьыкәашаз аӡәыр иԥырхагахама? Ус егьыҟамзар, саашәыкәыхшоуп, иарбану аҭыӡшәа зсылшәхуа. Сара сакәым, аха изҿа-шәалак зҳәаҵәҟьо шәара шәоуп. Аусура акәзар шәызҿу, џьымраа, хар сымаӡам. Иахьа хәба-фба килограмм ачаи ҿысхуеит. Уи шәара иагьшәцәы-рацәоуп.
Ҟараман: Хәба-фба килограмм ируазеи, бара килограмм ҩажәа нормас ибыдуп.
Ҳамида: Килограмм ҩажәа шәара исыдышәҵаз ауп, сара истәӡам, сара заҟа сзыҟаҵо ауп. Еилы-шәкаау шьҭа?
Цацу: Ишааҳабҳәара, бдинаныс, шьжьымҭанла зеиԥшаамҭаны баауазеи аусура? Усура баауоу, лафҳәара баауоу?
Ҳамида: Атеиԥш сышәкит зегьы, егьырҭ егьызрашәымҳәозеи, џьымхеит? Шәлыхәаԥши, ани амри ԥсцәеирым га! Ма моу иҿ ылхӡом , ларгьы сар гьы ҳаиҟаро уп, нас егьзлашә ымҳә озеи, шә хаҵкы, шәылцәыԥхашьома?
Ҟараман: Уа рдика дусуҩ бзио уп ҳәа ианакәзаалакгьы даҳмырҽхәаӡацт. Аха иаадыруеит дышҭынчу, илылшо азы лхы дшамеигӡо. Сгәы иаанагоит, дук мырҵыкәа лмусҭа иазлырҳап, аӡәы ишьҭахь дымгыло дҟалап ҳәа.
Уардика: Ишыжәбо ҳаамҭаз, зегьы аус бзианы иаауроуп, ажәа шәысҭоит, уаҵәы инаркны есымша нормаки бжаки анагӡара схы ишадысҵо. Даҽакгьы шәасҳәар сҭахуп… Асоцеицлабрахь слыԥхьоит Ҳамида!
Ҳамида: Ди, ди, Уардика боума асоцеицлабрахь исыԥхьаз, ибгәаӷьызеи бхыбсеит! Сара Кәҵиҵ иԥҳа дуӡӡа сыҟны, бара архьына рыцҳа ибылшап зыбгәахәуазеи! Ибзиоуп, мап сҳәом, исыды-скылоит бызсыԥхьаз, аха ибдыруазааит, Ҳамида лхы иадылҵаз даҵахан ҳәа шыҟамло…
Ҟараман: Ҳаҭырла, гәыкала ҳнапы еикәыршаны аус зеицаамурызеи, шәыххь згеит, иҳабаргәузеи, ҳҭынчӡа ҳаҩнқәа рҿы ҳаҟоуп. Ҳаҷкәынцәа ракәзар шәызҿу, урҭ амца иалагылоуп, ҳара ҳзыҳәан ашьа карҭәоит, рхы иамеигӡакәа. Урҭ раҳаҭыр аабароуп, ҳгәы рзыбылуаны ҳаҟазар , аколнха-раҿ ы цынхә рара рзаауроуп.
Саида: Ҟараман иаҵкыс еиӷьны сара исызҳәарым. Уи ажәа ҟәышла дҳацәажәеит. Аха сара ишәасҳәар сҭахуп сгәы иаанаго акык-ҩбак. Аа, абар аԥшәма иҟнытә исоуз асалам шәҟәы, диаргеит зынӡа иахьеиларҵо аҭыԥахь, ижәдыруеит уа иҟоу зегьы аԥсреи абзареи ишрыбжьоу, нас угәы ирыцҳанашьаратәы иҟами урҭ?! Аха арыцҳашьара мацара зхәарҭоузеи. Сара излеилыскаауала, ҳара ашәақь зкым, абра иҟоу доусы ҳҟыбаҩқәа ирылшо ала ацхыраара ҟаҳҵароуп, уи ар рымч арыӷәӷәоит. Ар аныӷәӷәаха, аиааира ргоит, аибашьрагьы ирласны еиқәтәоит. Сара оумак сылшоит сҳәом, аха ишыжәдыруеиԥш, аӡиас дуқәагьы цәыкәбар цәыкәбар еицылоит.
Сынтәа аарҩара аамҭоуп, ачаибӷьы ишаҳҭаху еиԥш иазҳауам, аха, иага ус иҟазаргьы, иахьа-рнахыс схы иадысҵоит, есымша ҩба-ҩба норма иреиҵамкәа ачаибӷьы шҿысхуала. Абра иҟоугьы иҟамгьы сҩызцәа аҳә са сшәыԥхьоит, шәмусҭақә а убриаҟара иазшәырҳаларацы. Ари сара зегьы сшәеиӷьуп ҳәа исҳәом, аха смусҭа иазсырҳар сҭахуп.
Ҳамида: Сгәы иахәеит ибҳәаз.
Алашара ыцәоит.
Ленин ихьӡ зху аколнхара иалоу аколнхацәа рыԥсшьамҭа.
Леуа: Мшыбзиақәа!
Зегьы: Бзиара убааит! Уааи, Леуа, утәа!
Чагә: Ажәабжьс иҟоузеи ашьха, Леуа, иҿыцу акрудыруама?
Леуа: Ашьхаҟа иҽеиу егьыҟам. Иацы дыршьит ҳара ҳтәқәа иреиуоу зеиԥшыҟам ауаҩы.
Абжьқәа: Ауаҩы дыршьит уҳәама?.. Дызусҭада иршьыз?..
Леуарса: (Иаархҭыгәлаз.) Иршьда, ианбаҟалеи, дызхыршьаазеи?
Леуа: Иаха ахәылбыҽха иааилашәшәахьан еиԥш аамҭазы, аԥсҭа дҭаланы днеиуан амилициа реиҳабы Беслан. Дук ицәыхарамкәа ааигәара аҿаҟьаҿы ибеит, ахәада иқәгоу амҩаду ихаларц зҽыԥхьакны инеиуаз
хәҩык ауаа. Беслан ибжьы рықәиргеит: «Шәызусҭцәада инеиуа, шәаанҿас!» ҳәа. Аха дара еиҳагьы ирыӷәӷәаны идәықәлеит. Беслан ибжьы еиҭанрықәирга, ахысра иалагеит. Ҳара ҳтәқәагьы ԥшуа иҟазма, иҟалеит аиҿахысра ӷәӷәа. Рыцҳарас иҟалаз уи ауп, абааԥсы зуз ахьыҟаз ҳаракыран, ахыхьчараз иманшәалан, ишырҭахыз ирбарҭан изеихсуаз ауаа. Уи иахҟьа-зар акәхап, Беслан дызгарыз ахы иқәшәеит… иара уаҵәҟьа дыԥсгәышьеит.
Абжьқәа : Ҳаит, цәгьарамзар бзиа иақәымшәааит, иҟарҵазеи! Иаууеи, Беслан рыцҳа, дзакәытә хаҵа бзиаз!
Леуарса: Ацәгьа зуз рзеилкаама?
Леуа: Мамоу, макьана еилкаам, ирыцәцеит, аха даргьы аӡәы дхәуп, иахьыҟаз ашьа каҭәаны ирбеит.
Чагә: Ацәгьа згәы иҭоу ауаа акыр рылшозар, аус еиқәаҵәақәа рныҟәгара иалагеит, аԥсра рықә-шәандаз. Маҭәас иршәыз ҳәа акыр уаҳама?
Леуарса: Изусҭцәазаалакгьы, аӷа ицхраауа роуп. Уажәшьҭарнахыс ҳагәҽанызаара зынӡа иҳа-рӷәӷәароуп, избан акәзар, ҳаҩнуҵҟагьы иҳалазар ҟалоит убри еиԥш ауаа, уажәы-уашьҭан ҳәа анемец иаара иазԥшу. Ус иҟоу ахәаԥсақәа рҭыҩрақәа иаарҭыԥаны реиҳа иахьҳахьуа рыцҳа-мҭақәа ҳаларҵо иалагоит.
Аӡәы: Араатәиқәазар ҟалоит Беслан дызшьыз, ауаҩыцәгьа дҳалам зҳәо дабатәи хагоу иахьатәи аамҭазы!
Еқәыԥ: Ее, дадхеит, ламыс змам аӷа ҳашьхақәа дырхыҵзар акәхап. Амҩахәасҭақәа изырбазгьы шьоукы ҟалашт, мыждара иақәшәааит урҭ сара исныҳәаанӡа. Иҳаԥсыхәозеи, анцәиныс!
Леуа: Ашьхаҟа идәықәысҵеит жәпаҩык. Ацәгьа зуз анышә иҵалазар ишәасҳәозеи акәымзар, урҭ рыԥшаап.
Леуарса: Ԥыҭрак шәаасзыӡырҩы, аҩызцәа. Иахьа ашьжьымҭан апартиа еизара ҳаман. Аизараҿы ҳалацәажәон ауаа аҽқәа рыҭаны ашьхаҟа рдәықәҵара азҵааратәы. Ари аус уажәы ҳколнхара мацара акәымкәа, араион аҿтәи ако-лнхарақәа зегьы имҩаԥыргараны ирыдуп. Уи анаҩсангьы еиҿыркаа уеит, аҩ нуҵҟа ацәгьоура иақәызкуа рақәԥара иазку абаталионқәа. Урҭ иҟарҵарц ирыду аус мҩаԥгатәқәа макьана исыздыруам, иахьа араион ахь ҳцараны ҳаҟоуп, уа иҳарҳәашт. Ҳколнхара аҟнытә идәықәаҳҵароуп ҩажәи жәаҩык ауаа. Жәҩык ашьхаҟа ицароуп, ҩежәи аӡәык – ацәгьауцәа рақәԥара иазку абаталион ахь.
Еснаҭ: Оумашәа избоит абарҭ ишәҳәақәо зегьы. Шәгәы иаанагома шәара, ажәҩан иаҵакьысуа ҳашьха дуӡӡақәа дырхыҵны анемец абра даап ҳәа. Уаҩы дахьхыҵша акаҵәарақәа зегьы рҿы ҳар амҩа кны итәоуп, егьирахь уаҳа амҩа абаҟоу. Даҽаӡәы шәиҟәаҵ, иага дшәарыцаҩ ҟазазаргьы ахрақәа дзырхыҵуам, нас шәзыцәшәо арбану, сара исзеилымкааит. Ргәы зҭышәҟьозеи ауаа?.. Еиҭасҳәахуеит, исзеилкаауам шәзыцәшәо, ауаа русқәа ирԥырханы ашьхаҟа издәықәышәҵо. Исзеилкаауам, исзеилкааҵәҟьом аиаша шәҭахызар…
Еқәыԥ: Еех! Еснаҭ, Еснаҭ! Иҳахәаша ииҳәарызеишь ҳәа сшузыԥшыз, ала иаҟаҟаз аԥылгыды ыршәны инаҳалоужьит ҳаимурбӷьыжәыр уҭахушәа? Аӷа ииҭаху ҟаиҵааит, шәиламкьысын ҳәа ауп иҳауҳәаз. Излоугәаӷьызеи абри уара? Аӷа ҳааҵраҿы дааин даныҟоу аамҭазы, агәаҵәа зыӷроу ахаҵа ҭынч аҩны дызтәару, угәы ишԥаанаго?
Еснаҭ: Иуҳәо закәзеи, Еқәыԥхеит, «ҭакәажәык бжь-цуҭак лыгәхьаан, лара аӡәгьы дигәалашәаӡомызт» рҳәоит еиԥш, уара шьҭа уажәит, аҩны утәазар еиҳа еиӷьымзи. Зегьы ирдыруеит уҷкәынцәа ҩыџьа афронт аҿы иҟоуп, еибганы анцәа иааишьҭааит, аха еибганы иаауоу имаауоу уздырӡом, урҭгьы уаарызхәыцрауазеи, раб уоуми, уҭакәажә лымацара аҩны дтәоуп, уигьы
дрыцҳаумшьаӡои!
Еқәыԥ: Сыҷкәынцәа рҭыӡшәа уаламцәажәан, Еснаҭ, уара ишуҳәаз еиԥш, ҩыџьа ракәым, миллионҩык аԥацәа сымоуп сара. Аибашьра ианалгалак ашьҭахь, убарҭ зегьы аԥсҭазаара бзиа роур сҭахуп, убри азыҳәан ауп схы аџьабаа засырбо, уара иузеилкаауам акәымзар. Сара стәқәаҵәҟьа ракәзар узҿу, урҭ рзыҳәан сгәы каршәны сыҟоуп, иазбан уҳәар, ианаҭаххо аамҭазы сдырԥхашьап ҳәа сшәом. Аӷа ицәшәаны ишхьамҵуа здыруеит, нас уаҳа иарбану. Сажәит, аха макьана сыԥшь-махак еибгоуп, оумак сылымшаргьы исылшақәо ыҟоуп. Тәамҩахәыс исымоузеи аҩны, шәиԥхьыӡ згымхаша аӷа иқәхразы ҳколнхара сацхраароуп, абџьар скым, аха уи егьоурым, аҳәынҭқарразы амал рҳара абџьар дууп.
Еснаҭ: Анцәа иҳәааит, анцәа!
Еқәыԥ: Нас угәы ишԥаанагои уара? Аиааира анаагалак сыҷкәынцәа аҩыџьагьы еибга-еизҩыда ихынҳәит ҳәа ишысыԥхьаӡо узымдыруеи! Разҟы рым аӡазар иагьыхынҳәуеит ур 0. Абасо уп сара сшахәаԥшуа, уара ушахәаԥшуа сыздыруам.
Аӡәы: Еснаҭ дышуаҩ ҟәышмыз ианакәзаалакгьы издыруан, аха асҵәҟьа дыҟоуп ҳәа сыҟамызт. Закәзеи иҳаиҳәаз, ассир збоит, уара!
Еснаҭ: Ыы, ишәасҳәазеи уиаҟара хырзаманс? Уара зынӡа ҽадас суԥхьаӡозаргьы сара, ԥыҭ-чыҭқәак шеилыскаауа ануба иџьоушьеит, уи акәхап иухьыз. Иудыруазааит, ишабалак сыхцәажәара азин шусымҭо.
Чагә: Мап, уҽадоуп имҳәеит иара. Абра иҳауҳәаз ажәақәа иҳәатәымкәа иҳауҳәеит, ихшыҩ ажәам, убри ауп ииҳәаз, уаҳа акымзаракы.
Еснаҭ: Иҳауҳәаз ажәақәа хшыҩ ажәам уҳәар аҵкыс изхуҳәаазеи ҳәа уҵаар еиҳа еиӷьымыз. Сгәы иалоуп аамҭа баша иахьшәырӡуа, шәымч ахьы-шәшәо.
Аколнхараҿы адҵақәа иҳамоу еиӷьны аус рыдулара ацынхәрас ауаа шәрыгәҭасны ашьхаҟа идәықәышәҵоит аҭабиақәа рыжразы. Анемец акаҵәарақәа дырхыҵны иҿааихозар, урҭ аҭабиа хәыҷқәа дааныркылап ҳәа уақәымгәыӷын. Сан лыԥсаны ,ихашәҵозар, аӷа игәаӷьны абра данааи, иаразнак деимҿыжәжәа дшықәырҵо, ашьха ауаа дәықәҵаны ацхыраара ҟашәымҵаргьы, уи ихьша имыхьыр ҟалом.
Леуарса: Уцәажәашьақәа злаҟоу ала, зегьы реиҳа удыруашәа ауп ушыҟоу. Абаталион еиҿышәкаа ҳәа аиҳабыра иҳадырҵазар, еиҿаҳамкаар шыҟа-мло узымдырӡои, насгьы уи ҳара ҳамацара иаҳтәым, араион зегьы иазеиԥшуп. Ҳара ҳтәқәа реиԥш егьырҭ аколнхарақәа рҟнытәгьы ауаа алалоит. Аиҳабыра иҳадырҵеит ҳәа мацарагьы ҳахәамԥшыроуп ҳтәылаԥсадгьыл аҩнуҵҟа ахьча-разы ацхыраара шыҟаҵатәу. Уара иуҳәо аӷа иоуп иззеиӷьу, уаҳа аӡәгьы!
Еснаҭ: Ас ишышәҳәаҵәҟьо ишәарҭазар, ҳтәылаԥсадгьыл ахьчара еиҳа ирыӷәӷәатәуп, ҳәарас иаҭахузеи. Ашьха цатәызаргьы ҳцароуп, сара уи мап шԥасҳәои! Арҭ исҳәаз ажәақәа акыр ихәарҭаз џьышьа исҳәеит, схы уаҳа заԥымҟозар акәхап.
Леуа: Еснаҭ, аказы суазҵаар сҭахын, уажәы аакьыскьа ҳахьшьцәа аԥсҭаҿы урбо н. Иҟоуҵоз, удинаныс, аԥсҭаҿы ишааҳауҳәара?
Еснаҭ: Амҽышазы акәхап уанаҿу?
Леуа: Амҽышазы ауп, ааи. Ахәылбыҽха иааилашәшәахьан еиԥш аамҭазы, анаара уаҿаланы унеиуан, аҩада ухы рханы.
Еснаҭ: Уара ианакәзаалакгьы ауаҩы аҵәы илаҵара бзиа иубоит! Гәылак, злакы игәы ахьнурхара уашьҭоуп, убри азыҳәан мацара ушаны адәы уқәырҵазшәоуп ушыҟоу! Сара аԥсҭаҿы сшыҟаз зӡом! Соуҟарраа рҿы сыҟан, уаҳа сабаҟаларыз зугәахәуа?
Леуа: Соуҟарраахь сыҟан ба?
Еснаҭ: Ааи, Соуҟарраарҿы сыҟан. Ажәхьа имсхәҳауеит ҳәа сцеит.
Леуа: Иашәииу, шәииу, ииҳәо закәызеи! Уара ахш ужәыр зҭахым анцәа дишьааит, уи акәым аус злоу. Соуҟар ижәхьа иҭиижьҭеи ианбыкәу, уи уара зеиԥшыҟам ала иудыруеит. Ажә уҭахызар, Соуҟар иахь уцаӡомызт, даҽаџьара уцон, ҳау-жьарц уаҿуп акәымзар.
Еснаҭ: Ишәаҳауеит зегьы, ари ауаҩ исеиҳәаз агәыԥжәага! Иусс иалоузеи, шәхаҵкы, ажә аасхәо иаасымхәо сара избап! Усыдызцалазеи, џьым, уаҳа ҳәатәы умаӡами, иуҭахузеи, закәызеи?!
Леуа: Акгьы суднамцалаӡеит. Судызцалаз убри ауп, алабҿаба уҳәоит, абра иҟоу зегьы зжьоит ҳәа уаҿуп. Абарҭ зегьы шәылаӷырӡ смоуааит аиаша сымҳәозар, амҽышаҽны сара Соуҟарраарҿы сыҟан, аухагьы убра сыԥхьеит, аха Еснаҭ
Леуарса: Еснаҭ амҽышаҽны дахьыҟаз даҽазны еилаҳкаап. Шьҭа иҳарццакып, уи аҟара ҳҽеидҳархаларым. Абра итәоу зегьы сшәыҳәоит аамҭа ӷәӷәа ҳашҭагылоу еилышәкаарц, доусы шәнапы иану аусқәа зыԥшра ҟамҵакәа рынагӡара шәала-гарц. Ижәдыруазааит амашьына дугьы бру хәыҷык анагха еиқәшәаны аус шазымуа. Убри иаҩызоуп аколнхарагьы. Аӡәы инапы иану аныҟаимҵа, инеизакны аусқәа ирныԥшуеит. Убас ҳмыхьааит, убри ауп ишәасҳәауа.
(Зегьы ҩагылан аусура иалагоит. Ҷкәынак дааиуеит, Леуарса ииҭоит шәҟәык, Леуарса дласны дцоит, алашара ыцәоит. Алашара аныҟала иара уа иаабоит Леуарсеи Нуцеи рымацара.)
Леуарса: Иҟалазеи, Нуца, бышәҟәы исзаабышьҭыз башьҭаххы баргьы бааит?
Нуца: (Дхьаԥш-кәаԥшуа, лыԥсы ӡаны.) Леуарса!
Леуарса: Изакәзеи, иҳәа иаарласны.
Нуца: Абри абжьарак Еснаҭ ҳаҩны анеира хҭеикит. Саби иареи еибадыруеит. Ԥасагьы ҳаҩны днеилон, аха уажәтәи иааишьақәа сгәаԥхом. Избан акәзар, саб имихәҳауеит аҩи ашәи рацәаны, иахьиго, изҿеиҵо сыздыруам… Сара уи дахьцо-дахьаауа еилыскаандаз ҳәа сашьҭамызт, аха аакьыскьа зны игәасҭеит, ҳаҩны ддәылҵцыԥхьаӡа ақыҭарахь акәымкәа, ашьха даҿаланы аҩада дышцоз. Иуцәызӡар зхәарҭоузеи, абри анеилыскаа игәра сымго салагеит. Ҽнак зны ихы ахьирхо збароуп сҳәан сыҽӡаны сишьҭалеит, иагьызбеит дахьцоз. Аԥсҭа дҭысны ддәықәлеит аӡы ҵәыҵәы злысны иаауа ахаҳә ҟаԥшьқәа шыҟаз. Иумдыруеи уи аҭыԥ?
Леуарса: Издыруеит.
Нуца: Убраҟа сара избеит, зхаҟынтә зшьапаҟынӡа бџьарла еиқәныхла шьоуки иареи шеиԥылаз.
Леуарса: Заҟаҩы ыҟаз бгәалашәозар?
Нуца: Жәаҩык рҟынӡа сыԥхьаӡеит… Убарҭ роуп афатәи арыжәтәи ззигоз…
Леуарса: Даара ибзианы иҟабҵеит. Гәҩарас иҳаман адиверсантцәа дрыцхраауеит ҳәа. Даара иҭабуп еилыбкааз ахьсабҳәаз!
Нуца: Абна алымҳақәа амоуп, иӡырҩуеит, икылԥшуеит рҳәоит.
Леуарса: Бымшәан!
Алашара ыцәоит.
Ашыцҵла аҵаҟа. Уахынлоуп.
Ауаҩышәпа: Уара ҳҩыза қәҿиара рыцҳа, уҳацәҭахагәышьеит агәырӷьара амш ду ҳзыҟала-анӡа. Иаарласны иаҳзаашт амҩа иқәу ҳаргәы-рӷьаҩцәа, аха џьабаа ду збахьаз иахьарнахыс уҟам, унышәнап ахь уцагәышьеит.
Ауаҩкьаҿ: Ухраҭ бзиахааит, рыцҳа, адунеиала ҳаицәыӡзаргьы нарцәы ҳашԥеибамбари!..
Ахԥатәи: Уажәшьҭа иаамҭоуп, аԥсыжра еиҵаҳхап.
Егьи: Ааи, иашоуп.
Ауаҩабаа: Џьанаҭ гыларҭас иуоуааит.
(Ршәақьқәа рыҟәныхны ашыц ашьапаҿы инаддыргылан, аҭоубыҭ ахҩа ахаҵаны ашьҭыхра иналагон еиԥш аамҭазы:)
Леуарса: Шәҽаншәырҵысы шәыԥсит, шәнапқәа шәырҩах!
Ауаҩышәпа: Зегьы шәиа! Шәҳәазаны шәабџьарқәа рҿы шәнеины ишьҭышәх!
(Зегьы ҳәазаны рабџьарқәа рахь идәықәлеит аӡәы заҵәык ида. Уи зықәрахь инеихьаз акьаҿ шәпажәпа иакәын. Иҩызцәа ишыҟарҵаз еиԥш ишәақь ахьгылаз дымцакәа, аԥсы изы иржыз анышәынҭрахь деиханы ддәықәлеит. Ахықә аҿы даннеи иҽалырҩрны иҽҭаижьит.)
Ауаҩабаа: Иҳакәшеит, шәымбои!
Леуарса: Шәнапқәа шәырҩах!
Ауаҩкьаҿ: А-а-и!
Ауаҩышәпа: Аӷа аҽиҭара ҟалом! Иудысҵоит ухысларц!
Леуа: Анышәынҭра зыҽҭазыжьыз дабаҟоу? Уҭыҵ, мамзар суиехсуеит.
Чагә: Изууазеи адәахьы дыҭго, анышә иқәыԥса, уа джызааит!
Леуарса: Уҭыҵ, уҭыҵ сымҳәеи лассы? (Анышәынҭра дааҭыҵуеит Еснаҭ.)
Леуа: Уара, анцәиныс, абри иаадыруа аӡәы шиакәу!
Леуарса: Ааит, уара ақәыџьма гызмал! Хәцәак укәыршаны абриаҟара аамҭа ҳақәхра уаҿы-заарын! Ууаҩыз џьышьа ҳуацәажәон, адунеи аламыс шуцәыӡыз ҳаздыруамызт!
Чагә: (Дихәаԥшуа.) Абригьы дыздыруеит. Ҳара
ҳазлаз архәҭа Санчаратәи акаҵәарахь ианцоз, иара ԥызаҩыс дҳаман. Хылҵшьҭрала немец жәлоуп, Лашқьар ақыҭаҿы хшара дызмамыз нхаҩык диааӡеит. Зынгьы апартиа далан, араион аҿы аус иуан… Иҭоурыхқәа здыруеит азоуп изшәасҳәо…
Леуарса: Амаҭ иааӡеит уҳәо нас уи дзааӡаз анхаҩы?
Чагә: Анемеццәа нхыҵ ианааи, иара дыбналеит. Дара рахь диасырц игәы иҭазар акәхарын, игәахәтәы дахьымӡеит акәымзар. Сахьыҟаз архәҭа апарторганизациаҿ иус ықәыргылан иалацәажәеит. Ишыжәбо еиԥш, абанда еиҿикааит, иара иҩызцәа ачарҳәаҩцәа рыла, аамҭа дазыԥшын ааха анбарысҭари ҳәа. Аа, уажәы дахьыҟоу жәбоит.
Леуарса: Зҿумҭуазеи, уара алахша?
Ауаҩабаа: Шәара шәзыҳәан зегьы дара роуп. Иаарласны шәҵыхәа ԥҵәарц шәыҟоуп! Убри ауп сара издыруа!
Леуа: (Аԥсы дихәаԥшуа.) Аџьашьатәы збоит. Патыхә, шәанаџьалбеит.
Леуарса: Ааи, ари Патыхә иоуп. Ара дабаанагеи ари амаҳагьа? Дабаанагеи, сымҳәеи?
Еснаҭ: Исыздыруам…
Леуарса: Уаҳа издыруада уара иузымдыруазар?
Еснаҭ: Исыздыруам…
Леуа: Ааит, уара ацәыршәага, иудыруа аҟара зҩа уоуааит. Иҳәа абыржәыҵәҟьа, акәымзар, анцәи-ныс, анцәа!
Леуарса: Уҽаанкыл, ус иаҭахым! Ҳазуазҵааз аҭак ҳауҳәо, угәы иҭоузеи? Зынӡа уԥсӡеит акәу? Ааит, аччархәажә, уԥсы ухымҵын, ара ҳулакьысуам.
Еснаҭ: Патыхә дахганы дахьыҟаз, ҽырчмазаҩ ҟаҵаны ииулакгьы ахәшәтәырҭа ҩнаҿы дырцәышьҭалт. Убрантәи дырцәыбналаны дрыцәцеит…
Леуарса : Патыхә уажәы даабама, ианакәзаалакгьы хәцәак икәыршан.
Еснаҭ: Аԥсны данааи, џьарамзар џьара ихы цәыримгеит. Аҿаҩахь иҽхәыҵаршәны иҽиҵәахит. Анемеццәа анаа илак ако ммунистцәа снапа ла икнасҳауеит иҳәон иара.
Чагә: Уаргьы иҳәатәы ныҟәугон?
Еснаҭ: Абарҭ аҩызцәа зегьы шәымсааит…
Абжьқәа: Ааит, уара ақьаафыр гызмал! Аҩызцәа ҳәа изакәызеи иуҳәо. Ианбыкәыз ҳара уара ҳануҩызцәаз? Уара уҩызцәа абанҭ роуп, е-е!
Еснаҭ: Саҭашәымҵан, исамхаҳәеит… Патыхә… сишьуан иҳәатәы ныҟәсымгар…
Леуарса: Патыхә иҵкыс сеицәоуп ҳәа ухы уԥхьаӡома уара? Уи иаҵкыс ушәаргәындоуп, ы-ы? Зҿумҭуазеи?
Еснаҭ: Саҭоумҵан, исыгхеит.
Леуарса: Ихьзеи Патыхә. Иаџьал ааны дыԥсу, аӡәыр дишьу?
Еснаҭ: Беслан даныршьуаз аиҿахысраан ахы иқәшәеит… Даара дгәамҵит… Аԥсра зынӡагьы иҭахымызт, аха…
Чагә: Џьаҳаным ҭыԥхәрас иоуааит, аиӷрабаа гызмал!..
Леуарса: Ишәаԥашәца! (Ашәақьқәа рыӷракы идәықәлоит.)
Алашара ыцәоит.
Саида лыҩны.
Леуарса: Аҟәа быҟазма, Саида?
Саида: Сымцакәан, сызлаԥшызгьы саламԥшыкәа сыҟандаз, умбои! Ацәажәараҵәҟьа сҭахым Аҟәантә сааижьҭеи, Леуарса.
Леуарса: Избан? Бызлаԥшызеи?
Саида: Сызхаанхаран сыҟаз, изызбарыз абри еиԥш амитә. Ахәыҷқәа, асабицәа ҩӷбакы рызна сыла ишабоз афашистцәа амшын иӡаадырҟәрылеит, иҟәаҟәаса еиларҵеит, ахәыҷқәа шыҵәа-аҵәа-ауаз!..
Леуарса: Исаҳаит!
Саида: Шәиԥхьыӡ игымхааит убри аибашьра аазгәаԥхаз ауаҩы! Забацәеи занацәеи афронт аҿы иршьхьаз афашист бомба иаҟәаҟәахьаз ахәыҷқәа-аиаҭымцәа…
Леуарса: Аибашьра, аибашьра…
Саида: Заур ишәҟәымҭа ҳмоуижьҭеи акыр ааҵуеит, иҟалаз здырхуада!
Леуарса: Заур ихабарқәак саҳаит…
Саида: Иузызҩыда асалам шәҟәы?
Леуарса: Ибаҳахьазар ҟалап, Арсана Аҟьацба ҳәа аӡәы дыҟоуп, иӡбахә зны ибасҳәон, ҳқыҭа аҟнытәуп, арра дыргаанӡа дызлаз аколнхара ҳара ҳтәы иадырҵеит. Цәгьа дыҷкәына бзиоуп. Ар рҿы Заури иареи полкк аҿы еицыҟазаарын…
Саида: Ибзиоуп, аха ииҩуазеи?
Леуарса: Ииҩуа уажәы ҳамыԥхьари, амала бгәы кабмыжьын… Акымзарак бацәымшәан…
Саида: Мамоу, уаԥхьа!
Леуарса: Заур хымԥада иԥсы ҭоуп, аха гәаҟра хәыҷык дақәшәазаап. Аа, баԥхьа бара бхаҭа! Амала ибдыруазааит ахаҵамԥҳәысра шаҭаху… Бгәы бырӷәӷәароуп!..
Саида: Сзаԥхьом, гәыбӷан сумҭан. Убжьы рдуны уаԥхьа, сара сӡырҩуеит!
Леуарса: «Анемеццәа анжәыла, ашәақь зку арота
ркомандир шәара зқәымыз Заур дырхәит». Бымбои, дырхәит иҳәеит. Уи иаанаго иԥсы ҭоуп ауп. «Дшырхәыз анызба, иаразнак иара иҿы снеит. Иԥсы ҭан, аха цхыраара сызимҭеит. Анемеццәа еиҳа-еиҳа иааигәахон. Ҳара шьҭахьла ҳхьамҵыр ада ԥсыхәа ҳмоуит. Ахәцәа аанхеит. Анемеццәа иҳажәырҵаз амца ирзалымгеит, убриаҟара аибашьра бааԥсын. Убри нахыс-аахыс Заури сареи џьаргьы ҳаиқәымшәеит. Анемеццәа дрымԥыхьашәар иеигӡомызт, дҭадырхон. Ари еиԥш ахҭыс анацҳара хәыҷык исҭахымызт, аха уара уаҩ ҟәышк уоуп, иудыруазааит, џьаргьы еиҭоуҳәарым!»…
Саида: Уаҳа разҟы сымамзар акәхарын!
Леуарса: Заур дҭахеит ҳазҳәом ҳара. Уи аҳәара азин ҳамам. Бымбои, асалам шәҟәы иаҳәо, «Иԥсы ҭан, дхәын» ҳәа ауп иаҳәо.
Саида: Иԥсы ҭоу иҭаму анцәа дақәиҭуп, уи ҳазлақәгәыӷгәышьозеи!
Леуарса: Уигьы ҳақәгәыӷроуп, аибашьраҿы ауаҩы дзықәшәо иалудыраауазеи, ишыбдыруа еиԥш, ирхәуа зегьы ԥсуам… Ҳааԥшып макьана, ҳгәы-ӷлап, имгәыӷкәа иԥсхьада…
Саида: Илахьынҵа егьанымзар, сара исҵәуа зхәарҭагәышьоузеи!
Леуарса: Заур дырҩагьых дшаҳзаауа ббап. Бгәы кабмыжьын, бшыӷәӷәоу здыруеит! Бӡырҩуазар, абыржәтәи аибашьра иахҟьаны абра, Аԥсны иҟалаз ажәабжьк басҳәап. Афронт аҿы иҟаз солдаҭк иҭаацәа, рыҷкәын иҩызак иҟнытә ироуит, бареи сареи иҳауаз аҵкыс еицәаз асалам шәҟәы. Уи излеиҳәаз ала, рыҷкәын дшыршьыз илала ибеит. Аҭаацәа, ҳәарас иаҭахузеи, ихарҵеит ари ашәҟәы иранаҳәаз. Ҳаҷкәын дҭахеит рҳәан уаӷеимшхарала инеилатәеит. Руа-рҭынха адырра рырҭеит, аҵәуара-ахьра ҟарҵеит. Ҩынҩажәа мшы рыҽны аԥсхәы аныруаз, ауаа аишәа ишахатәаз зыԥсхәы руаз ихаҭа деибга-деизҩыда даакылсит…
Саида: Изакәызеи, мшәан иуҳәо, ари еиԥш уаҩы иаҳахьоума, асҵәҟьа ишԥаҟаларыз?
Леуарса: Ари ҵабыргуп, ишбасҳәаҵәҟьо иҟалеит. Схаҭа иҭаацәа рҿы сыҟан, иани иаби срацәажәон. Рыҷкәын иӷәӷәаны дырхәызаап, ихдырра ицәы-ӡит, ԥсык иеиԥш дҟалеит. Ауаа ахьеибаҟәаҟәоз иҩыза ас даниба дыԥсыҵәҟьаз џьишьеит. Аҽны иҭахаз аибашьыҩцәа ахьеицыржуаз дрыларжызар акәхап ҳәа ибазшәа иҭаацәа ашәҟәы рзиҩит. Имҩыр акәын уи еиԥш ашәҟәы, аха бымбои иахьатәи аибашьраҿы зыхкы ҟамло егьыҟам зысҳәо убриазы ауп. Ашәҟәы зҩыз иахьагьы иԥсы ҭоуп рҳәеит.
Саида: Нас уара амц сужьома, иҵабыргызар акәхап… (Ахәыцра датәнатәны) Иӡбуп!..
Леуарса: Изакәызеи, Саида?
Саида: Акгьы! Сашьа, сызкәхшоу, инакәзаалакгьы, ҩыџьа акы еицырхәыцуа зыҟалом, аха сахьуҿа-ԥшуа улақәа ирхызбаалоит сгәырҩа уаргьы ишуԥшну, ҳазҭагылоу аамҭазы ари еиԥш аус уаҩы дақәшәар ҟалоит. Дагьазыԥшызароуп, иахьа ма уаҵәы арыцҳара ду анбасызкылсри ҳәа. Иагьы-ҟалазар акәхап уи. Аха ишԥааури, зыԥсы ҭоу иаҳуалу ҟаҳҵалароуп. Агәаҟра зҽазҭаз дычча-рхәхар ҟалоит. Иҳаҳаз ажәабжь даҽа ԥыҭраамҭак ауаа рахь еиҭаҳҳәар сҭахым, уара угәы ишаанаго сыздыруам акәымзар?
Леуарса: Абри бабжьызгарц акәын саргьы сгәы иҭаз, афырԥҳәыс! Ари ашәҟәы шааз, бареи сареи ҳнаҩс даҽаӡәы илымҳаҿы имнеироуп, Заур дызлаз архәҭа аҟнытә ирҩаанӡа, ма иара ихаҭа даанӡа. Шьҭа сцалап, Саида, даара сыццакуеит. Бҽырӷәӷәа, сара дук хара имгакәан саахуеит.
Саида: Сара сзын угәы рҭынчны уҟаз, уаҳәшьа дукәхшоуп, уара усс иҟоу зегьы умоуп. (Леуарса дцоит, Саида акыр дхәыцуа дгылан.) Ҳаԥсадгьыл ашәара ду
иҭагылоуп. Абџьар акра зылшауа хаҵа-ԥҳәыс зегьы аҵагылт… Аҟәа избаз аукраинка Галиа хәыҷыҵәҟьа убас лҳәеит: «Апартизанра сцарц сҭаххан, сагьцон, аха иахыгатәын сани сашьеиҵби азыҳәан арахь сааит. Саби сашьа еиҳаби афашистцәа иршьыз ршьа зуан». Ақалақь Чернигов аҟнытә афашистцәа иахырцаз аԥҳәы-зба абас лҳәеит. Лшьа лурц лҭахуп. Мактина дцеит аибашьра. Сара! Ааи, абраҟоуп ашьаура ахьаҭаху. Изсылмшарызи сара аԥсуа ԥҳәызбагьы Заур иҩызцәеи иареи ршьаура. (Дхәыцуа.) Уажәыҵәҟьа Аҟәаҟа сцоит авоенкомат ахь. Исҳәеит, сагьцоит аибашьра.
Алашара ыцәоит.
Аибашьраҿы.
Аамҭа акыр бжьысхьеит.
Асолдаҭ ҿа: Шәазыԥши ани апианино! Амца апианино ахьыҟоугьы инеиуазар акәхап. Заҟа ишәаҳәага бзиоузеи, анцәа ишәиааит, сгәы ишԥалоу.
Краазхыҵуа асолдаҭ: Ех, уара аҷкәын бзиа! Ақалақь зегьы аилабылра иаҿуп, уара апианино ауп угәы иалоу…
Аподполковник: Шәыҩнал арахь! Ижәбап ишәымбац даҽа хырзаманкгьы! Гестапоаа рықәҵымҭазы абензин рықәҭәаны ирыблит абра иҭҟәаны ирымаз апартизанцәа. Ишыжәбо еиԥш, ари ауаҭах, хыхьгьы ҵаҟагьы цементла иҟаҵоуп аҟнытә, амца здәылҵуамызт. Иҭакыз абаца-гәышьоз, ишеилагьежьуаз еилаблит. Абри еиԥш ахырзаман аӡәы иҟаиҵеит ҳәа шәаҳахьоума?
Попов: Аҩыза аподполковник! Абна ибылны ишьҭоу аӡәы иԥсы леиҩеиуеит.
Аподполковник: Арахь дхажәгал ирласны! Ҳар ақалақь анышьҭырх, адивизиа аштаб абраҟа тәарҭас иазалырхит, ауаҭахқәа ԥҽымызт, ирыхәа-ртә иҟан, насгьы ақалақь агәҭа иазааигәан, ар акоманда рыҭаразы
иманшәалан. Апартизанцәа шырблыз машәыршәақә ҳақәшәан иаабеит акәымзар, иҳаздыруамызт. (Иблу хыхь дхарга-лоит.) Дышԥоубо ари агәаҟ, дынхап угәахәуоу?
Попов: Инап ада аус ауеит, аха иеиқәхара атәы аҳәара цәгьоуп. Арҭ зегьы идыргәаҟыз уаауп, иҵаргалаз сеидроу, ҳихәаԥшаанӡа иаҳҳәаша сыздыруам.
Леван: Ауаажьыфацәа!
Саида: Ааҳ!
Аподполковник: Илыхьзеи ари, Михаил Дмитри-иԥа?
Попов: Сыздыруам, саргьы ссиршәа избоит… Ибыхьзеи, иҟалазеи? Бҽеиқәк, бгыл!
Саида: Суҳәоит иҟалозар, аҳақьым… Уицхраа абри ауаҩ ирласны, мамзар иудыруазааит дшыԥсуа!
Попов: Ибзиоуп, ибзиа… Бгыл шьҭа!.. Агәаҟ ицхраара сара иуалԥшьаны исыдуп. Исылшо аказы схы сеигӡом!
Саида : Саҭоумҵан, аҩыза аподполковник, аибашьҩы ихы иаҭәеимшьашаз ала сахьныҟәаз. Аха сычҳара уаҳа алымшеит… Ари сара схаҵа иоуп, аибашьраҿы дҭахеит ҳәа зыԥсадгьыл аҿы ирҵәуахьоу.
Аподполковник: Ишԥа, ишԥа? Схаҵа иоуп бҳәама?
Саида: Ааи, схаҵа иоуп!
Аподполковник: Дҭахеит ҳәа адырра шәырҭахьазма? Мамзар ишԥаҟалеи, изыбы-ԥхьаӡоз бара дҭахахьеит ҳәа?
Саида: Сара аррахь сцаанӡа аҩны саныҟаз, дышҭахаз ала иҩызак иҟнытә ашәҟәы ҳауит. Убри ашьҭахь ауп саҳәан афронт ахь санаа. Аа, уажәы иԥсы ҭаны сиқәшәеит… Иара иоуп ари, ихаҭаҵәҟьа иоуп!..
Аподполковник: Издыруада, иара иакәымзар? Ҩашьарак бмыхьааит?
Саида: Мамоу, мамоу, иара ихаҭа иоуп!
Чернов: Ихьӡузеи, ижәлоузеи бхаҵа?
Саида: Заур Кадыр-иԥа Гәынба… Аҵыхәтәаны леитенант еиҳабыс дыҟан.
Чернов: Ари илҳәаз ҵабыргуп. Шәымбои асиа аԥхьа иану ахьыӡқәеи ажәлақәеи рҿы дахьану Заур Кадыр-иԥа Гәынбагьы. Ибҳәаз иашоуп. Бхаҵа апартизанцәа ротриад аиҳабы ихаҭыԥуаҩыс дыҟан, асиаҿы дануп.
Саида: Схаҵа дышԥасцәеилагоз, сыгәра шәымгеит акәымзар! Улақәа зхумтуазеи, Заур сымш? Сузымдырӡеи сара, Саида соуми, уаԥхьа иԥсы-ша? Ихты улақәа. Сыргәырӷьа, срыцҳами?
Попов: Агәыр иласҵаз далнахуаз џьысшьон, аха…
Леван: Уаҩы диқәгәыӷратә дыҟам нас?
Саида: Зҿумҭуазеи, аиаша саҳәа!
Попов: Ауаҩы ацәгьагь дақәгәыӷуазароуп, абзиагьы, уаҳа иҟалом, ҳгәыӷлап.
Саида: Аиаша соуҳәарц уҭахым! Ԥҳәыс нанамгас суԥхьаӡоит, аха иудыруазааит, ус иҟақәоу сышреиуам, сыԥҳәысзаргьы ссолдаҭуп!
Попов: Агәра бсыргоит, бхаҵа иеиқәырхаразы схы сшамеигӡо!
Чернов: Бхаҵа дахьырго бцар бҭахызар, азин баҳҭап, бца агоспиталь ахь.
Леван: Уажәыҵәҟьа уи дзыԥсахша иԥшаара уадаҩуп, аҩыза аподполковник.
Чернов: Избан?
Леван: Абатареиа амаҵзуцәа рхыԥхьаӡара аӡәыҳәа далоуп. Аӷа иҳаирпланқәа реихсразы ақалақь ахьчара ҳҽазыҟаҵаны ҳаҟоуп, убри аҟнытә ауаҩ ҿыц имԥыхьашәара цәгьоуп. Аха быҟаз, Саида, бызқәымгәыӷӡоз анасыԥ банақәшәа. Бхаҵа дыббеит, ибыбаргәузеи… Акыр бихәоу бимыхәоу сыздыруам, уи бара бахәаԥш!
Чернов: Ус егьа иҟазаргьы бышәҟәқәа ҳархиап.
Саида: Ажәақәак рҳәара азин сыҭ, аҩыза аподполковник!
Чернов: Ибҳәарц ибҭахузеи?
Саида: Сара издыруеит, схаҵа аԥсреи абзареи дышры-бжьоу. Аха зыгәра гоу ауаа рнапаҿы дыҟоуп, ԥсыхәа амазар деиқәзырхаша. Сара зегьы раԥхьаӡагьы атәылаԥсадгьыл еибашьра дуӡӡа афронт аҿы ссолдаҭуп, уи исыднаҵо ауалԥшьа аилагара сықәнагом… Суҳәоит сахьыҟаз ар-хәҭахь сурхынҳәрацы.
Чернов: Афырԥҳәыс, ибҳәаз даара ибџьысшьеит! Бца!
Саида: Асовет тәыла самаҵуҩуп! (Заур днеихагылан.) Умшәан, ар ҟаԥшь рнапаҿы уҟоуп, иаарласны Аԥсны ҳаиқәшәап! (Дцоит.)
Аԥарда.
Аҟәа.
(Заур илаба ицырхырааны дышнеиуа, бжьык даахьанарԥшуеит.)
Мез: Заур!
Заур: Мез уоума, мшәан!.. Абар ассир, бзанҵык сгәы иаанагомызт…
Мез: Саргьы убасҵәҟьа ауп. Зназы сыблақәа рыгәра сымгеит, аха уажәшьҭа рыгәра згоит!
Заур: Ҳаибамбеижьҭеи иҵӡозеи, Мез!.. Ушԥаҟоу умҳәои? Уабантәааи, мшәан? Аҳәаанырцәынтәи уаама?
Мез: Иудырит. Иранҟа сыҟан… Аџьамцәа рымшын бжьаха аӡбахә уаҳахьоу? Уи аӡбахә умаҳа-цзаргьы, Баӷдаҭ аӡбахә уаҳахьазар? Уи ажәытә џьанаҭс ирыԥхьаӡон. Амрагылараҿтәи ашьам дгьыл ҳәа иашьҭан! Уа, џьым, апальмақәа хьыхәо афиник ҳәа изышьҭоу ашәыр хаа рҿалоит. Аха ашоура хәарҭа амам, ҳаӷеимшхароуп!..
Заур: Исоуит Еревантәи исзынаушьҭыз ашәҟәы. Америкаа рмашьынақәа ааугон ҳәа сыҟоуп. Ус ауп ишеилыскааз!
Мез: Иашоуп. Студебекер ҳәа изышьҭоу амашьынақәа. Уи атәы шьҭа имаӡам, уаҩы иҳәар ҟалоит. (Аҭаҭынҟаҵа наизирхоит.) Уах! Америкатәи сигаретуп, «Кемел» ахьӡуп.
Заур: Сара сзыхо уи аҵкысгьы еиӷьуп. Сара афронт аҟны шамахамзар исымбеит устудебекерқәа. Еиҳарак иҟаз ҳара ҳмашьынақәеи, ҳафатәқәеи, ез: Аполитика алацәажәара ҳаҟәыҵып, иазаауазеи, ҳара ҳуаа хәыҷқәоуп. Еиҳа еиӷьуп уԥсҭазаара зеиԥшроу соуҳәар… Аха, мшәан, ҳазгылоузеи ара аулицаҿы? Ҳнеип аресторан ахь, ҳаибазырбаз ҳәа ҵәыцақәак ааинаҳҟьап. Уара иӷәӷәаны урхәхьеит, цқьа убзиахаразы ухы абзабаа аурбалароуп. Зынӡа уоурышьҭызар акәхап? Иазхоуп уахьынӡеибашьуаз, аҭынчра иуоуз уажәшьҭа қьаф алуаа. Сыццакуеит уҳәеит, иумоузеи ус ццакырас?
Заур: Ус хәыҷык сымоуп авоенкомат аҿы. Иахьа акомиссиа сахысроуп… Акыр саԥсаны сырбозар аррахь сдәықәырҵашт, ҳәарас иаҭахузеи.
Заур: Ааи, афронт ахь сцар сҭахуп.
Мез: Уара иугәаԥханы уцоит акәу?
Заур: Ааи, иауазеи нас исгәаԥханы сцар?
Мез: Ҩаԥхьа афронт ахь уцону?
Заур: Ааи, ааи…
Мез: Арра уабадәықәырҵо уԥштәы ухыгга, еергьҳәа уҟоуп.
Заур: Уара уаҟараҵәҟьа сыӷәӷәамзаргьы, ус ишуҳәо еиԥшҵәҟьа скәадоуп ҳәа схы сыԥхьаӡом. Агәа-бзиара сымам ҳәа сашшыртә сыҟам.
Мез: Даара сеигәырӷьоит ус уахьыҟоу.
Заур: Цәгьа сеигәырӷьеит ҳахьеибабаз, аҩныҟа ҳаиццап.
Мез: Даара иҭабуп иахьуҳәаз. Сыԥсеиԥш бзиа избоит шәара шәахь амҩахыҵра, аха иабаҟоу, сымҩа-хыҵратә сыҟам…
Заур: Аӡәыр уицума?
Мез: Сеиҳабы аполковник сицуп. Уи уажәы шьыбжьхьа-фара даҿуп, сара ҳмашьына ахьгылоу гәасҭоит ҳәа саадәылҵит. Абан, иара ахаҭагьы ахьыҟоу.
Заур: Уи иашоуп, шәмашьына убри еиԥш машьыноушәа избоит, ҳқыҭаҟынӡа сааҭкгьы амҩа иқәхом… Даагап уполковникгьы! Усырԥхашьом иудыруазааит… Шәара шәзыҳәан зегьы дара роуми, уаха џьара шәаанҿасуазар акәхап. Шәаангыл сара сҿы, уаҵәы шаанӡа шәдәықәлар шәымҩа шәахьӡоит.
Мез: Мап, мҩахыҵшьа ҳамам. Иҭабуп иахьуҳәаз…
Заур: Ҳаи, абааԥсы, иҭабуп захьӡузеи. Ус еибаҳҳәалаӡомызтеи анкьа амҩахыҵразы!
Мез: Ус ауп, аха умбои аусқәа шыҟоу. Сара уажәы адгылаха смоуит…
Заур: Уан дымбаӡакәа уцону аранӡа уанааи?!
Мез: Саҭамзааит, аха уажәшьҭа бзиала ҳәа уасҳәароуп! Сеиҳабы дысзыԥшуп. Иҟалап, дабацеи ҳәа дсышьҭазаргьы.
Заур: Знызаҵәык уаанҿаси! Аӡәгьы уизымҵааӡеитеи ишԥаҟоу ҳәа… Иаҳҳәап, Мактина лзы акәза-ргьы…
Мез: Аа, уи аума узҿу… Угәы усырхьыр ҳәа сшәоит, уи ауп исыхь.
Заур: Сгәы сзырхьша исоуҳәарызеи хырзаманс?
Мез: Аибашьра аамҭацәгьа ҳҭагылоуп, насгьы ҳаиҟәнагеижьҭеи акыр ҵуеит… Ишакәхалак, Заур, иуцәымӡакәа иуасҳәоит, сара ԥҳәыс даазгеит.
Заур: Ԥҳәыс даазгеит уҳәоу?
Мез: Ааи.
Заур: Дагьанбааугеи, џьушьт, ахаз аамҭа заманаха?
Мез: Владикавказ ҳаҟан… Уаԥс ԥҳәызбаки сареи ҳаагәаԥхеибашьан, дсамхаагеит.
Заур: Аа.. Иуаҳахьоу уара Мактина дышҭахаз?
Мез: Мактина дҭахеит ба? Ианба, џьушьт? Ишԥа? Ҳаи, анаџьалбеит, заҟа сгәы иалсзеи! Арыцҳара ҟалазаап… Игәырҩа дуӡӡоуп ари! Аха ишԥоуури, иҟалаз зегьы лара илхароуп, ԥсаҭала иуҳәозар…
Заур: Лара илхароуп уҳәоу? Уара уҟнытә харас илыдыз Мактина?
Мез: Иудыруоу, Заур, Мактина аӡәгьы димазҵааӡакәа афронт ахь дышцаз ашәҟәы ансоуҵәҟьа, амдырра ӷәӷәа шлыхьыз аҭак зҩит. Лара илуалын иҳәан итәоу аҳәсахәыҷқәа зегьы реиԥш, схынҳәаанӡа аҩны дысзыԥшыр.
Заур: Аҳәсахәыҷқәа зегьы реиԥш уҳәоу?.. Иумаҳаӡаци уара сара сыԥҳәысгьы афронт ахь дшыҟоу?
Мез: Саида уара душьҭаланы дцеит. Уи зынӡа даҽа усуп! Хаҵамԥҳәысуп!.. Лыԥсы ҭоумашь лара?
Заур: Сара сгәанала, уара узы зегьы дара роуп.. Дыԥсыргьы дынхаргьы узеиԥшуп…
Мез: Аҵыхәтәантәи аамҭазы Мактина садресҵәҟьагьы сзылзымҭиит. Аҳәаанырцәҟа сыҟан, ишԥазурыз… Аибашьра аныҟоу иузымҳәо аус маӡақәа рацәоуп. Аҳәаанырцәҟа сцара атәгьы маӡа усын, иуҳәар ҟаломызт… Аӡәымзар аӡәы иҟнытә салам шәҟәык соуамызт жәабжьык сзыназыцҳашаз. Убри иахҟьаны ҳзеибамдырӡакәа ҳаанхеит. Ҳәарас иаҭахузеи, даара сгәы иалсит иҟалаз арыцҳара, аха!..
Заур: (Мез иханытә ишьапаҟынӡа лаԥшыла дааимидеит.) Уара, абзиара еилызкаауа уаҩым… Ууаҩ башоуп, урыцҳауп, абри ауп уара узакәу!..
(Арҭ ажәақәа атса рықәтәазшәа ихьамҭыџьӡа иҟан.
Иара убас ихьамҭыџьӡа, ицаҳәцәаҳәо ишыҟаз, Мез игәы аҵа инҭатәеит.)
Аколнхара аусҳәарҭа аԥхьа.
Ԥыҭҩык аколнхацәа ааихьеит. Саида илыдныҳәалоит. Илабашьа иҵакшауа дааиуеит аҭаҳмада Џьаламаҭ.
Џьаламаҭ: Дысшәырбеишь, бабараа, абри хьӡы ҳзыргаз аԥҳәыс хәыҷы, амца еилашыреи ашьа-арҵәыреи ирцәымшәакәа дауаԥшьҵас ирԥылаз! Сара ԥшьынҩажәи жәаф шықәса схыҵеит, сызхаанқәоу акыр ыҟоуп. Згәаҟра ҭоурыхк иаламҩашьо аԥсуа жәлар рҿы, ииасхьоу аамҭа-қәа раан иҟалахьеит зыхьӡ камшәо ахацәа ӷәӷәақәа. Иҟоуп хьӡы згахьоу аҳәсагьы. Аха сара ианакәзаалакгьы ԥҳәысжәла «афырхаҵа» лзысымҳәацт. Сцәаҩа убас иҟоуп. Иахьа, Саида, ибасҳәоит сара: Хьӡи-ԥшеи быгымзааит, дад. Бара баԥсахеит бызлыҵыз амилаҭ хәыҷы рыԥҳара. Нарҭаа браҳәшьоушәа бдуӡӡахеит.
Саида: Иҭабуп.
Џьаламаҭ: «Саида илыман ҩыџьа аишьцәа, ашьҭахь илоуит бжьҩык, уажәы инаӡеит миллионҩык». Ибгәалашәо, дад, ари ашәа?
Саида: Исгәалашәоит.
Џьаламаҭ: Абри ашәа сара цәгьала бзиа избоит. Аҩны саныҟоу есымша аԥхьарца ианҵаны иасырҳәоит, сгәы аласхасыршҭуеит. Ашәа ианыԥшуеит аԥсуа фырхаҵареи агәырҩа иақә-шәаз игәҭыхеи еиԥшны. Убри азоуп бзиа изыз-бауа. (Саида Ҟараман акы иалҳәоит.)
Ҟараман: Ҳпарторганизациа насыԥ аман, бара беиԥш иҟоу акоммунист ԥҳәыс дахьацлаз.
Саида: Сара апартиаҿы сзаҵәымхарацы, наҟ-наҟ аусура сылсыршап ҳәа сақәгәыӷуеит. Избан акәзар, ҳара
ҳколнхараҿы иҟоуп убри еиԥш акрызуа аҳәса, апартиа ачленцәас рыҟазаара сара исеицәамкәа изықәнагахаша. Урҭ апарти-аҿы рыдкылара уара зынӡа уеигәырӷьозар акәхап!
Ҟараман: Ҳәарас иаҭахузеи!
Кәасҭа: Арахь шәааскьақәа зегьы! Саида, сбыҳәоит апрезидиум ахь бааирц!
Саида: Даара иҭабуп, ауаа зегьы ахьтәоу стәазар еиҳа еиӷьасшьоит.
Ҳамида: Ажәа саҳәоит! Ажәа!
Ҟараман: Ҳабзыӡырҩуеит!
Абжьқәа: Ажәа лыхәҭоуп!
Аӡәы: Афырԥҳәыс! (Ҳамида иаразнак ацәажәара далагеит, лылаԥш Саида илықәкны.)
Ҳамида: Бара ҳара ҳабригадахь биасуаз џьаҳшьон, ҳгәырӷьаҵәа ҳаҟан. Саида даҳзааит, иҳабаргәызеи ҳәа. Аха бара даҽа гәык бымоуп, ибзымчҳагәышьеит, бнапала еиҭабҳаз бчаи шыԥхасҭахоз аныбба… Бара бымацара бакәу џьыбымшьан, ди сызкәыхшахаша, згәы зыхьуаз. Зегьы хьаас иҳаман, бџьабаа здыз бгектар, аколнхара ахантәаҩы иаҵкыс, иара иҳәарақәа убра ирнеирҭаны иахьыҟалаз! Ҳколнхара аха-нтәаҩы абнара иагаз ҳчаимхы арыцқьара иаԥсам ҳәа дахцәажәоит. Уи излеиҳәо ала, ҳколнхара иҟанаҵаша аусқәа зегьы ҳасабны икәаԥҷаҷараӡа ихы иҭоуп. Адәныҟа ихы уахьахәаԥшуа ус егьубом, избан акәзар, ихы аҩнуҵҟа иҭакьыԥхьны иҭоуп, иаҳҳәап, иаауҭаххо ацифрақәа, апланқәа, апроцентқәа! Уаха цхыбжьон иҩны унеины дааурҿыхаргьы, иаразнак рҳәара далагоит ицаз амш азы аколнхацәа заҟа процент нарыгӡаз…
Кәасҭа: Аччархәажә, закәызеи бызҿқәоу!
Ҟараман: Аиаша лҳәоит, аиаша, улԥырхагамхан,
дцәажәалааит.
Ҳамида: Закәызеи узҿу, акарандашь ықәыкшо, сара сышкол ӡӷабу џьушьома, сцәажәоит умбаӡои!
Ҟараман: Бара ибзыӡырҩырц азоуп акарандашь зықәсыкшаз, бажәа нагӡала!
Кәасҭа: Уаҩҵас бцәажәа, уаҩҵас, ибҿыҩруа бзымдырӡо, амӡанражә!
Ҳамида: Сара уаҩҵас сцәажәоит, уҽаанкыл убра! Саида зеиӷьаҟамыз ахыдҵа лгеит. Иԥхасҭаханы иҟаз ачаирҭа лрыцқьарц. Уара ухаҿы еиԥхьытта иҭоу ацифрақәа башоуп, аҩыза Кәасҭа. Сара издыруеит, Саида лымх ҿыц аҟны, ачаибӷьы рацәаны иҿылхуа даналагалак шакәу анхамҩатә ҳасаб бзиаҵәҟьа аныҟалауа!
Кәасҭа: Ы-ы, нас сара уи мап сҳәама! Изакәызеи сызҵәылыбхуа, акыр схароума?
Ҳамида: Ҳаилаланы иацаҳҵоит даҽа 200 процент, иҳалымшари, снанраа, ыы?
Абжьқәа: Иҳалшароуп, ҳхы ианадаҳҵа, иҳалымшар ҟалома?
Ҳамида: Иббома, ди, ҳаргьы заҟа иҳазҳаз?
Заур: Сара Ленин ихьӡ зху аколнхараҿы сыҟан. Ишәаҳахьазар ҟалап, уа афымца станциа арҭбаара ргәы иҭо уп. Ишыжәдыр уеиԥш, уи аколнхареи ҳар еи ҳаигәлацәоуп. Ажәа алазга-лоит, афымца станциа арҭбаара ианалаго ҳаргьы ҳрыцалагарц. Ари аус ҳколнхара аправление аҿы ирасҳәеит, аха Кәасҭа, дызлазбаз ала, цқьа игәаԥхом. Аколнхацәа рзеиԥш еизараҿы иқәыргы-ланы ҳалацәажәап иҳәеит, ԥыҭк ианааимаҳк. Уажәы уи атәы ара егьиҳәо саҳауам. Шәааи, ҳахцәажәап. Ҳәарас иаҭахузеи, уи ус дууп, ҳара ҳхатәы напала иҟаҳҵароуп. Кәасҭа, афымца ус бзиоуп, аха иҳалшаратә ҳаҟам, уаала ҳмаџьаноуп иҳәеит.
Кәасҭа: Ааи, ааи, ииашоуп, убасҵәҟьа сҳәеит.
Ҳколнхара ашьаҭа ӷәӷәам, Ленин ихьӡ зху аконхара аколнхацәа беиоуп, ҳара ҳтәы ӷаруп, уаалагьы ҳмаҷуп.
Саида: Иҟалап, исҳәарц исҭаху ажәақәа згәамԥхо аӡәи-ҩыџьеи шәҟаларгьы, аха заа ишәасҳәоит гәыбӷан сышәымҭарцы. Сара аӡәы угәы нсырхар сҭахым, аха аус усуп, ауаҩы аиаша иҳәароуп. Сара иазгәасҭарц исҭаху, ҳара ҳколнхара мацараҿгьы акәымкәа, имаҷымкәа иҟоуп егьырҭ аколнхар ақәа рҿгьы. Уи закәызеи ҳәа шәҵаауазар, ажәытә цәынхақәа роуп сызҿу, аколнхара иаҳнаҭаз абзазара ҿыц иахәҭаӡамкәа иаланагалаз. Харак уҟаны, ԥыҭрак анҵлак ашьҭахь, аҩны уанааилак, ԥаса иҟақәамыз акыр аҿыцқәа убауа уалагоит. Аҩны уаныҟоу, уи даҽакуп, ус иаҭахушәа угәы иабоит. Зегь шыҟоу сыҟазар акәхап саргьы. Убри аҟнытә, уажәы, сааижьҭеи, сзыхҭыгәлаз агхақәа срылашьцылаанӡа, заа ишыԥхоу ишәасҳәар сҭахуп. Избан акәзар, иҟалап шәара уи шәызгәа-мҭозар, игәашәҭозаргьы, ус ишыҟоу иҟазааит ҳәа шәгәы азкашәыршәзар. Шәрыхәаԥши, арҭ ара итәоу ауаа, изусҭцәоу жәбап… Арҭ зусҭцәада, саашәыкәхшоуп?.. Сшәазҵаауеит…
Кәасҭа: Ара итәоу зусҭцәоу бзымдыруеи, аколнхара аправление роуп.
Саида: Аправление иалоу шшәакәу зегьы иаадыруеит, уи акәым аус злоу, дызшәылатәамзеи шәара ԥҳәыск? Аа, абра итәоу реиҳараҩык ҳәсоуп, ахацәа заҟа имаҷу жәымбои. Аҭаҭын ҿызхуа, изрыԥхуа аҳәса роуп, ачаи хызыҟәшәо дара роуп, аԥш акәзар, уигьы убас. Амхаҿы ҭаҳмадцәақәаки ҷкәынцәақәаки роуп аус зуаны избаз. Иашоуп, аибашьра ду ыҟан, уи иахарақәоу ҟалашт, аха, мшәан, аибашьра ҟалаанӡагьы убас акәмыз ишыҟаз. Уи анаҳхысгьы еиҭакрак зыҟамлазеи: ахацәа шәкәаԥӡа аправлениаҿы шәтәоуп. Аҳасабеилыргаҩ акассаҿы итәоу, анхамҩа хылаԥшҩы, ахәҳахәҭырҭа дәқьан аҿы аус зуа, нас абригадирцәа
ԥшьҩык уҳәа, абарҭ зегь хацәоуп. Цәымзаркыла уеимдозаргьы, амаҵура иалоу ԥҳәыск дубашам. Ахацәа шәызлоу амаҵураҿы ибзианы ижәуоу, ицәгьаны ижәуоу атәы салацәа-жәом сара, уи сыздыруам. Аха махәҿала акыр зуша ауаа реизшашьа уахәаԥшыр, уамашәа иубап. Ажәытәан ахаҵеи аԥҳәыси аԥсҭазаараҿы зинла ианеиҟарамыз ишыҟаз иҟашәҵеит. Апра-вление иалоуи, егьырҭ амаҵурақәа ирылоуи ахацәа ааизугар, зеиԥшыҟам бригадак ҟалоит. Иахьысҳәо шәгәы иалымсын, шәхаҵкы аколнхара аиҳабацәа, аха сара заманала издыруеит, чаи бӷьыцк аӡәы ишҿумхыц, гәырк аҭаҭын шумры-ԥхыц. Нас, ари қәнагоума, есымша амҟәыба аӡы аанагап ҳәа шәыҟоума?
Абжьқәа: Афырԥҳәыс, Саида. Убасоуп ишаҭаху!
Кәасҭа: Ибҳәаз иашам, мап, мап! Анапхгара ыҟамзааит бҳәарцоума ибҭаху, дихеит? Иҳәеишь даба!
Саида: Сара ус егьсымҳәеит.
Кәасҭа: Афронт аҿы бахьыҟаз, аҭабиақәа агенералцәеи аполковникцәеи ракәзу, шәара асолдаҭцәа шәакәзу изжуаз?
Саида: Иаажуан изжуазаалакгьы, сара сахьыҟаз архәҭаҿы еиҳабыс Леуан Адамаӡе ҳәа леитенант ҟаимаҭк дҳаман. Ианаҭаххоз уи аҽԥхьакырҭа аҟаҵаразгьы дҳацхраауан, адгьылгьы ҳацижуан, абзарбзанқәа реиҭагараангьы ихы аџьабаа аирбон, дхысуан аӡәгьы диеицәамкәан, аӷа иҳаирпланқәа ҩба ԥыххаа илаишьҭит. Иашоуп, уи дгенералмызт, дагьполковникмызт, длеитенантын. Аха, Кәасҭа, ухаҵкы, уаргьы угенералӡам, арҭ иудтәалақәоугьы полковникцәаӡам. Сара исымҳәеит шәара аправление иалоу зынӡа егьҟашә ҵаӡом ҳәа. Еиҳар аӡакгьы инықәрҩрны узихцәажәом абригадир бзиа. Аха ҳара ҳколнхара иаҟароу аколнхара хәыҷы изаҭахузеи абасҟаҩык амаҵура иалоу ауаа. Уи иаҵанакуа
жәдыруазар акәхап, махәҿала аусура ацәыбналара еиԥшшәа иҟоуп иара. Абраҟагьы, аҩыза Кәасҭа, анхамҩатә ҳасаб ӷәӷәаны иаҭахуп, иудыруазааит.
Кәасҭа: Ишԥабҭаху, нас, бара?
Саида: Ҳколнхараҿы аус зуша ауаа ҳацәмаҷуп уҳәар аҵкыс, зны уаалаганы урҭ заҟаҩ ыҟоу уԥхьаӡандаз, нас доусы иахьрықәнагоу аусурҭа ҭыԥқәа рҿы иургыландаз. Ҳколнхараҿы иҟоуп убарҭ реиԥшгьы ауаа, зхазынхарақәа рҿы итәоу, аус зымуа. Азеиԥш еизарақәа аныҟоу, рхы аахуҵәа-ргьы иааиуам. Иахьатәи ҳаизараҿы заҟаҩы агда?..
Кәасҭа: Уи ҳгәы иҭазаап. Уаҳа ибҳәарц ибҭахузеи, уаҳа?
Саида: Уаҳа исҳәарц исҭаху уиоуп, шәара ахацәа аԥҳәыс пату лықәшәҵоит, уи азы хар шәымам, аха уи амацара азхом, имаҷуп. Аԥҳәыс лықәна-гаҿы даныҟало, зинла ахаҵа даниаҟарахалак ауп. Уи макьана цқьа иҟам ҳара ҳҿы. Аҩнаҭаҿы сасык данааилак, артәара зықәнаго аҳәсагьы иуауаӡа ихаҵгылоуп, ахацәа гылаанӡа. Уи иашам, амаҵ зуа амаҵ луааит, егьырҭ зыхҟьазеи? Абраҟагьы усқәак улатәуп. Аԥҳәыс инагӡаны илоуроуп аҳәынҭқарра илнаҭаз азинқәа, насоуп илықәышәҵо апату аҭыԥ аҿы ианышьақәгылауа, мамзар, ихыбжа-ҿыбжахоит, лара ԥхьаҟа дызцом, ажәытә цәынхақәа шлылаҽу даанхар ҟалоит. Умбои, аҩыза Кәасҭа, ауаҩы изуп ҳәа далагар, аусутә заҟа ирацәоу! Ҳколнхараҿы усоуп ишыҟоу, аҳәса рзинқәа маҷуп, русутәқәа рацәоуп. Ахацәа аконторақәа рҿы итәоуп, иҟашәҵа, ижәу рҳәоит, қьаф руеит, уаҳа акгьы!
Кәасҭа: Ибҭахузеи, мшәан, ибҭах? Сара сҭыԥаҿы атәара бҭахызар, аа, бааи, бтәа!
Саида: Заҟа имарианы мап ацәукзеи, џьымхеит, ҳауаажәлар угәра ганы узықәдыртәаз аҟәардә. Уара уҭыԥ сашьҭам сара. Сара сгәы сзырхьуа даҽакуп. Сара
исҭахуп, ҳколнхара даҽа колнхарак еицәамкәа аус бзиан иауазарц. Иара иалоу ауаа, доусы рҭыԥқәа рҿы игыланы рыдҵақәа нарыгӡо иҟаларц, ҳколнхара аколнхара еиҵаха азырымҳәо, аԥхьагылара амазарц!
Ҟараман: Бажәа балгама, Саида?
Саида: Сара даара сгәы иалсит, афымца станциа аҟаҵара абра ишахцәажәаз. Ари еиԥш абзабаа злоу аус аҟаҵара анцәа ҳанақәиршәа, иаҳзыҟаҵом захьӡузеи, ҳаӷоу иаҳааит уи еиԥш ажәа. (Саида афронт аҿы дшашьцылахьаз еиԥш, лпилотка аалхылхын, иналҿшьуа-аалҿшьуа аԥхӡы аалҿалырбеит. Азал аҿы итәаз зегьы агәырқьҳәа рнапқәа еинырҟьеит.)
Ҟараман: Иазхоуп. Ишԥааӡбари, нас, афымца станциа азҵаатәы? Аколнхара аправление рнапы ианаҳҵап адоговор дырхиарц, нас иазгәарҭарц аусура ауаа заҟаҩы алархәтәхо, аԥара аҭахханы иҟало-зар, убригь заҟа аҭаххо. Аӡәыр уахцәажәар уҭахума?.. Ус уаҩы дыҟами? Нас иақәшаҳаҭу шәнапқәа шәырҩах! Иақәшаҳаҭым аӡәыр шәы-ҟоума? Изҭахым шәмаҷҩуп. Згәи-згәи еилаԥшуа аӡәыр шәыҟоума? Даҽа зҵаатәыкгьы ҳалацәажәараны ҳаҟоуп, аҩызцәа. Шьоукы-шьоукы аколнхацәа, ҳколнхараҿы арадио ҳамазар рҭахуп. Афымца станциа аҟаҵара хәыҷык иуадаҩуп, ус иаалырҟьаны иаҳзыҟаҵашам. Аха уи ҳазы-мԥшыкәа, арадио аагаргьы ҟалоит. Аколнхара ахантәаҩы инапы ианаҳҵап, арадио ҟаҵара, дымԥшӡакәа, аус азиурц.
Кәасҭа: Уи сылшартә сыҟоуп, даҽакы сылымшаргьы. Иахьахәҭоу арзаҳал алаагалап.
Ҟараман: Уи ахәгьы уиаҟара ҳцәагом. Иҳадаҳкылеит нас ари азҵаатәы?
Абжьқәа: Иҳадаҳкылеит.
Ҟараман: Абраҟа уажәраанӡа иалацәажәон, махәҿала аус зуларатәы иҟоу ахацәа зегьы, амаҵурақәа излоу иаарҟәыхны, убрахь ииагатәуп ҳәа. Ари азҵаатәы
даара крызҵазкуа зҵаатәуп, иагьықәы-ргылоуп иара зынӡа ианаамҭаз. Сара сгәы иаанагоит, аколнхара аправление ирыдаҳҵап, иахәаԥшны ирыӡбо, даҽазны азеиԥш еизара анҳауа иҳарҳәарц.
Абжьқәа: Ишуҳәазоуп, убасоуп ишахәҭоу! Уи асҟаамҭагьы иҟаҵатәыз усын!
(Амузыкатә ааҭгылара. Зны-зынла иуаҳауеит Кремль акурантқәа рыбжьы амузыка иалсуа. Аԥсуа мелодиахь ииасуеит. Ус алашара налықәы-ҷҷоит иҩаҳаракны иқәгылоу Саида. Ахьтәы иаҵәа лгәы иаркуп икәеицеиуа.)
Саида: Ииасит аамҭа рацәа! Сыуаажәлари сареи амҩа хара ҳанысит. Ҳколнхара миллионерхеит. Ҳҳәынҭқарра исаҭәанашьеит аҳамҭа ду. Уи рџьысшьоит ажәлари аамҭеи.
Абжьқәа: Саида дааит, Саида!
Аҭаҳмада Џьаламаҭ: Дад, Саида, бахьцо баалеит! Саида лаԥхьа ицырцыруа иарку закәы-зеиҳәа сзызҵааз Ҟараман исеиҳәеит изакәз. Афырхаҵара адырга! Иббама дад, сымҩа-шьазаап! Бара быда афырԥҳәыс ҳәа ԥҳәыск иласымҳәацт. Аҭаҳмада иажәа шьақәнарӷәӷәеит аамҭа. (Дгәыдикылоит.) Бнеи, дад, ибԥыло буаажәлар рахь! (Амҩа лиҭоит. Аколнхацәа гәырӷьауа илԥылоит.)
Аԥарда.
