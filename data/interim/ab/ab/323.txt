Аҵыхәтәантәи аицәажәара

Аҽны сабшан. Амш бзиан. Абаҳчаҿы аус зуан. Шьыбжьон ааира уамак бжьамызт. Сџьыба иҭаз мобильни аҭел абжьы анга:
– Сӡырҩуеит! 
–  Ишаԥу еиԥш: «Мшыбзиа! Бзиа убааит!» – рышьҭахь:
– Уеилахоума?
– Шәара шәзыҳәан есқьынагьы аамҭа сымоуп, шәыххь згеит, – сҳәеит ҳаҭыр иқәҵаны.
Ианиҳәаз аамҭазы снеит. Адкыларҭаҿы итәаз аԥҳәызба лаамышьҭахь, ихала дыҟан, дзыхьчоз аламҵакәа.
Истол даахыҵын, икабинет ҭбааҭыцә акәакь ахь ҳнаскьан,  уамак иаумыз астол ҳнахатәеит ҳнеиҿаԥшы-ааиҿаԥшуа. Абжьааԥны есқьынагьы илакыҵақәа  илаша-лашон, дԥышәмырччакәа дцәажәаӡомызт. Уажәгьы дааԥышәырччеит, аха аилкаара мариан алахьеиқәра шрыҵаз.
– Бзиароума, Сергеи Васили-иԥа? Сышәзыӡырҩуеит.
– Сгәабзиара ҽеим. Ҽыхәшәтәра  сцароуп Москваҟа. Издыруеит, схәыҷаахыс ҳаҭыр сықәуҵоит… – дҩагылан, астол ду ашҟа дхынҳәын, коробкак, қьаадк адкыланы, иманы дааин, даҽазнык «иудыруазеи…» – иҳәан, акоробка иааиртын иааҭигеит, ахьӡы зкәыршоу асааҭ. Аҩнуҵҟа иануп автограф «С. Багаԥшь», ашьҭахьҟа «От президента Республики Абхазия». Агәҭа – аԥсуа герб. Иацуп изыршаҳаҭуа адокументқәа.
Азнык азыҳәан исҳәо сҿамшәо саанхеит.
– Идуӡӡаны иҭабуп, Сергеи Васили-иԥа! Сымшира иамшым…  Уаанӡа «Ахьӡ-аԥша» исаҭәоушьахьан.
Арахь амҩа шәықәгылоуп… – исцәеилалеит агәырӷьареи ахьааи.
– Салоугәалашәалап. Еиҳаугьы уаԥсоуп. Уџьабаақәа дарбану иззымдыруа. Суҳәоит «Шәара» ҳәа соумҳәалан.
Иҭабуп. Дырмит ду иҳәалон «Шәара»  изҳәо амаҳәи  аҭацеи роуп ҳәа.
– Узаазгаз ари аҳамҭа хәыҷы азыҳәан акәӡам. Иудыруазар сҭахуп ишыҟалаз ҩ-факт дуқәак – Кәыдры аиҩхаа ҳара ишаҳгази Аԥсны азхаҵареи.
– Уажәа хьыла иԥысҟоит, саҭоумҵан. Кәыдры аиҩхаа ҳара иахьаҳтәхаз, уи амш,  Ҳиааира дуӡӡа сентиабр 30, 1992 шықәса иаваҟәылоуп. Уи ҟамлазҭгьы, наӡаӡа иаҳцәыӡуан Ҳаԥсадгьыл. Ҳхаҿы икнаҳан «Дамоклов меч». Атерриториа дуӡӡа… 
– Убриоуп еиҳараӡак иуасҳәарц исҭаху. Исазҳәақәоз иазусҭцәоу, аус ахьыруаз рыхьӡқәа, рыжәлақәа исызуаҳәом ачынуаа дуқәа. Аруаа, аспециалистцәа изныкымкәа иалацәажәеит. Рызегьы ирҳәоз акакәын: хәышәҩык иреиҵамкәа ҳаҷкәынцәа шҭахо. Урҭ рҭынхацәа, ранацәа, раҳәшьцәа. Еиҭах ашәы… Аибашьраан зықьҩыла аҭахара!.. Изыхҟьақәаз уаргьы ииудыруеит, ҳиааира ду ашьҭахь ҳаҷкәынцәа иреиӷьқәаз зықьҩыла иқәҵы ицеит. Аԥсуаа ҳақәӡаауазар изаҳҭахузеи Аԥсны. Ишуасҳәаз еиԥш, изныкымкәа инақәырӷәӷәаны исарҳәеит шәдәықәла, еибашьрала ижәгароуп ҳәа Кәыдры аиҩхаа. Арахь иаҳа-иаҳа иҽирӷәӷәон ҳаӷа. Ҩ-мцак срыбжьахеит. Инысзацлеит даҽакгьы. Ҳаҩнуҵҟа, аоппозициа ирҿашәо сзырҳәо… Шаҟантә исыӡбазеи арзаҳал ҩны сцап ҳәа. Ажәа уасыршьуам, аҵыхәтәан Кәыдры аиҩхаа ишаҳгаз иудыруеит. Аӡәы заҵәык, аԥсуа ҷкәынак дҭахеит машәырла.
Адкыларҭа аҟны итәаз аԥҳәызба акаҳуа аалган, ҳнаҿыхәан, аҭаҭын ахара ҳаналага, уаанӡа дызлацәажәоз,  инаихеиршҭырц, агәалашәара хьанҭақәа дрыцәцарц иҭахызар акәхарын, иаҳа илахҿыхыз, иара ихәыҷреи, сара сарԥысра санҭагылаз иҳахьхьаз факт хәыҷык агәалашәара ашҟа диасит.
– Иумдыруеи, асовет мчы ахаан агазеҭқәеи ажурналқәеи еидҵаны аҳасабеилыргара акны иҟан.
– Ишԥасгәаламшәо, касирс дыҟан уара уан Сузанна.
– Ииашоуп. Сан лкабинет хәыҷы дыҩнатәан. Уахь снеирц ишысҭахыз, уара унеит. Уажәақәа иахьеиԥш исгәалашәоит. Афбатәи акласс аҟны стәан, аԥсуа школаҿы. «Сузанна, агонорар исыбҭеит. Имыԥхьаӡаӡакәа сџьыба иҭасҵеит. Уаанӡа ҟәрышьк сџьыба иҭамызт. Санаанаскьа исыбҭаз аԥарақәа ианысыԥхьаӡа, исыхәҭаз аҵкыс еиҳан».
– Аа, исгәалашәеит. Ҩажәа мааҭ ирхынҳәны ианлысҭа: «Идуӡӡаны иҭабуп ус ахьыҟоуҵаз. Арҭ аԥарақәа, сара сыхьӡала, уара  иумаз» - лҳәан, илымукәа, илырхынҳәит.
– Нас иабоугеи урҭ аԥарақәа? – қьиарала иҭәны, дааԥышәырччан, – убарҭ аԥарақәа, ҩажәа мааҭ сара исуҭеит, сџьыба иҭоуҵеит, сгәырӷьаҵәа изгеит.
– Анцәа, ауаа… исгәалашәом. Ҟоҳ, ус акәзар, суал уқәзаап, – сҳәан, снапы иахаз ссааҭ баша, иахысхын, исиҭаз асааҭ снапы инахасҵеит. – Убри иануҳәа, сара иуасҳәеит, уара зынӡаск иузымдыруа, Багаԥшьаа ишәыдҳәалоу фактк. Очамчыра араион еиҳабыс даныҟарҵа, саб иасҳәеит.
– Дызусҭада? – днасызҵааит
– Багаԥшьуп. Џьгьардатәуп.
– Ишԥа,  ишԥа уара?! Багаԥшьума?! Еи, дад, багаԥшьаа изакә уаау шәара аҿарацәа иабажәдыруеи. Нестор Лакоба ихаан,  багаԥшьаа, амаҵура дуқәа ирхагылан, аӡәымкәа, ҩыџьамкәа. Аешьцәа еицны, Аҟәа иалаланы ианнеиуаз, аԥенџьырқәа рҟынтәи, икылаԥшны аҳәса хәыҷқәа еиқәҿырҭуан: «Шәыԥшы, шәыԥшы, багаԥшьаа аауеит!» – рҳәон, убасҟак иуаа-ԥшӡақәан.
– Убасҵәҟьа дыҟоуп зыӡбахә уасҳәаз, – анысҳәа: – «сыхьӡала, усызиҳәа, аҩны дсызнеиааит», – иҳәеит саб.
– Иԥсаҭа шкәакәахааит уаб. Иудыруеит, ичеиџьыка сфахьеит.
Абасеиԥш иҟаз, игәышьҭыхгоу агәалашәарақәа ҳанрылацәажәа ашьҭахь, уаанӡа ииҳәахьаз, ажәа хьанҭа: «Зеиԥшра ҟамло» даҽазнык ианиҳәа:
– Уажәшьҭа иуасҳәап, ишыҟалаз Аԥсны  Азхаҵара, – дҩагылан, икабинет ҭбааҭыцә аҟны даалаҩеин, аҭаҭын днахан, дхынҳәны дааин, днатәеит. Иажәа инациҵеит.
– Азхаҵара ишыҟалаҵәҟьаз абасоуп. Шәача, иреиҳаӡоу Урыстәыла анапхгара  рыԥшьарҭаҿы снарыԥхьеит. Иахьеилатәаз акабинет сыҩналанӡа,  ҳаиқәшәеит Аахыҵ Уаԥстәыла апрезидент Едуард Кокоити сареи.  Дгәааны, иаахжәаны: «Иуарҳәо здыруеит. Аԥсны азҵаара уара иуусуп. Ҳара ҳазҵаара, акыр уарҳәозар, исызраҳәа: – Ҳара, Аахыҵ Уаԥстәыла, ҳадлоит Нхыҵ-Уаԥстәыла. Иӡбоуп». 
Ишуасҳәаз еиԥш, иахьсзыԥшыз акабинет сныҩналеит: Итәан хә-ҩык ауаа, Урыстәыла анапхгара иреиҳаӡоу анапхгаҩцәа, рыхьӡқәа рыжәлақәа исызуаҳәом, аха ҩыџьа изусҭцәаз иуасҳәап. Урҭ апрезидент Дмитри Анатоли-иԥа Медведев, апремер-министр Владимир Владимир-иԥа Путин ракәын.
– Аҭагылазаашьа убас иҟоуп, уаҳа иауам, аформақәа аԥшаашьа амоуп, Аԥсны Қырҭтәыла иалалароуп, – ҿааиҭит апрезидент Дмитри Медведев.
– Абасҵәҟьоу?!
– Ишааиҳәаҵәҟьаз.
– Иашәҳәеи?
– Ажәлар абжьы сырҭеит, сыгәра ргеит, Аԥсны Қырҭтәыла ишаласымҵо. Ижәдыруеит, ҩышә шықәса раахыс Аԥсны Урыстәыла иалоуп. Аҵыхәтәантәи ажәашықәсақәа раахыс аԥсуа жәлар изныкымкәа ирҳәахьеит, ирыҩхьеит Урыстәыла ада ԥсыхәа шҳамам, ирҳәахьеит Қырҭтәылеи Аԥсни ҳәынҭқарракны ҟаҵашьа шамам. Ишәҳәаз сара исзыҟаҵом. Исзаанхоит акы заҵәык – уаҵәы арзаҳал ҩны, смаҵура аансыжьуеит» -  анысҳәа, днаскьаны, ҿымҭ иӡырҩуаз Владимир Владимир-иԥа Путин, ус ҿааиҭит:
– Ажәлар уразҵаа. Ирҳәо шәаҳап.
– Уажәшьҭа еилыскааит, азхаҵара ԥыҭк шыбжьаз, Аҟәа изымҩаԥысыз жәлар реизара ду., - сҳәеит иажәа снаԥыҩлан.
– Убри аизара ашьҭахь, апарламент ирыӡбеит азхаҵара ада даҽа мҩак шыҟам. Абарҭ адокументқәа рызегьы исыманы, даҽазнык ҳаиқәшәеит. Ҩ-ажәак еихысҳәаалоит. Ишуасҳәаз еиԥш, раԥхьаӡа ҳанеиқәшәа, исыдырҵеит, мап, исыдырҵа акәым, исыҳәеит Кокоити сиацәажәарц. «Иаадыруеит шәшеизааигәоу. Иаҳҳәо иаҳауам, иаҿаршәны икит, Нхыҵ Уаԥстәыла ҳадлоит ҳәа. Иуам, иуам. Дазаага. Уажәазыҳәан азхаҵара ҟаҵашьа амаӡам. Раԥхьаҟа мышкызны дара иурсуп»  иҳәеит Медведев. Ажәа мыцхәы изуҭахузеи! Иуамызт. Изулакгьы дазаазгеит, дақәшаҳаҭхеит. Ҳаилибакааит. Ҳазыхынҳәып уаанӡа ҳазлацәажәоз. Ишуасҳәаз еиԥш, ажәлар реизара ду аан ирыӡбаз, апарламент ирҳәаз, адокументқәа зегьы инапы иасыркит Медведев. Даԥхьеит. «Жәамш рыҩнуҵҟала аҭак уаҳауеит», – иҳәеит.
Дҩагылан, даалаҩеит.
– Абарҭ жәамш!.. Жәаба мшы, жәаба ҵхы. Иахьа сыршуьама, уаха сыршьуама ҳәа аҟарс иҭаку абаандаҩы сиҩызан, сыгәра га,  сыцәомызт, снаҳәы-ааҳәуан, исцәыӡит исцәыӡӡеит ацәара. «Иухьзеи, иҟалазеи?» – дгәаҭеиуан сыԥшәмаԥҳәыс. Ажәа рысҭахьан, дарбанзаалак аӡәгьы ишиасымҳәо. Аԥсны аԥеиԥш анырыӡбуаз, арҭ жәамш… – ииҳәоз саҳауан, сыихәаԥшуан, сгәы сынҭахәыцуан: слымҳа иҭасхьан,  хәшәы змам ачымзара ицәа ишалоу. Аха ибзиаӡаны издыруан даҽакы. Акьыба мыжда ихьит саб. Аҟәа, Москва аҳақьымцәа рызегьы еицҿакны исарҳәеит акьыба шихьыз. Ирыԥҳа иамхны иангәарҭа, хәшәы амамзар, дԥырҟаӡом, ахәшә амазар, дырхәышәтәуан. Уи ашьҭахь саб жәохә шықәса иԥсы ҭан. Уи агәра ганы:
– Сергеи, уххь згеит. Сыгәра га, уеибга убзиахәха  ушыхынҳәуа, исуҭаз аҳамҭа ҳақәныҳәап! Уаанӡа исҵәахуеит. Даараӡа суҳәоит даҽакы. Абарҭ исоуҳәақәаз, изҩыроуп. Ҳаамҭазтәи ҳҭоурых  азыҳәа шаҟа аҵанакуа уара иудыруеит.
– Уиашоуп. Иӡбаны исымоуп, Москвантәи санаалак, смаҵура аансыжьуеит, убасҟан изыҩуеит.
– Шәабацои?!
– Џьгьарда! Џьгьарда! Ацәаӷәага аттрактор сымоуп. Абаҳча сымоуп. Ибзиаӡаны иудыруеит амаҵура дуқәа сшашьҭамыз. Сыԥсы сшьалоит.
Сааԥышәырччан:
– Сергеи, иуҳәо башоуп, ҭынч узтәаӡом. Ауаа нагақәа ируӡом. Иаҳҳәап, Анцәа иумҳәан, аха ҳаҩнуҵҟа ҳҭагылазаашьа ҽеимхар, аӷа иҿааихар, Џьгьарда абгахәыҷқәа ушьлома?
– Наҟ усԥырҵ, – дааԥышәырччеит қьиарала  дыҭәны.
Ҳҩагылан, сцарц ашә ашҟа  санынаскьа:
– Сергеи, даҽакы азыҳәан идуӡӡаны иҭабуп уасҳәоит. Узыхьчо реиҳабы Андреи Бобуа саншьа гәакьа Кәыҷыҷ Кәаӷәӷниа имаҭа иоуп.
– Издыруеит. Ара дзыҟасҵаз, уара иуздырӡом. Иара дарԥыс бзиоуп. Аха иабду Кәыҷыҷ иуалԥшьа ду сықәуп. Иҟан аамҭа еиқәаҵәак. Даараӡа иаҳзааигәаз ауаа, ҳашҭа  иҭаломызт. Амла ҳагон. Иааҳамаз зегьы ҳамырхит. Кәтолынтәи ажәхьа, аҳәыс аҵаргыланы, иманы днеит Кәыҷыҷ. Сыԥсы ҭанаҵы исхашҭуам уи иҟаиҵаз.
Ҳанеиԥырҵ, ҳаҩныҟа санаауаз, схы иҭагьежьуан ажәа дуӡӡа – Аҭабура. ауаҩы иуаҩра, идоуҳатә культура, иаамысҭашәара шәагас-загас иамоу. Аха инарҵауланы идыруоушь, иаалырҟьаны ҳашҭа иҭаҳаз аамҭа ҿыц, ауаҩы игәымбылџьбара, иԥсыцәгьара азыҳәан агәашәқәа  зегьы шаанартыз?!»


Џьума Аҳәба
Ианвар 31. 01 .2014.
