Аԥҳәынҭшәҟәҭыжьырҭа
Аҟәа 2016

Џьума Аҳәба
ИҨЫМҬАҚӘА РЕИЗГА

Абжьбатәи атом
Аповест
Ажәабжьқәа
Аочеркқәа
Апублицистика

Аԥҳәынҭшәҟәҭыжьырҭа
Аҟәа 2016

ББК 84(5Абх) 6-4
А 81

Аҳәба, Џь. Б.
Иҩымҭақәа реизга. 7-тәи атом. Аԥҳәын­ҭ­шәҟәҭы­жьырҭа.
Аҟәа, 2016. – 576 д.
Еицырдыруа аԥсуа шәҟәыҩҩы, Д. И. Гәлиа ихьӡ зху Аҳәынҭқарратә премиа занашьоу Џьума Басариан-иԥа Аҳәба
иҩымҭақәа реизга абжьбатәи атом ианылеит иповест «Аҵысмҩас», ажәабжьқәа, аочеркқәа, апублицистикатә статиақәа.

© Аҳәба Џь. Б., 2016
© Аԥҳәынҭшәҟәҭыжьырҭа, 2016

ЗЫЛШАРА ҲӘААДОУ
Ан раԥхьаӡа илыхшаз лысаби усҟак диеигәырӷьарым,
раԥхьаӡа акьыԥхь ианылаз сыстатиа хәыҷы шаҟа сеигәырӷьаз,
убасҟак ҳәаа амамызт сгәырӷьара, насыԥ змоу сара среиӷьны
схы сыԥхьаӡон.
Аҟәа иҭыҵуа, еицырдыруа агазеҭаҿ, сыхьӡ сыжәла
ҿаҿа­ӡа иаҵаҩны!.. Мҵәыжәҩада аԥырроуп!.. Аха иаарласны, ҩымш­гьы мҵыцкәа… Дышԥаҟалои ан, лысаби
аныҟәара дышналагаҵәҟьаз, агәылара днакылсны рыҩны
амца ацреиҵар!? Абас иҳәаадаз агәырӷьарагьы сзаанагеит,
агәыԥжәарагьы сақәнаршәеит раԥхьаӡа акьыԥхь ианылаз
сажәа. Аҭыӡшәа ахылҵит. Иҟалазеи? Исҳәазеи?
Ачаирҭа амаӷ ахыҵәеит. Узалалом, ачаи ҿыхшьа амам.
Арахә ишырҭаху иҭоуп. Еилкаашьа узаҭом, араҟа арахә
ирҳәырҭоу, мамзаргьы ауаа ирусурҭоу.
Иара изкны ари аҩыза иаԥхьаз абригадир, ӷәӷәала дгәааит.
Ачаирҭа саларгыланы, убасҟак дсацәҳаит, сылабжышқәа
хаҟәҟәалеит.
Исҳәаз иашан, аха изаҳауаз аӡәгьы дсыдымгылеит. Сыстатиа изамыԥхьоз саб, сара саирԥхьеит. Даахәыц-хәыцын, ус
ҿааиҭит: «Ауаҩы дызқәыӡша аус ҟауҵеит».
Акыр аныбжьысоуп иҟалаз анеилыскаа. Усҟан адунеи
ианымӡаацызт «ажәларқәа зегьы раб» Сталини Кавказ аԥа
хазына» Бериеи. Ажәак ауаҩы данақәыӡуаз аамҭан.
Сара сзыҳәан ари астатиа хәыҷы раԥхьатәи литературатә
ҵара духеит. Ажәа акыр шалшоз аргама избеит.
Аҵх лашьцараҿы уныҟәозар, улаба нышьҭакшо, ушьапы ахьургыло шгәоумҭара, иазхәыцлатәызаап иуҳәо ажәа,
акьыԥхь иануҵо ажәа. Хырқьиагас исымоу акоуп – ажәа
ианыԥшуеит аамҭа, уи иагьақәыӡбуеит, иагьахьчоит.
Ажәҩан зеиԥшроу амшын ишаныԥшуа еиԥш, ауаҩы
ицәажәашьа ихәыцшьа ианымԥшыр ауам аамҭа, изеиԥшраз
ауаажәларратә ҭагылазаашьа, иарбаныз ауаа зыгәра ргоз,
иарбаныз мап зцәыркуаз, цәгьарас ирыԥхьаӡоз, бзиас иршьоз.
5

Сара сабиԥара шаҳаҭс иаиуит адунеитәи аҭоурых еиҭак­
ра дуӡӡақәа. Иаасгәалашәеит абри еиԥш. Германиа анҳақәлаз
акәын. Аибашьра цон ҳашьхақәа рҿы. Уахык, аҵх каххаа
ианыҟаз, ажәҩан иналаҳбааит афашистцәа рҳаирплан.
Абомбақәа канажьуан. Ақыҭа ианаахыкәшоз иахьӡеит
ҳҳаирплан. Иеихсит. Ҳабла ишабоз амца акит. Уи ахькаҳаз,
сқыҭа акалҭ аҿы иахьагьы уаҩы ибоит аԥҽыхақәа.
Шәышықәсабжа егьаагымхо инабжьысит. Абомбақәа
алажьуа инахылеит еиҭа ҳара ҳажәҩан. Уажәазы даҽа
фашистцәак рҳаирпланқәа, уаанӡа исовет республиказ, уажәы
ҳхазы ҳәынҭқарроуп зҳәаз Қырҭтәыла аҳаирпланқәа. Иара
убри, анемец фашистцәа рҳаирплан ахькаҳаз азааигәара
иаахылоны, иеихсит ԥсынҵры зауша ҳпартизанцәа. Кәыдры
анырцә иахьагьы уаҩы ибоит, уигьы аԥҽыхақәа.
Анцәа игәарԥханы иишаз аҳәынҭқаррақәа рҿы ҩышә
хышә шәышықәса рыҩнуҵҟала иҟамлашаз аиҭакра дуӡӡақәа
ҟалеит сара сызхаанхаз, аҭоурыхтә аамҭа кьаҿ иалагӡаны.
Адунеи зырхыџхыџуаз аҳәынҭқарра ӷәӷәаӡа, аимпериа дуӡӡа
еилаҳаит. Сахаанхеит, зышьҭахь ҳгылоу аҳәынҭқаррақәа
реиқәыԥхьаӡара уалагар, уҩнапык анацәкьарақәа анузымхо.
Акьыԥхь аҿы сцәырҵит, исҳәаз ажәа, акьыԥхь ианылаз, ииашаз ажәа, ауаҩы дақәӡыр аналшоз. Сахаанхеит, узаламныҟәо
ихахьоу аимаажә аҟарагьы ажәа пату анақәым. Ала шуеит,
аҽы ҳәуеит анырҳәо аамҭа.
Сыхшыҩ азханы, иахьынӡеилыскааз ала, агәра ганы
сыҟоуп акы. Згәыцә хәарҽхаз аҵла, ԥшакгьы амысӡакәа, ахала ихжәаны ишкаҳауа еиԥш, сызлиааз, адунеи архыџхыџуа
иӷәӷәаз аҳәынҭқарра ахала иҟәыбаса еилаҳаит, аиаша аҳәара
ауаҩы дахьахыршьаауаз иахҟьаны, ажәа аӷас иахьыҟарҵаз,
ахшыҩи аламыси змаз ауаа мыцхәны иахьырыԥхьаӡоз иах­
ҟьаны. Уажәы ҳазҭагыло аамҭаан, аҳәнҭқарра мал-мазарала
аӷаррагьы, ламысла алаҟәрагьы зхароу, ажәа пату ахьақәым,
аламыс иалахәаахәҭуа иахьалагаз ауп.
Ацәгьараҿгьы абзиараҿгьы ажәа алшара ҳәаак амам. Арҭ
аамҭақәа аҩбагьы аҭоурых иатәуп. Аҩбагьы, аԥсуаа ҳҳәашьала,
ҳазҭагылоу аамҭақәоуп. Урҭ аамҭақәа рхаҿсахьақәа, маҷӡак
иадамхаргьы, ажәала исызҭыхзар, ари, иалкаау сҩымҭақәак
рышәҟәы, аԥхьаҩ идгалара иаԥсоуп ҳәа исыԥхьаӡоит. Имаӡоу
даҽа хамхабзиаракгьы сымоуп. Иҳаҩысхьоуи ҳазҭагылои
аамҭақәа рзыҳәан акыр сызҳәазар, ԥхьаҟа дзырԥшыша
хшыҩ­ҵак қьиақәакгьы шԥаизнамырҵысри аԥхьаҩ.
1995

АПОВЕСТ

АҴЫС-МҨАС
Алагамҭа
Акәаскьа аԥхьа ишәҭны игылаз, агәилқәа ирхьыкә­кәаны
икаҭәон аӡаӡа. Илаҳа-лаҳауа амӡырха иқәын урҭ ирхылҵуаз
афҩы-хаа. Иқашә-қашәон иԥшқаӡа аҩеира иаҿыз аҳаскьын.
Амш еилган. Алакыҵа ҵылашаауа, амра агылара иазыԥшын
ажәҩан.
Аха, ишапшапуа иҩагылаз, амра аӡаӡа ашьҭарбахагьы
амаӡеит. Азнык, «ффу» уҳәар иааимбӷьыжәаартә, иҵаӷаӡа
ажәҩан ааҵырҟьеит ԥсҭҳәақәак. Иԥыжәжәа-ԥыжәжәа иԥса­
ҟьаны ишаҵаԥсаз, хәыҷы-хәыҷла рҽеидыркыло, рҽааи­
лар­цалеит. Нас, алашәага иԥхарҵаз асар реиԥш, ажә­ҩан
иаҵеибаҳәа рҿаархеит аԥҭа ӡлачқәа. Ихьанҭаӡа, ишы­
неимарҭәара, адгьыл инахатәеит.
Амӡырха иҭагьежьаауа инықәсит аԥша ҵәыҵәы.
Аҵармақьеиԥш алакыҵа ҩыҵшәааит ажәҩан. Игәыргәыруа,
иӷьарӷьаруа, дгьыли жәҩани еидыкшалозшәа, иаадыдит.
Еиҭадыдит…
Еилгон иажәхьаз аӡынреи, аԥсабара ахаҿы ԥсахуа,
ирҷкәынуа иааиуаз ааԥынреи. Мышкы ҩынтә-хынтә аҽеи­
ҭанакуан амш…
Аԥҭақәа,рымҵәыжәҩа еиқәаҵәақәа хьадышьшь,илаҟәуан,
илаҟәуан. Иаақәашарпҟҟеит. Аџьықәреи рықәҿдырпуазшәа,
аҟәҟәа аарықәгеит ахыбрақәа. Акырцх!
Згәы аазыртхьаз ашәҭқәа, ргәаӷ икны иагозшәа, рбыӷьқәа
кыдӷәыхаа, иҟәыбаса иҩархысны ицеит…
Еилгон аӡынреи ааԥынреи… Идыдуан…

7

АКТӘИ АСАЛАМ ШӘҞӘЫ
Иаԥхьа иқәгылаз ателефон аашьҭихын, хьырр-хьыррҳәа
нумерк аалихит Лагәсҭан.
– Сышәзыӡырҩуеит.
– Мақсма уоума?
– Ааи.
– Шьыжьбзиа!
– Шьыжьума, шьыбжь аахьеите. Салам, салам, иҟоузеи
цәгьароума, бзиароума?
– Иҟоузеи, умбои, кәыбрык амаха аа-лак ирзыфом. Иахьа
иупланузеи? Ухы абахоу?
– Мыширак ахь сымцар ҟалом. Уеилахамзар – уааи,
ҳаиццап. Ҟаԥшьи, шкәакәеи, бла хааи, хәда ҵҟәашәааи,
иаауҭаххалак ҟалоит… иаҳцәагозеи, ҳааҟрымҿрымып, насгьы
ишудыруа еиԥш, атәым кәтыжь…
– Абзиара узыҟалааит!
– Иухьи?
– Исмаҳаӡеит!
Ателефон ацәажәара ишаҿыз инықәиҵеит. Иџьымшьқәа
дырлаха-ҩахо, дхәыц-хәыцуа дтәан. Ихахәжәпара инапы
алшьуа, ателефон еиҭаақәихит. «Сыззасрыда? Аа, исгәа­
лашәеит»…
– Аа, Лагәысҭан уоума? – игәаҩаӡа бжьык нҭыҩит илымҳа
иадкылаз ателефон. – Сызҿузеи уҳәоу?! Абыржәы смашьына
абензин ҭаҭәаны исзааргеит. Рита лыҽшааибылҭалак, ҳнықә­
ла-аақәлашт. Уара умашьына абаҟоу, аԥсы ауршьома иахьа?..
– Ашьапқәа рчаԥоит.
– Нас арахь уааи. Сара стәы ҳазхоит. «Ешыранӡа» ҳнаӡап.
Ԥшак наҳҳарсп…
– «Амра», «Аԥацха», «Ешыра»!..
– Умгәамҵын. Генриетагьы дҟалоит. Лафк, егьик зҳәаз
еиԥш.
– Ишәыхьзеи, уара, Мақсмагьы уаргьы уаҳа уи шәгәы
ахымшәаӡои? Уаргьы ҽеи узымҳәеит!
Ателефон «акьахь» инахишьит. «Так, са-ба-ца-ри иахьа?
Аҳәсагьы сгәахы аакыдырхит. Уамашәоуп ишыҟоу, абри аҳәса.
Уацәажәара лҭахӡамкәа лқьышә ушықәылҵо, умаҵура аӡбахә
анаалоуҳәалак, уаанцәахшахазшәа, духәаччо, дуахәмаруа,
8

даахәшахоит. Уи нахыс аӷаџҳәа илацәажәо аҿыҩанахоит
смаҵура, сара слыцуп, ус, саамҭа анааиуа сазыԥшны. Нас
ҳааиԥырҵуеит, нас еиҭах иҽырба-ҽырбо смаҵура сываргыланы сҿынасхоит. Аҩызцәагьы иароуп исзызыԥшаауа,
уамашәоуп ишыҟоу амаҵура, уамашәоуп!..» Ишьапқәа амарҭақ
иқәҵан адиван дықәиан. Инапы нагӡаны альбом аақәихын,
патреҭқәак днарыхәаԥшит. Џьара иҩызцәа, иара дрылаӡамкәа,
џьара – иара рыгәҭа дрылагыланы, аҷкәынцәа, аӡӷабцәа…
«Иҟалап, адиплом снапаҿы иааскаанӡа акәызҭгьы аҩызцәа…
Аха сара исхароузеи!»… Ихаҿы иааиз ари ахшыҩҵак, иара
ихаҭа даршәеит. Инамыгӡакәа, наҟ инаиҟәицарц даҽа патреҭк
днахәаԥшит… Имаахыр ԥштәыз лыблақәа қьиа-қьиаӡа,
дихәаԥшуан ԥҳәызбак. «Лариса, Лариса… Еҳәшьаҵас акәын
дшысзыҟаз. Иҟалап, убри аӡә заҵәык смаҵура акәымкәа, сара
схаҭа сылбозҭгьы, аха уигьы уажәшьҭа седру… Насгьы лара
дҭаацәарахахьеит…» Апатреҭқәа зегьы дрыхәамԥшыкәа, альбом наиркын, лассы-лассы илаԥш иҵамшәаларц, ашкаф ашә
аартны, хара днахан инҭеиҵеит. «Урҭқәа зегьы исеиҩсхьоу
усуп. Абасоуп аамҭа шыҟоу… Саргьы схы ансыхнахуаз ыҟан:
«Зышхәа уҭоу иашәа ҳәа» ҳәа аӡәы ианиҳәалак, «иашәа
акәым икәашарагьы уацԥырны укәашап»… Арадиола ахаԥыц
ҟәашқәа руакы инацәа нақәирӷәӷәеит. «Санбанӡаҟоу сымацара, ооу, нана, ранина-уаа» – ҳәа, иҵрыхәҵәаӡа, аӡәы лыбжьы
нҭыҩит. Атахҳәа даҽа хаԥыцк днасын, лыбжьы ааԥиҵәеит.
«Бымала быҟазар, изхарада?»… Илацәақәа еиқәԥсаны, адиван дықәиан. «Ишԥасхызгари иахьатәи амҽыша?» Игәы
иҽшанӡамыз, ашә аҵәҵәабжьы аагеит. Азнык азы даагәырӷьеит.
Аха нас, «иаахда уажәы! Иахьазаҵәык сыԥсы аасдыршьар
иҟалозеи, еикәанҵәаша, сусурҭаҿ ҭаха сырҭом, аҩны стәар
руам!»… Иеимаа ҵарԥалақәа наишьхаирԥан, ишиҭахӡамыз,
ашьшьыҳәа ашә ааиртит.
– Лагәысҭан Асҭана-иԥа, асалам шәҟәы шәымоуп, –
дҷырҷыруа ашә дылагылан игәыла ҷкәын хыш хәыҷы.
– Иабантәи аауеи?
– Исыздыруам, аха ипахәӡа иҭәны иҟоуп, – иҳәан дааччеит ахәыҷы.
– Иаагишь ара, иаагишь…
Ҭаҭын ҟаҵак неиҿыҵеикын, амца нахьирсит. Дшықәиац,
ишьапқәа харшәшәала, деиҭанықәиахит. Инарҳәы-аарҳәуа
днахәаԥшит асалам шәҟәы. «Иҭоузеи абри аҟара, еимгәачӡа?
9

Аԥхьарада ус сымамшәа!» Иаахиртлеит. «Так, иабазбахьоу,
мшәан, ас изҩышьоу? Дызусҭхарыдашь? Дызусҭхахуада,
дааҟәымҵӡакәа иашшуа аӡәы иакәхап. Уахь инарышьҭуа
азмырхакәа, уажәы сыҩны адресгьы еилыркааит. Ԥҳәыс
напушәа… Аџьшьатә, аԥсышәала иҩуп. «Мшыбзиа, Лагәысҭан!»
– ахы днаԥхьеит. «Ҳоҳ, дабатәида ари, сабхьӡ аҳәарагьы
лаҭәамшьакәа, лара сылхәыҷушәа, сыхьӡ нҭырҳәацааны
изыҩуа?».. Аԥхьара дналагеит.
«Ианбагьыцеи абриаҟара шықәса! Саԥхьоит, сеиҭаԥхьоит
аҵыхәтәантәи уажәақәа зынны исзынхаз утелеграмма. «Бынасыԥ сеигәырӷьоит, маҷкгьы иџьасшьоит. Гәыкала
ибзыҟоу Лагәысҭан». Иуцәызӡом, раԥхьаӡа иансоуз, уиаҟара
сазымхәыцӡеит. Сеигәырӷьаҵәа снаԥхьан, имыӡырц счамадан инҭаршәны исҵәахит. Уи аахыс, ишудыруа, ҩба-хԥа
шықәса ҵит, сзырхәыцша, схала исыӡбаша акыр ус салаԥшит
аҭаацәараҿы. Акырынтә сазхәыцхьеит, акырынтә исшәахьеитисзахьеит сынасыԥ, слахьынҵа. Уажәоуп, уи утелеграммаҿы
иану ажәак аҵакы иаҳа ианеилыскаа. Утелеграммаҿы
иануҵеит «Иџьасшьоит» ҳәа. Изакәыз, Лагәысҭан, иџьоушьаз?
Уара уахьымгәыӷӡоз, угәы ахьымҩаӡоз иаалырҟьаны сынасыԥ
ахьысыӡбаз акәын, ус ами? Иашоуп, уара сызлаудыруаз, сызлеилукаауаз ала уи хымԥада иџьоушьашан, аха, сыгәра га, сара
сзыҳәан уи иаалырҟьаны, сшымгәыӷӡоз иҟалаз уск шакәым.
Сахьхәыма? Иаахҵәаны уи аҭак аҟаҵара цәгьоуп.
Исаҩсит, ицеит усҟантәи сымҩа, зышьҭа налданы ажәҩан
инаҵаблыз аеҵәеиԥш. Иаԥсоума нас хара иҳаҩсхьоу
ахьҵәыуара? Уи уаҩы изырхынҳәуам. Ҳазхәыцлароуп, егьа
уадаҩра ҳақәшәаргьы, ҳанасыԥ злаҳахьчаша.
Иахьа усура сымцаӡеит. Аҩны санаанха, сышәҟәқәа
срылеимдо, реилырхра сналагеит. Ашәҟәқәа сышрылеимдоз
аниба, схәыҷы, дбыжәгәаламуа, инап хәыҷқәа рхахо дааин
«Нана, ани сыҭ, ани сыҭ» ҳәа ашәҟәқәа рыхьҵәыуара далагеит. Иаасымԥыхьашәаз, иԥимжәартә зцәа жәпаз шәҟәык
неисыркит. Сара асқам сықәгыланы, адулаԥ ахаҿы еиқәыз
ашәҟәқәа асаба рықәсыршәшәон. Схәыҷы асаара дтәаны,
аԥхьара дазгәышьуазшәа, ашәҟәы абӷьыцқәа еихыршәшәо
дагәылаԥшуан. «Нана, нана, али дыббома, али дыббома, ихьзеи лыцҳа?!» – иҳәан, инацәкьара хәыҷқәа ԥахә-ԥахәӡа,
ашәҟәаҿ иибаз сахьак иақәкуа, дааӷьаҵәыӷьаҵәит.
«Сахьоуп, нан дукәхшоуп, уахәаԥшла» сҳәан, уиаҟара
хырҩ изысмуит. Аха ианимух, иикыз асахьа снахәаԥшит.
10

Уара иудыруеит, Лагәысҭан, сара анцәа, аҩсҭаа, аџьныш ҳәа
ӡәыр дыҟоуп, ӡәыр кыр имчуп ҳәа ихасҵозар. Аха ан, ахәыҷы
аҩсҭаацәа иԥырхагоуп ҳәа лоуҳәаргьы, лгәы нҭыԥсаа ицоит,
аҩсҭаа дшыҟаҵәҟьам егьа рыла агәра лгозаргьы. Убас сыхьит
саргьы.
Исыздыруам, Лагәысҭан, адунеи аҿы сара зыда адәы
дысзықәым, сцәа-сжьы иалҵыз ахәыҷы саԥхьа дахьтәаз акәу
изыхҟьаз, аха уи ашәҟәы ианыз асахьа саннахәаԥш, аӡәы даасхагыланы аҽыҩҳәа аӡаӡ ҩасылеикшазшәа, сгәы ааҭрысит,
схәы-сжьы қақаӡа иҩеилагылеит. Аҵх лашьца. Зылацәа
хәыҷқәа уаҳа ихтны адунеи лашара рымбо наӡаӡа еиқәыԥсаз,
асаби дигәыҵаҳәҳәа, дышьҭхысаа, иҽы аӷәра иаҵасуа, аккара
дылхәхәа днеиуан аб – аҽыуаҩ. Асахьа иаҳәоит уи зызҭыху
аҩымҭ аҵакы зегьы. Абна раҳ игеит уи асаби иԥсы мҵарсны.
Иугәаламшәои, Лагәысҭан, уи аҩымҭа? «Иугәаламшәои?»
сҳәахт. Уара уакәхума ани згәаламшәо!
Сара иџьасшьалон, Лагәысҭан, уара угәы-уԥсы зегьы аҭаны, ацәанырра мцабз аҵаҵаны абри абаллада
уанаԥхьалоз, иадибалазеи, уиаҟара бзиарас иалоузеи ҳәа.
Исгәалашәоит, ҽнак акурс аҿы уааҳалагыланы ҿырҳәала
уанаԥхьа, аӡәгьы иаҳмаҳаӡазшәа, зынӡа ҳаузымӡырҩӡозшәа
ҳтәан. Акраамҭа ҿымҭ, иузымбатәбараханы, иҟалаз узымдырӡо
уҳалаԥшуан. Ашьҭахь, угәы анԥжәа акәхап, «Ҳаит, шәзакә
гәаҵәажәпақәоузеи, шәара рыцҳақәа» уҳәан, ашә нкыджьлан
ундәылҵит. Ҳара ҳанцәыҵачча-аацәыҵаччеит…
Шықәсыла исцәахыԥо иаауан, аха ариабжьарак
(изыхҟьақәаз ҳаиқәшәар, иуасҳәап) ашәҟәы узҩра иақә­
к­ны исыман. Уара иузымдыруаны акәым, Лагәысҭан, аха
ауаҩы игәҭыхақәа, ихәыцрақәа, деилызкаауа, изааигәоу
ианиеиҳәалак, аҭак имаҳаӡаргьы, игәы иҟычуеит. Уареи сареи
ҳаизыҟазаашьа, ҳаицәажәарақәа санрызхәыцлак, гәаартыла
уацәажәара азин сыманы избоит. Амала, угәы иалымсын, иахьанӡагьы исзеилымкаацкәа исзынхеит, аҵыхәтәан
ҳанеибабаз, угәы сцәыхьшәашәама, иугәамԥхашаз акыр
ҟасҵама сҳәауа, уахьсыхәаԥшуаз зыхҟьаз. Аха уи зхароу
ҳаиқәшәашьа шыҟалаз акәхап. Аџьашьареи ашанхареи
раамышьҭахь рыбла ихылозеи нас уаҳа, гәыкала еизыҟаз
ҩыџьа аиҩызцәа, акраамҭа еибамбацкәа ишыҟаз, иаҳа
иахьымгәыӷӡоз аҭыԥ аҟны ишымгәыӷӡо ианеиқәшәалак!..
Уи аҽны, разҟыла ҳанеибабахгьы, уаҩҵас ҳзымеи­цәа­
жәаӡакәа, ҳнеиԥырҵит. Уара, аҭакԥхықәра здыз, ҳқыҭан
11

еилкаатәыс иумаз аҭыԥ ишаақәуҵаҵәҟьаз: «Ҳаибабахп, Лариса», – уҳәан, иузыԥшны игылаз амашьына унҭалеит. Сара бзиала ҳәа уаҳәашьаҵәҟьагьы сақәмшәаӡакәа, иҟалаз сзымдырӡо
сышгылаз, саанхеит. Уцеит, иузыԥшыз уусқәа рахь. Ҳҩыџьегьы
иабаадыруаз, уи «ааигәа» абриаҟара аамҭа шахылоз…
Уареи сареи ҵарак ҳаицалгеит. Аха ҭрак еицыхтәалан,
анык иааӡаз ажәҵарақәа, ианыԥырлак нахыс, рымҩақәа шыхазы-хазхо еиԥш, ҳусурҭақәа, аԥсҭазараҿ ҳамҩақәа хаз-хазы
рхы дырхеит. Хазы-хазхеит ҳанасыԥқәагьы, ҳанхарҭақәагьы.
Уара узлыҵыз, узааӡаз, бзиа иубоз ақалақь, ишуҭахыҵәҟьаз
еиԥш, уагьазаанхеит. Сара исыԥсахит иҳазгәакьаз ҳақа­
лақь. Уажәшьҭа есааира ссасхоит уи азыҳәан, есааира ҳаи­
цәыхарахоит. Сынасыԥ сыԥшааит араҟа, ақыҭан, абраҟа
исынхарҭахеит, исынҵырҭахеит. Ииашоуп, уара унапы иану аус
иаҳа иҭбаауп, акраҵанакуеит, аха саргьы, схаҵа акыр рҳаны
ианбасзааиго ҳәа, зшьапы еиқәыршәны атәара иашьҭоу
аҳәса среиуам. Схы салԥшны, сыцәа иагырха, сыфа-сыжә
иагырха кәкәы-цыкәкәрала исҵаз аҵара, баша аӡы иамгарц,
насгьы сызланагалаз ақыҭа азгьы акы схәарҭахарц исылшо
ахәыҷала… Саланахалацәан, исымбакәа схы арҽхәара салагеит, саҭоумҵан.
Лагәысҭан, иудыруандаз шаҟа схы-сгәы аҳәо, шаҟа
исзаԥсоу, знык иадамхаргьы, ҳазхара аамҭа ҳаманы
ҳаицәажәартә ҳаибабар. «Аӡӷаб аиҩызара ахьынӡалымоу,
хаҵа дцаанӡа, ма аӡәы бзиа дылбаанӡа ауп, уи нахыс уԥсы
ҭасгьы дыҟам» – абарҭ, хәмаршақә зны исоуҳәаз ажәақәа,
убасҟан иануҳәаз аан еиԥш, уажәгьы срықәшаҳаҭым. Иҟалап,
уи иашахар, иара ус, харантәи аԥсшәа ззеилаз рыбжьара, аха
уареи сареи ус акәызма ҳшеибабоз?!
Уара иудыруеит сара шаҟа сзаҵәыз. Иудыруеит, схәыҷра,
сқәыԥшра шаҟа уадаҩрала сырҭысыз, хыхь – ажәҩан, ҵаҟа –
адгьыл ҳәа, ҭынхасгьы, ҩызасгьы, уара заҵәык уаамышьҭахь,
уаҩԥсы дсымамкәа сшынхалоз. Исҭахым, анцәа иџьшьоуп,
уажәшьҭа санзалҵых, уи зегьы агәаларшәара. Аха ауаҩы знызынла дызнысхьоу имҩа дазхәыцлар, ԥаса дшыҟаз, уажәы
дшыҟоу еиҿирԥшлар бзиоуп. Иашоуп, аҭаацәара саланагалеит, сызхылаԥшлаша ҟалеит: ахәыҷы, иара… Аха макьана, уадаҩрак санақәшәо акәзааит, агәырӷьара ду сымазааит,
схы-сгәы уҭамкәа унасхашҭны мышкы мцац. Есымша гәыла
суазҵаауеит, суацәажәоит, аха, ишубо, аҭакгьы аҟаҵара сара
исықәшәоит.
12

Ари ашәҟәы уоуны, аҭак ансзуҩуа, сынасыԥ сшахәаԥшуа
атәы убасҟан, ушәҟәы аҟны, зынтәи узҵаарақәа еиҭасумҭарц
азыҳәан (изыҟазаалакгьы, уара уҿынтә ус азҵаарақәа уажәы
исаҳар сҭахым), заа акык-ҩбак, раҟара рҭак абра иузанысҵоит.
Иугәалашәома, ҳҵара ҳалгарц мзақәак шҳагыз,
ҳааицрымшәо еицыз аҩызцәа шәынсыжьуа, схы шәықәыс­
мыршәо салагеит. Аҵыхәтәантәи ҳастипендиала атеатр ахь
ҳаиццарц анаҳаӡбазгьы, зҩызцәа ирыҟәҟьаз аԥсаатә еиԥш,
сара сымнеиӡеит. Ҳҩызцәа згәы сзынхазгьы ҟалақәеит,
ҳҩызара быԥсахит ҳәа. егьырҭ зегьы ракәым, усҟан Бабуцагьы лнапы аалҟьан, дгәааны днасԥырҵит. Сгылан, сылаӷырӡқәа
хаҟәҟәало, изуа-исҳәо сақәымшәо, схы зласырқьиаша
сымаӡамкәа. Убасҟан уара, ауаҩы еилкааразы, имаршәа
акразы зегьы ҳаҵкыс иҟазаз, ҳҩызцәа уаарылаԥшын «дзымаазар, митә ҟамлеит, аҩны уск лыман дадхалазар акәхап.
Ишәзымдырӡои…» уҳәан сааҿухит. «Ишәзымдырӡои…» ану­
ҳәа, сгәы иамыхәаша акы уамхаҳәар ҳәа ушәан, уажәа намыг­
ӡакәа уаасҿаԥшит. «Ишәзымдырӡои аҩны лымацара дшыҟоу,
уаҩ дышлымам», ҳәа уҳәарц акәхарын… Уи сара еилыскааит.
Убасҵәҟьа ишсаҳауаз иуҳәаргьы, сгәы иалсӡомызт, Лагәысҭан.
Сара сшыхәыҷӡаз инаркны ажәақәа: «азаҵәра», «аеҭымра»
срышьцылеит.
Ҳҩызцәеи сареи ҳаинуршәан, уареи сареи аҩныҟа
ҳҿааҳхеит.
– Лариса, ҳҩызцәа иахьраҳауаз исҳәаз баҳаит, аха саргьы исгәамԥхаӡеит бахьыҟамыз. Ибыхьзеи, бҩызцәа бгәы
рыхшәама? Брыцәтәымуа бзалагазеи? Издыруада ӡәыр бгәы
нирхазар? Ибхабмыршҭын, зҩызцәа ирыҟәҟьаз аԥсаатә хара
изцом.
– Мап, ус ахьԥоуҳәо… ҳҩызцәа ироуҳәаз иашан, сеилахан…
– Нас сара ахәылԥаз бҩны снеин, быҟаӡамызте?
Агәылацәа сразҵаан, лҽеилаҳәаны дцеит, дахьцаз ҳаздыруам
ҳәа сарҳәеит. Бабаҟаз, исцәыбымӡозар?
Сҿы ааихыхны ажәакгьы уасымҳәеит. Исыздыруам
исыз­­мырҳәаз. Иҟалап, уи аӡбахә уасҳәар, дугәамԥхар, уақә­
шаҳаҭымхар ҳәа сшәазар. Иҟалап, изаҟаразаалак џьара акала
ҳаиҩызара иалахәӡамыз, аӡәгьы ишәзымдыруаз ауаҩы иҟны
аус ахьсоуз, сҩызцәа зегьы шәсыԥсахызшәа баны акәызҭгьы,
аха угәы иалымсын, исызуамҳәеит. Зны заҵәык иуцәысҵәахит
сымаӡа.
13

Убасҟан уи ауаҩи сареи ҳаицын. Ажәа уасыршьыр ҳәа
сшәоит, уии сареи раԥхьаӡа ҳшеибадырыз, уи нахыстәи
ҳаибабашьа уҳәа, уаҳәара салагар. Бзиабарак шубац, ишуаҳац,
мчыбжьык ахьтә знык-ҩынтә ақыҭахьтә днеиуан ҳаиқәшәаразы.
«Сара қыҭа ҷкәынак, сгәыразра аамышьҭахь, исылоузеи!..»
иҳәалон. Дыцәгьа, дыбзиа уажәшьҭа думаҳәхеит. Сгәы иалоуп
шәахьеибамбац, шәнеиқәшәаны шәахьымеицәажәац. Иани
иаби ыҟоуп. Еҳәшьа заҵәык димоуп.
«Саб» ҳәа, уаҩы иазымҳәацыз аӡӷаб, абхәа дансоу,
сеигәырӷьаҵәа имаҵ зуан. Иара ишиаҳауаз соуцәажәахуаз,
аха гәаныла «баба», «баба» аҳәаракәын сызҿыз. Иара сабхәа
жәытә уаҩык иоуп, аха ажәытә ҵас бааԥсқәа мыцхәгьы
ирхьынҳалам уаҩуп. Анаԥшцәа ирҳәарызеи ҳәа ауп акәымзар,
агәра згоит, санаанага адырҩаҽныҵәҟьа, сагьидиртәалон,
сагьирцәажәон. Аха ажәытә ҵас бааԥсқәа рыԥсы ықәырханы
изкуа еиҳарак – «анаԥшцәа ирҳәозеи?» ауп. Амала, санхәа, аиашаз, лыԥсы ҭанаҵы, лара ланхәа иааллырбаз акы нкалыжьырц
лгәы иҭам. Зегь реиҳа ҳаилибакаауа, еизааигәахаз анхәыԥҳаи
сареи ҳауп. Ақыҭа ҳауа цқьа иааӡаз, дышԥаҟалои, лымахашьаха еилаҟацаӡа, лӡамҩақәа ашьа рылԥхаауа, иԥаны илықәу
лыхцәы санахәаԥшлак, иаасгәалашәоит схәыҷра, сқәыԥшра…
Сабшаухала аиҩызцәа ҳҽеизакны уара уҿы ҳаиқәшәарақәа…
Акәашарақәа, ахәмарра, амузыка…
Ицеит уи зегьы, апоет ишиҳәаз еиԥш «ԥхыӡҵас, шарԥазтәи
наҟәҵас».
Ҳара шаҟа ҳгәырӷьоз, ҳаччоз, ҳахәмаруаз аҟара иласны
ицон аамҭа. Уи иагон ҳқәыԥшра мҵарсны. Ҳара ҳгәырӷьон,
иара ахышә илагыланы иаҳхыччон…
Уажәшьҭа?.. Уажәшьҭа урҭ зегьы, хашҭшьа зқәым аԥхыӡ
ссир иаҩызаха, ҳгәалашәарахь иниасит. Аԥсҭазара ашьшьыҳәа
егьи аган аанарҳәын, излаҳамбацыз ала иааҳадгылеит, –
шәааи, шәыхиазар, шәазыҟаҵазар, ҳԥибашәап! – аҳәозшәа.
Ӡәырҩы уи рҽандраалеит, аамҭа зларгаша аҭыԥқәа рыԥшааит.
Ӡәырҩы аамҭа ҳара иҳацныҟәароуп, ҳхықәкы ҳара ишаҳҭаху
инаҳагӡароуп ҳәа амҩа иқәлеит. Исыздыруам, ҳазегь
ҳамҩақәа ахьеихдоу, иахьеиԥыло.
Ҳгәылара дынхоит студентк. Уи уаҵәы ақалақь ахь дцоит.
Абри сысалам шәҟәы аԥошьҭа иҭаиршәырц исҭоит.
Исыздыруам уара иахыуҳәаауа, аха сара исҭахын уи
астуденти уареи шәеибадыруазар. Иаргьы, уара уеиԥш
аҟазара дазҿлымҳауп, бзиа ибоит. Сара макьана исимырбацт,
14

аха ҳгәыла ӡӷабцәа ирҳәо саҳахьеит, ихаҭагьы апатреҭқәа,
аԥсабара асахьақәа ҭихуеит ҳәа. Сара дызбацыԥхьаӡа икарандашьи иблокноти икуп. Уажә ааигәа ҳашҭа дықәгыланы,
еихшьшьы игылоу абаҳчара дыҵаԥшуан. Амра аҭашәамҭаз
акәын. Хәылԥазтәи ашәахәақәа зқәыԥхоз ашәаԥыџьаԥ рыбӷьы
еилыџьџьаауан. Ҿымҭ дгыла дыԥшуан, хәыцрак дҭанагалан
даман. «Еҳ, абыржәы асахьаҭыхҩы дзыԥсоузеи!» – иҳәан
даақәыԥсычҳаит.
– Ааи, ари аҩыза аԥсабара аԥшӡара, Левитан ихаҭа
изҭымхыргьы ҟаларын, – сҳәеит сара.
– Ишԥабҳәеи? Левитан дызусҭада?
– Сахьаҭыхҩы дууп… Уаԥхьаҟа иубап, еилукаап уи
иҭыхымҭақәа, – сҳәеит, уиаҟара инақәмырӷәӷәакәа. Сгылан
сихәаԥшуан…
Лагәысҭан,
ажәа
уасыршьит,
саҭоумҵан. Абри
ахьынӡасҩуаз, гәыла, хшыҩла уааигәа сыҟан, суацәажәон.
Ҳҩызцәа зегьы ҳаиқәшәаны ҳаидтәалазшәа, сызхара сшәацәажәазшәа, шәызбазшәа сгәы иснарбон. Сгәы
аасҟычеит, иуасҳәарц исҭахқәаз рыхәҭак шысзымҳәазгьы.
Аҭак сазыԥшуп. Гәыкала иузыҟоу уҩыза Лариса.

АҨБАТӘИ АСАЛАМ ШӘҞӘЫ
Лагәысҭан!
Раԥхьатәи ашәҟәы анузызҩыз аахыс ицеит жәохә мшы
реиҳа. Сыԥшуп, сыԥшуп, аха аамҭа умоузар акәхап, макьаназ
аҭак смоуцт. Агәра згоит, иаарласны сышургәырӷьо. Аха сара
уаанӡа сзымԥшыкәа, даҽа шәҟәыкгьы узызҩуеит.
Раԥхьа иузынасышьҭыз ашәҟәы аҿы сызуазҵаарц,
сызуацәажәарц исҭахыз рацәан. Уажәы аригьы ануоулак,
еицҵаны рҭак сызҩы.
Иуасҳәап, аҭаацәара ҳәа сахьаанагаз, сышрыдыркылаз. Санхәеи сабхәеи уаа қьиақәаны, уаа гәыразқәаны
избеит. Ирхшаз рыӡӷаб гәакьа леиԥш, рнапы ыргьежьуа,
схаҵкы камыршәуа, бзиа сырбон. Уара иудыруеит, сара
ақалақь аҿы сиит, уа сааӡеит. Сҩызак слыцны сасраҳәа
мышкы-ҩымш сымцацзар, ашәҟәқәа сзыԥхьоз ишсарҳәоз
аамышьҭахь, снагәылаԥшны исымбацызт, исыздыруамызт
15

ақыҭа. Уҳәансҳәанлеи, шәҟәылеи, газеҭлеи акәын ишыздыруаз ҳаԥсуа қьабзқәа, ҳҵасқәа. «Бымшәан, урҭ аҵасқәа зегьы
рынагӡара бара ибықәшәом, сани саби усҵәҟьа ажәытәра
злаҽны иҟоу нхацәам» иҳәалон иара ҳанеиқәшәалоз.
Санхәа урҭ аҵасқәа – амцәажәара, амтәара, акасы хымхра – акгьы шысзымдыруаз анылба, илцәымыӷхазаргьы,
илынмырԥшкәа, сгәы нмырхакәа, сахьцәажәаша, сахьымцәа­
жәаша, дсабжьо ислырбон. Сабхәа иҿы, агәылацәа, ауацәа,
аҭынхацәа уҳәа доусы рҿы исҳәаша, иҟасҵаша слырҵон. Издыруеит, «бара избац бакәзар, зегьы бхы рндыбраалон» ҳәа
ушысзаӷьуа, иҟалап усхыччаргьы, аха цқьа усызхәыцыр, сеилукаап. Санхәа изласабжьылгаз ала, сабхәа иҿы сцәажәомызт.
Ианырбо стәомызт, раԥхьа сиасуамызт. Схаҭагьы схы
џьасшьон, иҟасҵақәо санрызхәыцлакь. Сахыччон гәаныла урҭ
аҵасқәа, аха зегьыҵәҟьа ракәым. Иҟоуп мап рыцәкра акәым,
иаҳагьы еихаҳалатәу. Амала, сара сынасыԥ иаҵанакыз, умаҳә
ишиҳәахьаз еиԥш, сабхәа усеиԥшҵәҟьа ажәытәра злаҽны,
дырхьынҳаланы изку уаҩым. Ишьапы сыӡәӡәарц саналагалакь: «Баба дбыкәыхшоуп, макьана сара схы сахәартә сыҟоуп,
сшьапы шԥабсырӡәӡәои» – ҳәа, дыччо, схы днагәӡуан. Ус
аниҳәалак, иаҳагьы сҽадырԥсыланы изымуа салагахуан.
Санхәа иџьалшьеит, илакәылшьеит, мчыбжьык ааҵанӡа
сабхәа умаҳәи сареи ҳахьеиццәыригаз.
– Уара, аҭаҳмада, уреигәырӷьаны ахәыҷқәа зынӡаск
ухы иқәуртәеит. Аӡәы ибаргьы дышәхыччоите, иацы уҷкәын
ԥҳәыс дааиганы иахьа аӷаџҳәа шәеидтәаланы шәшеицәажәо.
Шәзеибамбар ҳәа ушәома?! Иухашҭма, уареи сареи шаҟа
аамҭа баба рыцҳа иҿы ҳаиццәырымҵыз.
– Ҳаи, џьушьҭ, ԥсраҽнынӡа исхашҭуа сыҟахума, буа­да
ҳшеицҩнеикыз! Рыԥсы ахьынӡаҭаз, ҳарцәыбналон, ҳаиц­
цәырҵуамызт азы ами, шьҭа шаҟа ишәҭаху шәеиццәырҵла ҳәа
ҳааныжьны изаҳԥырҵ, – наҭеикит сабхәа… – Уи аҵкыс ббысҭа
ааҳазкныбхыр, бҭацеи сареи ҳлатәаны ҳазхараф, ҳазхаражә,
бныҳәа-ныԥхьан ҳҩагылап.
Сара сырзыӡырҩуан. Инцәыҵакны сыччон. Иубазшәа
уҟандаз санхәеи сабхәеи алаф ааибыҳәо, аҵәы анеиларҵо!
Санхәа данҭацаз илхылгақәахьаз аҵасқәа зегьы шысзы­
намыгӡоз, издыруангьы ианыҟасымҵоз шыҟаз лбон, аха
дсызгәааны лхы слырбомызт. Џьара аанҿасра, ма ԥсрак,
бзарак ахь дцаны данаалак, ашҭа лнапы ыргьежьуа дҭалон,
16

сылгәыҵаҳәҳәан сгәыдылкылон. «С-Дыргә хәыҷы, аҩн ус­
қәа зегьы бара ибыдҳажьлан баҳшьит, баҳшьит, быгәнаҳа
ҳзымгааит», – лҳәон схы шьшьуа, дысхашшаауа.
Умаҳә уажә ааигәа бригадирс дҟарҵеит. Сара саниццаз
арратә дхынҳәны аҩны дыҟан. Шықәсык аҟарагьы ҵхьан
дааижьҭеи, аха аҵарахьы ацара игәы иҭаӡамызт.
– Школк уалгеит ҳәа иабаухәои. Ҵара ԥыҭк уҵар, уҩны
азгьы, уҳаблазгьы ухәарҭахап. Сара суҭахызар, аҵарахьы
уца, – дыхҭаскуа салагеит.
– Бара мыжда, сара аҵара сцәымӷу џьыбшьома, аха
уажәраанӡа цашьа сымамызт. Ӡӷаб хәыҷык, арахь лара ашкол
дҭоуп, далымгацт, ҭаҳмадцәақәак аалызныжьны сызлацарыз.
– Нас уажәшьҭа унызкылозеи?
– Шьҭагьы бара бџьабаа рацәахоит. Сара исҵахьоу сызхоуп, сымаха-шьаха еибганаҵы, амла ҳакрым.
– Амла иакыр ҳәа ишәаноума аҵара зырҵо. Акы убап,
акы уаҳап, убла хтып. Уалганы уаар, уҭахызар, аҽага кынгьы
урашәала, – исымуа салагеит. Санхәыԥҳаи сареи мчылаҵәҟьа
дҳашьҭит. Ҩышықәсатәи акурсқәа дрылганы дааит. Уажәы,
шықәсык аҟара аус ааиур, деиҭацарц ауп аҵарахьы.
Аиаша уасҳәап, санаанагаз раԥхьатәи амшқәа рзы, изуаисҳәо сақәымшәо, аҿыц ныҟәа сиҩызан. Иутәыз, иутәымыз
сыздыруамызт, ҟаҵа сымаӡамкәа сшыгьежьы-хынҳәуа
инеихашәа ихәлон. Срашәозшәа, сымаха-шьаха ааԥсаха
снышьҭалон. Санкарахаҵәҟьоз, асасцәа анааилакь акәын.
Мызкы, ҩымзынӡагьы ҭацабара ҳәа иҽыжәҵуан. «Адунеи ӡәыр
дықәзр зегьы абарҭ ируацәоума, анаџьалбеит», – сҳәо снеит.
«Унан, сызкәхшаша, ари саншьа иԥа ианхәԥҳа лхаҵа иами,
ари, зыԥсы сакәыхшаша, саҳкәажә лыбзыцәашьа иабхәында
иами» – ҳәа, аиуарақәа жәаҩаџьара инеиқәыԥхьаӡаны, акасы насхалыршәуан. Иамуит, мчыбжьык мцеит, урҭ аншьцәа,
абзыцәашьцәа, рабхәындцәа, рыԥҳацәа, рхацәа – аӡәы
дмаакәа. Ачара аан ахчи агәабани мацара нхарак ахә аанагеит. Иабаҭаху, сукәыхшоуп.
Сабхәа зчеиџьыка бзиоу нхаҩуп. Иааиз асас акри­
ҿам­ҵакәа, акримыржәкәа дышԥаишьҭуеи! Уи саргьы сеи­
гәырӷьоит, аха ианахдырҟьало ҟалоит акәымзар. Аиаша
уасҳәап, бжеиҳан аԥшәмацәа раҵкыс, иааиуа асасцәа ирхароуп. Аԥшәма, – иумжәын, – анизымҳәалак, асас ацашьа,
ажәшьа данақәымшәалак, ҳара аҳәса ҳачуанқәа шҳарххо,
ҳаӷра ҭыӷьӷьа, ҳшьахны ҳрыдгылагәышьоуп.
17

Издыруеит, иуасҳәақәо мбатәбарашәа ишубо. Аха саргьы
адунеи саҟәгаӡаны сыҟам. Акосмос ахь ҳцаны ҳаауеит, аха макьана адгьылаҿ иҳагқәоу рацәоуп. Ҳаамҭа салиааит, сааӡеит
саргьы. Аха урҭ аҵасқәа насмыгӡар, срыцымныҟәар амуит.
Сиашамзаргьы ҟалап, аха жәытәнатә аахыс изышьцылахьоу,
ирҵахьоу, иахьа-уаҵәы иԥсыша ҭаҳмадцәақәак сырҿагыланы
ахшыҩ дырҵара сзаламгеит, схы ансраалон, инасыгӡон
иахьынӡасылшоз, ԥсыхәа ахьынӡамаз…
Схы ансраалон, избанда, уи зегьы шҽеим, уи аамҭа
шцахьоу шеиликаауаз збон умаҳә. Иани иаби бзиа ибон,
иҭахымызт акала ргәы нҳархар. Иара саргьы сашьҭан «илдыруазеи, рыцҳа, қалақь ԥҳәызбак» – ҳәа, ахьсзырымҳәашаз.
Џьара ӡык, фархьк аасымгозар, уаҳа агәашә сынҭымҵ­
ӡакәа, аҩны аҩнуҵҟала мацара мызкаҟара схызгеит. Ицеит даҽа мызкгьы, зны-зынла сгәы ҿыӷьуазаргььы, сынасыԥ
слагәырӷьауа.
Аамҭа цон, есқьынагьы сҿыцызма; ианбанӡазуаз ҭацара.
Дара, санхәа, сабхәа, снхәыԥҳа, ишынҭаацәоу, ианаашалакь
усура ицон. Сара, еимырҵәаз ран леиԥш, снапқәа сгәыҵаԥса
аҩны сааҩнахон сымацара. Иуцәызӡом, убас схала санаанхалак, сгәы азхьаауа салагон ақалақь.
Цқьа дазырхәыцны, лхы иҭагалан санхәа иласҳәеит аусура салагар шысҭахыз, сымацара аҩны агәҿыӷь сшагоз, сдипломгьы шыԥхасҭахоз…
– Баамыццакындаз, нан, макьана. Ҳазхарагьы бҳамбацт.
Инаԥшуагьы, рҭаца шықәсыкгьы дрызныҟәмгеит, рҳәап.
– Сабажәбо, нана, шәара иаашар, хәлаанӡа ачаирҭа
шәхыуп, сара сшьамхы еиқәыршә аҩны стәоуп. Аҵара сзылгазгьы абасыхәарҭоу…
– Аҷкәын иахиҳәаауазеи?
– Уи шәара ишәасҳәарц сеиҳәеит.
– Нас ишышәҭаху, нан, аҷкәын дақәшаҳаҭзар, бабхәа сара
сиацәажәап.
Аусура салагеит, уаргьы саргьы ҳзылгаз аҵара иаҵанакуаз
ала, аклуб аҿы. Аусура салагеит, ус азуҳәар ауазар. Избанзар,
аҵла амҵан итәаны анхара нап азыркыз сиҩызан. Разҟыс
исоугәышьаз аклуб ахыбра ахаҭа бзиан, аха аҩнуҵҟа аҽҭра
иаҩызахахьан. Жәохә-мшы рахьтә знык кинок аныҟалоз
аамышьҭахь, уаҩ дызқәымтәоз асқамқәа, астолқәа еилажьын.
Асаба рықәтата, сара исықәлаз шәҟәқәак зҭаԥсаз ашкафқәа
18

уаҩ илаԥш иахьыҵамшәашаз икҿагылан. Агазеҭқәеи ажур­
налқәеи аклуб аҟны иубомызт. Зцаԥхақәа жьакцахьаз ашкаф­
қәа аасыртын ашәҟәқәа ҭысхит, асаба рықәсыршәшәеит, еилсырхит. Сара саанӡа иҵагылаз, изласарҳәаз ала, ақыҭантәи
аҿар дыԥхарҵан, дықәҵны дцеит. Уи аахыс, машәыршәа кинок анааргози еизараки раан иаадмыртуазар, ҳколнхара
ахантәаҩы иҳәашьала, «аклуб лаф еибыҳәарҭазма», ашә
ыҵарбаҟа иаркын.
Араион аҿы срацәажәо, ашшыԥхьыӡқәа ҩуа, сцосаауа, аколнхара ахантәаҩи сареи ҳшынеиҿаххуаз, ашәҟәы
ҿыцқәа аахәаны иаазгеит. Агазеҭқәа, ажурналқәа ылзҩааит.
Абригадақәа рахь сцаны, аҿар срацажәо, еидаҳкылеит
ашәаҳәаратә гәыԥ. Абаҩхатәра змаз, ибзианы ашәа зҳәоз,
икәашоз алашәақәеит. Саргьы издыруаз акы рыгсырхомызт,
идсырҵон. Хәылԥазыла аџьџьаҳәа, аклуб ҩнырцәажәаауа
идырҿыхеит аҿар, иҩнаргалт аԥсҭазара, аҿара. Саргьы
сгәырӷьаҵәа сыҟан. Сгәырӷьон исзымдыруаз ақыҭантәи аҿар
рнаалашьа сахьақәшәаз, бзиа сырбо иахьалагаз.
Ҽнак, цәыкьанаҵ, склуб ашә насыркын, аҩныҟа сааит. Акәасқьа азал аҿы стәаны аҩра саҿын. Сҽазыҟасҵон
иҟалараны иҟаз акомҿар еизара. Санхәа амаҵурҭа дыҩнан.
Амра ҭамшәацызт. Дааит сабхәа. Сара аҩны сшыҟаз имбаӡеит.
Аусурантәи смаацыз џьишьазар акәхап. Амаҵурҭа абарҵа
дшааҵалаз, иеигәышә дазгәааны иршәны инкаижьит.
– Аҩны быҟоума, бара? – иҳәан санхәа ибжьы налы­
қәиргеит.
– Ааи, сыгәхьааугама?
– Блафқәа баарҟәаҵны, аранӡа бааишь, бзыргәырӷьаша
ажәабжь бзиак бзаазгеит.
– Иҟалазеи?
– Бара ари ҳҭаца иҟалҵо шԥаббои?
Снеилԥсаа сцеит, ас аниҳәа…
– Иҟалазеи?
– Убраҟа аусура далаҳмыргакәан, сара аԥсра саундаз…
– Нас уаҩ иимбац, анцәа-хша дҳаузшәа, аҩны дыҩнакны
ҳанбанӡалыдтәаларыз?..
–Аусура дзалагаӡазеи сымҳәеит, аха амшгацәа рцәысырҭа
аклуб аҟны далаҳмыргар акәын.
– Аус ҽеины илзымуи?
19

– Иҽеины бҳәахт. Ара баатәеи, ажәабжь басҳәап, аҽны
шьыбжьон ажәлар ишраҳауаз, сылахь ада шԥаԥиҵәеи,
иабиԥс…
– Дарбан уара?
– Дарбан бымбои, ҳпырсадатла. Ала иаумҳәара сеиҳәеит,
ала! – Уҭаца ҭаҟьаҭасшәа иҟоу, Ҭархәына, – иҳәеит, – ҷкәын
ӡӷаб рхы дыҩҭалан, ҽынла амам, уахынла амам, егьарааны
унеиргьы убра аусҳәарҭа аклуб аҿы: «лаи, лаи, лаи!» ҳәа –
илыма дықәгылоуп, – иҳәеит. – Иҟалазеи, уара! Зыџьмақәа
ҭакны кәашара ицаз иеиԥш, ас убахьоума, – иҳәеит. –
Шәаҳәароуп, кәашароуп, изакә гәырӷьароу иаҳзааз сыздыруам. Ажәҩан ахь аӡәы дыԥрит рҳәан, лаҵан ҩаха-ҩымш
икәашон, уажәы, рашәан, даҽаӡә дыԥрит рҳәан, даҽа ҩахаҩымш икәашон, ашәа рҳәон. Иԥрыз дԥырны дцеит, аха иаанхаз ҳаплан ишԥаԥсыхәо, уара! Знык-ҩынтә, днаганы уаҩҵас
слылабжьеит, слацәажәеит, «баба, шьыр» сҳәеит, – иҳәеит, –
аусурҭа баҳҭазар, уаҳа ибҭахузеи, ашьшьыҳәа баатәарауазеи,
ҳара ҳус зеиҵабҟьозеи? – сҳәеит, аха исҳәаз ллырҳа акәым,
деилашәаны, арахь дысҿаԥалан, сҿы ԥылжәахьан, – иҳәеит.
«Ти биукрат» иҳәама, урысшәала каамеҭк салҳәеит, – иҳәеит.
Дегьҭацами, ланаџьалбеит, иаабац, иҳаҳац аԥсыуа ҭацак
леиԥш, дыԥхашьа-ԥхаҵар иҟалозеи, уара, – иҳәеит. – Ҳаргьы
пату налықәҳамҵарыз! Уара ухаҭа иумбои, Ҭархәына, ҳамхқәа
арашәара икны иагоит, ҳчеи хышлаарц егьагым, иаҳцәахыԥеит.
Уаалабжьа, Ҭархәына, – иҳәеит, – ҳара егьҳаурым, аха иара
инаԥшуагьы бзиа лзырҳәарым! – иҳәеит.
– Нас уи Ҭархәына изиоуҳәагәышьозеи, лхаҵа дыҟами,
лаӷәра лыҿҟьашәа дҟалазар– иаалҿеикшап, – иааиларԥсеит,
ҳцәажәабжь заҳауаз аҳәса.
– Ҳы, лхаҵа шәҳәоу?! Лхаҵа ҳәа шәызҿу, лара
лаҵкыс деицәоуп, ашхы! Еиҳабы иҳәатәы дахымԥо, аббат ԥшқа иаҩызаз аҷкәын, ихы аҭыԥ иқәлҟьан, деикәикны
дааҳампыҵахеит.
Амыждараз
аҵарахьы
длышьҭуан.
Дмарӷьаԥалха дааҳҿагылеит, уара, дхынҳәны данааи. Уи
дҳамамкәан аус аауам, ҳҽаҳшьуеит, ҳҽыкнаҳҳауеит ҳәа
ианықәгыла иара иҩызцәа ахҭҟьақәа, бригадирс драҳҭеит.
Абас-абас, баба, уԥҳәыс иҟалҵо ҽеим анысҳәа, ицәа дҭачны,
дпаӷәӡа даасҿагылан: – уи иҟалҵо иашоуп, аҿар ашәа
рҳәароуп, икәашароуп. Аусура ада акы рзымдырӡо џьушьома
ҳәа, аизараҿы ажәлар ишраҳауаз иԥҳәыс лхашшаара дала20

геит, уара, иԥҳәыс! Хаҵа шәымцан, ԥҳәыс даашәымган, чара
шәымун сҳәаз џьушьап! – иҳәеит. Аҳәса аҟырҟырҳәа иааибарччеит. Абас, ажәлар рыгәҭа, сылахь ада ԥҵәаны сықәиҵеит
иахьа ҳпырсадатла. Саҟара анышә сыҵазар еиӷьасшьеит, аха
иабаҟаз! Рхы ианырҟьеит рклуб, иабаҳҭаху, анцәа иҟнытә,
иаҳфаша ҳамоуп, – иаажәша…
Исцәымыӷхеит, схы агарҭа смоуа сҟалеит, сабхәа ас аниҳәа,
аха исылшоз. Иҟасҵара сзымдыруа, сшьара сықәҟьаны саман
мчыбжьык аҟара. Усура сцон, саауан акгьы сгәы сзақәымкәа.
Иуцәызӡом, уаанӡагьы исзырҳәақәахьаз неидысхәыцлан, зегьы саарҟәаҵны, рклубгьы ацаԥха нарымҵаршәны, ашьшьыҳәа
аҩны саатәап ҳәа сыӡбеит азнык. Аха исзымгәаӷьит. Сыла
ишабоз зшьапы скхьаз, зхы еихәласкхьаз зегьы ныҵаба ицон.
Исырҳаз аҩызцәа сзымжьеит. Аилахарақәаҵәҟьа аныҟаз,
аклуб ахь уаҩ данымаауаз, агазеҭқәа, ажурналқәа аашьҭыхны
аус ахьыруаз ацара салагеит.
Шьыбжьонла, ԥсшьара ианааилатәалак, сырзаԥхьон,
ажәабжь ҿыцқәа рзеиҭасҳәон. «Лыԥсынҵры духааит, ҳҷырҷыр
хәыҷ дааит» рҳәон аиҳабацәа – аҭаҳмадцәа санырбалак. Аха
убригьы аамҭала акәхеит. Аума ҟалазшәа, аҟара ахаргыланы, амца ацраҵаны иарҳәеит сабхәа: «Бырбыр ҳәа, еиҳабы
длымам, еиҵбы длымам, дрыдтәаланы драцәажәоит, рԥаҵа
дахьынҳаларц егьлыгым» ҳәа.
Абас уҳәан-сҳәан наҳабжьырга-ааҳабжьырго, аҵәы
ҳаларҵо мацара, «баба дбыкәыхшоуп» мҳәакәа исмацәажәоз,
сабхәеи сареи ҳаиваргалеит. Амаҭ ацҳароуп рыбз!
Санхәа (сара уи лакәын аԥхьа иаҳагьы сзыцәшәоз) «нан,
ибыхәҭам ҟабымҵан», – ҳәа аамышьҭахь, урҭқәа лхахьы иаалгомызт, дрыцыҵҟьомызт, лгәы иамыхәозаргьы.
Ус иааигәахеит араион аҿтәи аолимпиада. Ҳаргьы
ҳашәаҳәаратә гәыԥ аладырхәт. Ишҳалшоз, иаадыруаз ала ибзианы ҳҽазыҟаҳҵон. Зџьабаа бзабаан изԥылар зҭахымда. Напхгара азызуаз сара сакәын. Срыццар акәхеит иахьықәгылоз.
Асцена иашьцыламызт, иԥхашьоз ҟалеит амзар, алшарақәа
злаҳамаз ала иҵегьгьы ҳаиӷьны ҳақәгылар ҳалшон. Уеизгьы
ареспубликаҿтәи аолимпиада аныҟало алахәра азин ҳарҭеит.
Схынҳәны аҩны санааи, умаҳә, ахаан дшысымбаӡацыз,
илахь еиқәышьшьы, ҿымҭ-ԥсымшь дысԥылеит. Ахәыҷы акы
ихьыз џьысшьан, сгәы нҭыԥсаа ицеит. Санхәеи сабхәеи
21

аасыхәаччашәа руит, аха урҭгьы гәалак шрымаз рхы-рҿы
ианыԥшуан.
Иани иаби иахьраҳауаз акгьы имҳәаӡеит, ҳамала
ҳанааизынха:
– Бабаҟаз?! – иҳәан дҩасықәцәҟьеит.
– Сахьыҟаз шԥоузымдыруеи. Иуаҳәаны ами сышцаз?!
– Анцәа даахәаны сбыҳәоит, бырҟәаҵ убарҭ бызҿқәоу зегьы! Сара сеибганаҵы аӡәы дсызныҟәымго сыҟам!
– Угәы иалсыртә иҟасҵазеи? Амла ҳагоит ҳәа аума, Дауҭ,
уара мыжда… Сыла ҭраа аҩны сызлаатәарызеи, аҵара сзылгазгьы баша иныбжьаӡ имцои!
– Уажәраанӡа саргьы сбыдгылон. Бара беимакны
ҳхантәаҩы Ԥанџьеи сареи зныкымкәа ҳаицәҳахьеит, ҳгәы нибархахьеит. Аха уи дусым, дзакәу баргьы ибдыруеит, ииҳәалак
ҳачҳап, аха…
– Нас ҿыц иааҳазцәырҵыхда?
– Лариса, сара исҭахым, сышьҭахь еилацәҟәны исхыччалар сҭахым, ибаҳауазар!
– Иухьзеи, еилацәҟәны иухыччартә?
– Иахьа абригадаҿ сахьнеиз – зныкыр усеиԥшқәа лҳәауа
уаҩы иаҳахьазу – Дауҭ, уқалақь хь-ҵыс умпыҵԥраама, нан!
– ҳәа аҵәы алаҵаны ҿаалҭит Маглониа. Аҟырҟырҳәа иааибарччеит изаҳауаз аҳәса, ахацәа. Лафк аарҳәазар, иаҟәыҵып
сгәахәын, рылаҿысымҭӡеит. Аха иауаҟәыҵхуаз:
– Ои, нан, урҭ ақалақь ӡӷабцәа ҳара иҳахәагәышьом…
– Бара ибыхәо ҳәа дааигама, иара ииҭахыз дааигеит.
– Ирымжьои, нан, ҳаҷкәынцәа. Рнапхыцқәа шәны, тыркәмыркәҳәа, иԥшӡаӡа ианырбалак. Аха ара аҳәынҵәа ианылала,
ашәишәи иаҩызахоит…
– Уи ҳҭаца данаанага нахысгьы акалашәа дызбон…
– Шәыбз ааҭашәкыруазеи бара, лхала дцама араион ахь…
– Ҳыҳ, алакә уҭахызар! Араион ахь дызцазеи ҳҳәама
ҳара… Иааҭырҟьаны иҳамҳәакәа ак бзеилымкааӡо…
Абас, инеихҳәаало,
абыз садыргеит. Изыбҭахузеи
рышәаҳәарагь, рыкәашарагь! Убра аклуб ашьшьыҳәа
быҩнатәаз.
– Уара зегьы соумҳәаӡеит исзырҳәақәо…
– Сара избасҳәои, бнаӡырҩы-ааӡырҩи, бхаҭа ибаҳап.
Акәашашьа дыбмырҵои арԥарцәа!..
22

Игәы ԥжәаны дыҟан, ауха имаскыр, еиҳагьы еицәастәуан,
илаҿысымҭӡеит. Уара иудыруеит, Лагәысҭан, сара сшыхәыҷыз
инаркны саргәамҵуа иалагеит аԥсҭазара. Иҟазаап, уи ауаҩы
иахьихәогьы. Зылаӷырӡ зыкәааша итәауа среиуаӡам. Аха
ара иҟасҵара, ишыҟасҵара сзымдыруа сықәхеит. Сырзаӷьуан
аҵара ҳзырҵозгьы. Иаҳдырҵеит Москватәык излеидырҵо
апрограмма ала. Са сеиԥш уи аҵара иалганы ақыҭахь иаау,
акакала еиҿыршәшәаны идыруазароуп ҳҵасқәа, насоуп ауаа
ргәы цәымҟьакәа рацәажәашьа анидыруа. Уара иуҳәашт,
бықәԥаралоуп ҳәа, аҳәара мариоуп, аха… Усзымгәаан. Сара
ауадаҩра уажәы исымбеит.
Сыԥшуеит аԥенџьыр салԥшны. Иқәышьшь ацара иаҿуп
згәы раҳаҭӡа ацәа хаара иалоу аҵых. Ҳамӡырха унықәсны
уахьналбаауа агәаҩа аҟнытә, ахыу-хыуҳәа ашбжьы ааҩуеит
ҳла. Уамашәа иҟәышуп уи ала. Аҵых анаанаскьалак, ацәарахь
ахы анархо аамҭазы, ишуа, ишуа, ҩынтә-хынтә иҳакәшоит,
ахәқәа, агәаҩарақәа еимнадоит, нас агәы анарҭынчлак, иааины ашьшьыҳәа аҭра инҭаианы ицәоит.
Уахьынаԥш-ааԥшлакгьы шьхароуп араҟа. Ашьхақәа
ирықәжьу асы иҩалҵызшәа, ишкәакәаӡа иҩагылеит амза.
Шаҟа хәыцра сзааиуазеи! Уамашәаҵәҟьа ишоуп абри
аԥсҭазара. Зны аидара иарчалаз аҽынади иаҩызоуп, аҽазны – зыбӷа афарҭын ықәҟьо ицо рашьуп. Аҽаҳаракра злымшаз – дахнаҟьоит. Иаҳа иӷәӷәахаз даашьҭыхны ҵыхәаԥҵәара
змам амҩа инаннаршәлоит. Ицоит, ицоит аанҿасра ақәӡамкәа…
Иабаҟоу ҳа ҳхәыҷра, ҳқәыԥшра? Аа, уажәы, дҭахәхәа ацәа далоуп сара сыԥшқа. Изԥсоузеи абыржәы сгәы иааҭоу зегьы
засҳәаша аӡәы иацәажәара!.. Малс иҟоу зегьы реиҳа ауаҩы
иажәа реиӷьзаап, Лагәысҭан. Хәы амаӡам ауаҩы иажәа. Абас
еиԥш аан сзацәажәалоз, сышәҟәы аҟны зыӡбахә уасҳәаз астудент – асахьаҭыхҩы иакәын. Аха уи уажәы аҵарахьы дыҟоуп.
Санхәыԥҳа макьана ус еиԥшқәа рыла ауаҩы иеилкаара
лцәыцәгьоуп. Уи адагьы уи лааԥынра лгәы иҭалан, лыцәа ыҟам,
лыжә ыҟам, шьыжьымҭанла лыхчы цәаакӡа дҩагылоит.
Сызҿыз астудент (иара Леонти ихьӡуп) дахьҭоу аинститут аҟны, џьоукы уӡбахә иалацәажәо лаҳазаап. Уи иахьиҳәаз
акәзар аус ахьыууа – суеигәырӷьоит. Суеигәырӷьоит
ахатәы ешьак иеиԥш. Сара агәра згоит, маҵурас уара унапы ианырҵалак, ушаԥсахо. Иуоулааит иаҳа-иаҳа еиҳау
амаҵурақәа. Саргьы сулаҽхәалап…
23

АХԤАТӘИ АСАЛАМ ШӘҞӘЫ
Лагәысҭан!
Ашәҟәы иузызҩыз амҩа иқәсымҵацқәа ишыҟаз,
иаалырҟьаны, сызқәымгәыӷӡоз даҽа ускгьы сақәшәеит. Издыруан, уи хырԥашьа шамамыз, ҳара иаҳҭахы-иаҳҭахым,
ааԥынра амам шамуеиԥш иҟалеит, аха асҵәҟьа сара схы
ианҟьоит ҳәа сыҟамызт.
Иаха хаҵа дцеит санхәыԥҳа. Дцеит аӡәгьы иҳамҳәаӡакәа,
лыҽӡаны. Зегьы ҳацәаԥсымҭа иақәыршәаны ддәылҵит.
Анасыԥ бзиа анцәа илиҭааит, аха дахьцаз сгәы иалоуп. Лареи
сареи анхәыԥҳаи ҭацеи реиԥш акәмызт ҳшеибабоз. Ларгьы
еҳәшьа длымамызт, сра сеиԥш. Ҳагәҭыха, ҳамаӡа еибаҳҳәон.
Умаҳә, зны абригада реизарахь, аҽазны азеиԥш еизарахь иҳәаларын, цәыкьанаҵ шамаха аҩныҟа дзааӡомызт.
Санхәыԥҳаи сареи ҳакәын иааизынхоз. Убас ҳанаатәалак
уареи сареи ҳаиҩызара атәы ласҳәон. Иласҳәон, уара шаҟа
уҩызцәа урызҿлымҳаз, аӡәы ишьапы нкыдҟьар – уара уаԥхьа
аӡәгьы ишҳазгәамҭоз. Апатреҭ аҟны аамышьҭахь, ухаҭа
ушылымбацызгьы, ҩызак иеиԥш улдырхьан, лхаҿы уара
уҿырԥшыганы уаанхеит. Ҳшеибабоз лаҳәара саналагалак,
ажьра-цәара, ма абзиабара зыбжьам аҷкәыни аӡӷаби убас
изеибабома ҳәа иџьалшьон. «Ишԥасҭаху саргьы, Лагәысҭан
иеиԥш ҩызак дсымазар. Араҟа ешьарала иузааигәам,
иуҭынхам аӡәы унаиацәажәар, уаамҵаирсрашәа ргәы иабоит» – лҳәеит уахык зны.
– Нас бзиа еибабо ишԥарԥсыхәо, еиуацәам аҷкәыни
аӡӷаби ааицныҟәар рымуазар? – илҳәо збарц слазҵааит сара.
–
Иахьа иааицәажәар, уаҵәы иеибагароуп, абз
рҽадмыргарц рҭахызар.
Лашьа иасҳәар ҳәа дшәаны, уаанӡа зымаӡақәа акы
сцәымӡакәа исазҳәоз аӡӷаб, абзиабара анаалызцәырҵ нахыс,
дызласымбаӡацыз ала лҽеиҭалкит. Лцәаҩа лыԥсахит.
Ҳаицәажәо ҳаштәоу, сара иласҳәо лмаҳаӡо, дын­ҵаакә­
кәала ахәыцра дагон. Лыблақәа рыла мацарагьы издыруан лгәаҵа иҭыхоз, аха, лхала исалҳәаанӡа, лылаҿысҭуамызт.
Исаҳахьан бзиа илбоз аҷкәынгьы иӡбахә. Аиашазы, иҵегьы
еиӷьыз иҿы аус лоундаз сгәахәт, аха абзиабара еиӷьу-еицәоу
ҳәа иаулаԥшыхуа!
24

Хәылԥазык лылахь еиқәышьшьы дхынҳәит аҩныҟа.
Дышҵәыуоз мҩашьо, лыблақәа ҟаԥшьӡа иҟан. Дшааиз
еиԥш, акәасқьахь дҩыхәнан, лҽылҵәахит. Лан ибыхьзеи
ҳәа данлазҵаа, «Схы сыхьуеит, сыцәоит» ада уаҳа акгьы
лалымҳәеит.
– Дида, дида, ахәыҷы ачаирҭа дхыԥсылеит, лхы амра
иаршаҟәеит – ҳәа, дгәаҭеиуан лан.
– Акгьы смыхьӡеит… – лыблақәа лҵәахуан лара.
Сара, лыгәхьаа сымкӡазшәа, лылаҿысымҭӡеит.
– Бгәы нирхама? – сҳәеит, ҳхала ҳанааизынха.
– Дарбан? – днеицрашәеит. Адунеи акы здыруас
дыҟамызт.
– Иара.
– Иара дарбан?
– Дарбаных, змашьына ахы азаара ҭалало.
– Хьҵыс…
(Хьҵыс ҳәа сарҳәоит ара).
– Сара зегьы здыруеит.
– Ибазҳәада?
– Саргьы убас акы аасхызгахьаҵәҟьоушәа ауп схала ишыздырыз. Сара санаауаз, башьа сымҵарсны сааигаз џьыбшьоума?
С-Наҭела хәыҷ (ари сара илыхьӡысҵаз хьыӡшьароуп), сыгәра
ганы исабымҳәеит, аха акы сзеилымкааӡо џьыбшьама?!
– Хьҵыс!.. – Лҽаасгәыдлыжьлан, лнапқәа сыхәда
иаакәлыршеит. Дхәацыхәаԥшьха даасҿаԥшит. Лгәи-лгәи
еилаԥшуа, лхы насыдылҵеит.
– Дауҭ идыруама?
– Акгьы сеимҳәацт.
– Уи аҵыхәала аҩны исзааргахьоугьы баҳахьоума?
– Мап. Уи сыздырам.
– Хьҵыс, сара бара быда уаҩ дсымаӡам, гәаартыла
сзацәажәаша…
– Саргьы исымада?
– Бқәу, Дауҭ ишиабымҳәо ала!
Агәра лсыргеит.
– Уи ҳаҩны дырҭахӡам. Еиҳаракгьы ҳан иӡбахә аалаҳар,
лхы лыхнахуеит, дсыдқәылахьеит. Бара, мшәан, бзиа иббаз бицымцеи? Нас иҟалои саргьы… Сынасыԥ ҽеимхар, схы иавызбап…
– Сара мап ҳәа басҳәома нас?
25

– Хьҵыс, бара бақәшаҳаҭума?
– Сзыбмыхәаргьы, сыбԥырхагам.
Лҽаасыкәлыршан, саагәыдылкылеит.
Иара аҷкәын ҳқыҭан амашьына дақәтәоуп. Знык сара
рыбзиабара сшадгылоз аниаҳа, схаҵкы камыршәуа, дсывагьежьуа, мышкы ҩынтә-хынтә аус ахьызуаз аклуб аҟны днеиуа
далагеит. Ишԥазурыз, сақәшаҳаҭхеит, аклуб аҟны ианырҭаху
еицәажәаларц.
Ҽнак еиқәшәарц еибыҳәаны ишыҟаз, илыхь сыздыруам, Наҭела дымнеиӡеит. Дгьежьы-хынҳәуа, ииура изымдыруа
аҽны хәлаанӡа дылзыԥшын иара. Ахәылԥаз, аклуб ашә анасыркуаз, шәҟәыбӷьыц хәыҷык ҩны, дыԥхашьа-ԥхаҵо искыз
ашәҟәы инагәлеиҵеит, Наҭела илысҭарц.
Аҩны сахьааиз, исызгәаамыгӡаӡакәа, схы амыждараз,
ашәҟәыбӷьыц шагәылаз сышәҟәы астол инықәысҵеит. Наҭела
чеихыхра дыҟан, дмаацызт. Цас иуазшәа, ауха цәыкьанаҵ дааит Дауҭ (аԥсуа ҵасқәа шеилазго умбои: схаҵа ихьӡ уасҳәеит).
Санхәа дыҟамызт. Сара акрура саҿын. Дауҭ астол дадтәаланы,
иаазгаз ашәҟәы дшахәаԥшуаз, иаҳәшьа лзы иагәылаз ашәҟәы
бӷьыц ааимԥыхьашәеит.
– Лариса, бызҿу бааҟәыҵны аранӡа бааишь! – иҳәан,
аасықәҿиҭит.
– Сзыуҭахузеи?
– Ари бызҭада, Лариса?
– Лҩызак илзиҩын, иаазгеит.
– Сара сыбмыргаӡан. Дҩызоу, даҽаӡәу сымбо, аԥхьашьа
схашҭыз џьыбшьома?
– Дауҭ, уара мыжда, ҳани ҳаби реиԥш, зықәрахь инеихьоу,
жәытә уаак ас рҳәар, акы иамусуп. Аха уара? Иџьасшьоит, уаргьы иахьрыцурӷызуа. Иазхоуп уажәшьҭа, лан илҭахымызт, лаб
дақәшаҳаҭмызт, лан длыдқәылеит, лаб дыҩнеикит ҳәа, ҳаԥсуа
ӡӷабцәа, цәанырра рымаӡамшәа, рыбзиабара ахәаҽра. Агәы
рызҭоуп урҭгьы, ишәаҳауама, агәы! Уара сара сануццоз, зегьы
ақәыршаҳаҭны аума сшааугаз?
– Сара схаҵоуп.
– Ахаҵа иеиԥш, лыбзиабара ахақәиҭра аҭахуп аӡӷабгьы.
– Баҟәыҵ, Лариса, сара ахшыҩ сырҵара. Ҳан
длыдқәылахьеит, ибаҳауама? «Амаз импыҵатата, уи аччиа
баницца, сҽыкнаҳаны сҽысымшьуазар, сашьа заҵә ибаҩқәа
ааҵысхааит» ҳәа длыдқәылахьеит. Шьҭа еилыбкаау?!
26

– Дарбан ан хагоу, лыԥҳа хаҵа дцеит ҳәа зҽыкназҳахьоу?!
Ҳара баша амала ажәа еимаҳкуан. Лымаҭәа хәыҷқәа
ааилалҳәан иаха аҭаацәа ҳанышьҭала дындәылҵны маӡа дцеит. Шәҟәыбӷьыц хәыҷык абас анҵаны сԥараҭра исызҭалҵеит:
«Хьҵыс, ҳаҩнаҭа зырлашаз сҭаца, сара, ҳаҩны ашә бшьапы
анаахыбга нахыс, бзиа бызбеит. Хьҵыс, бара исзаабыртит
иҿыцӡаз адунеи. Исбыркит ашәҟәқәа ргәыбылра. Гәылаԥсыла сбырҿыхеит. Сара есҽны сыбҿыԥшуан. Сыбҿыԥшуан,
беиҿамсӡо бцәажәашьаҿ, бтәашьаҿ, бгылашьаҿ, бусушьаҿ.
Бгәы иалымсын, ибамҳәакәа сахьцо; ус еиҳа еиӷьуп. Сара издыруеит сан, саб, сашьа иахырҳәаауа. Саҭабымҵан, быблақәа
срыкәыхшоуп, сбыҳәоит, саҭабымҵарц, сара сҵыхәала
ибацәҳауазар, ичҳа саҳаҭыр азы. Бзиала! Бгәыдыскылоит.
Быбзиабара сгәаҵа иҭаршәны изгоит…»
Аухаҵәҟьа игәарҭеит дышцаз. Лацәааихьшь ҟамҵакәа,
алԥсаа дҳаузшәа, ҳшеилагьежьуаз иаашеит. «Бара иаҳзыбымуз
акы ҳмыхьит, бара» ҳәа иаасҿагылеит.
Сабхәа ихы насықәкны ажәакгьы сеимҳәеит. Уи еиҳарак
Дауҭ иакәын дыззаӷьуаз. Санхәа, избахьаз лакәӡамкәа,
лыцәгьара зегьы знык еиццәырылгеит.
– Шәықәҵ, Дауҭ, шәықәҵ, шәсымбан ара сашҭаҿ. Шәхы
дакәхшаны дышәҭиит сыӡӷаб, шәыԥсы дашәҭеит схәыҷы!
Ашара шааҳбаз усура ҳцеит Дауҭи сареи. Уажәшьҭа, издыруада лгәашыра еиқәтәахьазар ҳәа ахәылԥаз аҩны санааи, даӷьуа, дшәиуа, еиҳагьы деицәаханы дыҟан. Ихьаазгеит сара. Исыздыруамызт, аҵаа иҳабжьалаз иарбан гәыблроу
изырӡыҭышаз. Аҟәараҿы изықәхәлаз сиҩызахеит. Гәылаԥсыла есааира сзаҵәхон. Уара иудыруеит, Лагәысҭан, сара
сшыхәыҷыз салыхәдаахеит ани аби ражәа ԥшқа, ани аби рыбзиабара, ргәыблра, рыбла хаара аҭаԥшра.
Саб рыцҳа зынӡаскгьы дысгәалашәаӡом, сара сышгараз ддырӡит, амҳаџьырра еицәахаз ашықәсқәа раан.
Гәыбӷанс илысҭарызеи сан. Жәаҩа шықәса дыԥшын, гәыӷра
лымаӡамкәа. Лыԥсҭазараҿ иреиӷьыз ашықәсқәа саб
изыԥшреи сара сааӡареи ирыдлырӡылеит. Данбанӡаԥшуаз.
Хаҵа дцеит. Дҵәыуеит, дхьит, дсыҳәеит, сабԥса иҩныҟа слыццарц, аха изымуит. Сымацара, сыла ҭаа, сеибакәеибаха саб
иҩны сыҩнан. Ҩымш, хымш рахьтә знык дааны схы-сгәы
шьышьны, сыргәыбзыӷны, агәылацәа рнапы санҵаны дцон
сан. Абас иаҳхаагеит хышықәса. Дысцәымшәартә сҩеидасит
27

саргьы. Сан лгәыблра, лыбзиабара здылҵаша ахшара лоуит. Хәыҷы-хәыҷла сгәыгәҭалыжьуа, ҳҩыџьегьы иҳазгәамҭаӡо,
ҳааицәыхьшәашәеит. Аамҭа иара атәы ҟанаҵоит. Уи иҳаннаҵо
ахәра, иара иарӷьароуп. Анапы сыгхеит, аеҭымра сныԥшит.
Уаҳа иҟасҵоз, сныҟәызгодаз, уахынла ашкол ахь сныҟәон,
ҽынла аус зуан. Убас мацароуп ашкол сшалгаз. Уара иудыруеит, ҳҩызцәа аныччоз, ианыхәмаруаз сара сылахь еиқәышьшьы,
кәакькаҿ сыгҿатәаны срыхәаԥшуан. Сеилызкаауа исымаӡаз
уараӡәк уакәын. Аҩызцәа-аӡӷабцәа сыман, аха урҭ адәахьтәи
схаҿы схаччара аамышьҭахь, сгәаҵа иҭаҵәахыз аӡәгьы илыздыруамызт. Аеҭымра ауаҩы адәахьала инымԥшыргьы, игәаҵаҿ
ашьҭа аннаҵоит. Џьара акала иҟазшьаҿы инымԥшырц ауам.
Абри зегьы схашҭны сыҟан, аҭаацәара саланагалеижьҭеи.
Сеиҭеины, дунеи сзылԥхазшәа збон. Иашоуп, егьарыла
иузааигәахаргьы узыхшаз ани аби даҽа џьоукы рыла ԥсахшьа
рымам. Аха сеиҭымра сныԥшуамызт, санхәеи сабхәеи рылаԥш
хааны иахьынӡасхыз. Схы иазызымуз акы аасмыхьит, аха сиашазу, сиашамзу уара сеилукаап… Лара анасыԥ бзиа анцәа
илиҭааит.
Абри ашәҟәы узҩра саҿуп аклуб аҟны. Ахәылԥаз аҩныҟа
шцатәу анаасгәалашәалак, сгәы нҭыԥсаа ицоит. Исычҳаит
иахьынӡасылшо. Аха сшәоит санхәа, сгәаҵәа иазеилмыргаӡо,
иаалҳәалак сылаӡо џьшьаны, еиҭах иаалҿашәо аҳәара далагар
ҳәа. Макьаназ илҳәо ацҳәа сымҳәац, исычҳауеит. Исычҳауеит,
схаԥыцқәа еихарӷәӷәаны.
Абыржәы иааит, ҩымш-хымш рахьтә знык иаарго аԥошьҭа.
Аха иахьатәи амш сара сзы гәырӷьарак аламзаарын. Иухьзеи,
Лагәысҭан?
Даҽа сааҭқәак роуп, нас аклуб ҩыҵдырҭәаауеит.
Еиҿкааны иҳамоуп «Амузыка бзиа избо» ҳәа акружок. Апианино аҿы ахәмаршьа, акәашашьа дсырҵоит. Анотақәа маҷны
исымоуп, аха илызҩаан, сгәыӷуеит иаарласны иаарҭип ҳәа.
Асалам сызрыҭ ҳҩызцәа!

АԤШЬБАТӘИ АСАЛАМ ШӘҞӘЫ
Лагәысҭан!
Иахьа сымызк нҭакәкәа иаанҵәеит схәыҷы дсыманы
ахәышәтәырҭа сҭоижьҭеи. Аҳәара уадаҩуп, ари амызк ала исхызгаз, изгәырҩаз, шаҟа ҵхы лацәааихьшь ҟамҵакәа исыршаз.
Иузызҩхьаз ашәҟәқәа рҭак сзынаушьҭзаргьы, арахь исзаазго дрымамкәа, уаҟа аклуб аҟны ишьҭахеит. Гәалашәаран
урҭ сышәҟәқәа еиҳарак изызкыз. Исгәаласыршәон иуадаҩыз
схәыҷра, џьабаа згымыз сқәыԥшра, сиеҭымра, аҭаацәараҿы
сыхҭысқәа, сусура… Аха сызнысхьоу амҩаҿы сзықәшәахьоу
акы еиԥшым уажәтәи, схәыҷы ичымазара. Уи акы анихь, настәи
башоуп. Сшыҟалаз убар – усыцәшәап: исыгхеит, сҽысыԥсахит.
Избан, сара абри аҟара сыԥнашәарц заҭаххаз аԥсҭазаара?!
Имыцхәӡами, иазымхаӡои, шықәса ҩажәеи хәба зхыҵуа лзы
абри аҟара?
Схәыҷы дычмазаҩхеит иаалырҟьаны, ихьыз ҳзымдырӡо.
Сан лбара дсыманы сыҟан. Аҽны ҳанааи, аухаҵәҟьа ашоура ааиоун, уаҳа даазалымҵӡеит. Сан рыцҳа, сара сааныжьны
хаҵа дахьцаз, иахьагьы лыла ихызбаало џьылшьоит. «Сыԥсыр
сылҵәыуозар, дааины сылбааит», ҳәа сзыналыцҳаит. Умаҳә
ианиаҳа, адырҩаҽныҵәҟьа машьынак ааирхиан, ҳиманы
дааит сан лахь. Дҳаигәырӷьеит, дҳакәшеит лара. Гәаартыла
даҳԥылеит сабԥсагьы.
Сан лыҽсыкәырша сшылкыз, ҳаиманы рҩны ҳныҩналеит.
Ркәаскьа азал санынҩнала, афы сысызшәа, сшанханы саанхеит. Сылаӷырӡқәа аахаҟәҟәалеит. Ауаџьаҟ ахаҟны, асаркьа
иҭасаны иқәгылан саб ипатреҭ! Сани сареи ҳагәнаҳа рзымгароуп уи зхарала дҭахаз, ақәыџьмақәа! Саб иӡра аҵкыс сгәы
иалоуп, иара дзырӡыз аӡәык-ҩыџьак иахьагьы рԥаҵа иалаччо адәы иахьықәу. Сыԥсҭазараҿ абри аҟара сҭагәҭасра зегьы
зхароу, саб ирӡроуп. Саб дыҟазҭгьы, ас сҟаломызт…
Хымш заҵәык ракәын сан ҳахьынӡалҭаз. Сусура еиҵахон,
сыхнымҳәыр ауамызт. Исзыԥшыз, издыруаз. Игәы аныбааԥсха
адырҩаҽны, шоурак ааиоузар, дыбзиахап сҳәан, усура сцеит.
Санааи, еиӷьхара имамызт.
– Аҳақьым иахь дгатәуп, уаҵәыҵәҟьа, – сҳәан, имаҭәа
хәыҷқәа рырмазеира салагеит.
29

– Дабатәи ҳақьыму. Амҩан алаԥш икит ахәыҷы. Ишаашалак сара аԥшҩы лахь сцоит. Саанӡа џьара дызгоит ҳәаҩ баламган, – лҳәеит санхәа.
– Нана, изакәызеи алаԥш ҳәа ишәыԥшааз, ахәыҷы ахьҭа
илалазар акәхап, – сҳәеит.
– Ахьҭа илалоу, алаԥш ику, бара исыбмырҵан. Сара абас
сыббоит, аха бхаҵагьы дсааӡеит…
Дауҭ араион ахь дыҟан. Еизарак рыман, даҽа ҩымшгьы
дмаар ҟалон. Уи сизыԥшыр, ахәыҷы ичымазара сацәшәеит.
Санхәа, ашара шаалбаҵәҟьаз, ажәжәаҳәа лҽааилалҳәеит.
– Саанӡа, гаӡарак ҳзыбымун. Џьара дызгоит ҳәа баламган.
Саншьа рыцҳа адоу ихьны данԥырҟаз еиԥш, митәык ҳзыруеит
урҭ бдехәҭырцәа. Сара Аӡҩыбжьа, Амзыц-ԥҳа слызцоит, слашьапкны слыҳәап. Издыруада, уи дсықәымшәар, абзыԥқәа
рҿы Аҩӡбак иӡбахә ссиршәа ирҳәоит, ашәҟәы ирҟаҵаны
иаазгоит. Ашоура дҭанаршәны дшамоу бымбаӡои, алаԥш
икит, алаԥш, зылԥха иоуша, – лҳәан ԥара хәыҷқәак иҳамаз
аашьҭыхны дцеит. Амҩақьыраҵәҟьа сымамкәа саанхеит.
Лареи сареи уаанӡа иҳабжьалахьаз агәынҷыхьа, изулак,
маҷ-маҷла ахьарԥссара саҿын. Уажәы ас ҳәаны данца, даанӡа
ахәыҷы аҳақьымцәа рахь дызгар, лгәы шысзыҟалоз здыруан.
Аха санхәа лгәы иалсуеит ҳәа, сыла ишабоз, ахәыҷы ачымазара дысзамыргеит. Дхынҳәны дааргьы, дсылымҭарц далагозар
акәхарын. Сцан Леонти иасҳәеит. Саннеи, ахәы дықәтәаны
асахьаҭыхра даҿын.
– Акантораҿ ираҳҳәап амашьыназ.
– Ибзиоуп, уцаны ираҳәа, иурҭар убап!
Дук мырҵыкәа, амашьына иманы дааит. Сгәы иаахәеит
агәаҟра аан ауаҩра иҟаиҵаз ҳхантәаҩы.
Леонтигьы дсыцымцар имуит.
Ахәышәтәырҭаҿ данааҳга, дзымцәажәо иҿы акхьан. Хыла
агәаҵәкра, аминингит ҳәа изышьҭоу ачымазара ихьит. Иаагара даҽа мышкы иахыԥар, алыргашьа иоуамызт.
Абар сымызк нҵәеит уи аахыс. Уажәшьҭа, анцәа
иҳаҭәеишьозар, уаҩ диқәгәыӷыртә дыҟоуп. Иахьа ашьжьымҭан,
иԥсы шҭоу сирдырырц иҭахызшәа, иқьышә хәыҷқәа
ааихирԥсан, дааԥышәарччеит. Рыччаԥшь шкәакәахароуп уи
иԥсы еиқәзырхаз аҳақьымцәа!
Ахәышәтәырҭаҿ дааган данышьҭаҳҵа аҽныҵәҟьа, ишимуаз, аҩныҟа дсышьҭит дсыцаазгаз агәыла ҷкәын, аҭаацәа
30

иреиҳәарц. Адырҩаҽны сабхәа раԥхьа днаргыланы, аешьара зегьы ааит ахәыҷы ибара. Дмааӡеит санхәа. Иҵит мчыбжьык. Илзымычҳазар акәхап, дааит, ихәы-ибыӷьшәы ҟаҵаны.
Дахьчмазаҩхазгьы сара исывылбон, аха уи аҵкыс, цәгьарас
иҟасҵаны илыԥхьаӡоз, аҳақьымцәа дааганы дахьрысҭаз ауп.
Егьа умҳәан, агәаҟра ауаа еизааигәанатәуазаап. Санхәа данааи, сгәы дрыцҳанашьеит. Аҩныҟа дыхнымҳәӡакәа, лыфа-лыжә
ыҟамкәа, уахгьы-ҽынгьы ахәышәтәырҭа дадтәалан.
Ҽнак ақыҭантә ҳгәыла ԥҳәыск ахәыҷы ибаразы дааит. Ачымазаҩ данылба, санхәеи лареи еицны иналбааит
ахәышәтәырҭа абаҳчахь. Сара ахәыҷы сидтәалан. Ҩбаҟа
сааҭ анҵы, чымазаҩ бара иааз дцозар, аԥсышәак наласҳәап
сгәахәын, рышҟа сналбааит. Дара аланахалан, аицәажәара
иаҿын. Агәыла ԥҳәыс ахәыҷы ихәы злаалгаз ашәыра сыманы,
рааигәа снеиуаны, лҩыза лахь ус ҿаалҭит санхәа:
– Ои, нан, Ҳауида, иаҳҳәар иҳалшозеи амзар, дмымбои сара стәы, ҳҟамчы еиҩырҿа ҳашлыдгылоугьы, ҳлыхәом!
Сшыӷьаҵәыӷьаҵәуаз, асаби даашьҭԥааны иабыкәу, џьыма,
лан лахь длыманы дцан, аа, уажәы, ҳхи-ҳтәи неиқәҵо, ҳақәуп.
Дкәаԥӡа лыҩны даакыр, ҳхәыҷы акыр ихьуазу…
Снеилууаа сцеит. Иаасықәлашьцеит. Аха исычҳаит. Дара
сырбаӡомызт. Еидарак лгәы иаақәырхызшәа, даақәыԥсычҳан,
уи заҳаз агәыла ԥҳәысгьы инацлырӷызит:
– Ибасымҳәеи, мшәан, урҭ ақалақь ӡӷабцәа рхы авырвын
ҭоуп, – авырвын. Рхала егьрыздыруам, уара иуҳәо раҳауам.
Абра ишыҟоу – нахьхьи иубоит. Аҵыс-мҩас иаҩызоуп…
Дабаҟоу, даабымгои, сбыкәыхшоуп, ҳала дхызар ихаҳамхуаз
сабхәында заҵә! Дшылҟьоз, дшылҟьоз, дынкыдыԥсыла дцеит.
Ибаҩгьы ҳацәлырӡит. Убри бмыхьаати баргьы…
– Знык схәыҷы деибганы иԥсы соундаз, нас уи…
– Быкәа иҭасҳәоит, ҳара иаҳхысны аӡәы имаҳааит, аха
дзаалгази зыбгәахәуа Минца лыҷкәын Леонти, абрахь ахәыҷы
длыманы данаауаз… Илыцаашаз ӡӷаб дыҟаӡамзи, ма лхаҵа,
ма бара – аӡәы шәаахынҳәаанӡа, дыԥшыр ҟамлоз?!
– Аа… Абыржәоуп сыблақәа анхыбтыз…
– Нас ишԥа, мшәан… Ари уажәы мацара аума! Аҳабла
зегьы ирдыруеит… Зны, – лпатреҭ ҭысхуеит, – иҳәалап, ҽазны,
лҩызак иахь илышьҭуаз шәҟәқәак аԥошьҭа иасҭарц исылҭон
ҳәа аҽыҵгақәа иԥшаалап… Мызкахьтә знык имаауаз аҷкәын,
уԥшыр, сабша-цыԥхьаӡа аҩны дшыҟоу убоит. Ара? Иара
абрахьгьы ес-ҩымш дзаауазеи зыбгәахәуа, иҵара кажьны?..
– Ахса!..
31

Данаахьаԥш,
саагәалҭеит.
Ахы
налыхәлашәеит.
Амца ҩа­лыхҟьан, даасҿаԥшит. Сара сгылан, сахьыҟоусахьану сгәаламшәаӡо. Снеилууазшәа збеит. Искыз асумка насымҟәҵҩрит. Сааҭрысын, рышҟа сҿынасхеит, аха
сылаӷырӡқәа аҽырҳәа рҿаархан, сыԥсы сгәы инкылахеит;
ажәак сзымҳәеит… Сышьҭахьҟа, ахәышәтәырҭахь сыҩит.
Шаҟа еидысхәыцлазеи ауха. Ҵхыбжьонынӡагьы ахәыҷы
дахьышьҭаз сзыҩнамлеит. Ахәышәтәырҭа сдәылҵны сцан,
снап­қәа сгәыҵаԥса, снеиҩеиуа исырхьшәашәон амца исыцраз.
Аҵх цахьаны, Дауҭ дааит. Изулакь, сгәы ааиқәҳәаланы,
сааԥышәырччашәа зун, снеиԥылт. Издыруан иалҵуаз, ани
ԥеи ацәгьа рыбжьасҳәар сҭахымызт. Аха данаасҿаԥш,
иааицәымыӷхеит.
– Ибыхьзеи, ахәыҷы деибгоума?!
– Акгьы, исыхьзеи? Ахәыҷы деиӷьшәа дыҟоуп.
– Бзырҵәыуаз нас, быблақәа ҟаԥшьӡа?
Акраамҭа иасымҳәеит. Аха имуит, дгәаауа далагеит.
– Угәы ишԥаанагои, Дауҭ, ахәыҷы дахьычмазаҩхаз изхарада? – сҳәеит маҷк данааҭынчха.
– Ҳаб анцәа ду! Изхарада, дычмазаҩхеит, ауаа ргәы
шыбааԥсхац. Акы наихьзар, дыбзиахап, бгәы кабмыжьын.
– Мап, изхароу дыҟоуп.
– Дарбан?
– Сара.
– Аиашаҵәҟьа бҳәеит. Бара дыбхымшар, ичмазаҩхоз
дабаҟалоз, – иҳәеит даахыхәмаршәа.
– Дауҭ, аиаша саҳәа, анцәа иумҳәан, аха ахәыҷы акы
ихьыр, акыр схараны иуԥхьаӡо уалагома?
– Ибыхьзеи, Лариса? Ӡәыр ус акыр беиҳәама?
– Уи ҳаҟәыҵып. Ахәыҷы дыбзиахар, ирхашҭып. Даҽакгьы
суазҵаар сҭахуп.
– Изакәызеи?
– Дауҭ, сара ухәыҷ иан соуп, пату сықәуҵозар, аиаша
саҳәа.
– Макьаназ маӡа быҵасымкыцт, седру, ус бҳәартә еиԥш…
– Маҷк угәы сцәыхьшәашәазшәа збоит.
– Сгәы шԥабцәыхьшәашәо, бара мыжда, бара быда уаҳа
исымада. Ииашоуп, анапы сыцәбыгхақәеит, аха…
– Мап. Уи са сгәы иалсӡом, анхараха, уеилахоуп. Даҽа
гәалак умамзааит…
32

–Акы баҳаит, исабҳәом амзар.
– Дауҭ, сыгәра угома, сара уара…
– Изакәзеи сҳәахуан. Сара издыруеит иаабаҳаз зегьы,
ибазҳәазгьы… Уи хьаас иҟабымҵан…
Сара сиргәыбзыӷуан, аха избон агәала шимаз. Издыруан
ацәгьаҳәацәа шҳабжьаз. Аха изусҭцәаз сзеилкаауамызт.
– Лариса, ԥшӡала ахәышәтәырҭа ҳазҭыҵыр, ҳабацои?
– Изхуҳәааи? Аҩныҟа ҳамцои, уаҳа ҳабацои, сахьынӡагхаз
ихыбгалар ҳәа сшәоите аклуб аҿы зхы ааихәлакны исымаз.
– Аҩныҟа, аҩныҟа…
– Иҟалеи аҩны?
– Цқьа ибыздырам иҟоу, бразҟы иакит ара бахьыҟоу.
– Избан, Дауҭ?
– Ҳцап уаха аҩнынӡа.
– Ихәлахьеите.
– Ҳцап, ихәлахьазаргьы.
Амҩан:
– Лариса, хазы ҳцаны анхара ҳалагар, ишԥаббои?
– Иаба?
– Ма ҳқыҭан, ма ақалақь ахь.
– Уани уаби аанҳажьуама?
– Мамзар цәгьа ҳаицынхоит. Ацәыҵаҟәындҟәындра сгәы
ԥнаҵәеит…
– Ҳҽанҳраалароуп, ишԥаҟаҳҵо.
– Са исымдыруеи, иахьынӡабзиаз – ибзиан, аха знык
иааҳәызар…
– Сара соуп зегьы зхароу.
– Бзызго бдыруама уаха аҩныҟа?
– Мап.
– Ҳшынҭаацәоу ҳнеидтәаланы ҳаицәажәар сҭахуп.
– Еибаҳҳәозеи?
– Ма ацәгьа ҳабжьеибаҳәара ҳаҟәҵроуп, ма ҳамҩақәа
цароуп хазы-хаз.
Исҭахымызт сара исыхҟьаны иани иаби гәынҷыхьажәак
реиҳәар, аха сшәара акгьы исмыхәеит. Аҩны ҳахьнеиз:
– Сан, ишәыхьзеи бҭацеи бареи?
– Иҳахьзеи, џьым-џьым, цәгьак уалҳәахзар акәхап…
– Ишәыхьзеи ҳәа сбазҵааит.
– Уара иухьзеи ҳәа суазҵаауеит, уар?! Ахҭԥшша, акада
злаӡам… Уара уцәоуп, аха ауаа рыла ҭыху џьушьома…
33

– Аҽадажә, уԥҳәыс улыдгыланы уан улеисуама, уара арныг. Уара уанлыхша, еицәоугьы лнаалон. Дыкноуҳар абна днаган, – иҳәеит иааҩналаз иабгьы.
Сара акәаскьахь сыҩхалан сҽысҵәахит, исмаҳарц. Сыла­
ӷырӡқәа сзынкыломызт. Ԥыҭк аабжьысхьаны, дааҩналеит Дауҭ.
Иааишьа сгәамԥхазт, сшәан, сҟәыҟәӡа сахьтәаз, сыблақәа
алаӷырӡ хыжжыла снеиҿаԥшит.
– Лариса, бгыл…
– Дауҭ, ухы унапаҿы иааг…
– Бсыццома сара иахьысҳәо?
– Изхыуҳәаазеи? Ианбыкәу уҳәатәы анынасмыгӡац?
– Бҽеилаҳәа, бымаҭәақәаа зегь шьҭых.
– Иуҳәо закәызеи, Дауҭ, ҳаилыҵуама?
– Мап, ҳҩыџьегьы ҳаиццоит.
– Иаба, уҽаарҭынч, угәы ԥжәаны уҟоуп. Уаатәеи, уара
уакәмыз изҳәоз ҳшынҭаацәоу ҳнеидтәаланы уаҩҵас
ҳнеицәажәап ҳәа.
– Ус акәмыз сгәы иҭаз. Аха иамуит, еибамкит ҳбызшәа.
– Уан лоуп, акы лҳәазаргьы…
– Сара сыԥшқам. Сыргәыбзыӷра баламган. Исыхҭыргахьоу
сзымдыруеи. Ма бареи сареи ҳаилыҵроуп, ма ҳҩыџьегьы
ҳарԥырҵроуп…
Ажәжәаҳәа имаҭәақәа ааидиҳәалеит.
– Бсыццозар, баала…
– Дауҭ…
Иҟасҵоз. Счамадан аашьҭысхит саргьы. Амӡырха
ҳаш­ҭы­ҵыз, ҳаиԥырҵра шыҟалаз аҳәара цәгьоуп. Ииуаииҳәо дақәымшәо, дшаҵәышаҵәуан иаб. Дҳахԥсаарашәа
лҽыҟалҵеит санхәа. Иахьхәызаргьы ҟалап, аха…
… Ахәыҷы дааԥшит ашәҟәы узҩра сшаҿыз. Ибла хәыҷқәа
аахитын, даанаԥшы-ааԥшит.
– Нана…
– Ара сыҟоуп, нан, ушеибгоу.
– Папа дабаҟоу?
– Даауеит уажәыҵәҟьа.
Аиарҭа даагәылсхын, даасгәыҵасыҳәҳәеит. Абар, ҩымз
ҵырц егьагым, ҩажәак неиқәкны изымҳәо дықәзижьҭеи.
– Нана, шьҭа сыбзиахама?
– Убзиахеит, нан убзиахеит.
– Нандураахь ҳанбацои?
– Ҳамцои, нан…
34

– Ианба, нанду дыгәхьаазгеит сара… Нанду дысҭахуп…–
аҵәыуара далагеит.
Зны-зынла аиҳабацәа ахәыҷқәа ирҿаҳҵааша ҟалозаап.
Дыбзиаханы дҩагылар, дыҩуа, дыхәмаруа днықәло џьишьоит
дахьиз амӡырха. Иидыруазеи ахәыҷы, аиҳабацәа, бжеиҳан
ргаӡарала, ргәы шеихшәо, ишеилыҵуа…
Аҵх цахьеит. Уаргьы ажәа уасыршьит. Издыруада, ичымазара аҽеиҭанамкыр, уажәшьҭа лассы ахәышәтәырҭа
ҳҭыҵыр. Сыԥсҭазараҿ уаҳа аҽакы саҳәомызт, схәыҷы грак
изыннамыжькәа, ичымазара далҵында.
Иаасгәалашәеит зны сан исалҳәахьаз. Абахҭеи
ахәышәтәырҭеи ирыдымԥшылац изакәу издыруам ҳәа.
уажәоуп ианыздыр уи зхылҳәааз. Саб рыцҳа данҭарк, шықәсык
аҟара дынкыланы дрыман Дранда. Иахьагьы сара Дранда
салсны санцо, схәы-сжьы ҩеилагылоит, сгәы нҭыԥсаауеит.
Иҟоушь аԥсыуа жәлакы, урҭ ашықәсқәа раан Дранда абахҭа
иадымԥшылаз?
Аҵх ашарахь инеигәахьеит. Уахала сызхара суацәажәеит…
Избап, иугәалашәозар, уаҵәы сара сзыҳәан изакә мшу…
… Сгәырӷьеит, сургәырӷьеит, Лагәысҭан!
Сгәырӷьеит, схәыҷы дыбзиаханы, дыҩуа, дыхәмаруа ауада
дааҩналазшәа. Иахьа ашьжьымҭан исоуит утелеграмма. Сара
издыруан, агәра згон иахьатәи сгәырӷьара амш сыдныҳәалара
шухамышҭуаз.
Лагәысҭан, ешьаҵас избо сҩыза, ушаазбац, ушыздыруа, уҩызцәа урызҿлымҳаны уагьынхазаап, аҭыԥ ҳаракыраҿ
уаныҟалагьы.
Уи сеигәырӷьеит. Аиаша уасҳәап, зны-зынла хәыцрас
иҟоу зегьы сзааиуан уара узы. Сгәы лакҩакуа, (ус сгәы
иаанагартә лымҳаҭасқәакгьы соухьан), уи уажәшьҭа сара
избахьоу иакәхарым, сара рыцҳа сеиԥш иҟоу игәалашәома,
хьӡи-ԥшеи згым ҳәа. аԥсҭазараҿ, Лагәысҭан, ҵаҟантәи хыхь
ахәнара аҵкыс, уаҟа, акәаԥ ҳаракыраҿ уанҩеилак, уҭыԥ
уаԥсаны аҽықәкра иаҳа ицәгьоуп. Насгьы, ауаҩы ихаҭагьы
дшымгәыӷӡо, иаарласны, ашьха ҳаракыра днықәдыргылар,
ихлахаҵ агьежьра мариахоит. Избанзар, иҵаҟа еилашуа
мшыну, ӡыҷҷароу издырӡом. Аԥсҭазара иамоу аџьабааи
абзабааи, агәырҩеи агәырӷьареи ԥызшәахьоу, аԥсҭазара
ҵаҵӷәыс иамоу ихаҭа зыжәҩа иқәызххьоу – уи дшәарҭаӡам;
ахьӡ-аԥша ихлахаҵ аргьежьып аҭыԥ тата, уа дықәзыртәаз
иханаршҭып ҳәа.
35

Аха слакҩакра, иҽеимкәа узхәыцра исзааиуаз зегьы,
амра шаҳәшаҳәуа изқәԥхаз аҵааиԥш, иарӡыҭит гәык-ԥсыкала,
ажәа лыԥшаалыхла, игәырӷәӷәаган, ирхәыцганы исзаауҭиз
ателеграмма.
Ауаҩы, абасеиԥш амшқәа раан, дызнысхьоу амҩахь
дхьаԥшуеит, игәалаиршәоит ихәыҷра, иқәыԥшра… Сара абас
санхәыцуа, иаасгәалашәоит, зны сымш ира шымҩаԥаагаз…
Иугәалашәома, Лагәысҭан, уара уи ахәылԥаз? Иҟалап сара
иахьсызкыз аҟнытә акәзар, аха, ҳҽеизакны уҩны аччара, ахәмаррақәа еицымҩаԥаагаз рахьтә зегь реиҳа, аԥхыӡ
ссир еиԥш, сгәаҿы иаанхеит уи аухатәи ҳаиԥылара. Уи сара,
ҩынҩықәра нысҵыргьы, исхашҭуам.
Сықәра иааноумшьартә, исхызгахьоу ауадаҩрақәа зегьы
игәыҭшьаагаха исзынрыжьыз амшқәа, аҵх лашьцаҿ еҵәак лашозар еиԥш, ирылԥхаауеит уи ахәылԥаз азтәи ҳаицгәырӷьара.
… Усҟан актәи акурс аҟны ҳтәан. Ҳҩызцәа Бабуца, Циала, Мажара, уара, сара, ҳахәҩык ҳаамышьҭахь, егьырҭ
ҳҩызцәа ҿыцқәеи ҳареи ахәылԥазқәа еицымҩаԥаагартә
ҳзеибамдырцызт,
ҳаизааигәамхацызт.
Шахала
ҳаидыргалазшәа, ҳаицәтәымуа акәын ҳшеихәаԥшуаз. Урҭ,
реиҳараҩык, ақыҭақәа рахьтә иааз ракәын. Ҳара ҳахәҩык
қалақьын ҳзааӡаз. Дара ҳара иҳахәаԥшуан ақалақь
стилиагацәа ҳәа. Ҳара дара ҳрыхәаԥшуан абна иаалҵыз
ақыҭа уаа ҳәа, аха уи шықәсыбжак аҟара акәын, уи нахыс,
ҳанеилибакаақәа, иаҳагьы ҳаиҩызцәахеит.
… Аҽны, шьыжьнаҵы, зегьы шәаԥхьа снеит ҳучилишьче
аҟны. Сыԥшын, ҳҩызцәа раԥхьа зхала изгәалашәаны
исыдызныҳәало ҳәа. Аҩны усгьы исымадаз, сымш ира
сыдызныҳәалаша. Сыԥшын, аха исҭахын зегь раԥхьа уара
исыдуныҳәалар. Уареи сареи ҳзы акәын «акыкахш рыбжьоуп»
ҳәа изхыхәмарлоз. Иудыруан, сара уара уаҟара исзааигәаз,
уара ушызбоз, аучилишьче аҟны акәым, аҩнгьы, сҭынхацәа
рахьгьы уаҩ дышсымамыз. Аха уи аҽны, цас иууазшәа, есышьыжь иуҳәоз аԥсшәа иаҷыданы ччаԥшькгьы улакыҵа
иныҵсымбааит. «Ихашҭит, сымш ира акәым, схаҭагьы сыԥсы
ҭас ҳәа дыҟаӡам» – сгәахәын, иулаҿысымҭӡеит. Иудыруандаз,
шаҟа сгәы узыԥжәо сааз аҩныҟа.
Ахәылԥаз Циала дааит сара сҿы. Ҳаиқәшәарц, ҳаицныҟәарц еибаҳҳәахьан. «Баала, Лариса, кинок ахь ҳцап», –
лҳәан ишысҭахымыз ҳанҭыҵит. Уҩны ааигәара ҳаннеи:
– Лагәысҭан иҟны ҳныдгылап, дыҟазар уигьы даҳгап, –
лҳәеит Циала.
36

Циала дшузыҟаз, ушылбоз умдыруеи? Аха уара, «аиҩызара еиҳау, аиҩызара еиӷьу иарбану, ҳара иҳабжьоугьы
убри ауп» ҳәа акәын иуҳәоз.
– Биҟәаҵ, уи сизгәааны сыҟоуп, – сҳәеит.
– Избан?
– Егьигәаламшәеит, иахьа…
– Ишԥа?! Бымш ира ихашҭну?! Баалеи, баалеи, ибзиашәа
игәаласыршәап уи сара! – ишызымуаз, ажәак аҳәаха
сымҭаӡакәа, дсыханы лҿыналхеит. Ууада ашәаҿ ҳаннеи: «ара
бҽаанкыл, игәы иҽанӡамкәа ҳаҩналап», – лҳәан, ашәгьы
дамыскәа, длагәҭасын иаалыртит. Уаҩԥсы ибжьы мгаӡеит.
Илашьцаӡа сныҩнаԥшит. Иҟалаз сзымдырзт, сгәы нҭыԥсааит.
– Шәабаҟоу, уара! Даазгеит! – лыбжьы ҿацаӡа
иааҭлырҟьеит Циала. Уи лыбжьы инақәырццакны, алакә
аҿеиԥш, аҽыԥҳәа алашара аакит. Ууада агәҭаҵәҟьа ирхианы
игылан астол. Бабуца, Мажара, уара шәфырџьанқәа рҭәны,
ишьҭыхны шәахагылоуп. Астол иқәгылан, спатреҭ злагылаз,
шьыҵәрак ашәҭқәа. Ашәҭқәа еидкыланы рӡара иакәршан:
«Ҳашәҭит Лариса лзы», – ҳәа зныз ақьаад шкәакәа. Циалеи
сареи ҳфырџьанқәагьы рҭәны иқәгылан…
Аныҳәаҿақәа, ажәра, афара, аччара… Уара узхара
иҟамлоз амузыка, ашәаҳәара, ажәеинраалақәа рыԥхьара…
Нас – акәашара. Акәашара, ашара ууада иааҩналаанӡа… Бабуца, Циала, сара еимданы ҳашуцкәашоз, уанҳарааԥса, адиван
уҽнықәыршәны ухәхәаӡа уҽааиҵухит.
Ашәҟәы узҩра сшаҿыз, апалата ашә ааиртын, ашьшьыҳәа
аӡәы дааҩналеит. Амедицинатә еҳәшьа, ахәыҷы дылбарц дааиз џьысшьан, схы сымҩахаӡеит. Схәыцра, сгәалашәара ссир,
алҵра сҭахымызт. Дааин, даасхагылеит иҩналаз.
– Леонти уоума?
– Бсыршәеит, ахәыҷы дыцәазар сҳәан, ашьшьыҳәа
сыҩналеит.
– Мап, мап, – исҳәаша сҿамшәеит.
– Дышԥаҟоу?
– Узаазеи, Леонти, ааигәа акәмзи уаныҟаз, уҵара уагхеит…
Иблақәа агәыкра рхыҳәҳәыла дысҿаԥшуа, снапқәа ааникылеит.
Схәыҷы дааҳәцымыцын, дааԥшит.
– Нана, папа даама?
– Даауеит, нана, ари Леонти иоуп, аа, уихәаԥши, дузымдырӡеи?..
37

– Абри сыхьӡала быстол иқәгылаз. Бнахәаԥшла, маҷӡак
ибеиԥшны исызҭыхзар, – дааччан ақьаад ааиртлан, спатреҭ
астол инықәиргылеит Леонти.
– Леонти, иҭабуп!..
– Макьаназ уаҳа еиӷьны исызҭыхуам, мышкызны…
– Заҟа исеиԥшузеи?
– Лагәысҭан ибыдиныҳәалама?
– Ааи! Иугәалашәома, ааигәа уаныҟаз, «Быԥшла, бымш
ира аҽны ибыдимныҳәалозар» ҳәа исоуҳәаз? Уҳәахьа иашахеит. Ихамышҭӡеит…
Акраамҭа сымала абаҳчаҿ стәан схы кны, уи данца…
Схәыцуан… Санхәа, сабхәа, аҩны… Ани аби рықәԥара, рҩныҟа
рыҷкәын ирхынҳәразы… Сара – схәыҷ иаб изы, сынасыԥ ахьчаразы…
Сшымгәыӷӡоз, сзыргәырӷьаша даҽакгьы сақәшәеит иахьа. Аус ахьызуа аклуб аҟны еиҿкаау ҳакружокқәа рыхьӡала
хҩык ааит ахәыҷы дырбарц. Ишсымшираз анраҳа – аҳамҭақәа
аахәаны иааргеит.
Аус зцууа, иахьеи-уахеи узлоу уҩызцәа, аамҭала
уанрыҟәгахалак, ушырхамышҭыз, ухынҳәра ишазыԥшу агәра
ануго – аҵкыс еиӷьу иҟоузеи! Среигәырӷьан, сылаӷырӡқәа
ҩхаҟәҟәалеит…
Лагәысҭан, арҭ аҩымш-хымшк рыла хымԥада ҳаибабоит.
Снеиуеит, сан лылабара аҟара игәхьаазго ҳхәыҷра, ҳқәыԥшра,
ҳҵара шықәсқәа ахьымҩаԥысыз, ҳаиҩызара ахьалагаз,
иахьыӷәӷәахаз ҳақалақь гәакьахь.
Ҳаибабоит, ҳаибабоит ҳақалақь аҿы!..
Угәыуҽаныз, ашә самысӡакәа сыҩналоит…
Сусқәа уажәы…»
Ажыҩҳәа иаақәгьежьаан, аҩнеихагыла аԥхьа иаангылеит
амашьына лас.
– Ҳааит, Лагәысҭан Асҭана-иԥа, – иҳәеит ашофер.
– Избоит. Слашәу џьушьома!
– Шәалгама алымҩанык шәзыԥхьоз асалам шәҟәы?
– Сабалго, иҟаӡоу умбаӡои?!
– Изыҩуада иара ари аҟара?
– Уаҳа ус змам. Изыҩуада? Ԥҳәысуп, уаҳа изыҩуада!
Аҵара ҳаицҭан…
– Аа, еилыскааит, еилыскааит. Аҵара шәаналга, аԥсҭазара
шәанеиҟәнага – еилылкааит бзиа шәшылбоз. Иаабац ароман.
38

– Сара сусқәа реилкаара аҵкыс, ацәажәашьа уҵар,
иаҳа иузеиӷьхап. Иҩыза диацәажәо џьушьап!.. – дынҭыҵын,
аӷьеҩҳәа амашьына ашә ныдижьлеит Лагәысҭан.
– Уара уеиԥш аӡәырҩы аҩнаххьеит уи икыдуҟьаз ашә…–
дааҟәындҟәындит амашьына ныҟәцаҩ.
Амармалташьтә мардуан ашьац ԥшқеиԥш, итатаӡа
иаҿаршәу ауарҳал дылаԥало, даҿаланы дҩеиуан Лагәысҭан.
Инарҵауланы хәыцрак дҭагалан даман уи. Изҭатәоу рыҭрақәа
ԥсылахацыԥхьаӡа ихәыҷхоз иблақәа, иҵкәит-ҵкәитӡа, адунеи
ақәԥшра раҭәарымшьо акәын ишааԥшуаз. Амардуан абжара днеихьан еиԥш, дааҭгылеит. «Та-ак, та-ак», – иҳәан, иарӷьа
напы иакыз ашәыра еимгәачы амгәацәа днаснасит. Дгылан
дхәыцуа, акы ихашҭны игәалаиршәарц иҭахызшәа. Ишәыра
ааиртын, инагӡангьы дзамыԥхьакәа уахь иҭеигәаз асалам
шәҟәы ааҭигеит. Иахьааиԥыхьашәаз бӷьыцк аҿы днаԥхьеит:
«Сгәырӷьеит, утелеграмма соуит. Сара издыруан, издыруан
ҳаиҩызара…» Иабатәи телеграммоу? Иабатәи мыш ироу, уи
ада ус сымамшәа… Афы аст, шәҟәык лзызҩыр акәын, иахьа,
уаҵәы шысҳәоз… Илзыҟазҵада ателеграмма? Илзыҟазҵада?»
Даҽа бӷьыцк ахьааиртыз днаԥхьеит: «Лагәысҭан ителеграмма боума? – ҳәа дсазҵааит Леонти». – «Аа, уажәшьҭа еилыскааит. Хымԥада, иара иоуп. Ашәҟәқәагьы лзиҩааит, нас шьҭа,
сыхьӡала. Уаҳа ус имамзар!»
Асааҭ днахәаԥшит. Жәаҩа ҟалахьан. Иныҟәашәа иаациҵан,
ҽырҩрҭрак иаҟараз акоридор дыбжьаланы иҿынеихеит.
Дрывсуа днеиуан, еилԥхаауа аҩырақәа зынчаԥалаз, ашәқәа.
«Акультура аҟәша» ҳәа ахьаныз ашәаҿ даннеи, иахьа ҿыц
ибозшәа, дааҭгылан днаԥхьеит. Ихы-иҿы ааиԥсахын, ашырҳәа
ашә аартны дныҩнашылеит.
– Аӡәыр дааихьоума? – дналазҵааит ихаҵгылаз
амаӡаныҟәгаҩ.
– Мап.
– Ателефон аӡәыр дасхьоума?
– Ааи, Лагәысҭан Асҭана-иԥа. Актәи, актәи ихаҭа дасуан.
– Ишԥа?! Актәи бҳәоу? Нас иабҳәазеи?
– Дмааиӡац сҳәеит, Лагәысҭан Асҭана-иԥа.
– Дмааиӡац, дмааиӡац! Бара хыҭкәеи, шаҟантә
ибасҳәахьуозеи, ашьыжь сара саанӡа дасуазар, ибҳәаша.
– Издыруеит, Лагәысҭан Асҭана-иԥа, аха… Аха усҟан асааҭ
жәеиза иахысхьан…
– Ииҳәазеи нас?
– Асааҭ ҩба рзеиԥш деиҭасуеит.
39

– «Дмааиц, дмааиц» лҳәахт. Шәнеибынеиԥшны, акәтхы
шԥашәхагылоу аҳәса зегьы! – дҟәындҟәындуа дныҩналан
ашә ныдижьлеит. Аха аҟәардә тата днықәымтәацкәа, истол
иқәгылаз аҵәҵәа днаснасит.
– Абар сахьыҟоу, исашәҳәозеи? – ауҭра иҭаԥалаз аӡыс
еиԥш, атрымҳәа дааҩнаԥалеит имаӡаныҟәгаҩ.
– Ибхабмыршҭын, хыткәеи, ибасҳәо…
– Сыԥсыргьы исхасыршҭуам.
– Ҩтәык сымоуп, уи ауп актәигьы дзасуаз, сеилахоуп.
Аӡәыр дааиуазар, иахьа адкылара иамшӡам. Еилыбкаау?
– Ааи, еилыскааит.
Иҵит ҩбаҟа сааҭ. Уажәы-уажә ателефон дасуан, истол
иқәыз ақьаад акы наниҵон Лагәысҭан.
Ашьшьыҳәа икабинет ашә аалыртын, лхы ааҩналкит
амаӡаныҟәгаҩ.
– Ибҭахызеи?
– Ԥҳәыск дааин, – дсымбар ҟалом, – лҳәеит.
Даасышьҭрыма?
– Сара ишԥабасҳәеи? Иахьа адкылара иамшӡам...
– Исаҳаит, исаҳаит, – ашә налыркит.
Инапы ихы иаҵаргыланы, аҩра деиҭаналагеит Лагәысҭан.
Цәаҳәақәак ааиҩхьаны, ихы иааҭашәеит: «арҭ аҩымш-хымшк
рыла ҳаиҩызара ахьиз, иахьыӷәӷәахаз ҳақалақь аҿ ҳаибабоит».
Икалам нықәиршәын, ажәжәаҳәа истол ду акьыԥшьраҿ иқәыз
ашәыра иааҭигеит асалам шәҟәы. Днахәаԥшит ианҩыз аамҭа.
«Лара лоуп, хымԥада, лара лоуп». Дҩагылеит, аха ицәа-ижьы
изнымкылазшәа, деиҭанатәан аҵәҵәа днасит.
– Даашьҭы, бызҿыз аԥҳәыс.
– Дцахьеит, Лагәысҭан Асҭана-иԥа.
– Ишԥа, дцахьеит бҳәоу? Акыр лҳәама?
– Мап. Иахьа шәидикылаӡом, баша шәымԥшын анысҳәа…
– Дцеижьҭеи акыр ҵуама? – исқам ажәҩа иахарԥаз
икьаҿ ижәҩа инҭаирԥан, дҩагылеит.
– Аа, абыржәоуп данцаз. Амардуангьы дмылбаацт.
– Лара, хымԥада, лара лакәын, – ашырҳәа астол
дҩахыҵын, ашәахь иҿынеихеит длышьҭаларц. Аха ашәхымс
дынхымҵыцкәа, кырр аргеит астол иқәгылаз ателефон.
Адыхҳәа дааҭгылеит Лагәысҭан. Асааҭ ҩба ҟалахьан. «Иара
иоуп!» Длакҩакуа ашәхымс дықәгылан минуҭк аҟара.
Ашьшьыҳәа даахынҳәын, ателефон аақәихит…
Москва, 1961–1962

АЖӘАБЖЬҚӘА

АЛҨАҴӘ
Иареи лареи рымацара роуп ауадаҿы иҟоу. Игәыԥҵәагаха,
икәаҳа-чаҳауа ацара иаҿуп аҵх, ҽаҩраҭагалара анаахнага, иааԥсаха амҵәыжәҩақәа еикәазыԥсаз аӡын ҵхы. Аԥсы
нахшәарашәа, иҭааӡа ауада иҩнаԥхоит алампа алашара.
Аԥенџьыр иавҵышәшәо аԥша хьшәашәа иаршәыршәыруеит
абырфынтә кыдыршәылақәа. Ацаԥха ыларшәны иаркуп
ашә. Илыкәршоу ахыза аԥшьқәа лгәаҿы еидырӷәӷәала икны
акаруаҭ дылатәоуп Амина. Иԥсаҟьаны илықәԥсоуп лыхцәқәа.
Ацәыкәбар асуазшәа, икылцәаакуп, ирҟәҷуп ахчы. Илызнымкылаз лылаӷырӡқәа, амца зҿықәҳәҳәу лӡамҩақәа ирхьыкәкәаны,
аиарҭа илаҭәоит. Амӡырхаҿынтә иааҩуеит, абаҩ еимакны,
еиҿаӷыӷуа алақәа рыбжьы. Амина лхы дааҩахан, лыблақәа
аалрыцқьан, лаԥшы гәыкыла еиԥхьышьшьаауа иааимылдеит уахада дзыҩнамԥшыцыз ауада. Лкаруаҭ иамариашаны
аҭӡамц аҿы игылан, змарҭаққәа кадифа иаҵәала ихҟьаз, адиван тата. Уи аханы, аҭӡамц ахышәара-аҵышәара инаӡааӡо
икыдыршәылоуп иналҟьарашәа ахра иаҿагыланы ақәасабқәа
зну ауарҳал. Акәакьқәа руак аҿы икҿагылоуп Амина лҭаца
маҭәақәа зҭакнарҳаз ашкаф.
Изқәа леиарханы, харԥ заҵәы, ауада агәҭаҵәҟьа игылоу
астол гьежь дадтәалоуп Џьансыхә. Уажәы-уажә амца нахьирсуеит аҭаҭын ҟаҵа. Акы шиҿыҵаку, ибылны ианаанҵәалак,
аҽакы неиҿыҵеикуеит. Иҭәит аҭаҭын хыблааха зҭеиԥсоз. Амина илымбацызт Џьансыхә ари аҟара аҭаҭын дахо. Длымбацызт
абри аҟара аамҭагьы ажәак ламҳәакәа, дналыхәамыччакәа
ичҳауа. Изнапык ахәнацәкьарак ихахәы жәпа иаларԥс икуп.
Иареи лареи ргәеисра аамышьҭахь шьҭыбжь ҩныҩӡом, аҵх
иагәыҵаҳәҳәа иамоу аҩны ауада ҭбааҭыцә. Ишԥалҭаху,лылаԥш
41

адхаланы дызхәаԥшуа инапы лара лхахәы иаларҳәны икызар, лхы-лгәы алаишьшьуазар. Аха, уимоу, лыхәаԥшраҵәҟьа
ицәыуадаҩуп, сыԥсы аҵкыс беиӷьасшьоит ҳәа илыдқәылоз
ауаҩ…
Ихлахаҵ гьежьырц аҽазнакуашәа, ихы ҭыууа дҩагылан
аԥенџьыр днадгылеит Џьансыхә. Ахәы аҟынтә иааҩуан, ауаз
аҳәозшәа иҟыу-ҵәыуо зҩыза иашьҭаз аты абжьы. Аԥенџьыр
адыршәыла днахан, асаркьа дналԥшит. Аеҵәақәа еидҵәаҵәала
ажәҩан иаҵатәан. Мзаҭахамҭан. Рымахәқәа хаххала, иҟатаҟатаӡа ашҭа иқәгылан, иара инапала еиҭаҳаны, аӡахәа зқәиҵаз
ал ҵлақәа ҩба. Урҭ рымҵан абылра иаҿыз ауахәақәа, алҩаҵә
хәхәаӡа ирхылҵуан. Убарҭ ауахәақәа ирықәгылан абысҭа
зҭаруаз, акәац зҭажәуаз ачара чуан дуқәа. Амысҭхәагақәа,
ажьыхҵәқәа кны, рмахәарқәа ԥхьарҵәа иадгылан ачара
амаҵ зуаз арԥарцәа; Џьансыхә игәылацәа, иҩызцәа. Ччаԥшь
ҩысҭаак, хаара аҵаӡамкәа иааиҿықәлан, иҭахӡамкәа ихы
ааирҵысҵысит. Дыԥшуан… Ачуанқәа анрықәрх, зӡарақәа
ҭыблаахьаз ауахәақәа неидырҵеит. Ачара еилгеит иацуха.
Уахагьы, абар, аҵх ашарахь инеигәахьеит, аха имыцәаӡац урҭ
ауахәақәа ирыцроу амца. Аӡын ҵхы иархьшәашәаз рнапқәа
еикәдыршазшәа, аидыблылара иаҿуп иахьеиду. Ирхылҵуа
алҩаҵә кахәхәа, аццышә ацрышәшәо, аеҵәақәа рыбла ихыларц аҭахушәа, ажәҩан инаҵаӡуеит.
Ихыблаауа иааиуаз аҭаҭын мца бызбызуа иқьышә
инықәсит Џьансыхә. «Аҩсҭаацәа схыччозма, џьаҳаным
рҭыԥхааит!» – иҳәан аԥенџьыр днадҵит. Ихарԥ ҟәашӡа, ишьиишьи еиқәҵо дааин, Амина дызлатәаз акаруаҭ днадгылеит.
Ҿымҭ-ԥсымшь длыхәаԥшуан. Иҽмырҵысӡо дгылан акраамҭа.
Изнапык ала, ашьшьыҳәа даарнахеит Амина лыблақәа ҵәахны
излалкыз лнапқәа. Лхы дымҩахаӡеит. Иблақәа рхыԥшылара
дацәшәон. Ахыза аалырҽеин, лгәыԥҳәқәа рҿынӡа иаахтыз,
ахаҵа изыгәҳәуаз лцәа ҟәымшәышә аалахылҩеит. Аарла
ишьҭихуаз еидарак иҟәаҟәа иқәызшәа, ихәда хҽны лаԥхьа
днықәтәеит. Имышьхәылҵ ишьамхы инықәиргылан, илахь
инапсыргәыҵа џьаџьа инаниҵеит. Ихы иҭеибаҳәон ҭаха
изымҭоз хәыцрақәак… «Абат ԥшқа еиԥш сышԥагаӡаз, иараби.
Уажәоуп ианеилыскаа, саб рыцҳа исеиҳәалоз: – Грас иумоуп,
Џьансыхә, угәы ҟьаҟьаӡа иаартны, зегьы рыгәра агара. Мышкызны, ушымгәыӷӡо ухы унаркырц уҟоуп уи. Ауаа уара ишубо
еиԥш иссирзар зҭахымда, аха иабаҟоу?!» Дԥааимбарзаарын
42

саб, сар дысзымдырӡо. Схы егьснаркыҵәҟьеит. Схы снаркит, аха иаба? Реиҳа зыгәра згауаз лҟны. Сышԥахәыцқәоз…
Раԥхьатәи абзиабара, ааԥын ӡаӡа аҿаҳәҳәы, напы иамкыц
ашәҭ ԥшқеиԥш, шәытак амаӡамкәа ишыцқьоу, ишыԥшӡоу,
ҳагьеинасыԥхоит ҳәа»… Еидыӷәӷәалон зыҭра зыцәмаҷхоз
игәы. Иҭааӡа, акьаҭара иаҿу гәыӷраҵас, иҩнаԥхон алашара.
Џьансыхә ихы дымҩахаӡакәа, ибжьы рхәыҷны дналазҵааит:
– Акыр ҵуама?
Амина ҿылымҭӡеит. Аҭынчра хьанҭаӡа иҩнан ауада.
Дазыԥшын Џьансыхә, иара изыҳәан акыр зҵазкуаз изҵаара
аҭак. Аха Амина илмаҳаӡазшәа ҟалҵеит.
– Акыр ҵуама, Амина, уи аахыс? – деиҭалазҵааит.
Уахык ала адунеи рықәыԥшышьа, ауаа рыхәаԥшышьа
акырӡа изыԥсахыз иблақәа агәыкра, арыцҳашьара рхыхәхәала
дналҿаԥшит.
– Ҩышықәса… – лҳәеит Амина, лыбжьы қыџьқыџьуа.
– Ҳара аус ҳамеижьҭеи хә-шықәса ирықәуп.
Изсабымҳәазеи уажәраанӡа?
Амина лхы ахчы инықәлыжьит, лыблақәа ҵәахуа.
– Хәышықәса… Хәышықәса раахыс бзиарас, ԥсыцқьарас,
гәыӷра лашаран иаасымаз зегьы лара лакәын иззыскуаз.
Схы аҵкыс лыгәра згон… –ибжьы ҭыганы ихала дцәажәон
Џьаансыхә, – иахьеи уахеи лара лылабара акәын хәыцырҭас
исымаз…
Рҽеидҳәала, алу иахәлаԥсауа аџьықәреи цырақәа
реиԥш, еишьҭала-еишьҭала ихаҿы ицәырҵуан раԥхьаӡа
ианеибабазтәи амш, раԥхьаӡа ианеиԥылазтәи ахәылԥаз,
уинахыстәи ашықәсқәа…
…Усҟан дқәыԥшӡан Амина. Рқыҭан иҟаз чарак аҿы
аҽакала длыхәаԥшит раԥхьаӡа. Ашьҭахь ихаҭагьы иџьеишьон
«уажәраанӡа сыблақәа абаҟаз» ҳәа. Аха иара арԥысс ихы
иԥхьаӡон. Амина дыҵәрышкәаӡа, иҩыҵхахаз ашәҭ ҟармеиԥш
илызҳауан. Ачараҿ аԥыҭхь ыжәны, сас дахьк инаидыркит.
«Ура!» шырҳәоз аԥаҭхь иҭиркәкәеит асас. Акаҩҳәа аркәашага
ашәа аацәырыргеит. Уи иазыԥшны итәазшәа, агәақьҳәа
еинырҟьеит. Акраамҭа дыԥшит, аха уаҩ дықәломызт акәашара.
Ашырҳәа аишәа дҩахыԥан, иӡара ҭкәыцәаа, дшьацәхартәуа
даақәлеит Џьансыхә. Иԥшра-исахьа, иплан даҵаҽырбо,
исыцкәашаша аԥҳәызба даажәг зҳәоз иблақәа шаҟьо
аӡӷабцәа длрылаԥшуан.
43

– Ишәыхьзеи, уара, ӡӷабк дышәзымԥшааи, абырсҟаҩык
ахьгылоу?! – игон абыжьқәа. Убасҟан, лыхцәқәа ԥаны икахәхәа,
лӡамҩа хәыҷқәа ҭыԥхаауа, днаицықәлеит ӡӷаб қәыԥшӡак.
«Сара асабицәа срыцкәашом» – иқьышә иаақәыххит
Џьансыхә. Аха лыкәашашьа ааигәаԥхан, иаргьы дацԥыҳәан
длыцкәашеит. Иаақәҵит. Лнапы аалымихын, иреигәырӷьаны
ишеинырҟьоз иҭыԥаҿ днатәеит. Ашьҭахь, ианааҭынчраха,
аҩынаҳа дааиԥхьан, ихы налыдикылан, дналҿахәыҭхәыҭит:
– Сбыҳәоит, исыцкәашаз аӡӷаб лыхьӡи лыжәлеи сзеилкаа.
– Илзыууазеи сабик, ани макьана лыӡбахә уаҩы иҳәома,
– наиаҭалкит аҩынаҳа.
– Сара ииашаны сбазҵааит…
– Дышԥоузымдыруеи, мшәан, Амина хәыҷ, Хыгә Ҳасан
иԥҳа.
Ихаҿы ицәырҵуан уи нахыстәи реиқәшәарақәа…
Аизыԥшразы еибырҳәоз ажәақәа… Ибла ҷыц еиԥш, инасыԥ
дахӡыӡаауан Џьансыхә. Акыркырҳәа дыччо, ианааиҳәоз лхы
иқәлыршәон Амина. Ицеит убас хәышықәса. Ауаҩы ауаа зегь
рыла агәра гауа данрыхәаԥшуа ақәыԥшра ашықәсқәа. Урҭ,
хара змамкәа ицаз ашықәсқәеи, уинахыстәи иқәреи ҳәаас
ирыбжьалеит уахатәи аҵх.
– Есҽны сылаԥш дыҵмыршәо… Исԥылеит сынасыԥ!–
дҩагылан днеи аԥенџьыр деиҭанадгылахт. Ашьхарахь иаашырккон. Агәы ҭыфааны, ацәа агызшәа, аԥсы ахыгга амацара
ажәҩан икыдыршәылан амза.
– Амина, быҽхырҵәыуара аҵкыс, бшақәшәаз зегьы аахтны исабҳәар еиӷьуп. Иҳәа, бзиа дыббозма? Бижьама?
Аҭак имаҳаӡеит.
– Сара дыздыруама иара?
Леиҵақьызқьыз бжьы акәӡан аҭакс иаҳауаз. Ҿымҭран.
Адәахьы, аҩны иакәҵәиаашо, ахәхәаҳәа иасуан аԥша
хьшәашәа. Иԥсаҟьаны илықәыԥсаз лыхцәқәа напыла
иныԥхьалҳәан, лҿы аарла иааихылхит Амина:
– Џьансыхә…
Лыбжьы налыхәлашәа ицан, лажәа намыгӡакәа даангылеит.
– Иҳәа, бымшәан, иҳәа, – иҳәеит уажәшьҭа илҳәауа акыр
аҵанакуазшәа иара изы.
– Сшьы, унапала, сшьы… Сара… Сара исзымыхьчеит
ҳабзиабара, – лара уи акәын гәҭыхас илымаз.
44

Лылаҿимҭӡеит Џьансыхә. Ҳәашьас иамаз абзиабара аҵкысгьы еиҳаны уи игәаҿы уахарнахыс иԥсыз. Ажәала
иҳәаӡаргьы, хнырҳәышьа амазма уи уажәшьҭа?
Аҿыҭбжьы ааҩит агәашә ахьтә. Иҽеилаҳәан иҽааирҽеит
Џьансыхә. Иаашарккахьан.
– Бҽеилаҳәа, ишеит…
Аӡаӡа аҿаҳәҳәы, ашьхақәа ирхыҵны иаауан ашара.
– Аҭаца даҳшәырба, аҭаца!..
– Ицәгьами, џьым, аҵх шдуугьы, ашьыжь агылара цәгьами…
– Шәааи, нан, арахь, иауазеи аҭаца дшәаҳмырбакәа.
– Ди, ашьыжь шаанӡа ҳшәықәлеит, аха аҷкәынцәа ртәы
иббац…
– Ҳҭаца хәыҷы даабап…
– Дагьааҳныҳәап – ҳҳәан…
Џьансыхә аԥенџьыр дадгылан, иан аԥсшәа залҳәоз
агәыла ҷкәынцәа дырзыԥшуан. Урҭ ихлафуан. Андәылҵрагьы
– аԥсрагьы.
– Уԥши, уара, нас аҿаҵахәы ыҟам ҳәала, – ҿааиҭит иааиз
руаӡәык, – абысҭа ахьаауз амца уажәыгьы имыцәаӡацт. Абан,
алҩаҵә хәхәаӡа иахьҩеиуа…
– Уара уи улаԥш иагьанбаҵашәеи? – иҳәеит даҽаӡәы.
Ишшара аашахьан. Џьансыхә дгылан, аҩы дашьызшәа,
уажәы-уажәы днеилыууаауа.
– Аҭацабацәа ааит!.. – иқьышә иаақәххит ҩысҭаа хыччара
ччаԥшьк. Ашьшьыҳәа аԥенџьыр днадҵит. Иҿынеихеит ашәахь.
Дааҭгылан Амина дналзыԥшит. Уи лхы кны, илырҽеихьаз
аиарҭа дықәтәан.
Дымҵысӡо, ашә амаа кны акраамҭа дгылан Џьансыхә.
Ихаҿы, амцабз зласыз ашьхыҵә реиԥш, еилагьежьуан
ахәыцрақәа. Урҭ игәыӷрақәа, игәрагарақәа, ихәыцрақәа абжакы рымҵәыжәҩақәа хыблаауан… Бжакы…
Ашә ааиртын ишиҭахӡамыз дындәылҵит.
1960

АУАҨ-ҞӘЫБҶА
1
Амҩан аҟара џьара имариам ауаҩы иеилкаара.
Иҵхьан уахыки-ҽнаки амҩа иқәлеижьҭеи, ҩ-палубак змоу,
атуристцәа ркомфортабельтә ӷба «Рылеев». Ицон уи, иақәтәаз
аныҟәаҩцәа реиԥш, иаргьы агәазхара иабарц аҭахызшәа,
имыццакӡо, Волга аӡышьшьыра ихышьшьыла. Ирывсхьан аӡиас
нырцә-аарцә иахагылоу ақыҭақәа. Имаҷымкәа иааннажьхьан, ҵыхәаԥҵәара амаӡамшәа, аԥхьа ицәырҵуаз асакарақәа.
Ԥсааиҭакраҵас аамҭа кьаҿла ирыдгылахьан асқьала хәыҷқәа.
Иҭаз аныҟәаҩцәа ԥыҭҩык еибадырхьан. Аха урҭгьы макьана
«шәара» ҳәа акәын аӡәи-аӡәи шеицәажәауаз. Еибамдырцкәа,
харантә инеихәаԥшы-ааихәаԥшқәозгьы дасу егьи изыҳәан
дымҩашьахуа идыруан: еицықәуп мҩакы акыр мши-ҵхи
изықәхауа амҩа хара. Еиҟарамызт аныҟәаҩцәа қәрала,
ишеиԥшымыз еиԥш лахьынҵала. Дыҟан араҟа арԥыс, зхәыцра
ҳаракқәа адгьыл аҿтәи ацәгьахәыцра иаахан иадхәашалахьаз,
иԥызшәахьаз абзиабара, аԥсахра ауаҩы инаҭауа агәырҩа.
Аҭынха гәакьа дзыԥхаз аԥсуа иеиԥш, иԥаҵа аужьын уи, амра
аныԥхауагьы ианымԥхауагьы ибла иаман аланарԥшыга
еиқәаҵәа. Апалуба даанақәлалак дыԥшуан ауаа ахьыҟаӡам,
аӡ-нырцәҟа. Арҭ аҩахагьы еибамдырцызт аӡәи иареи. Дықәын
уи ари амҩа ԥҟарас иҟаҵаны: «Азаҵәра –иреиӷьу насыԥуп».
Дыҟан аԥҳәызба зани заби рҵас хьанҭақәа, рыхӡыӡаарақәа
шьаҿак лмырҟаҵо, уадыхәҵас изыкәшан иарбаандаҩуаз,
уажәы, ма аамҭала дахьрымпыҵыҵыз деигәырӷьаҵәа, лгәи
лцәеи-лжьи ишырҭаху аӷәра роужьны, рыԥсы длыршьарц
зыӡбаз. Иаалацәажәалак рыбла дхылауа дрыхәаччон. Ахьӡ
ҷыдагьы лырҭахьан: «Арма лацәҟәыс, арӷьа ҿачча». Дыҟан ан.
Уи длыдгылан даалыцрымшәауа, лыблақәа ҭыԥхаауа, лыхцәы
хьаԥшшәала икахәхәа иԥаны зқьышә ҵаӷақәа хаҵа иқьышә
ахьымкьысцыз, жәохә шықәса ирҭагылаз лыԥҳа. Ан лыԥҳа убас
дылхыбаауан, длыхӡыӡаауа длыхьчауан, илацәажәар акәым,
иахьлыхәаԥшуаз даргәжәажәон. Уи еилыркаахьан арԥарцәа.
Иҟан араҟа «ҳара ҳтәы ҟаҳҵеит, уажәшьҭа шәара шәыжәҩа
инықәшәҵа адунеи» ҳәа апенсиахь ииасхьаз; шықәсы наҟьак
змахәҿа аихеи аҵырканти иарҵәуаз, уажәы мызкы аԥсшьара
зауз; зџьыба ҭацәыз астудентцәа, ашкол хәыҷқәа… Иҟан ауаа
46

ԥсыцқьақәа, хшыҩла аџьабаа збауа, махәҿала аус зуа, иҟан
ашьыццәа, ауҳәансҳәанҳәаҩцәа, ацәгьахәыцыҩцәа, ажәакала,
аԥсҭазара злеибарку ацәгьеи абзиеи зегьы рхаҭарнакцәа.
Абри ауаҩ абри аҩыза абаҩхатәра илоуп ҳәа аӡәгьы изы
ишрыларымҳәацызгьы, еилыркаақәахьан рныҟәараҿ дасу
инаигӡауа, дзызку, дыззымашәалаз: ишәаҳәаҩу, илафҳәаҩу,
апианино аҿы ихәмаруа, икәашаҩцәоу. Абаҩхатәра гәырӷьахә
зманы, ахӡыргареи аибадырреи иаманшәаламыз дара-дара анааиҿаԥшлак, «мап, ҳзеибадыруам» ҳәа рыблақәа
неиҟәрыҭхауан. Урҭ хыхь, апалуба хада аҟынтәи амаакыра рхы хырҳәҳәан, ҵаҟатәи апалуба иқәгылаз аныҟәаҩцәа
ирзыԥшуан. Уаҟагьы ирдыруа аӡәгьы данырымбалак, џьоукы
рылаԥш аӡиас агәы казказра инхырҵауан, џьоукы аӡы нырцәаарцә ихықәгылаз аҳаблаҿтәи аҩны кәахьқәа рхыбрақәеи,
зџьарсахьақәа жьакца-жьакцаӡа уажәы-уажә иаацәырҵуаз
ауахәамақәеи ирзыԥшуан. Абас ҟарҵон актәии аҩбатәии
аклассқәа рҟны иҭаз аныҟәаҩцәа. Усеиԥш наԥшы-ааԥшырҭа
змамыз, егьызҭахымыз ахԥатәи акласс аҟны иҭаз аныҟәаҩцәа
ракәын. Урҭ рԥенџьыр хәыҷқәа аӡы рыдыҽҽалауан. Даҽа
шьоукӡан рхаҭақәагьы; ма ақалақь дуқәа рҟнытә афатә
аахәаны иргауан, ма ааигәатәи қыҭак, қалақьк ашҟа аус рыманы ицон иццакуа. Аӷба аач-маачуа ацашьа ргәы ԥнамжәозар,
ԥсшьара рнаҭомызт.
Иазааигәахон ақалақь Углич. Амҩа иқәлеижьҭеи извысхьаз ақалақьқәа ари реиҳан, аамҭалагьы реиҳа акраамҭа
иаанҿасраны иҟан абраҟа. Асқьала иазааигәахацыԥхьаӡа
рышәқәа аатуан акаиутақәа; аныҟәаҩцәа ццакуан апалубақәа
рахь. Ашә маатӡеит актәи акласс аҟнытәи каиутак. Аныҟәаҩцәа
рахьтә еилызкаақәахьаз ыҟан, уи, зыхә цәгьоу, иреиӷьыз акаиута, уаҩ дшыҩнамыз, амҩа иахьынтәиқәлаз Москва инаркны ахә шәаны ишынкылаз. Ирыздыруамызт инызкылаз
зусҭцәақәаз, рымҩа ианықәлауаз.
Ҭыԥ рибамҭауа апалубақәа ирықәгыланы иазыԥшуан
ақалақь. Уажәадагьы ари ақалақь аҟны иаахьаз, избахьаз,
имаацыз, иззымдырӡоз ирарҳәауан иахьынаԥшуа ирбауа ауахәамаҿ ишыҟоу, «зыбз ҭыхны, злымҳақәа ҿыхны»
аҳәынҭқарра знаԥхаз уаҩԥсҵас Сибраҟа ихырҵаз асаркьал.
Абри ақалақь аҟны шакәу, аҳәынҭқар-иԥа Дмитри хәыҷы дахьыршьыз…
Аӷба ақалақь асқьала иадҵырц азыҳәан минуҭқәак аанхауан. Аныҟәаҩцәа радиола ирылаҳәан аӷба иҭаларц. Убасҟан,
47

асқьала анаҩс аулицаҿ, иаангылеит амашьына-лас. Арԥыск
дааҭыҵын, амашьына аԥхьа иҭатәаз аԥҳәызба ашә лзааиртит. Аӷба апалуба иқәгылаз аныҟәаҩцәа уахь ирыԥшырҭан.
Арԥыс ихьанҭаӡа чамаданк икын. Ижәҩахыр ихшьын апатреҭ
ҭыхга аппарат. Шәыра ԥшӡак аҵӷа лмахәар иахаршәны, амра
лҟәызкша аҳаргь агәыцә хәхәа ныҵакшо дивагыланы дааиуан
аԥҳәызба. Аӷба адәықәлара маҷӡак шаанхазгьы, аҩыџьагьы
мыццакӡо, аҭаларҭа ашә иаадгылеит. Аԥҳәызба лхы дааҩахан
еиԥхьытта илҿаԥсаз лыхцәқәа дрылԥшны «шәара шәоума
ҳамҩалацәа» зҳәауаз лаԥшыла иааимылдеит апалубақәа
рҟынтә ирзыԥшуаз. Арԥыс иҵырҟа џьыба абилеҭқәа ааҭиган,
ашәаҿ иҭазыжьлоз инаиирбеит. Ашә-хьча инапы дирбон
ирласны иҭаларц. Арԥыс ичамадан аргылашьеи, инаԥшыааԥшышьеи ирҳәауан уаҩ ҭынчк шиакәыз.
Аӷба асқьала инадҵит. Ирышьклаԥшуаз игәарҭеит, ҿыц
иҭалаз аныҟәаҩцәа шыхәназ хыхьӡа, актәи акласс ашҟа,
ишыҩналаз иаанкыланы иҟаз, ҩ-ҭыԥк змоу акаиута бзиаӡа.
Зхы хырҳәҳәаны аӡы иаҵәара ихыԥшылозгьы, зылаԥш еимдауа ақалақь иалаԥшуазгьы аӡәаӡәала ихьеибарԥшуа убарҭ
аҩыџьа рааира иазԥшуан. Иԥшуан џьоукы ҳамҩалаҩцәа
ҿыццәа зеиԥшра уаау цқьа иаабандаз ҳәа, џьоукы абас ибзианы еилаҳәоу, иреиӷьу акаиута нкыланы измаз изусҭцәоу
ҳдырындаз, насгьы дара-дара шеизыҟоу ҳәа. Иаақәлеит
апалуба. Алаԥш рацәа заахаз аԥҳәызба, амра мыцхәцәаны
изқәыԥхаз ашәҭ еиԥш, лхы-лҿы аҟаԥшьра аақәлеит. Иҟалҵара
лзымдыруа даашанхеит. Дааԥышәарччашәа луит, аха
ианаамҭаз лҽаанылкылеит. Уи гәазҭаз арԥыс, ихы налыдикылан дналахәҭхәҭит. Аԥҳәызба лышанхара даалҵит, лыхгьы
дазгәааит, минуҭк иадамхаргьы иахьылхашҭыз лара дышлывагылаз иарбан уадаҩразаалак дзықәшәалак аҟнытә далызгауа ауаҩы. Имахәар рӷәӷәаны иаанылкылеит. Арԥыс ауаа
рылаԥш зегьы иҟәызкшаз ланарԥшыга иаҵәак ибла инеиҭан,
усс имкӡакәа, дырхыԥшны, ԥхьаҟа, аӷба ахьцауаз ахь аԥшра
дналагеит. Баша ибжьаӡит «Арма лацәҟәыс, арӷьа ҿачча» излырмазеихьаз алацәҟәысреи аҿаччаԥшьи.
– Андре, сара ас амҩа хара сықәмлацт. Ҳақалақь наӡаӡа
иаансыжьуазшәоуп сшыҟоу. Ус уҟами уаргьы? – лҳәеит
аԥҳәызба.
– Ааи, Мари, – иҳәан апалуба иаҿыкәыршаз амаакыра днадгылеит арԥыс. Дгылан, убас дҭынчӡа, абрысҟак ауаа
48

рылаԥш ирызхаз иара изыҳәан ҽынла ажәҩан икыдхалаз аеҵәа ԥсадақәа ирҩызан. Убарҭ аҩыџьа ааиаанӡа аӷба
иҭаз аныҟәаҩцәа, еибадырхьазгьы еибамдырхьазгьы, зегьы
еиҳа еизааигәаханы, убарҭ аҩыџьа рыцәтәымуааны акәын
ишырзыԥшуаз.
– Абарҭ ракәзаарын акаиута ззынкылаз, – лҳәеит ԥҳәыск
илыдгылаз лхы налыдкыланы, дшылзымдырӡозгьы.
– Ибаҳау, «Андре» ҳәа аҳәаанхыҵтәи хьыӡҵас ауп ихьӡ
шылҳәаз, – иналаҭалкит ацәажәара иазгәыҳәуа иҟаз уи
аԥҳәысгьы.
– Иаргьы ҳара ҳтәала, «Мариа» ҳәа акәымкәа «Мари»
ҳәоуп лыхьӡ шиҳәаз, – иналагеит урҭ аҳәсақәа. Уажәшьҭа ишеибадыруа агәра гаҵәҟьаны.
– Ҳадгьыл иааӡаз уаахарым.
– Еихәмаршәа рыхьӡқәа ус еибырҳәазаргьы ҟалоит.
– Шаҟа еиԥшузеи рымаҭәақәа!
– Аҩыџьегьы кахәхәа-кахәхәа, шаҟа анцәа еизишазеи!
– Ешьеи-еҳәшьеи реиԥш ԥшралагьы еиԥшуп.
– Бзиа ишааӡоу ҩашьом.
Еиҿахәҭхәҭуан аныҟәаҩцәа, ацәажәатә марианы иахьроуз еигәырӷьаҵәа. Еибадырхьаз реибадырра урҭ аҩыџьа
рыла идырӷәӷәон, еибаамдырцыз ирзыҟалеит излеибадыршаз. Убарҭ, уаанӡатәи аныҟәаҩцәа, еизааигәацыԥхьаӡа, арҭ
аҩыџьа иаҳа-иаҳа ирҟәыҭханы инаскьаргон. Аӡәи-аӡәи
еизҵаауан: «Изусҭцәада? Рымҩа абанӡанагоу?» Насгьы
еиҳарак изыргәаҟуаз «излеизыҟоузеи?»ҳәа акәын. Аҭак
анырзымԥшаалак, еиҳагьы иацлон ргәаҳәара.
Санбаналҵуеи ҳәа дазԥшны убри амш ахьааиз деигәыр­
ӷьан амҩы дықәлазшәа, иаанрыжьуаз рықалақь агәхьаа
мкӡакәа, илаԥш ԥхьаҟа ахара ишьҭны дгылан Андреи. «Ус
иахәҭазар иахәҭоуп. Иахәҭоу еснагь иҟаҵалатәуп. Ииашоуп, иныбжьаҳәахаа ицоит мызкы, аха ус иҟаҵатәуп, сара
исмыӡбеит, иаԥысымҵеит, сара исзыԥсахуам уи аҵас», –
иҳәауан иара игәанала рымҩа ақәлара дазхәыцуа.
Мари: «Изаҭахузеи, изыӡбада абри? Изыӡбада, – иара
иани иаби, сара сани саби. Изхароу сара соуп. Сақәшаҳаҭуп
ҳәа иаахтны исҳәар ас амҩа хара ақәларагьы ҳақәшәаӡомызт.
Аха ибзиоуп, ибзиоуп ас амҩа ҳахьеицықәлаз. «Исҭахуп быздырырц» имҳәеи? – сидырлааит шаҟа иҭаху, сыҟоуп анцәа
сшишаз. Абас, сшыҟоу сигәаԥхар–сигәаԥхеит, сигәамԥхар
мчыла схы сызшауам. Амала сигәаԥхар…»
49

– Мари, базԥши амра, Волга аҵыхәан инӡаалашәоуп
ишҭашәо, – адгьыл. Мариа лхәыцра ааиԥиҟьеит Андреи.
Ҳәаа змаӡам акаршәра аҵыхәанӡа адгьыл былуа
иналашьшьызшәа иҭашәон амра. Ахәлара иаԥылауа аӡиас
ихышьшьыла инеиуан аӷба.
2
– Армарахь иадкыл!
Ԥыҭраамҭак анаабжьыслак:
– Арӷьарахь!..
Аԥсҟы знапы иакыз, шықәса ҩежәижәаба раахыс Волга
аӡиас иҭаныҟәауа ауаҩ бырг Александр Михаил-иԥа Блохин,
акапитан ибжьы убасҟак дашьцылахьан, иара иҩныҵҟатәи
бжьны акәын ишиаҳауаз, дегьшазхәыцуаз. Инеиуан аӷба «Рылеев», иаԥылауаз акатерқәа, атыҩқәа зыцраҳәаны изгауаз
абаржақәа ирывсуа. Аӡы реиҳа иахьыҭбааз, аҵх анылашьцоу,
ма анаҟә аныхчылалак аӷба амҩа иахымҟьарц иаркыз алампацәашьқәа идырбауан акапитан, ииашан амҩа ишықәыз.
Ахылҩа-ԥсылҩа анхыҵуеиԥш, алашьцара еимыггауа, ихтуан аӡиас аказказра.
Амра агылара иаԥыларц зҭахыз аӡәык-ҩыџьак цәырҵхьан
апалубақәа рахь. Ашлиупкатә палуба – апалуба хада аҟны
иқәгылан Мариеи Андреии. Амра, шәыҽшәырхиала снеиуеит аҳәозшәа, ахаҭа цәырҵаанӡа, ашәахәақәа рыла ажәҩан
ҵырлашаауа, аӡиас ахықәқәа рҟны игылаз ауахәамақәа
рџьарсахьа жьакцақәа ырцырцыруа адгьыл акәмпылра
иаавҵит.
– Шаҟа иҟаԥшьузеи! – лҳәеит Мариа.
– Сара схашҭра иаҿын Ҳаԥсадгьылаҿ, Урыстәылан, амра
агылашьа. Швецариа, аҵыхәтәан ҳара ҳахьыҟаз, амра ианшалак ашьҭахьӡа, акыр анҵлак акәын иҳаракӡаны ашьхақәа
ианаарывҵуаз.
– Унапы ианҵаны иааугәыҵоуҳәҳәартә ихәыҷны
икәымпылӡа ауп ишыҟоу, уазыԥши…
– Ажәҩан кеикеиуа ицқьоуп азыҳәан ауп амра абас
ихәыҷны изыббо. Асаба, абылрақәа ирхылҵуа аҳауа хәашь
ажәҩан ахь иҩеины ажәҩан ианаҵачлак, амра дуӡӡаны иу50

нарбоит. Ари азакәан ааиртит, наукала ишьақәирӷәӷәеит апрофессор…
– Уахәаԥши, аӡы иахьхыԥхало, ашәахәақәа изакә
ԥшшәахәу иаархәо…
– Ашьыжьтәи амра ашәахәақәа рыҟаԥшьра ҟазҵо уи ауп,
Мари…
– Уи ус изыҟоу, егьи зыхҟьо… Сара исҭахым адунеи зегь
здыруазарц. Уахәаԥши, аҷныш иҟанаҵо, амҵәыжәҩақәа аӡы
инӡаақшалан, нас амра ашәахәақәа ақәрԥхо иарбоит, – лҳәеит
Мариа дԥышәарччо.
Андреи ҿымҭ дгылан.
– Угәаама, мшәан? Умгәаан, сара зааӡара уадаҩу хәыҷуп.
Шаҟа аамҭа шәыҟази Швецариа?
– Аҵыхәтәантәи ахәышықәсак.
– Уаанӡа?
– Доич шпрехе. Анемеццәа…
– Урҭ рдисциплина цәгьамкәа ирҿуҵааит. Иҵуазеи
ҳаибамбеижьҭеи! Сара ухаҿсахьа аарла исгәалашәон.
Уԥши, уԥши, аҷныш иҟанаҵауа. Иааины ҳаӷба амызгәыҭ
аҿы иқәтәахьан. Ауаа ишырцәымшәауа ауп ассир! Аӷбақәа
рынаскьага-ааскьагаҩцәас ара иҟоу аҷнышқәа ракәзаап.
– Еснагь ауаа рбоит, акрырҿарҵоит, ирышьцылеит, –
иҳәеит Андреи.
Аӡиас ихыхәхәала иаауаз ашьыжьтәи аԥша нархьысын,
ирыдыхәмарло иааимнадеит. Амра шеишеиуа аҽыҳаранакуан.
Апалуба аҟны џьоукы аҟәардәқәа ирықәтәаны амра рҽар­
былуа ашәҟәқәа, ажурналқәа ирыԥхьауан, џьоукы ашахмат, апреферанс ихәмаруан. Ԥҳәыскгьы лхала акаиута
аԥенџьыр дадтәаланы, апалубаҿ инеиҩеиуаз Андреии Мариеи ршьаҿақәа лыԥхьаӡозшәа, лыблақәа аараҩмыршәо
дрышьклаԥшуан. Уи илгәалашәон аамҭа илцәагахьаз
лқәыԥшра. Даныхәыҷыз лгәы зытҟәауаз ашәа ссирк амелодиа
еиԥш, гәалашәаран лгәаҿы иҿыхауан наӡаӡа ицәахьаз лыбзиабара. Лыблақәа ашьыцра, агәаӷ рхыланы дылзыԥшуан Мариа. Ихынҳәны, уи аԥҳәыс дзыдтәалаз аԥенџьыр ааигәа ианааи, Мариеи аԥҳәыси рылаԥшқәа ааиԥылеит. Ллымҳарыҩқәа,
аџьма акьаркьтамқәа реиԥш, икәаталеи-кәаталеиуа, лыхцәы
лышьҭахьынтә иԥхаҵа иаацаны лхагәҭа иқәыргьежьаа
иқәҿаҳәаны, уи аԥҳәыс уажәадагьы лылаԥш лықәшәахьан
51

Мариа. Еснагь лыбла ихылбаалоз акы акәын: ашьыцра, ацә­
гьа­хәыцра. «Иҳахәаԥшлааит, иҳаҵашьыцлааит ус еиԥш
иҟоу. Ҳара аӡәгьы инасыԥ ицәаҳамгеит», – лҳәеит лгәанала
Мариа. Илывагылаз Андреи имахәар лыҩнапык рыла иаанылкылеит. Илгәалашәауан Андреи дизхәыцуа ицахьаз
ашықәсқәа. Абриаҟара аамҭа арԥыск дихәамԥшуа Андреи
ихынҳәра дахьазыԥшыз азыҳәан, лҩызцәа аӡӷабцәа «баша
быԥшуп, бихашҭхьеит» ҳәа иларҳәақәоз, зны лгәы ԥызжәоз
ажәақәа уажәы гәаныла дырхыччауан. Лхы Андреи ижәҩахыр
инадылҵеит.
– Ҳазааигәахоит Казан ақалақь, – иҳәеит Андреи.
– Саб иҳәауан уаҟа амузеи бзиа ыҟоуп ҳәа, иаабароуп.
– Ақалақьгьы ҳалаԥшып. Араҟами иахьыҟьо Ленин аҵара
ахьиҵоз ауниверситет.
– Ҳахьӡару?
– Расписаниала быжь-сааҭк иаангылоит ҳаӷба. Ҳашԥа­
хьымӡои. Баала ҳҽеибаҳҭап.
– Уазыԥшы аӡиастә вокзал шаҟа ибзиоу! Иқәыԥраан
ицарашәа исаркьаԥсароуп!
– Уашьҭан, ҳанадгылалак бызхара бахәаԥшып.
Бжь-сааҭк рышьҭахь, иақәтәац аныҟәаҩцәа аманы
Казантәи асқьала ааныжьны амҩа еиҭанықәлеит «Рылеев».
Ақалақь аӷьалпал, аилыхара, дара рыццакра уҳәа идыркаран,
иааԥсаха акаиутаҿ итәан Андреии Мариеи. Хәыцра харак
дҭанагалан даман Мариа. Шаҟа дизхәыцуаз аҟара лгәы иаҳаиаҳа изаатуан Андреи, анасыԥ азхәыцра далагазар аахыс,
лара илҭахыз аҟазшьақәа зыҭауа, лхы-лгәаҿы иҳаралкуаз.
Уажәы лыҽидҵаны дтәан. Илгәалашәон сааҭқәак
рышьҭахь Казантәи амузеи аҟны асахьаҭыхҩцәа дуқәа
раԥҵамҭақәа ианрыхәаԥшуаз. Лхы дазгәаауа далагеит, уаҩ
ибла аазыргәырӷьаша, лара лаԥхьа иара ишгәаиҭоз анеилылкаа. Амузеи аҟны лхы ԥхалшьо далагон урҭ асахьақәа иара
иаҟара лара ишылзеилымкааз анылбалак. Рекскурсиа нҵәаны,
аӷба ахь ианаауаз:
– Андре, сара зегь реиҳа Кәинџьи иҭыхымҭа «Ақәоура
ашьҭахь» сгәаԥхеит, – анылҳәа, Андреи дааҭгылан ҿымҭ
дналыхәаԥшт. Иԥшышьала еилылкааит илҳәаз шџьеишьаз.
Нас, ишыҟаиҵац еиԥш, днахыкәша-аахыкәшауа дналагеит:
– Ибзиоуп уаҟа Кәинџьи ихы иаирхәаз ашәыгақәа,
уаҩы ибла хнакуеит, аха уаҟа иҟам аҟазараҿ раԥхьа иргы­
52

латәу – аҵакы. Абри ала ҳахәаԥшуазар, уаҟа иҟаз зегьы
раҵкыс еиӷьын Гине иҭыхымҭа «Амза иарлашауа аҵх», –
иҳәан уи асахьа еиӷьны излаиԥхьаӡауаз аҳәара дналагеит.
Еиҿиршәшәауан ажәала. Убас лхы иҭагаланы агәра лиргеит,
еиӷьыз сымбаӡазаап ҳәа Мариа илҳәартә. Диқәшаҳаҭхеит, избанзар, лара илгәаԥхаз зылгәаԥхаз ажәала илзеиҭаҳәауамызт,
Андреи иеиԥш.
Лгәалашәарақәа даарылҵын, лыбла анааиҵылх, игьагьаӡа
аҭашәара иаҿыз амра иаахнакит.
– Андре, арубкаҿ сықәгыланы сыԥшыр сҭахуп, – лҳәеит.
– Акапитан дахьықәгылауоу?
– Ааи.
– Изыбҭахузеи?
– Исҭахуп, арубкаҿ сықәгыланы Волга анырцә-аарцә,
акаршәрақәа сылаԥш нрықәҵан снаԥшырц. Андре, шаҟа
иссирузеи, ишаҟароузеи Ҳаԥсадгьыл. Абри аӡымҩас ала
иныҟәахьаз сҩыза ӡӷабк зны исалҳәеит: «Изымбац Волга,
уи агәылсны ицауа адгьыл аԥшӡара, ҳәаа змам акаршәра –
Урыстәыла збахьеит ҳәа аҳәара азин имам!» – ҳәа. Уажәоуп
уи дышиашаз анеилыскаа. Иаабозеи ақалақь аҿы? Аҩнқәа
рыҭӡамцқәа, адгьыл хәаҽны измоу асфальт. Снаԥшып сызхара, – лҳәан амардуан лшьапы наҿалыргылоны, Андреи инацәа
нақәикит амардуан аганаҿ иадчаԥалаз аҭанақьы.
– Уиацәажәа акапитан, азин сиҭааит маҷк аамҭа иадамхаргьы арубкаҿ ақәгылара, – лҳәеит еиҭах.
– Акапитан илшозеи, баԥхьеи араҟа иану: «Атәым-уаа
арубкахь ахәнара азин рымам», – инацәа нақәикын даԥхьеит
Андреи аҭанақьы, разынԥштәыла иҩны ианыз.
– Ииашоуп, ус ануп, аха зны ҳгәылак ииҳәаз уасҳәап:
«Закәанқәак абаҟә дуқәа ирҩызоуп, узырхыԥом, аха рывсра
улшоит».
Андреи даахәыц-хәыцын, ҭынч ҿааиҭит:
– Мари, бихәаԥши аԥсҟы знапы иаку. Базхәыц, аԥсҟы
уаҩы икымкәа, иахьаҭаху ицауа. Иаҭаху ҟанаҵауа, ахы иоужьны аӷба аӡы ихырҵар иахьуа. Ԥслымӡрак инылашьшьны
иҟәызгаӡа иаалахоит, мамзаргьы ҿықәк инадсылан иаахбыкьуеит. Убасоуп ауаҩы игәаҳәареи ихшыҩи шеизыҟоу. Ауаҩы
ихшыҩ мҩақәҵагас, ԥсҟыс ирымазароуп игәаҳәарақәа! –
исааҭ днахәаԥшын инациҵеит: – ҳашцәажәоз аамҭа аума цазаап. Баала, ҳхәы ырмазеины иқәдыргылахьеит уажәшьҭа.
53

Абыржәы, абри аицәажәара ашьҭахь, аресторан ашҟа
рҿанынарха, Мариа илгәалашәеит раԥхьаӡа аӷба аресторан
аҟны акрыфара ианнеиз аантәи рыхҭыс. Усҟан еибамдырцызт Степани дареи. Ирыздыруамызт аӷба аресторан аҟны
аныҟәаҩцәа рзыҳәан ԥҟарас иаԥыз. Ианыныҩнала, џьоукы
акрыфара иаҿын, столқәак рҟны афатә мазеины иқәгылан
уаҩ дадтәалаӡамкәа. Иҭацәыз астол иадтәалозу, афатә мазеины иахьықәгылаз иахатәарызу рзымдыруа иаанхеит. Рылакҩакра гәазҭаз ахәшаҩы даарыдгылан:
– Шәара уажәада шәааихьоума ҳресторанаҿ?
– Мап, – лҳәеит Мариа.
– Ус акәзар, абнаҟа шәтәа, – иҭацәыз столк надирбеит.
Имазеины афатә ахьықәгылаз, ауаа ааины инахатәаны
акрыфара иалагон. Андреии Мариеи ус итәан. Уигьы
азмырхакәа ахәшаҩы аӡәы иифаша афатә саан ҟьаԥск ианыргылан иааиган, рыстол ахьҭацәыз аганаҿ инықәиргылан, акгьы
мҳәаӡакәа дцеит. Андреи игәаара иацлон. Афатә хьшәашәон,
дара ус итәан.
– Ҳара акраҳҿашәҵару иахьа? – иҳәеит иаараӷьны
ахәшаҩы дааиԥхьан Андреи.
– Шәсовет уаазар, – иҳәеит ахәшаҩы арԥыс, дҿаԥхаҿаччо.
– Џьоукы рхәы мазеины иқәгылоуп. Ишааиз инатәаны
акрырфоит, ҳара, аччиацәа реиԥш, рҿы ҳҭаԥшуеит!
– Убас шәшааилак имазеины шәхәы шәнахатәоит
шәаргьы уаҵәы. Абыржәы, акрыфаны шәанцауа уаххьа
азыҳәан ишәфарц ишәҭаху ҿашәҵар, ианышәҳәауа аамҭазы
имазеины инашәзықәҳаргылоит.
– Шьыжьхьагьу? – деигәырӷьеит ари Андреи.
– Ааи.
– Убас еснагь?
– Сара сзы уи еилагашьа змам ԥҟароуп.
– Ацәа ҳалахар, аҿҳәара аныҟаҳҵоз аамҭазы? – лҳәеит
Мариа даацәыҵаччан.
– Аа, абри имааиз шәгәыла иеиԥш, шәхәы еиқәыхьшәашәа
иқәгылазаауеит.
– Лафны илҳәоит, ҳагхаӡом, – иҳәеит Андреи.
– Сара ацәа салахоит, – еиҭалҳәахит Мариа. Рыфатә аагаразы ахәшаҩы данца «Дгарсон бзиоуп, деиҿкаауп!» – иҳәеит
уи изы Андреи.
– Уаӷоу дылхаҵоуп уи иҩыза агарсон, – лҳәеит Мариа.
54

Афатә нарымҵаиргылт ахәшаҩы. Убасҟан аресторан
дааҩналан, Мариеи Андреии зыдтәалаз астол ашҟа иҿааихеит
хаҵак. Дшааиуаз скамк днацәхасит машәырла, аскам хышәҭын,
агәара аашьҭнаргеит.
– Ҳаи, асқам акәзаап икаҳаз, астол акәыз џьысшьан, –
иҳәан иаашьҭихт. Зегьы ааибарччеит.
– Агәылацәа заманақәа соузаап, сымала астол сшахатәаз,
– иҳәан ахаҵа Андреии Мариеи рыстол днадтәалеит, –
гәаԥхара-чара шәоуааит! – нациҵан, дара аҭак ҟарҵаанӡа
иара акрыфара дналагеит.
– Шхәы мыхьшәашәеи? – иҳәеит Андреи.
– Ашахмат. Уара арԥыс, уамысӡои ашахмат?
– Уаҳа ус ансымам.
– Уаҵахоит Максим Иван-иԥа сҳәан, мап, уара уоуп
иаҵахауа иҳәеит Баша аамҭа угоит, уаҵахоит сҳәан, еиҭа мап,
иҳәеит. Мап, мап шиҳәоз «мат» ныҟасҵеит. Иацы саҵаирхан,
игәаӷ сыман. Ихьшәашәахазаап сборш. Даҵасырхеит, аха
дышԥаҵасырхеи, сгәы аԥсы асыршьеит, – убас гәышьҭыхрала,
гәырӷьарала иҳәон убри ииааира аӡбахә, убри, иаҵаирхаз Капабланка иакәны иара Алиохин иакәхазшәа!
– Ҳаибадырып, зегь акоуп иахьа ҳаибамдырыргьы уаҵәы
ҳаибадырроуп. Сара исыхьӡуп Сҭеԥан. Сҭеԥан сҭакәажә
дыгәхьаазгаз.
– Дзыгәхьаажәгазеи? – лҳәеит Мариа.
– Схәы ԥхаӡа исҿалҵон. Араҟа акарсет сҭарцалеит.
Уаамҭаз уанымааи, аа, абас, еиқәыԥсы унахатәоит ухәы.
– Шәара ишәҭаху аамҭа алшәхла, – иҳәеит Андреи.
– Иахьа иабаздырри, саҵахеит ҳәа, Максим Иван-иԥа
уаҵәы инапы зеиԥшааны дҩахауа. Шәара хаҵеи-ԥҳәыси
шәоума?
– Макьана мап, – иҳәеит Андреи.
– Избан макьана? Ишәырлас. Аамҭа ԥшуам. Ԥсшьара
шәцауама?
– Насгьы цқьа ҳаибадырырц, – лҳәеит Мариа.
– Ажәакала, ачара аламҭалазтәи аныҟәара. Уаҳа зҭахым.
Сара сҭакәажәи сареи аԥхьа ҳаибагеит, ашьҭахь ҳаибадырит.
– Ус жәбахьоу! – иҳәеит иааџьеишьан Андреи.
– Ааи, ааи! Адырҩаҽны ашьжьымҭан, иахьарнахыс бара
сыбхаҵоуп, анысҳәа, иухьӡузеи лҳәеит.
– Ԥыф! – лырган дынцәыҵаччеит Мариа.
55

– Ауаҩы иахьынӡахәҭоу дузымдыруа, уԥсҭазаратә мҩа
аҟны ҩызас лышьҭыхра, сара стәала…– иажәа намыгӡакәа
иҽааникылеит Андреи.
– Зынӡа дысзымдырҵәҟьоны акәым. Аха уара ишуҳәаз
иахьынӡахәҭоу леилкаара ҳәа салагар… Ааи, исықәмҭәахьаз,– иҳәеит, аборш мҳаҵә иикыз асаан инанҵаны,иажәа инациҵеит: – Аха иахьанӡагьы илыдсымбалаӡац лҟазшьа ҿыцқәа еилыскаауеит.
Убасҟан, раԥхьаӡа ианеибадырыз, Сҭеԥан Андреи
дихәамԥш­ӡозшәа дтәан, аха уи ибауан, Андреи шаҟа идырны, ианахәҭоу ишахәҭоу ала дшылхылаԥшуаз Мариа.
Далаԥшны, иреиӷьыз афатә хәҭақәа лсаан ианиҵауан, аҩы
анлиҭоз афырџьан шьҭыхны убас ирԥшӡаны илыдигалон,
илымжәышазаргьы убри аҳаҭыр азы мацара имылхыртә.
Лаԥхьа аныҳәаҿа иҳәомызт, лаԥхьа ижәуамызт. «Ас аԥҳәыс
апату лықәҵара, лаҳаракра, уажәтәи ҳҿар ирцәыӡны иҟоуп.
Ари ҭаацәара лыԥшаалыхк иааӡаз аӡәы иакәхап», – иӡбеит
Сҭеԥан Андреи изыҳәан.
Хәылԥазтәи агәырӷьара рҽазырҟаҵон. Еизон аны­
ҟәаҩцәа амузыкатә салон аҟны. Амырзакан арҳәаҩы, ишьамхы агармошка ықәкны, абжьы рхәыҷны дыхәмаруан. Апианино дадтәалан ԥҳәызбак, аклавишқәа еилырхуа абжьы
гәалҭауан. Жәохә шықәса зхыҵуаз аԥҳа дызцыз ан, лыӡӷаб
лыбла дныҵшәар ҳәа дшәауа длыдыргыланы дыԥшын. «Арма
лацәҟәыс, арӷьа ҿачча» аҷкәынцәа аӡӷабцәа лыкәырша,
ркьатеиах ԥҵәауа изырыччоз лафқәак ралҳәон. Азаҵәра
иреиӷьу ԥсшьарас изшьауаз арԥыс, изаҵәра еилагахьан
игәаҿы; акәашара ишналагалак, дицәымҵадырсаанӡа иара
днаиԥхьарц длызкылԥшуан аҽнынтәарак илаԥш иҵимыршәоз
аԥҳәызба. Еиликаахьан уи аԥҳәызба амедицинатә институт
дышҭоу, лашьа Севастополь арратә флот аҟны дшыҟоу, ибара
дышцауа, лара ҩежәа шықәса шылхыҵуа, дшыԥшӡоу усгьы
иблақәа ирбауан.
Иадырҳәеит танго. Ҩыџьа-ҩыџьала инықәлеит. Инеит
уахьь Андреии Мариеи Сҭеԥан дрыцны. Танго ааихсыӷьын
акраамҭа ҭынчран. Ашьҭахь, аҳәара иналагеит ирласны
изыцкәашауа вальс. Лҩызцәа даарылҵын, Андреи ишҟа
лҿыналхеит «Арма лацәҟәыс, арӷьа ҿачча». Рыблақәа
56

ааиԥылеит. Акыр дақәзыргәыӷшаз лаԥшыла днаихәаԥшит.
Лыҵкы-ҵаӷа лцәа-лжьы алԥхаауа, Андреи блала иалҳәеит
дицкәашар шылҭахыз. Аха ажәак иаҳәаха лоуаанӡа, длеи­
хырхәан акәашарахь днаиԥхьеит Мариа. Андреии Мариеи
убас еиқәшәаны, убас амелодиа атакт ианаалан иқәԥраа
икәашон, кәашара иқәымлакәа игылазгьы, икәашауазгьы
аӡәаӡәала ирызхьаԥшуа мацара, зегьы убарҭ аҩыџьа
рыхәаԥшра иалагеит. Сҭеԥан игәы иазҳауан дахьрыхәаԥшуаз.
Маҷкгьы шьыцра бзиала диҵашьыцуан Андреи, убри
даниқәлаз, абас еиԥш агәырӷьара, абас еиԥш аԥҳәызба ԥшӡа
дигәдкыла дыркәашауа игәы азирҳартә аамҭа ахьимоуз. Аха
абарҭ аҩыџьа рыԥсҭазара абас иахьыҟаз, иаргьы ибзоураз
ыҟан. Аӡы иамгеит ареволиуциақәеи аибашьрақәеи ирықәӡыз
иқәыԥшра шықәсқәа.
– Шәара ишәхәыҷқәоума? – лҳәеит ԥҳәыск лхы Сҭеԥан
инаиқәкны. Уи илбахьан Сҭеԥани
урҭ аҩыџьеи столк
иеицахатәаны акыршеицырфоз, апату шеиқәрҵоз.
– Ааи, аҳы! – ихы ааирҵысит Сҭеԥан.
– Изаку насыԥузеи ишәымоу! – лҳәеит аԥҳәыс.
Зыԥҳа илхыбаауаз ан, абри иҩыза арԥыс дсымаҳәындаз
лҳәон, лгәанала, Андреи дихәаԥшуа. Злымҳарыҩқәа аџьма
акьаркьтамқәа реиԥш икәаталеиуа, шьыцраала Мариа
илышьклаԥшлоз аԥҳәыс, ахацәа лыхәаԥшыртә дҩеидасзар
аахыс дызцыкәашахьаз, лцәа иадиалахьаз аӡәаӡәала
илгәалалыршәон, аха Андреи иаҵкыс деиӷьын ззылҳәаша
уаҩ дылгәаламшәеит. Уи Мариа илхаразшәа длызгәааны
длышьклаԥшуан.
Акәашарақәа рышьҭахь Андреи апианино днадтәалеит.
Даахьаԥшын ихагылаз Мариа дналыхәаԥшит. Инацәкьарақәа
ырласны аклавишқәа инарықәирхәмарит. Иҽааникылан
дхәыц-хәыцуа мелодиак ааигәалаиршәеит. Нас инацәкьара
ҟаза­қәа иқәырхәмараауа арҳәара дналагоны иаԥхьаҟа инапы анааҩеига, инапхаҵа асааҭ илаԥш нақәшәеит. Дҩагылан
изыӡырҩуаз днареихырхәеит.
– Шәыхәмарла, шәыхәмарла! – иааиларыԥсеит изыԥшыз.
– Аԥсшьара иаамҭоуп уажәшьҭа.
Асааҭ дахәаԥшуа ихы Мариа иналыдикылан:
– Ҳаԥсшьара аамҭа иахыԥеит, – иҳәеит.
57

3
Иааигәахон Астрахан. Ашлиузқәа инарҭысуа, аеҳәа
ианыр­цалазшәа, наҟ-ааҟ зхықәқәа хаҳәчаԥараз аӡиас ихышьшьыла ицон «Рылеев». Астрахан ақалақь ааигәахацыԥхьаӡа,
ахәыцрақәа, лыгәҭыхақәа ирыцлауан Мариа. Убраҟа, Астрахан, ианнеилак, ихынҳәны рышьҭахьҟа амҩа ианықәлауа
еинасыԥхауоу, бзиабара рзеиламкәа еиԥырҵуоу иалҳәарц
ажәа илҭахьан Андреи.
Амза аграпареԥш амҩапа хәхәаӡа ихнаҵон аӡы. Иҵысҵысуан амҩапа, иҵыс-ҵысуан амза, разны гәыблаа дук аӡы
анырҭәалазшәа, иҵыс-ҵысуан аеҵәақәа. Аӡы дӡааԥшылауа
апалуба амаакыра дадгылан Мариа. Андреи инапқәа ихы
иаҵаҵаны ақәиарҭа ҷыда даниалан.
– Андреи, урыхәаԥши аеҵәақәа шаҟа иааигәоу! –
лҳәеит Мариа. Илҭахын, иара ирацәаны дцәажәаларц.
Илҭахын ажәақәак лаҳар… илыхәашаз. Ажәақәа, аԥҳәызба
илыланаҵартә агәаӷьра… «Изысҭахузеи ажәақәа. Ажәақәа роума аус злоу…»
– Унапы иӡааушьылар аӡы, уаԥсҵәык аеҵәақәа ааҭугоит, –
лҳәеит еиҭа Мариа, Андреи ацәажәара далалгаларц.
– Бҭаԥалишь, шаҟа еҵәа ҭыбгауа ббап! – иҳәеит Андреи.
– Сгәы иалоуп Сҭеԥан дахьақәҵыз. Дуаҩ-бырг бзиан.
Ҳгәы ааирҿыхон. Дыҟазар уахагьы сыхәнигон арубкахь, –
Мариа акыр зхыҵуа хҭыс бзиак еиԥш иаалгәалашәеит иацы,
шьыбжьхьафара ашьҭахь Сҭеԥан лара абриаҟара дзеилаҳауаз
арубкахь дшыхәнигаз.
… Сҭеԥани лареи арубкахь ахәнарҭа амардуан иавсны
ишааиуаз, Мариа дааҭгылан арубкахь днаԥшит.
– Быхәнар бҭахума? – иҳәеит Сҭеԥан.
– Араҟа иану шәымбои? – мышқәак рышьҭахь Андреи
илирбаз аҭанақьы ианыз аԥҟара лнацәа нақәылкит.
– Иҟалом? – дыҽхырҵаауа ҿааиҭит Сҭеԥан.
– Ус аҳәоит.
– Абас ныҟаҳҵар?! – Сҭеԥан инапы рҟьаҟьаны аҭанақьы
инадикылан иаахиҩеит, – уажәшьҭа аԥҟара аблақәа хҩоуп,
унавсны уцар – иабаӡом.
– Азин…– даалакҩакит Мариа.
– Баала, баала! – лмахәар нҭаирсын, ашырҳәа
дҩыхәнигеит. Ажәак, ҩажәак рыла иҳәатәахьы дааигеит аԥсҟы
рхиаҩы.
58

– Сҭеԥан дыҟазар иахьагьы быхәнимгоз, – иҳәеит Андреи
аҵәы алаҵаны.
– Ааи, сыхәнигон… – лҳәеит.
– Акапитан беиҭалбааицарын. Ажәаԥҟа бзиак саҳахьеит,
«умтәан уахьдыргылаша» ҳәа.
– Акапитан дааиаанӡа маҷ снаԥшы-ааԥшыма! Аԥсҟы
рхиаҩы Александр Михаил-иԥа шаҟа дуаҩ қьиоу убандаз.
Аԥсҟы сиркит. «Арма» аниҳәалак, арма сақәыӷәӷәон, «арӷьа»
аниҳәалак – арӷьа. Ашьҭахь абинокль сиҭан, хараӡа, хараӡа
сыԥшуан.
–Изабалак аԥсҟы ааигәа иназышьҭуа, егьа ԥсҟы рхиаҩы
бзиоуп, – иҳәеит Андреи.
– Ҳара шықәсла иаҳхыҵуа аҵкыс ҵуеит уи ԥсҟы рхиаҩыс
аус иуеижьҭеи. Зеиԥшааны ҳнеиуазеи Астрахан уаҵәы, Андре?
– Ашьжьымҭан, жәа сааҭки жәаф минуҭи рзы, – Андреи
изеилымкааит аҵыхәтәантәи асқьала иахьазааигәахоз Мариа
деигәырӷьауазу, лгәы иаланы илҳәауазу.
– Ҩаха-ҩымш уа ҳаанхоит. Нас ҳхынҳәуеит. Еиҭа жәамш
ӷбала. Ҳақалақь гәхьаазгеит, иџьоушьаша, аҭынхацәа, аҩызцәа
раҵкыс ақалақь гәхьаазгеит, – лҳәеит Мариа.
– Убас игәхьаазгон саргьы аҳәаанхыҵ саныҟаз.
– Ақалақь мацароу? – иааргызмалны диазҵааит Мариа.
– Жәашықәса анысхыҵуаз сызҟәыргаз сҩыза ӡӷабкгьы
дыгәхьаазгон. Лара сыгәхьаалгауазушь?
– Дузыԥшын…
– Ибгәалашәоу усҟан ҳшеиԥырҵыз? – Мариа илаҳәауа
ихаҭагьы игәалаиршәон Андреи, – ишԥаҟалеи? Саб
адипломатиатә усуразы аҳәаанхыҵҟа даниарга сани сареи
ҳгаразы дааит. Бара, бан, баб ҳнаскьагаразы шәнеит адәыӷба
аанҿасырҭаҿ. Ицеит уи аахыс жәохә шықәса. Ҳхынҳәны сынтәа
ҳанаагьы шәара шәҭаацәа раҟара аӡәы даҳмеигәырӷьеит.
Аҩыџьегь иргәалашәауан реиԥылара аԥхьатәи аминуҭ­
қәа. Зхәыҷра шықәсқәа раан иааицрымшәауа еицыз еицә­
тәымуаахахьан. Аҩыџьегьы ирҳәо рҿамшәо еихәаԥшуан.
– Мариа, Андреи иами, дыбзымдырӡеи? – лҳәеит Андреи
иан.
Иахьынӡеибамбацыз ажәохә шықәсагьы аӡә ихаҿы егьи
дхәыцны акәын дынханы дшыҟаз.
– Бара ибызҳаит, – иҳәеит Андреи.
59

– Уаргьы, – лҳәеит Мариа.
Мызкы аамҵыцкәа иқәлеит абри амҩа, еиҳа еизааи­
гәаны еибадырырц, еилибакаарц. Аиҩызара ирыбжьаз
аамышьҭахьгьы, ирыхшаз рыла еиҭанхацәахар рҭахын
рҭаацәақәагьы.
– Ҳцап акаиутахь, аӡаӡа ҳақәнаҳәоит. Насгьы уаҵәы
шьыжьнаҵы ҳгылароуп, – иҳәеит Андреи. Мариа ҿылымҭӡеит.
Амза ҭҭәааны ашеишеира, аеҵә еилыџьџьаауа рыкаҷҷашьа
дытҟәаны дрыман Мриа.
– Бзызхәыцуазеи? – иҳәеит Андреи.
– Ажәеинраалак ацәаҳәақәа сгәалашәеит. Уӡырҩи:
Асар рымҩа нагоуп,
Инымҵәаӡо мҩаҵас.
Уакәшо џьысшьоит Волга,
Адунеи маҟаҵас.
Андреи амза аҿарҷҷо исааҭ днахәаԥшын:
– Аԥсшьара аамҭа иахыԥеит, – иҳәеит.
– Ҳхуп мышкы, ҩымш, абар жәамш, нҵәашьа ақәӡам
ҳӡиас Волга…
Иабалагои ауаҩра амҩа,
Иабаанҿасуеи иԥҵәаны.
Волга, Волга, ушаҟароузеи,
Иабаҟоу, Волга, ухы, ушьапы?!
– Ари даҽа поетуп изҩыз, иугәаԥхо Андре?
– Ибзиами… аха ҳцап уажәшьҭа.
– Уца, сара снеиуеит уашьҭаншәа, – лҳәеит Мариа.
Апалубаҿ лымацара дықәгылан. Аӡы еиларҩынтны
иаҵырҩруа, аҵх иагәылалан ицауан аӷба. Лхала данаанха, дытҟәаны дызмаз ацәаныррақәа днарылҵын, уаҵәы Андреи иалҳәараны иҟаз ажәа азхәыцрахь диасит. Рныҟәара
аамҭала Андреи дахьынӡеилылкааз дазхәыццыԥхьаӡа,
изыхҟьа лзымдырӡо, аамҭа кьаҿла ирымҩалаз Сҭеԥан
даалгәалашәауан. «Еиҿырԥшышьас ирымоузеи аби аԥеи
раҟара қәрала изыбжьоу?» Аха шьаҿа-шьаҿала Андреи
ихымҩаԥгашьа лгәалашәацыԥхьаӡа, Сҭеԥан иакәзар ус
акәмызт ишыҟаиҵоз, ишеиликаауаз ҳәа лхи лгәи ааиҿагылон.
Илгәалашәеит ҽнак Сҭеԥан дахыхәмаршәа: «Андреи,
уеиқәа уақәмтәаӡои, знымзар-зны арҽырсҭа ааҟәҷны исым60

бацт», – ҳәа ииҳәаз. Мариа усҟанҵәҟьагьы еилылкааит уи
шиҳәаз, изиҳәаз, аха даҽакала еиликааит Андреи. Егьарыла дизхәцыргьы иахәҭамкәаны иҟаиҵаз, ма ииҳәаз ҳәа акгьы лзыԥшаауамызт, аха илымамызт еилкааны, иарбаныз
лгәы «ааи» ахьамҳәауаз. Данизхәыцлак, лаԥхьа даагылауан
аҳәса хәыҷқәа ззықәыԥсычҳауа, ааӡара бзиаӡа змоу, иҟәыӷоу,
ҭеиҭыԥшла хаҵак ишьҭахь имгылауа арԥыс. Лгәы «ааи»
алырҳәарацы иҟазшьа бзиақәа акакала дышрызхәыцуаз,
илгәалашәеит амҩа иахьықәзтәи хҭыск, иара иҩнуҵҟатәи
идунеи аазырԥшыша.
Амҩа ианықәлаз амчыбжь азыҳәан акәын. Шьыбжьонк Андреии Мариеи апалубаҿ итәаны ашәҟәы ишаԥхьоз
ӡӷаб хәыҷык дыҩуа-дыҩуа дааин апалуба амаакыра лхы
хырҳәҳәан аӡеилаҽҽара дӡааԥшыло далагеит.
– Бҭаҳауеит, быҽхыбмырҳәҳәан, – иҳәеит Андреи. Аӡӷаб
хәыҷы дихымхәцӡеит. Дҩагылан днеин, ашьшьыҳәа арахь даадихит.
– Сара Андреи сыхьӡуп, бара ибыхьӡузеи? – иҳәеит
дԥышәырччан ахәыҷы длыхәаԥшуа.
– Сара – Алионушка, – лҳәеит ахәыҷы.
– Амаакыра быҽхыбмырҳәҳәалан, аӡы бҭамҳауеи, Алионушка.
– Сҭаҳаӡом! – лҳәан ахәыҷы днаимпыҵҟьан, еиҭа амаакыра лхы ныхлырҳәҳәеит.
– Бан иласҳәоит иҟабҵо, – иҳәеит Андреи.
– Сан ара дыҟаӡам.
– Дабаҟоу?
– Дыбналеит, – лҳәеит ахәыҷы. Андреии Мариеи ааибарччеит.
– Дышԥабналеи? Бара дбыцәшәама?
– Шәзырччозеи, дыбналеит папеи сареи ҳааныжьны, –
Мариеи Андреии иаарцәымӷхан инеихәаԥшы-ааихәаԥшит.
– Нас баб иасҳәоит, – иҳәеит Андреи.
– Сабгьы ара дыҟаӡам.
– Аҩны ныжьны быбналама бхала?
– Мап, бабаду сааигеит.
– Шаҟа шықәса бхыҵуазеи?
– Фба.
– Бан дыгәхьаабымгаӡои?
– Ишәасымҳәеи, саби сареи ҳааныжьны сан дыбналеит
ҳәа…
61

– Аҩны ибымада?
– Саб.
– Уаҳа?
– Аласба хәыҷы.
– Баб дабаҟоу уажәы?
– Астол ихы ықәҵаны дыштәаз дааныжьны ҳааит бабадуи сареи.
Адырҩаҽны Алионушка, асқам дадтәалан, апластилин
иалхны ауаа, ауалырқәа, шьапык-шьапык рыҵаҵаны, акәыкә­
баақәа реиԥш, астолқәа рыҟаҵара даҿын.
– Алионушка, изакәхеи иҟабҵо?
Дгәырӷьеит ахәыҷы Андреи данылба. Мариа уажәы
гәахәа дуны илгәалашәеит, ахәыҷы бзиа дахьылбаз Андреи.
– Иҟасҵозеи шәымбо – ауараш жәырҭатә бар. Арҭ
столқәоуп, ари – ауараш зҭиуа иоуп. Арҭ – изжәуа.
– Астол џьоукы адтәалоуп, егьырҭ зкажьузеи?
– Икаҳаз ауараш иашьхьоу роуп.
– Алионушка, иабаббахьоу бара ари аҩыза?
– Бара иҟабҵоз уаҟа? – инацылҵеит Мариагьы.
– Саб данымаалак сишьҭаланы уахь сцон. Абыржәы,
даду даннеиз, сара абра сгылан, «столк» лнапы нақәылкит, –
аҵәыуара саҿын. Папа абас дтәан – «ауаҩы» иха ааларҟәны
астол инықәылҵеит.
– Нас бара аҩныҟа дыбгама?
– Даду дааҩналан саашьҭихит. Нанду лахь баала
иҳәан, симаны дааит. Нанду лахь ҳцоит. Папа уажәгьы уаҟа
дтәоуп, аа, абас. Ахәыҷы илҳәаз Андреи игәаҵанӡа иалсит.
Дибацыԥхьаӡа камфеҭк, шоколадк лзааихәон. Ахәыҷгьы
убасҟак дидҳәаҵаланы бзиа дылбеит, лабду диманы аӷба
ианақәҵуаз ихьҵәыуара далагеит.
Абри, Андреи ибзиара зҳәауаз ахҭыс убас деигәырӷьеит
иахьылгәалашәаз, лыгәҭыха ссирк наӡазар аҟара. Аха
иаалгәалашәахт убри иаҿагылақәаша: асахьаҭыхыҩцәа
раԥҵамҭақәа хәҭа-хәҭала, хшыҩла
реиҿыршәшәара
аамышьҭахь цәанырра бзиак акы иааизнамырҿыхеит.
«Абри аҟара мши-ҵхи шәыманы шәахьеицу, акаиутаҿы
шәахьеицыҟоу бгәыдкылараҵәҟьа…» илазҵаауан бжьык Мариа, аҭакгьы ҟанаҵон иара убри абжьы: «Макьана иахәҭам,
хаҵеи-ԥҳәыси анҳакәхалак – убасҟан. «Ус ами ишиҳәаз?
Хаҵеи-ԥҳәыси анҳакәхалакь. Макьана иахәҭам». «Мап, мап,
62

ус дыҟам Андре!» – лҳәеит Мариа лхазы. Убри иазыԥшызшәа
иаалгәалашәеит арубкахь ахәнара атәы… Уи ашьҭахь
иажәақәа: «Ауаҩы ишьаҿа ахьынеихигалак ихы ҳасаб азиуазароуп. Иҟаимҵозароуп иахәҭам ҳәа ззырҳәо!» «Апианино арҳәара данналагоз ауаа изыӡырҩуан, шаҟагьы ибзианы иаирҳәоз!» «Аамҭа иахыԥеит. Иҟалоз убри аамҭа мыжда
иахыԥар?!» Изаҳҭахыз абри амҩа ақәлара? Шаҟа шықәса
сизыԥшыз аҳәаанхыҵҟа даныҟаз! Сиццоит, сиццоит, Андреи
дыбзиоуп. Дызцазеи акаиутахь, сымацара апалубаҿ сааныжьны?.. «Аԥсшьара аамҭа анааи!..» Зегьы, аԥсҭазара зегьы рамкак иҭацаланы, еснагь расписаниала… Иахәҭоу, еснагь иахәҭоу
ҳәа ухәыцуа…»
– Мари, – дшымгәыӷӡоз ибжьы аагеит Андреи.
– Ушьҭамлаӡаци?
– Сыбзыԥшуп.
– Ус иахәҭазма?..
– Ааӡара бзиа змоу иҟаиҵашаз ауп уи.
– «Иҟаиҵашаз ауп», – иажәақәа лхазы еиҭалҳәеит Мариа.
– Аҵх наскьеит, аԥсшьара аамҭа акыр иахыԥахьеит, –
Иҳәеит Андреи.
– Ааи, ааи, еилагеит арасписаниа, – лҳәеит Мариа.
– Сыбзыԥшуп, Мари.
– Андре, иҳәала сыхьӡ иашан, Мариа ҳәа. Издыруеит уара
ишугәаԥхо, аха сзамышьцылеит «Андре», «Мари»…
Аӡиас ихчылаз ахылҩа-ԥсылҩа иаҳа-иаҳа ишкәакәахон.
Иааигәахон ашара. Ақалақь Астрахан ацәа иалымҵыцызт, аӷба
«Рылеев» асқьала ианнадгылаз. Ҩымштәи аанҿасра ашьҭахь
аӷба аныхынҳәуа иацхынҳәуаз, араҟа зныҟәара нҵәауаз наскьагауа, асқьалахьы иҭыҵуан. Ицауазгьы иаанхауазгьы аиԥырҵра
иахыццакуамызт; еишьцылахьан, имаҷӡаҩын уажәшьҭа
«шәара» ҳәа еицәажәауаз. «Азаҵәра – иреиӷьу насыԥуп», –
ҳәа амҩа иқәлаз арԥыс «аԥҳәысҳәаҩ» ихьӡырҵахьан. Ибла
дныҵмыршәауа, ажәа ҟәандала лгәы хыхуа длыцын иԥсы злахаз аԥҳәызба. «Арма лацәҟәыс, арӷьа ҿачча» – зегьы шлырччац илырыччон, зегьы рзы дгәакьан. Амала, зны-зынла Андреи днеизыԥшны даақәыԥсычҳауан, гәаласгьы илыман иара
изыҳәан лара лыԥсы ҭасгьы дыҟамкәа дахьаанхаз. Имаҷҩын
иззымдырхьаз Андреии Мариеи злеизыҟаз, рныҟәарагьы
хықәкыс иамаз. Дагьыҟамызт аӡәгьы урҭ еинасыԥхауам,
еиқәнагом ҳәа зхахьы иаазгауаз.
63

Аӷба Астрахантәи асқьала ианнадгыла, Мариа лчамадан аашьҭылхит. Иҟалҵоз иахиҳәаара изымдыруа дшанханы
длыхәаԥшуан Андреи. Длазҵаанӡа Мариа ус ҿаалҭит.
– Андреи, уара аӷба уацхынҳәы, сара ҳаирпланла
схынҳәуеит аҩныҟа.
– Мари, ҳаӷба аныхынҳәуа амш рдыруеит ҳҭаацәа.
Иаҳԥылауеит. Аблеҭқәагьы аахәаны ус ауп ишҳамоу…
– Издыруеит, Андреи, усцәымгәаан.
– Игәхьааганы быццакуазар, сбыццоит саргьы.
– Мап, уара уԥсшьара аамҭа умырӡын.
– Мари, бгәы иалсша, иахәҭам акыр ҟасҵама?
– Мап, акымзаракгьы. Иахәҭам акы ааҟаумҵеит… иахәҭам
ҳәа…– лҳәеит дааԥышәарччашәа.
– Сбыцхынҳәып аӷба ааныжьны саргьы? – иҳәеит Андреи
еиҭа.
– Мап.
– Ибзиоуп.
– Ирласны уақәшаҳаҭымхар, аԥсык ааугхеит ззин урымҭаз акы уахыԥарц, – лҳәеит Мариа.
– Иуҭаху ииҳәо ҟауҵозар, уи еиӷьу иарбаны?
– Амарџьа, ажәак уахымԥан…
– Абас ҳаиԥырҵуама?
– Уажәазы ииахҵәаны акгьы сызуаҳәом, уара аӷбала
ухынҳәы, ублеҭ, амарџьа, иԥхасҭоумтәын.
– Бара?
– Сааныжь схала. Унеиаанӡа иҵегь сазхәыцып.
– Мари, бара ибдыруеит… – лмахәар аанкылан дааидихалеит.
– Азин умаӡам скьысра…– лҳәеит Мариа рыцҳак
диеԥшушәа днаиҵаԥшны.
– Ибзиоуп, – даауижьит.
– Аԥсык ааугхеит ажәак уахыԥарц. Амарџьа, аӷба ала
уаныхынҳәуа уи аҩнуҵҟатәи ԥҟарак уцәеиламгааит…
Ҩаха-ҩымш рышьҭахь ихынҳәны амҩа иқәлеит «Рылеев». Асқьала ианадҵуаз аминуҭҵәҟьа инақәыршәаны аӷба
дынҭалеит Андреи. Иеиқәа арҽырсҭа ҵарӡа, ҟәҷырак амамкәа,
исарочка ҟәашә игалстук ԥшӡа ақәҵаны, еснагь еиԥш убла
иргәырӷьауа деилаҳәан, иԥшнын. Игәарҭеит имацара дшыҟаз.
64

Аӡәи-аӡәи еизҵаауан, аха иаанхеит ирзеилымкаакәа «анцәа
еизишеит» ҳәа изхәаԥшуаз ахьеицымыз зыхҟьаз. Убарҭ
дырҩызан, еилкааҵәҟьан акгьы имамыззт, ахаан иахәҭам
шьаҿак ҟазымҵац, ажәак зымҳәац Андреи ихаҭагьы.
1963
Москва – Аҟәа

АФЕЛДЫШЬ
Гиуль Мендыбаева илыхьӡынҩылоуп

Уажәшьҭа ицәгьан адырра, иарбан мшыз раԥхьаӡа
аԥыҵәҵәара ианалагаз аԥсҭазареи иареи еимаздоз
абзиабаратә рахәыцқәа. Иҭәымҭа уажә акәын данааҭагылоз,
шықәса ҩежәыхәба нагӡаны ихымҵыцызт. Абри, реиҳа
иргәырӷьагаз ақәраҿ, игәаҵанӡа инаганы агәра игеит, насыԥ
ыҟам, уи азҳәан ахәыцрагьы башоуп, хыжьжьагоуп ҳәа.
Иоура иҭбаара наӡа-ааӡан, имаха-шьаха еилашәыгәны
убас дуаҩы еиналаан, инаихәаԥшлак иааигәалаиршәон еицырдыруа аскульптура. Убри аскульптура ахьӡ, абиблиатә
хьӡы, – Дауҭ акәын иаргьы ихьӡыз. Адәахьтәи иԥшра-исахьа
реиԥшҵәҟьа уаҩы датҟәауан, даргәырӷьауан уи изҭаз агәгьы.
Аха диит Дауҭ ауаҩытәыҩса игәи ихшыҩи раҵкыс, ижәҩахыр
иаҳа иахьырҭахыз атәылаҿ. Амал ду змаз аҭаацәара дрылымиааит, «ашьацқьа» злоу дырхылҵшьҭрамызт. Изыԥшын акы
заҵәык: ицәа-ижьы ԥшӡа аџьамыӷәа цәгьа инаҵарӡыҭуа, игәы
ҭбаа, игәы раз ԥхӡашала ижәны арцәымсара. Иара иҭахымызт
усеиԥш аԥсҭазара. Ахшыҩ иман иԥсҭазара ахьынӡаҽеимыз еилыкка изырбашаз. Егьа дақәԥандазгьы имамызт уи зыԥсахшаз
амч. Издыруадаз, иаб иԥсы ҭаны дивагылазҭгьы, аҩыџьегьы
рыжәҩа еибырҭар рыбӷа рзеиҵыхыр. Аха иаб, дызҿыз
ахәаахәҭра ицәхыбгалан, ауал аниқәшәа, анышь днақәтәан,
аокеан дынхыла дцеит. Џьоукы ирҳәон, изныҟәымгоз иҭаацәа
амла ишагауа ибла иаимырбарц дыбналаны даҽа тәылак ахь
дыӡхыҵит ҳәа, даҽа џьоукых – аԥсыӡкра дшаҿыз афырҭын
ҵысын, инышьгьы иаргьы ҵааҟәрылеит ҳәа. Изыԥшын шықәсык,
ҩышықәса. Дауҭ иан длаӷырӡырқәақәон аҩны дахьтәаз. Иара
дышзахәоз дцон аокеан ахықәахь. Дгыланы дхыԥшылон ҳәаа
змаӡам аӡы ҵамҵамра. Башан, дыхнымҳәит иб.
65

Дцеит иан ԥсеиқәырхагак ахьлоуша аԥшаара. Уи данибоз игәахы ашьаҟәаҟәа ҭанаҵон Дауҭ. Ҳаиуанҵас дныҟәицон,
ҳаиуанк аҟарагьы ԥсы зхоу лакәны дрыԥхьаӡомызт, аҳҭныԥҳәысс дахьыҟаз. Иара ижәҩахыр наҵаиргылеит, океан
ихышьшьыла иаауаз, аԥсыӡкыга траулерқәа иӡхыргоз аидара.
Имҵарыԥсоз аҟәрышьқәа, ифатә иагырханы, ицәа-ижьы аарла иаалахиҩон.
Изҳауан. Анаҟә ықәҵны адгьыл аныхтуеиԥш, Дауҭ
дҩеидасны ихшыҩ шәыцыԥхьаӡа, иара иҭагылазаашьа
далыԥшны, аԥсҭазара ахыхь иҟоу ирыԥсҭазашьоу еилыкка ибауа далагеит. Урҭ, анцәа дыззылыԥхаз, ахьынӡаҳараку
еиликаацыԥхьаӡа, идыруан дахьынӡалаҟәыз иара ихаҭа.
Дыҟан, иеиԥш зеиԥшу ишырҳәауаз еиԥш, лахьынҵала абри
аҩыза аԥсҭазара изшаны. Иара дазыгәыҳәуан ауаҩытәыҩса
иԥсҭазара. Игәаҳәара иазҳацыԥхьаӡа иԥсҭазашьеи иареи
иаҳа-иаҳа еиҿагылон, иаҳа-иаҳа реинышәара цәгьахон.
Агәыблра иркны еиннаршәеит зынгьы, ауаҩы аԥсҭазара
дадызҳәалауа рахьтә ихадоу – абзиабара. Дауҭ иеиԥш агәы
ҭбаа, агәы цқьа зызҭоу илалауам абзиабара бжамҽамны. Игәы
зиҭаз – иԥсгьы лиҭеит. Иидыруаз шаҟа даргәырӷьауаз, игәы
ҭнагауаз аҟара уажәшьҭан игәы ҭарҷаҷаганы ишизыҟалоз.
Длызхәыцуа игәанала иҳәауан ашьҭахь: «Зегьы аҵәы нахьшьны аԥхыӡ салазшәа саалырҿыхеит ажәа заҵәык ала». Ахҿа
иаҩызахаз уи ажәа, дархынҳәит, абзиабара анизцәырҵ нахыс
хшыҩла дызлыҵны дыҟаз – инанамгара ашҟа. Ар раԥхьатәи
ааха ӷәӷәан. Абри нахыс Дауҭ гәыжьжьагас ишьҭихит аиҩызара,
уи иазхарҭәаауазшәа игәы иацәыӡыз, иазырӷьозшәа ахәра
ианылаз. Ҩызас диман қәрала иара иқәлаз, иара иеиԥшҵәҟьа
инанамгаз.
Бзиа иибауазаалакгьы адгьыл инаҟәыҭханы иҳаразкуаз
Дауҭ, иҩыза игәаҵӷа дадҳәаланы диман. Иԥсеиԥш дибауан, ихеиԥш игәра игауан. Еибадырит абиржаҿы. Убра,
рқәыԥшра шықәсқәа зықәӡыҭуаз абиржаҿы, имҩасуан
реиҩызарагьы. Атраулерқәа анааӡхыҵуаз иҩызеи иареи
еицны инеиуан асқьалахьы. Рыжәҩахыр наҵадыргылон аидара. «Ҳажәҩахырқәа аидара иарчалеит, ҳагәқәа аԥсҭазара
иҭанарҷаҷеит!» – иҳәалон Дауҭ иҩыза. Уи егьилымшеит
имырхәашьыкәа аиҩызара ахьчара. Иҿы ааихыхны ажәак
имҳәаӡеит Дауҭ, иҩыза иҟаиҵаз ахәымгара аниҵидыраа.
Рҩыџьегьы еиҟараны рыԥхӡы зақәҭәаз рџьабааԥса ами66

хын, аиҳарак ихазы иаанкылан, ҟәрышьқәак Дауҭ инаииркит.
Реиҩызара аҵәы ахьишьит убри аҽны. Ажәак иамҳәаӡакәа
днаидҵын, гәырҩала дыҭәны дахьнеиуаз, гәаныла аҳәара
даҿын Дауҭ: «Издыруада цәгьашьыцрала, еибаҭирала адәы
дықәзарц дишазар ауаҩытәыҩса? Абзиабара ыҟам, аиҩызара
ыҟам. Иҟам ауаҩы дзыргәырӷьаша, уаҩы игәы ҭызгаша ҳәа
акгьы». Убри аҽны аԥсҭазареи иареи реимадараҿы ибжьалеит даҽа шьшьарак. Убасҟан ауп, игәаҿы ахы аныҵнахыз
уаанӡа имԥан имааицыз. Уи цәырҵит ианиҳәа ихазы: «Иҟам
адунеиаҿ анасыԥ, агәырӷьара! Сықәԥарагьы акгьы иаԥсам».
Ишьаҿа ахьеихигаша ҳәа иккаӡа имҩа аатны ибеит џьара
заҵәык. Хыла-хшыҩла еилкааны дазымхәыццызт, мшаҽны
даниз инаркны иԥсҭазара убри, аԥсра иаҿагыланы иқәԥауа
ишаауаз. Игәаҿы ахы аныҵнах инаркны иҳәашьҳаха илсны
деиманакуан. Ишьапы зықәгылаз адгьыл ашыцламҭә еилабаара иаҩызанатәит. Ҩада деихацыԥхьаӡа, ишьапқәа ҵаҟа иалашьшьны даланахалон.
Имбаӡеит иҟьаҟьаӡа ианшаз. Аухантәарак дазхәыцуан.
Ишәеит-изеит, инықәиҵеит-иаақәихит, аха ихы игәалашәозар
инаркны, иԥсҭазара неидкылан даназхәыцлак, аеҵәақәаҵәҟьа
кыдымкәа, алашьцара згәыҵатәоу ажәҩан лашьца иаҩызаны
акәын ишибоз. Зегьы иреицәаз – иаԥхьаҟа даныԥшлак, уи
ажәҩан зырлашаша аеҵәа изыԥшаап ҳәа гәыӷра изцәырҵуамызт.
Ҵаны, игәаҵаҿ макьана иҭааӡа иакын имыцәацкәа ауаатәыҩса
рыгәрагара, ргәыблра. Аха уи мацара изхомызт. Дауҭ анасыԥ
лашараҵәҟьа изылыԥхараны ибомызт, днасыԥданы адәы
ақәзаара иара иҭахымызт. Убрахь ада мҩа шизнымхаз
данақәшаҳаҭха, изаанхеит акы заҵәык: ишынаигӡаша аӡбара.
Агәыӷьра изымариан, избанзар, иаҿагылауаз амчқәа зегьы
дырнаԥхахьан. Ишынаигӡаша аӡбарагьы уамак аҭахымызт.
Мчыбжьык аҩнуҵҟала итәылаҿ иҭыҵыз агазеҭқәа аашьҭыхны
инеихирԥхьар уаҳа аҭахӡамызт. Абар иацтәи агазеҭ: «Лҽылшьит
ҩажәа шықәса зхыҵуаз аԥҳәызба цианисти кали ыжәны».
«Иҽишьит аҷкәын абанан ақәцәантәи дыԥаны. Уи иџьыба иҭан
абри аиԥш ашәҟәы ҩны: « Иеиӷьуп хәыцрак, гәҭыхак умаӡам­
зар, иуманы уи зланаугӡаша алшара, агәамч умамзар аҵкыс.
Узхара афареи, ажәреи, аҳәса рыкәаиареи мацара азыҳәан
иаԥсам адәы ақәзаара, иаԥсам!» Дауҭ игәы иааҭҳәааҵәҟьаны
иҩын ари ашәҟәы бӷьыц. Аха иара иҭахымызт усеиԥш иҩны ааныжьра. Анагӡаразгьы иалихит даҽакы.
67

Ихахә қәчыч ҵирффеит. Инықәыршәны исеит иԥаҵа.
Асқьала зтәыз аԥшәма иҟны днеины, сара сҭыԥан даҽаӡәы
дшәыдышәкыл ҳәа ақьаад бӷьыц ҩны ииҭеит. Дыҩнан уи
ананамгацәа рыквартал аҟны игылаз ҩнык аҵаҟа. Аҟарс
иаҩызаха еиқәылашьцан иуада. Иҽеиҵыхны ицәарҭаӷәы
данықәиалак ишьапқәа ицәаак-цәаакӡа иҟаз аҭӡамцқәа инарыдгылон. Аԥшәма ԥҳәыс, аҭакәажә, ауада ақьыра лиҭеит.
Ашьыжьтәи амра нахьхьи, аԥслымӡ ҳәыгәрақәа иҩарывҵны,
апальма абӷьышьҭышьеиԥш, ашәахәақәа хахаӡа ажәҩан
иаҵанарԥхон. Ицәҳәыраз аԥслымӡ сакара дықәсны аокеан шыҟаз дцон Дауҭ. Гәымбылџьбарала ихыччозшәа, ашара еигәырӷьаҵәа иаԥылоз аԥсаатәқәа ахьынеихыԥрааааи­хыԥраауаз, шәаҳәарала еиқәҿырҭуан. Дынхыԥшылеит
аҽыр­ҭынч зыҭра иҭаиаз аокеан. Иџьыба иҭаҵәахны имаз
аҟәрышьқәа ааиԥшааит. Ииҭап урҭ анышьхьчаҩ, ԥсыӡкра
схылоит ҳәа иеиҳәап, анышь ахала аӡы ианыххалалак,
аԥсыӡкцәа изааргап аԥшәма. Днеиуан хырԥашьа змам аус
анагӡаразы ицауа ахаҵа иныҟәашәала. Шьаҿак аоке­ан
дазааигәахацыԥхьаӡа, иԥсҭазара аҿҳәара кьаҿхон. Иԥсеи­
қәырхагоу мышқәак рылибаарц иҭахызшәа, шықәсыла, мызла аҽеиҿыршәшәауа иԥсҭазаратә мҩа зегьы иаԥхьа ииасуан. Днамҵалеит ацәҳәыра асакара иқәгылаз аҵлазаҵә. Уи
ашәшьыраҿ даннеи аԥша хьшәашәаӡа инаисит. Ихы дааҩахан
убри аҵла амахәҭақәа акакала лаԥшыла еимдауа днаҵаԥшит.
Аԥшеи амреи амбауа, иҵаланы адгьыл ажәпара иагәылышьшь
имҩасны ицон ацыха-ӡы. Уи ахыхь, аԥшеи амреи иара
азыҳәан иԥсҭыхгаха, адгьыл иалиааны иқәгылан аҵла ду,
аҵла ԥшӡа. Игәымбылџьбарахеит ажәҩан убри аҵла азыҳәан.
Аԥхьа ицәҩеижь-цәҩеижьӡа ажьакца ԥшра аахәауа, ихахьхьала иҿышәшәаны икаԥсеит абыӷьқәа. Ашьҭахь, рхыцәқәа
ҟатарақәа иаҳа иахьыԥшқаз ныхкыҷын, хәыҷы-хәыҷла излыиааз агәыцә ахь иааскьауа аилҩаара иалагеит амахәҭақәа.
Иааскьон аԥсы ахьҭоу агәыцә ахь, иааскьон амахәҭақәа
рыла иалалан иаауаз аԥсра. Баша амала амахәҭақәа хаххала ажәҩан иаҵаԥшуан; иԥсеиқәырхагаз ҿамҩак аӡы азыҳәан
иашьапкуа. Аӡы, аҵла зықәгылаз адгьыл иагәылашьшь иаҿын
ацара. Уи ҵаулацәан, аҵла аԥашәқәа уанӡа изынаӡомызт. Абас
адгьыл иқәҩаауан аҵла, аҵаҟа инарҵауланы ишыҵәахыз
аԥсеиқәырхага. Аԥашәқәа даҽа маҷӡак…
68

Иҟәандаӡа аԥша нхыслеит аокеан. Даҽазнык ажәҩан
днаҵаԥшит. Изхароу изымдырӡо, абрахь амҩа даннықәла нахыс, Дауҭ адгьыл ақәԥшра аҵкыс ажәҩан иаҳа даҵаԥшуан.
Уи ҵыӡәӡәааны ицқьаны ихагылан. Агәыҭҟьара ииааины
аӡсара далагаргьы, аҿықә аҿынӡа дзымнеиртә днаскьахьан.
Анышь аԥынҵа днықәгылеит. Иказказуа аокеан агәысакара
дынхыԥшылеит. Нахьхьи, инахараны анышьқәа ирықәтәаны
ихын аԥсыӡкцәа, урҭ рнаҩс, амызгәыҭ хәхәаӡа, ихышьшьыла ицон аӷба. Ажәҩан деиҭаҵаԥшит. Ԥҭа хәыҷык, ахы ахьагара азымдыруа, ишаҵәы-шаҵәуа ажәҩан иаҵан. Аԥша
иахьааҭахыз иагон уи аԥҭа. Иаагаз-ҽазт анышь. Ацәқәырԥақәа
ҵысуан аокеан. Еишьылӡа дынӡааԥшылеит. Хыла иҿынеихеит.
Аӡы ҵамҵамра ааимҟьан днахәлашәеит. Имаха-шьаха амч
рыманаҵ даханы аҵахь дцон, имч анилӡаалак хыхь дызхамларц. Убри аҟара дласны дцауан аӡы аҵахь, дук мҵыцкәа,
инапқәа акы инаахеит. Иблақәа анаахит, аӡы аҵан иҭажьыз
ахаҳә инапқәа ақәкын. Ахаҳә ахьышьҭаз аԥслымӡраҿ инапы
навҵеиҵан, ирыӷәӷәаны иааникылеит. Убасҟан иҵәырҵәыруа
инапы азқәа акы нахькьысит. Наҟ данынагәҭас акәуа еиԥш
акы аарла аӡы иналибааит. Иӡса-ӡсоз инапқәа рыла иааникылан иблахь даахазар, афелдышь мыдаӷьцәа! Иҟәазӡа,
иԥсабаратәу афелдышь! Ихаҭагьы цқьа еилкааны имамызт
убри аминуҭаз, блеихаҟәысрак иалагӡаны ихы-ихшыҩ иаӡбыз.
Акы заҵәык игәалашәауа, иҩнапык рыла еимарӷәӷәа иааникылеит амыдаӷьцәа. Аарла ихы аӡы иааҭирҳәҳәан, иԥсыԥ
аалеига-ҩеигеит. Инаихәласын, еиҭа ҿамҩақәак нылбааидеит. Ацәқәырԥақәа дхаргалон, дӡаадырҟәрылон, иблақәа
алашьцара рхаҳалон. Дазааигәахон, абар, абар днамҵасуаны
ацәқәырԥа иааиҟәнаҭхауан анышь.
Игәалашәауам ацәқәырԥақәа шаҟаамҭа илахәмаруаз.
Ихдырраҿ данааи ицнапык аларԥсны анышь икын. Иӡаа­
ҟәрылауа имԥыхьашәаз, ма деиқәнархароуп, мамзаргьы еиц­
ӡааҟәрылароуп – иоуижьӡом. Аӡы иҿыҵәраауан, ихдырраҿ
дааиуан. Аԥхьа афелдышь мыдаӷьцәа анышь ианиршәлеит, нас
иара итәӡамызшәа, ииулак ицәеижь хәнигеит. Издырам, хдырра имаӡамкәа шаҟаамҭ анышь даныз. Данааԥш амыдаӷьцәа
импыҵарӷәӷәа икын. Анышь газҽазуан, ажәҩан ҵысҵысуан.
Еиҭа ихдырра ицәымӡырц иблақәа хиҩеит. Игәы хынҳәуан,
илаԥықәшәа иқәланы иаауан акы ҟәандаӡа. Иԥынҵа шьон,
акыргьы ҵуан ишьоижьҭеи, иара ибартә, еиликаартә дыҟамызт
69

амзар. Уи аҽырҳәа раԥхьаӡа ашьа кылҵәрааит дхаҵәрыларц
данаауаз.
Ихдырраҿ данааи, амсатә мыдаӷьцәа неихирԥан дын­
ҭаԥшит. Афелдышь неиҿаԥхеит! Инапсыргәыҵа ианҵаны,
иблақәа еихмырсыӷь ииҳәара иҿамшәауа дахәаԥшуан. Уи
амшынтә фелдышь, птериа ҳәа изышьҭоу акәын. Иҟәашӡа аԥсыӡ
аблеиԥш ишкәакәан. Еицыгьежьны икәымпылын, иаҟаран
хәыҳә кәтаӷьк. Адунеи рҿыцны изаартуа, иблақәа аԥсҭазара
рыхҵауа иҿаԥхон уи Дауҭ. Раԥхьаӡа аӡы аҵан илаԥш нахькьысны аԥсҭазарахь дхынҳәырц иара данеихозгьы, уажәы,
игәылхны инапы ианҵаны ианикугьы, инҭкааны дазымхәыцит
шаҟа инаҭауа, шаҟа иаԥсоу ҳәа. Иаҭныҵуаз ахьы акәмызт аус
злаз. Уи аҵкыс инеиҳаны, акырӡа инеиҳаны, зынӡаск даҽакын
иара изыҳәан афелдышь. Адунеи аҟны ицәыӡхьаз зегьы
игәаҿы иҿыхауа, изыхынҳәра иалагеит. Аокеан данхыԥшыла,
игәыҭҟьараны инаилсит. Маҷ-маҷла уи гәыҭҟьа-қыџьқыџьраха
исит. Деиҵас, аларқача ихьызшәа, иҽизышьақәымкуа
дҵысуан. Цәқәырԥак иара ишҟа аҿанаанахалалак, анышь
ажә­ҩақәа аужьны, ихы ларҟәны дҟәыҟәӡа днантәалон. Иҽа­
нааиқәиклак, афелдышь амра ақәԥхар иӡыҭуазшәа, аԥша асыр
импыҵԥыруазшәа, инапсыргәыҵақәа ирыбжьакны дкылԥшуа
игәышҵа иҵакны уажәы-уажәы дахәаԥшуан. Макьанагьы цқьа
агәра изымгацызт деиҭашықәыԥшуа абри адунеи. Дҩагылан
афелдышь инапы ианҵаны амра инаҿаирԥхеит. Ажәҩанаҿ
амра шеишеиуан, инапаҿы афелдышь кәалкәаџьон. «Ҳаҳа-ҳа!» – ирган ибжьы ҩыҭцаны дааччеит. Ашыҩ-шыҩҳәа
амҵәыжәҩа ҟәаш дуқәа ҟьауа ихыԥрааны ицоз альбатрос иччабжь иаршәан ганха аҿынанахеит. Деигәырӷьаны
аԥсаатә дахәаԥшуан. Иԥыруан ажәҩан ианаалан, иԥшӡаны.
Иааигәалашәеит аԥсыӡкцәа игәаҭаны ирымаз альбатросқәеи
абуревестникқәеи ԥырны ахықәахь рҽазааигәартәырц ианцауа, иҵысуеит аокеан ацәқәырԥара. Ашыҩ-шыҩҳәа анышь
ажәҩақәа лаҵишьын, иҿыҩеихеит ахықәахь. Адгьыл аҿы
анеира дахыццакуа убриаҟара игәы иҵхауа дцауан дласны,
имахәарқәа лассы иааԥсеит. Ржьашәқәа ҭыҵны ицауа ихьуан.
Ирҟәыҷуа рыԥсы нарылеиҵеит. Адгьыл ашҟа дааскьацыԥхьаӡа
иаҳа-иаҳа дахӡыӡаауан инапсыргәыҵа иҵарӷәӷәаны иикыз
афелдышь. Импыҵышша иԥырны ицозшәа, инацәкьарақәа
акакала иаартуа дцәыҵыԥшны дахәаԥшуан, дахәаԥшуан.
70

Агәра игацыԥхьаӡа иаҳа-иаҳа дахӡыӡаауан. «Анасыԥдарақәа
зегьы иреицәоуп, унасыԥдара ахгашьа анузымдыр. Иҟоуп, ааи,
иҟоуп анасыԥ! Унапы наӡоит зны, даҽазны изынаӡом иара
аҟынӡа. Агәра агароуп аус злоу, насыԥ шыҟоу, агәра агара!» Уи
инапсыргәыҵа ианыҷҷауа ианыз афелдышь аҭира, ахьы, амал
аҭныхра зылшауа мацара акәымкәа, иҵегь хараӡа инеиҳау
даҽакы акәхацыԥхьаӡа, агәра агара ицәыцәгьахон инапаҿы
ишику. Мыш лашарак имбаӡауа, мышкызны ишибауаҳәагьы
гәыӷра имаӡамкәа алашьцара дагәылак иҭакыз, реиҳа
даназыԥшӡамыз, иаалырҟьаны, аҭӡамцқәа зегьы неиԥырҵны,
адунеи алашара зегьы знык ала иззаатыз ауаҩы диҩызан
Дауҭ. Ицәыцәгьахеит ари агәрагара. Игәаҿы иӡхьаз зегьы
зырхынҳәыз, иԥсцәаҳа-цәиқәараха, игәыҭҟьаганы, уажәы
зыцәшәара далагаз аокеан еилахәашь иԥсы амызхыз инап
аҿы ишикыҵәҟьоу агәра игацыԥхьаӡа, иахӡаӡаара убасҟак
иацлауан, инапқәа ҵысҵысуа, деилаӡыӡо, иоуразоуроу
деиҵас ақыџьқыџьра далагеит. Афелдышь инапсыргәыҵақәа
ирыбжьарӷәӷәа иҽырхәаны анышь дахьақәтәаз, раԥхьаӡа
иӷьычыз ауаҩ иеиԥш, иблақәа шаҟь-шаҟьо днаԥшы-ааԥшуан.
Аокеан аԥша хылауа, ацәқәырԥақәа ҵысуан. Аԥсыӡкцәа
ишзахәоз еиханы ахықәахь ицон, рнышьқәа ажәҩақәа
ашыҩ-шыҩ ирыҵшьуа. Дауҭ убарҭ аԥсыӡкцәа зегьы рхы
иқәкны иара ишҟа иаауазшәа игәы инарбеит. Абар, иааиуеит, иааикәшоит, илаимпыҵыржәоит инасыԥ шкәакәа. Аимдара далагеит иахьиҵәахша. Иџьыбақәа – урҭ идшәаҟьала аӡы
рхьыҵәҵәоит, насгьы уаҟа ирласны ирыԥшаауеит. Анышьаҿ?
Уаҟагьы ирбоит… Деиџьыԥӡа, инапқәа ишьамхқәеи игәышԥи
ирыбжьарӷәӷәа анышь дантәалан, ихы ҭыҳәҳәаны уаҩы
димбартә. Маҷк иҽанааиқәик: «Анышь атәарҭаҿ снықәтәан,
мамзар уаҩ дрымбар анышь иара ахала аӡы иххалан иҟоуп
ҳәа иаргьы иаауеит», – иӡбеит. Ибӷа ааиҵихын, атәарҭа аӷәаҿы
днықәтәеит. Аокеан ацәқәырԥақәа ирыцлахьан. Инахьхьиӡа,
алаԥш ахьзынаӡоз, аӡы еиқәареи ажәҩани ахьааилало
иҭылашьцааӡа амамиқәара ҭатәан. Аԥҭа ӡлачқәа ихьанҭахьанҭаӡа убрантәи иҩҭыҵны ажәҩан ҵырҟьон. Урҭ аԥҭақәа
амра уажәы-уажәы ихырҩон, ирымпыҵыҵуан. Иккаӡа иҭацәын,
нышь цырак хыршәламызт. Иааикәршаны аӡы дынхыԥшылеит.
Уи ҽырҭынчганы инаилсит. Аԥсыӡкцәа ахьыӡхыҵыз, наӡаӡа
инижьырц дызԥырҵхьаз адгьыл ахь дыԥшуа, инапқәа рых71

хо: «Ижәбома, саргьы анасыԥ сымоуп! Агәра шәызгом?
Саргьы агәра сызгомызт, саргьы! Аа, абар, шәахәаԥш!
Иҳаибарбап уажәшьҭа!» – даӷьуа, амақарра далагеит. Илашалашо инапсыргәыҵа аартны иқәын афелдышь. Ацәқәырԥа
анҩаҵас, иҩышьҭԥан иаагазҽазит анышь, гәыҭҟьарак афеиԥш
иҩаилҟьеит, инапсыргәыҵа инықәкәымпылааит афелдышь…
Днамҵасит, деиҭанамҵасит… Уи акәхеит! Инахәлашәеит аӡы
ҵамҵамра!..
Арҵәаа ҳәа бжьы ҭимцеит. Ддысызшәа даагачамкит азнык азы. Изыҟалаз агәра изымгеит. Инацәкьарақәа еиларҵәа
ирҭачкәымны икын инапы. Дшәа-шәо, аԥхӡы иқәнаҭәо,
ашьшьыҳәа инацәкьарақәа ааиҵихит.Инапсыргәыҵа хәыц ықәу
аҳа, акгьы анымызт. Азаара ихаланы аимдара даламгеит анышь
ианшәалазар ҳәа. Ҭынч ихы инапқәа инарниҵан, акраамҭа ус
дтәан. Анышь ианыршәлаз афелдышь амыдаӷьцәа аашьҭихын,
инарҳәы-аарҳәуа днахәаԥшит, иршәны аӡы иналаиршәит.
Ацәқәырԥақәа иаҳаа-иаҳа ишьҭыҵуа анышь дыршәуан.
«Ҵиу-ҵиу» дырган аҷнышқәа наихыԥрааит. Ихьшәашәаӡа
инасит аԥша. Идшәаҟьаланы ишәыз имаҭәа бааӡақәа ицәаижьы ырхьшәашәауа ахьҭа дадыркит. Ацәқәырԥа еилыҽҽаеихыҽҽо ишааиуаз атазҳәа анышь ианҩадсыла, иахыҽҽан
инеигәыдҭәалеит. Ихы дҩахан аӡы цәиқәара дынхыԥшылеит.
Уаанӡатәи иччаԥшьқәа иреиԥшӡамыз ԥышәырччарак иқьышә
иаақәлеит. Уажәраанӡа инасыԥ зирбоз амра днаҿаԥшын: «Ҳыҳы-ҳы!» ирган, хаара аҵаӡамкәа иара иитәымыз ччаԥшьла дааччеит. Маҷ-маҷ аччара дамҿханакит. Дқьызқьызны дҵәыуозу,
дыччозу узеилымкаауа, бжьыцәгьак ихылҵуан. Иҽанааиқәик,
деиҭанӡааԥшылеит аӡы цәиқәара. Хӡаарҟәрыла ҟаҵаны
аԥшаара, азхәыцрагьы иаԥсамызт. Уи азыҳәан иаҭахын амч
ҿыц, аокеан аҭынчра. Насгьы уажәшьҭа уи афелдышь ахаҭа
акәмызт аус злаз. Уи жәҩангәашәԥхьараҵас иблаҿ иаалашан
иныҵабеит. Иааимҟьаз алашара инардырит иара, афелдышь,
аҵкыс акырӡа иаԥсаз даҽакы, хәы змаӡамыз даҽакы…
Агәара-гәара еилашуа ацәқәырԥақәа ҵысит аокеан.
Иаршәуан Дауҭ инышь ӷәцәмаҟьаҵас. Уажәшьҭа иара аокеан иаҭахын дахәланагәарц. Ауаҩы инапы ӷәӷәақәа рыла
анышь ажәҩақәа аанкылан ашыҩ-шыҩҳәа иҩаҵишьит. Мчыла иԥсы ҭнахырц амч еиқәаҵәа ижәлацыԥхьаӡа уи иазгәааны
иаҿагылаша амч ҿыхон ауаҩы игәаҿы. Адгьыл аҟынӡа макьана
72

акыр набжьан. Аха, ауаҩы имааҳәыртә инышь ырманшәаланы,
ишилшоз ажәҩақәа аҵшьуа дцон ацәқәырԥақәа драқәԥауа.
Нахьхьи, адгьыл цәҳәыра асазанраҿ иқәгылан, иҿажәкны
ахҩаара иаҿыз аҵла. Амахәҭақәа рхаха ажәҩан иашьапкуан.
Аҵаҟа инарҵаулан, адгьыл иагәылашьшь ицон иԥсеиқәырхагаз
ацыха-ӡы.
1966

АБЗИАБАРА АХЬӠАЛА
Ацәа далнахит ивара ибызбызуа иацраз ахьаа. Ашьыжь­
тәи ашара аԥенџьыр иалԥхан, дымчыдаха дахьышьҭаз ауада иҩналахьан. Амш алашара иблақәа ирхыччалар ихьаа
иацнаҵозшәа, ишиҭахӡамыз, уи моу, ишицәымӷыз илацәақәа
ашьшьыҳәа иааиқәихит. Илаԥш иҵашәауа аилкаара,
азхәыцра ихахьы иаамгаӡауа, зегь ззеиԥшу лаԥшыла ауада
ааиԥхишьшьаан, илацәақәа хьанҭа-хьанҭаӡа еиҭанеиқәиԥсеит.
Иблақәа ахьынӡахтыз инеиԥырҵшәа ибеит ихьаа. Иԥсы ааивиган даақәыԥсычҳаит. Аха илацәақәа егьынеиқәиԥсеит,
ихьаа иацлауа, аҽырӷәӷәара иналагеит. Убри блеихаҟәысрак
ианаахитгьы, иблақәа ирхубаалон наӡаӡа иаԥшәымаханы
урҭ ирхыз: иҵаулаӡоу азаҵәра иаанагаз агәыкреи, акыр
дзыргәаҟхьоу ихьаа иахылҵыз агәжәажәареи. Дахькьысуамызт, напы ԥшқала ишьышьуамызт иахьихьуаз, идыруан ус
еиԥш жьжьашьа змоу, ус еиԥш ргәыбзыӷрала ихҽуа хьаамызт ихьуаз. Диан, аиогцәа рҵара ишаҳәо еиԥш, игәы ҩарха,
инапқәа хәхәа-хәхәаӡа иваԥса, ихы-ихшыҩ зегьы ацәара
иазышьҭны. Иҭахгәышьан, ихьаа мыжда хәыцырҭас имамкәа,
имгәырҩауа, иԥсахы уажәы-уажә иҿнамкаауа, мышкы шьы­
бжьаанӡа иадамхаргьы ихигарц, ихьаа ҿҳәарала ихьуаны,
убри аҿҳәара анынҵәалак иргәаҟра иаҟәыҵуазшәа. Уажәы
убри еиԥш амш убас дазҿыгәҳәаауа хәыцырҭас иман, ԥаса,
хәарҭа аиуам ҳәа агәыӷра ицәыӡаанӡа, гәҭыхас, хәыцырҭас
ишимаз еиԥш, ихьаа наӡаӡа далзыргаша ахәшә аԥшаара.
Ихҩаны икын иблақәа. Диан дымҵысӡо. Башан. Ихьаа
дазымпыҵымхит ацәа. Игәаларшәара далагеит ихәыҷра,
иқәыԥшра шықәсқәа рҟнытә иргәырӷьагаз амшқәа. Хараӡа
дызԥырҵхьаз ихәыҷра ашықәсқәа игәырӷьахәу мышкы анры73

либаалак, ихы-ихшыҩ зегь убри амш иазишьҭуан; аҵх лашьцара дагәылаханы иҟьалаз аныҟәаҩ, цәашьы лашарак анибалак
илаԥш ишыҵимыршәауа еиԥш. Шаҟа ихьаа ихаиршҭхьаз убарҭ
амшқәа ргәалашәарала! Уажәы шаҟа мчыла убри иҽазикуаз,
шаҟа маанала дацәцарц далагауаз аҟара, ихьаа иаҳагьы ицралауан. Еиликааит, иаха ацәа ибла ихымлаӡауа дҵәиҵәиуа
аиарҭа данылаха, иижәыз арцәага хәшәгьы шымчыдахаз. Игеит агәра, ицәа-ижьы ааныжьны, ихы-ихшыҩ ахара ишьҭырц
егьа иҽишәаргьы, ишбашоу, харшҭшьа шамам ихьаа. Убасҟан,
лыԥшра-лсахьа ихаҿы иаагауа, лызхәыцра далагеит Акико. Уи
лгәалашәара хараӡа игәаҵан иҵәахны иман; аҟаршоура асакара иқәнакыз, аҟыгәаҿ даннеиуанӡа имжәырц ишынижьуеиԥш
иԥсеиқәырхагоу ҿамҩак аӡы. Ихәыҷра анигәалашәауаз, урҭ
амшқәа дрылԥхаауа иаԥхьа даагылауан лхахәы рҳәны, лыбла
агәы иаҵәақәа ҭыԥхаауа ӡӷаб хәыҷык. Уи Акико лакәын. Зны
ахәмаргақәа еимакны еибарҵәыуон уи аӡӷаб хәыҷи иареи,
нас мышкы еибамбар еихьҵәыуон. Аҩыџьегьы, рчаз хылԥақәа
ҟьаҟьа-ҟьаҟьаӡа еибарҩуа еиццон рҭаацәа абрынџь аарыхраз иахьхандеиуаз аҳәысҭақәа рахь. Урҭ аҳәысҭақәеи дара
ахьынхози ирыбжьысны ицон аӡыҷҷа. Аҽеизакны, хараӡа
ашьхақәа рахьынтә илбааҟьаны ишааиуа, адә
иашара
ианаақәлалакь, аҽыԥсаҟьаны ашьшьыҳәа аҿынанахон уи аӡы.
Шьамханынӡа ирзааиуан. Рнапқәа еибаркны инырны ицон.
Амш аҽанеиҭанаклак ихәашьны, еилацәқәырԥауа иӡиас духан аҿынанахон. Усҟан, дара ахәыҷқәа ракәым, рҭаацәагьы
аҳәысҭақәа рахь иашьҭуамызт. Ацҳа ҵәырқәа ҟиарла иааганы иаахырҵоз, ихыӡәӡәааны амшын ахь иама ицон. Аарыхра
анапыдара иагозаргьы, аӡы аихсыӷьра иазԥшыр акәын. «Знык
сдухандаз!» – иҳәон иара. «Иҟауҵоз?» – диазҵаауан Акико.
«Абри аӡы аихатәы цҳа хысҵауан». «Ахаан иазымгауоу?»
«Ааи!»
Ианигәалашәауа иқәыԥшра, урҭ амшқәа дрылашаауа,
лцәа-лжьы дҭыԥхаауа, лыхцәы еиқәаҵәа самсал лӡара инахьысуа иаԥхь даагылауан ԥҳәызбак. Уигьы Акико лакәын. Иара
анышь днақәтәан рнаҩс аӡыҷҷа злалауаз амшын гәеиужьра
дхышьшьыла дцон ԥсыӡкра. Акико лнапы изҟьауа, аҟәара
дықәгылан дизыԥшуан. Иԥсҭазара зегьы дагәылсуан лара,
асар рымҩа лашаӡа ажәҩан ҵиқәаара иалданы ишгоу еиԥш.
Шаҟантә ихьаа ихашҭны ацәа дҭанагалахьаз, амч илаҵаны
ишьапы дықәнаргылахьаз уи лгәаларшәара! Агәра гаҵәҟьаны
74

дыҟан уажәгьы убри шихәоз. Аԥсҭазарахь диԥхьауа, днеи­
ԥырҵны днаскьауа, дизааигәаны дааидгылауа, ибла дыхгылон.
Ихәыцра деиҭаацәнагеит ихьаа. Ицеит иԥсеивгагаз аамҭа
кьаҿ, аҳаирплани адгьыли рыбжьара апаршиутист иԥырра
аамҭеиԥш. Адгьыл – ихьаа акәын, иҽахьынаҟәиҭхаз гәалас
ишьҭнахызшәа, ихьаа амч рҿыцны иакит ивара еидырӷәӷәала.
Иблақәа аахитын, деиҭаныҩнаԥшит дзыҩнаиаз ауада. Ихиан
сасааирҭак шдырхиац. Астол гьежьы, асқам тата, ахрустальтә
графин аҵәца ҵаӷа адыргыланы. Инапы наӡартә иааигәаны
иқәгылан ателефон. Иаха даныҩналауаз, иҩнагылоу архиашьа ҳәа агәхьаа мкыкәа, асасааирҭа амаҵуҩ ԥҳәыс ашә
шизаалыртыҵәҟьаз, иҽааилихын днышьҭалеит. Ихьуан ихьаа
иаха даниауазгьы, аха дгәыӷуан, ԥаса ишихьыц еиԥш,
дааргәаҟны инаихыԥсаап, ԥыҭрак
даашьҭанакыргьы,
ашьжьымҭан ишьапы дықәгылап ҳәа. Ианхымҽуазгьы,
шаҟантә, шаҟа шьыжьы мчыла ичҳаны ишьапы дықәгылахьаз:
«Иахьакгьы амра схаԥхауа адгьыл снықәныҟәандаз» ҳәа.
Убас – ахәышәтәырҭаҿгьы. «Исыхьӡауам, сгылартә сыҟоуп», –
иҳәауан реиҳа ианихьуазгьы, шьыжьла аҳақьым даниазҵаалак.
«Адгьыл сшьапы нықәсыргылап иахьакгьы. Ажәҩан сна­
ҵаԥшып иахьакгьы». Убас есҽны: «иахьакгьы, иахьакгьы…»
Аҳақьымцәа ирҳәауан: «Иаарласны убзиахауеит, нас узхара
иубап дгьылгьы жәҩангьы!» Иара идыруан, дара аҳақьымцәа
ишырдыруаз еиԥш, ражәақәа ишбаша гәырӷәӷәага ажәақәоу.
Есышьыжь иҩагылауа амра еиҭаҩагыларц ахәылԥаз ианҭа­
шәауа, иара изыҳәан иҭашәаӡар шалшауаз. Дықәԥауан
иблақәа хтнаҵы амра ашәахәа рхыԥхалаларц. Урҭ ашьжьым­
ҭанқәа раан еиԥш акәмызт уажәы ишихьуаз. Ихьуан ԥаса
иаалырҟьаны. Уи аамҭазы игәыҿкааган, иԥсырмаҷган, нас
инеихыԥсааны дааунажьуан. Уажәы – инеиԥынкыланы, иацымлозар иагымхауа.Ас аҽахьарӷәӷәаз зыхҟьаз даназхәыцлак,
амҩан адәыӷба аҭагәҭасра дахьарааԥсаз иахареитәуан. Даманы иааиуан адәыӷба, уаанӡа ӡбахәлада дналаԥшны иимбацыз,
иԥсадгьыл ажәытәӡатәи аҳҭны қалақь Киото ашҟа. Акико лысалам шәҟәы иҵырҟа џьыба иааҭыхны уажәы-уажә даԥхьауан,
иблақәа анаҟәиҭхалак авагон аԥенџьыр далԥшны, иармарахь
дхыԥшылон ашәах хчыла агәара-гәара еилашуаз аокеан.
Иарӷьарахь – Амрагылара атәыла – Иапониа – аԥсабара
аԥшӡара зегьы иасимволны иахагылоу, ашьхақәа зегьы
иреиҳау ашьха Фуӡиама. Ахы кәакәар инаркны маҟҿаҳәаранӡа
75

иҟәашшӡа сыла иҭаҳәҳәоу уи ашьха, амра ахьаҿаԥхоз асы еилаарцыруа илаԥш хнакуан. Шықәсык аахыс иахада ишьапы
дықәгыланы ашара даԥымлацызт. Имамызт иацуха ихьаа
азхәыцха, ихы-ихшыҩ еизакны убас џьарак ишьҭын, ицәаижьы иамаз ахьаа, иара инаур ацәеижь иацразшәа, игәахьы
изнеиуамызт. Ишьапы дықәгыларц азы Акико лгәаларшәара
шаҟа ихаҿы иааигалоз дазхәыцит уажәгьы. Имашьхәылҵ
ааиҵаиргылан дҩеихеит. Ихьаа аҟаҵәыҳәа илакшеит. Иблақәа
алашьцара нархаҳалан, ихлахаҵ неилууааит. Инарҵауланы
қәыԥсычҳараҵас «ҟы-ыҳ» ирган иԥсы илшәшәан ииарҭа
днылаҳаит. Аиарҭа дахьыланакыз гәахәас ишьҭнахызшәа,
иаахҽын, маҷк аҽааиқәнакит ихьаа. Имыхьӡауашәа иара
ианиԥхьаӡозгьы, иахьынӡаихьуаз аҟара чымазара зламкьакьац аӡәы ихьуазҭгьы, чмазаҩы ӷәӷәас ихы иԥхьаӡауан. Иара
ихьаа далашьцылахьан, ауаҩыбжа иуаҩыбжара дшалашьцылауа еиԥш, зызшьапык зыԥхаз ианиԥхаз раԥхьатәи амш азы
дахьуаҩыбжахаз шыгәнигауа еиԥш, игәнигауам адырҩаҽны.
Адырхаҽны еиҳагьы иҽирҭынчуеит. Ицоит мызкы, ҩымз…
Рҿынархоит ашықәсқәа. Дахьуаҩыбжоу убас далашьцылоит,
дааизар шьапызаҵә адәы дықәызшәа. Ачымазарагьы убас
далашьцылагәышьозаап ауаҩы. Ҳфырхаҵагьы – Иапониатәи
арԥыс Масахито Таӡинаки, ихьаа раԥхьаӡа ианизцәырҵыз
иахьатәи ашьыжь акәызҭгьы, даԥхьахьазаарын ацхыраара,
дрышьҭалахьазаарын иреиӷьу ахәшәтәыҩцәа. Уажәы иара
диан иҽырҭынчны, ахала ианхҽуа ҳәа дазԥшны, иргәаҟра уалс
идны, уи анынанагӡалак иԥырҵран иҟазшәа. Иԥсы шааивигаз
еиԥш азхәыцра далагеит ишьапы дықәгылартә амч илазҵаша.
Ихашҭра иаҿыз мелодиа ссирк еиԥш, инарҵауланы игәаҿы
иааҿыхан, иааигәалашәеит
ихәыҷраан
дзызхәыцлоз,
даныҩеидасгьы хәыцра дуны изыҟалаз. Даваланы аԥаҩқәа
гәаҭауа, реиҳа иахьҭшәоу ҳәа аҭбаара шәауа, дахәаԥшуан
аӡиас. «Ҩ-ҿықәк еимаздауа ацҳа, аихатәы цҳа…» Ихьаа
наилақшеит. Акраамҭа илахь еимарџахәны икын. Иԥсы анааивига, игәалашәара дназхәыцит. «Уажәыгь ицҳадоуп уи аӡы.
Мышкызны ацҳа ахҵара зҽазызкуа, игәеиҭондаз сара
иахьазгәасҭаз аԥаҩ ҭшәа. Уа аҟара иахьыманшәалоу ҭыԥ
амам». Ихәыцра наихнацеит ихьаа. Иҽаарҭынчны игәы
арӷәӷәара дналагеит. Дгылароуп ес-иҟаиҵалакгьы, иҿынеи­
хароуп ашьшьыҳәа ақалақь далаланы. Иҽыԥхьеикып, иара
дибаанӡа, Акико дгәалымҭарц. Абар днеиуеит Акико дахьҭалаз,
76

ашәҭ шьыҵәра аиқәыршәашьа ахьырҵо ашкол – Икебана
ааигәара. Еиц-еицны иааиуеит аҳәса хәыҷқәа, урҭ дрылҷҷаауа
дрылагылоуп Акико, еиӷьуп лара зынӡаскгьы дгәалымҭар,
длымбар, аха рылаԥш ааиқәшәар, мамзаргьы дшымгәыӷӡо
иааиԥылар, усҟан ажәакгьы ламҳәаӡакәа, иҵырҟа џьыба
иааҭыхны иналиркып, Киото ақалақь аҟны дшааиҵәҟьаз
иааихәаз, агәымшәара, агәыблра ирсимволу сакура – ацаҵла –
ашәҭ махә хәыҷы. «Сзеиԥшрахаз, ачымазара сахьнанагаз…
Мап, еиӷьуп, слымбар еиӷьуп, аха знык иадамхаргьы лылаԥш
аҭаԥшра…» Ахыза днахан, ашьшьыҳәа ишьапқәа иаарықәихит.
Аԥша хьшәашәаӡа ицәа-ижьы ианынахькьыс, игәырҿыхаган
амч ааиланаҵазшәа ибеит. Иҩнапык рыла акаруаҭ ахы ааникылан, ишьапқәа зны акы нылбааигеит, нас – егьи. Ихәамц
мыцхәы имырҵысуа, имч еизганы, ииулак ишьапқәа
днарықәгылеит. Дацәшәа-ацәшәауа ашьшьыҳәа ибӷа аиҵыхра
иҽыназикит. Иҽеиҵихцыԥхьаӡа, дареиџьырц аҭахны, иацлауан ихьаа… Дынхьадышьшьын ҿыцха ииарҭа днықәҳаит. Издыруам шаҟаамҭа убас дықәыз. Иблақәа анаахит аԥенџьыр
иалԥхан, амра ашәахәа нархыҷҷалеит. Аԥсабара агәым­
былџьбарара дахыччозшәа, ԥышәарччарак ԥхаӡа инықәсит
иқьышә. «Асеиԥшҵәҟьа исымиааицызт!» – Иваҵарақәа
иҩарыҵакны, иахьихьлац ааныжьны аҩада, игәахьы аҽаҳа­
ранакуан ихьаа уажәы. «Акико… сҽылмырбаӡакәа… Ашкол
агәашә аҿынӡа… Нас… Нас исыхьлакгьы…»– дааҳәыцымцит
дҩеихарц. Ицәеижь ихымхәыцит. «Изаасымгазеи лысалам
шәыҟәқәа?» Дышзымгылауаз агәра анига, иҭаххеит Акико
изылҩуаз асалам шәыҟәқәа имазарц. Дгәыӷуан урҭ рыԥхьара
ихьаа иханаршҭып ҳәа. «Сзымгылаӡар, иӡыр?» Лысалам
шәыҟәқәа, лпатреҭқәа, иара илзиҩны иимышьҭыз ашәыҟәқәа,
зегьы, ачамадан ацынхәрас, «сгәы згәылаҵәаху» ҳәа дзышьҭз
афуросаика – ачабра ԥшӡа – илаҳәаны иҵәахны иман
ахәышә­тәырҭаҿы. Иҭахгәышьан, даныбналауаз «игәы
зҭаҵәахыз» уи афуросаика игарц. Егьа рыла дазхәыцындазгьы
имамызт гашьа. Амедицинатә еҳәшьцәа, аҷаԥшьацәа, халат
шкәакәа аазышәны дызбалак, ирдыруан дшыбналауаз, ирдыруан, избанзар абналара иҽазикуаны дақәыркқәахьан.
Игәалаиршәон лысалам шәыҟәқәа рҟны изылыҩуаз. Ирну
анигәалашәалак ианиоуз аамҭагь игәалашәон. Акакала
дышрызхәыцуаз, дааит аҵыхә­тәан иоуз асалам шәҟәы аҟны.
Аха иҭаххеит абыржәгьы деиҭаԥхьарц. Иҟамызт инапы
77

ахьынаӡауаз. Иҭан икьаҿ аҵарҟа-џьыба. Икьаҿ ауада акәакьаҿ
игҿагылаз ашьқаԥ иҭакнаҳан. «Дааиндаз џьара аӡәы». Иаха
асасааирҭа аԥшәмаԥҳәыс илеиҳәеит ашьжьымҭан егьа аамҭа
дымгыларгьы, дыдмырҿыхарц. Уи аҵыхәтәантәи ашәҟәы
реиԥшмызт егьырҭ зегьы, ахәшәтәырҭаҟнытә дыбналаны ицара зхароугьы убри ауп. Даԥхьеит адәыӷба дҭаланаы данаауаз
ҩынтәны, хынтәны. Даԥхьеит иацуха, иҟьаҟьаӡа ианиршазгьы,
дгәыӷуан иааԥсара ихәаны дынҭаҳәахаа дыцәоит ҳәа. Блала
ишәауан, дзынхалаз акаруҭи ашьқаԥи ирыбжьаз: шьаҿак,
ҩ-шьаҿак… Азхәыцра далагеит убри ашькаԥ ашә анааиртлак,
лысалам шәҟәы акәымкәан, лара лхаҭа дибараны дыҟазшәа,
убраҟа дгыланы дизыԥшуазшәа. Абар, диԥхьауа иаалырххеит
лнапқәа, аччара рҿықәуп лқьышәқәа. «Уааи сышҟа, абранӡа,
уааи…»– рҳәауеит ибара иазгәыкхьоу лыблақәа. Имчмхара
убасҟак игәы еибанарфеит, убри аҟара ишьа еиланаршит,
имбаӡеит аиарҭа данылҵыз. Днамҵасит иаартыз ашькаԥ ашә.
Иҩнапык рыла ианааникыла, дама лада-ҩада иаазазеит.
Иаԥхьаҟа аӡә дниаҟьазшәа, ашькаԥ ашә иҭасаз асаркьаҿ
ихаҿсахьа ибла иахьысит. Иԥшра убраҟара ицәымӷхеит, уаҳа
имбарц, аҟыԥҳәа асаркьа днахан, инапы аҿынаирхеит икьаҿ
аџьыбахь. Аԥсҭазара иацәымҵаирсуазшәа аҵыхәтәантәи
агәырӷьара, икьаҿ аџьыба иааҭиԥааит Акико лысалам шәҟәы.
Уинахыс акгьы игәалашәауам. Ус дырҩегьых иԥсмаҷра мчыла
дампыҵыҵуа далагеит. Иблацәақәа ааиқәихит. Аԥенџьыр
иадтәалан, асаркьа иалԥшны иҟәрҭҟәрҭуеит аҳәыҳә. Иара
дыхәхәаӡа дықәуп акаруаҭ. Ишьапы дықәгылазар аҟара
деигәырӷьеит аиарҭаҿ дахьышьҭаз, дахьықәымхаз адашьма.
Асалам шәҟәы импыҵырӷәӷәа икуп. Дшааира ихдырраҿ данааи, цәаҳәа-цәаҳәа еишьҭаланы игәалашәараҿ аҿыхара иалагеит, уи асалам шәҟәы ианыз. Иблақәа алашара рзымычҳазт
еиҭанеиқәиԥсоны, «гиуль-гиуль-гиуль» – аргеит аҳәыҳә.
«Ихты, ихты ублақәа» аҳәозшәа. Дназыԥшит. Амҵәыжәҩақәа
неиннаҟьан, ахәы еиларгыла, аҽырчны ихәаԥшуан. Убасҟан
ажәҩан иалхәхәа иааит даҽа ҳәыҳәк, иадԥырԥырлон
аԥенџьыр ахышә иадтәалаз аҩыза, «уаала ажәҩан ахь» ҳәа
иаԥхьауа. Инықәыԥрааит. Рымҵәыжәҩақәа еикәдыршозшәа
инеизааигәахеит азнык, инеиуан илбаауа, ихалауа… Нас
илаԥш уаҳа иазнамгазт инеимпыҵабеит. Аха акраамҭа
ибозшәа ибла ихгылан урҭ аҳәыҳәқәа ԥырԥыруа, еиԥырымҵуа,
рыбзиабара иазыраҳаҭны ажәҩан иахьалаз. Ус ихьаа аҽыҩҳәа
иланакшеит… «Ҟы-ыҳ!» – ирган, ихы-ихшыҩ ажәҩан инылбаан, ицәа-ижьы ашҟа иаахынҳәит. Ихьаа иаҳа-иаҳа игәахьы
78

иҩеиуан. Игәахы иазааигәахацыԥхьаӡа иԥсыԥ алагаҩагара
ицәыуадаҩхон. Дзамыԥхьар ҳәа дацәшәауа, азхәыцра далагеит асалам шәҟәы. Игәалашәауан ианыз ажәак аабжьамыжькәа,
аха иҭахын лнапала илҩыз ацәаҳәақәа деиҭанарыхәаԥшыр,
лнацәкьарақәа хәхәа-хәхәаӡа инапаҿы икныдрыхәаԥшуазшәа.
Ииулакь асалам шәҟәы аканверт иааҭиган, инапқәа ҵысҵысуа
иааиҵихит. Анбанқәа еилаӡҩауан иблаҿы. Ашәҟәы ианыз ахькылсуаз хшыҩҵакык аҟны акәын: иԥсахит рыбзиабара…
Иԥсахит. Иара иԥсахит!.. «Имцызаарын абриаҟара шықәса
исоуҳәауаз ажәақәа». «Ус ауп, ус ауп. Убас ауп ишылдыруа. Издыруан заа убас ишеилылкаауаз. Иашоуп, убасоуп, убасоуп!» –
иҳәауан игәанала. Игәалашәауан аҵыхәтәан иара илзиҩыз
ашәҟәы. Егьа днахыкәша-аахыкәшаргьы, егьа ажәа татала, ажәа
ԥшӡала иҳәазаргьы, хшыҩҵакык акәын уи ашәҟәгьы иамаз.
Хшыҩҵакык, зегь реиҳа лара дыззыԥшымыз, лыԥхыӡгьы
иаламшәауаз: «Акгьы ҳабжьам иахьарнахыс…» Ашәҭ иацрасыз амцабз еиԥш игәырҩагаха лгәаҵа иасран иҟаз арҭ
ажәақәа рыгәра агара шылцәыуадаҩхауаз идыруан. Лгәы
ишаанагоз далаԥишәарц азыҳәан хәмаршақә иҩит ҳәа. Убас
шакәым, иҵабыргны ишиҩуа, убарҭ рыда иара иҟынтә уаҳа
ажәа уажәшьҭа ишылмаҳауа наӡаӡа агәра лгарц азыҳәан
илзыиҩит: «Акгьы схарам, схаҭагьы быда ԥсҭазара смоуа, бзиа
бызбауеит ҳәа агәра згауан иахьа уажәраанӡа, аха сгәы сажьеит…» Ишылгәалашәауаз идыруан убри аминуҭ азыҳәан
еицымҩасыз рхәыҷра, еицырхыргаз рқәыԥшра, лхаҟара игәра
гауа аррантә ихынҳәра дшазыԥшыз. «Изла, абри аҟара аамҭа
анҵра злаиузи амц!..» «Ус акәыз, ус илдыруеит, ус ами, ус иагьиашоуп…» Игәалашәеит аҵыхәтәантәи лысалам шәҟәы
аҟны дышиҳәауаз илеиҳәарц дзыхирҟьаз. «Еилылымкааи, иамаз еилымкаашьас, илзызмҩи сцханырра сшажьаз… Ус амии,
ус ауп, ус акәыз, ус акәу…» Ихьаа игәахы иналакшеит.
Ицәыуадаҩхеит иԥсыԥ алагаҩагара. «Аӡы, аӡы!..» – инапы ааирххеит, аӡә дихагыланы аӡы ааииркраны дыҟазшәа.
Инаимпыҵашәеит атумбочкаҿ иқәгылаз арепродуктор.
Дахьгәаҟуаз, ирӷәӷәаны иааникылан, арепродуктор арҳәага
ааиргьежьит: «Иҵит ҩаха-ҩымш америкатәи акосмонавт…»–
илымҳа иҭасын, иӡыӡха ихшыбаҩ иналакшеит ажәа
«америкатәи». Аҟыԥҳәа иааирҵәин абжьы нахәлаԥҵәеит арепродуктор. Убасҟан иуада ашә аӡәы днаснасит. «Уҩнал!» – ихы
ахчы инаҟәиҭхан дназԥшит ашәахь. «Дааиндаз, дыҩналандаз
дызусҭзаалак џьара аӡәы, дызусҭзаалакь. Аӡба, сҿажәкит, аӡы,
аӡы… Уҩнал». Уаҩ дыҩнамлаӡеит, ибжьы ауада агәҭанӡагьы
79

изымнаӡеит. Игәалашәеит ашә ацаԥха аларшәны ишаркыз.
Уаҩԥс ибла аҭаԥшразы агәыӷра ицәыӡуа далагеит. Убасҟан
ашә ирӷәӷәаны еиҭасит. Ацаԥха иаҿаршәны иааиргьежьын,
ашә аартны аӡә дааҩналеит. Иблақәа инархгылеит ахалаҭ
шкәакәа. Рыхьҭшьран инаилсит. Агәра игеит дахьынтәибналаз,
уажәы иԥшаара иахьаҿу ахәшәтәырҭахьтә аҳақьымцәа
дрыԥшааит, еиҭа уахь дыргахуеит ҳәа.
– Шәзыҩналазеи?! – инеиҿыҵҟьеит.
– Сааит шәуада еилсыргарц, шәгыланы шәцахьаз
џьысшьан.
– Шәызусҭада?!
– Иаха шәыҩназҵаз соуп, сышәхашҭма, ас иаарласны, –
лҳәеит дҿаԥха-ҿаччо.
– Аа, аиеи, ибзиоуп, ибзиами, усоуп, еилшәырга…
– Амш каххаа еилгоуп, шьыбжь аахьеит. Насгьы иахьа
ныҳәоуп.
Игәалалмыршәаргьы иаргьы идыруан сакура – ацаҵла
ашәҭра ишамшыз. Шәыр ҿамлаӡо, ашәҭ азыҳәан мацара
еиҭарҳауа уи ацаҵла ишәҭны ианааинҭәылауа амчыбжь
жәлары зегьы еицырзеиԥшу ныҳәаны ишыҟоу. Иахьа убри
амчыбжь раԥхьатәи амш акәын. Иахьа арԥарацәа ргәы иалнахыз аҳәса хәыҷқәа иддыркуан сакура амахәҭа хәыҷы.
– Ауаа ашәҭқәа ргәыдыҳәҳәала аулицақәа ирнуп, –
лҳәеит аԥҳәыс аныҳәамш еиҭа игәаларшәауа.
– Ааи, издыруеит, сакура иамшуп. – Игәанала: «Акико… Сакура амахә сџьыба иҭоу… Уи лысымҭаргьы ма лыбла
аҭаԥшра ахарантәи»…
– Шәыԥсы шәшьозар акәхап…
– Исшьоит, сыԥсы сшьоит, сааԥсеит, иацы цәгьа сааԥсеит…
Иуадаҩмызт, дматанеиуа ицәажәашьала, аԥсшьаразы
дышиамыз аилкаара, аха асасааирҭа амаҵуҩ ԥҳәыс лгәанала:
«Сусс иалоузеи, аномер ахә ишәеит, ианиҭаху дгылап, ианиҭаху
диап», – лыӡбан, дналагеит лара илусыз – ауада аԥссара.
Ихаԥыцқәа еихарӷәӷәа ичҳауан, қьбжьык иҿыҵымшәарц.
Дшәауан асассаирҭа амаҵуҩԥҳәыс илдырыр ателефон дасуеит, ахәшәтәыҩцәа дрыԥхьауеит ҳәа. «Сыззыбналаз, знык иадамхаргьы Акико лыбла аҭаԥшразы сзааз, аԥенџьыр аҟнытә
аамышьҭахь амш лашара далымбааӡакәа»… Ибла иаахгылауан дахьынтәибналаз ахәшәтәырҭа, уаҟа ицшьҭақәаз, атом
адгьыл иқәнарццышәааз иԥсадгьыл ақалақьқәа Хиросимеи,
Нагасакии рҟынтәиқәа, америкаа Бикини, – Коралловтәи
адгьылбжьахаҿы, – атомтә бомба анԥыршәа, Иапониа зегьы
80

арадиоактивтә қәаршҩы иахысыз ашьҭахь «атомтә чмазара» зыхьыз, уи азона иаҵашәаз аԥсыӡкцәа, иара иеиԥш архәҭақәа рҟынтә асолдаҭцәа… Шаҟаҩы!.. «Убрахь, еиҭа убри
ихәышәтәырҭахь… Мап! Дымбакәа, знык иадамхаргьы Акико дымбакәа… Иацуха… Аԥенџьыр…» Игәалашәауан иацуха,
адәаҿы дгыланы аԥенџьыр дшазыԥшуаз. Лара, уи лдыруазшәа,
насыԥла аԥенџьыр ааигәара дтәаны ашәҟәы даԥхьауан, аҵх
агәы ааиҩнашаанӡа. Данышьҭалагьы иара дгыланы дшыԥшыц
дыԥшуан. Ианааша, дахьыҩназ шиԥшааз еиԥш, дахьҭоу ашколгьы иԥшаарц дҵааԥшаауа ақалақь дналалеит. Иҭахын ашкол ааигәара днагыланы изхара дибарц. Имч уаҳа изымхауа даналага, иԥсы ааиҭеикырц дааит асасааирҭахь. «Иацуха
заҵәык, иахьа, амш-лашара, сара… аԥенџьыр. Сакура амахәҭа…
Акико…»– ашоура дҭанагалан, ииҳәауаз еилыргашьа амамкәа
дматанеиуан.
– Шәгәы бзиами? – лҳәеит ауада аԥссара иалгауаз
асассаирҭа аԥшәмаԥҳәыс.
– Сиоуп, сиоуп, ус сиоуп…
– Акыр шәҭахызар?
– Сеиқәа аџьыба, абнаҟа сеиқәа аџьыба иҭоу аԥараҭра
сышәҭ.
– Аҳақьымцәа срыԥхьоит, – лҳәеит аԥҳәыс аԥараҭра наилыркын.
– Аҳақьымцәа?! Мап, мап, сгәы бзиоуп, акгьы, акымзаракгьы сыхьуам…
– Шәпатоит, акгьы абашәмыхьуеи! Уажәыҵәҟьа срыԥ­
хьоит! – ателефон атрубка аашьҭылхит.
– Мап, мап, шәаагыл, шәааԥши, шәысҭи… Аа, абри жәбома,
лыхьӡ, лыжәла, шәаԥхь, абра ишәанаҳәоит…– аҳақьымцәа
дышрыԥхьоз агәра анига, цқьагьы азхәыцха имаӡамкәа, игәы
иқәҵаны иикыз асалам шәҟәы аконверт налзирххеит.
– Ааи, аа, абраҟа иаҳәоит дахьынхо. Шәысҭ, ижәга, иара
ахаҭа лшәырба, илашәҳәар, иззылҩыз ишшәиҭаз, сахьыҟоу даауеит, нас уи дҳақьымуп, иреиӷьу ҳақьымуп…
– Уажәыҵәҟьа дышәзаазгоит, аконверт иану адрес араҟа
иааигәаӡоуп. Даазгоит.
– Мап, мап, шәаагыл, шәабацои, шәаагыл, исҳәо закәзеи,
шәаҟәыҵ, илашәымҳәан, – ихы ҩышьҭихын, днаԥшит ашә
ахь. Аԥҳәыс дцахьан. «Дсымбаӡакәа, лыбла сынҭамԥшӡакәа
еиҭа ахәшәтәырҭа, ԥсраҽнынӡа ахәшәтәырҭа», – абас
ихы иааҭагьежьит аԥҳәыс ателефон анаашьҭылх. Азхәыц­
хагьы имаӡамкәа, қәыԥсычҳарак еиԥш, иамхаҳәаз убри
81

аминуҭазҵәҟьа дахьхәит. Дахьхәит, ихгьы дазгәааит
иахьиамхаҳәаз, аха аԥҳәыс дцахьан.
Ихаҿы аагара далагеит, Акико шаҟа иџьалшьауа аконверт аныллырклак. Ишџьалшьауа, мызқәак рышьҭахь лара
лыбзиабара мап ацәызкыз, аҵыхәтәанӡа акәзаргьы еибабарц
диҳәауа ашәҟәы анизылҩы «ҳаибабара иаҳнаҭозеи, акгьы
ҳзеилам» ҳәа аҭак лзаазышьҭыз, уажәы лбара дшаргәаҟуа
анлаҳалак. Убри игәыԥжәагаз ахәыцрагьы даҟәнахит ихьаа.
Уи аҽырӷәӷәауа игәахы акуан. «Исиааиуеит, уажәшьҭа исиааиуеит. Дцазааит, илалҳәааит», – аҳәауан изгәык. «Ԥаса, акгьы
ҳзеилам ҳәа анылзуҩыз, иумдыруаз ишузыԥшыз абри амш…
Иумдыруаз, ишкьаҿыз уҿҳәара, ухаҵам, ушәеит, ушәеит аԥсра
абла уанҭаԥшы!» – аҳәауан егьи изгәык. «Илоуҳәароуп, аиаша
лоуҳәароуп!» «Мап, мап, ишылдыруа акәыз. Бзиа дызбауам,
сажьеит сцәанырра. Ус ауп, ус ами, ус ауп!» «Илаҳәатәуп ишухьыз ачымазара, ишахароу атом. Аиашаҵәҟьа. Арра уахьыҟаз
уоужьра аҿҳәара ишагыз ухынҳәра зыхҟьаз… Лыбзиабара мап
шацәукыз, ианудыр, учымазара закәытә чмазароу…» – ҭаха
инаҭомызт изгәык. «Мап, мап, ишылдыруа акәыз, ишылдыруа…
Лара, лара лынасыԥ азыҳәан. Ҳара ҳабзиабара азыҳәан…»
Инапқәа шыҵысҵысуаз ахчы иааҵихит аԥараҭра. Уаҟа
иҭаҵәахны иман, дахьыҟазаалак ицыз, абри ачымазара анихь
аиԥырҵразы ашәҟәы лзиҩаанӡа арра дахьыҟоу изыналҭирц
дызлыҳәаз, мацәазк иаҟароу, еикәарҳәны шьыҵәрак лыхцәы.
Иқьышә иадырӷәӷәала днагәӡит ахцә шьыҵәра. Инапқәа рымч
рылшәшәауан. Ицәыӡуан иаҳа-иаҳа ахдырра. Убри аамҭазы
аԥҳәыс шьаҵатәы шьҭыбжьқәа гауазшәа иаҳаит акоридорахьтә.
«Акико лныҟәашьоуп… Акико, Акико лшьапышьҭыбжьоуп».
Ашьҭыбжь тыкә-тыкә-тыкә – ҳәа иааигәахауа, ауада дааҩналан,
ашьшьыҳәа дахьышь­ҭоу акаруаҭ даадгылазшәа ибеит. «Баама, Акико, баама? Сара исҭахымызт… Издыруан, сара издыруан сыԥсҭазара аҿҳәара, абри ачымазара… аа, абас… Бара
быԥҳәысеибаха… Бара бынасыԥ азыҳәан… Ҳара ҳабзиабара
азыҳәан… Еиӷьын, еиӷьын…» Акико лхаҭаҵәҟьа лыбжьы хааӡа
илымҳа иҭаҩуазшәа иаҳаит: «Сцеит сара абри ақалақь хара
ахь сықәҵны, сгәырҩа хгашьа сзаҭозар ҳәа». «Издыруеит», –
гәаныла дацәажәауан игәы иқәыҩуаз абжьы. «Масахито, иудыруан уара узыҳәан сшықәыз адунеи, мап зукызеи аҵыхәтәанӡа
акәзаргьы ҳаиқәшәаразы сануҳәа?» «Сара, Акико, сара…»–
Изыҟамҵеит аҭак. Изымҳәеит мап зикыз. Иҭахымызт ичымазара ԥсыгагаҵас дшыҟанаҵахьаз лбарц. Иҭахын иӡамҩақәа
еилыԥхаауа, иблақәа ҭышеишеиуа, имаха-шьаха, деилаҟаца
82

даныҟаз еиԥш даанхарц лара лгәалашәараҿ. «Уиашам, уиашам, мышкы иадамхаргьы уааигәара, Масахито, сыԥсҭазара,
уааигәара…» – еиҭаиаҳахт лыбжьы. «Мап, мап, бара ибоурц
анасыԥ, аԥсҭазара лаша. Абзиабаразы, ҳара ҳабзиабаразы,
уи ахьӡала… Сара издыруан сыҿҳәара… Издыруан, Акико…» Ахцә шьыҵәра наимпыҵшәеит… Игәы ааидыӷәӷәалан,
иԥсы неихәлахеит, ихьаагьы ицәа-ижьы анырра иаҟәҵын,
инеихыҵит. «Акико!» – қәыԥсычҳараны лыхьӡ неиҿыҵҟьеит.
Ҳәҳәараҵас: «Масахито, Масахито!» – ихьӡ ҳәаны арҵәаа
ааҭлыргазшәа ихараӡаны бжьык игәы инықәҩит. Инапы наирххеит лнапы ааникыларц. Аӡәгьы иаанимкылеит. Имаҳаит
уаҩԥсгьы ибжьы. Убасҟан, акоридорахьтә иаагаҵәҟьеит
ҩыџьа аҳәса ршьапышьҭыбжьқәа. Ауада иҩныуҩаз арадио
абжьы заҵәык акәын. Уи тәылак аҟны атомтә ԥышәарақәа
шымҩаԥыргаз, даҽа тәылак аҿы атом ауаатәыҩса рыԥсҭазара
аиӷьтәразы рхы ишадырхәауа уҳәа ажәабжьқәа ҳәаны ианалга, иалагеит игәышьҭыхгаз арратә маршқәа рҳәара. Масахито инацәкьарақәа ҭаҷкәымны иааилаҵәан, иааирххеит,
ауаатәыҩса зегьы рзыҳәан ажәак иҳәарц иҭахны. Инаиваҳаит
инапы, инацәкьарақәа рҽааиҵырхит, иажәагьы изымҳәеит.
Ихәдаҿ, иԥсы ахьҭаз, иақәыршәыз ахцә шьыҵәра аԥша
асуа иқәнархәмараауан.
1965

АУБЛА ҶКӘЫН
Рыӷза ҳәа иашьҭоуп Ԥсҳәы ҳабла хәыҷык. Ицәыҩҩажәӡа,
ахықәцә жәытә баашҵас ихыжәжәаны игылоу Бырӡы ашьха ашьапаҿыҵәҟьа ишьҭоуп иара. Аҵаҟа акалҭ инаҿықәсны
ицоит, аӷьӷьа-гәгәаҳәа зышьҭыбжь ааҩуа Бзыԥ аӡиас. Убри
аҳабла ахахьы, ԥыҭк уахьаанаскьо, ицыҩ-цыҩуа ацаҟьа унадгылоит. Иахьа уажәгьы ацаҟьаҿы улаԥш нарықәшәоит, акьыба цымхәрас ишыҟаҵоу мҩашьо, ашыц лабақәа аларҟацааларҟацаны.
…Цәгьарас ирыбжьалаз, еимаркыз здырхуада, еиӷацәа
бааԥсхеит аублааи ԥсҳәааи. Аублаа агатәылантәи ԥсҳәаа
инарықәланы, рырахә-рышәахә рхырцон, рыжәлар тҟәаны,
тәцәас иргон. Рҽеибыҭа ашьха ихыҵны рҿаархон ԥсҳәаагьы.
Аублаа рҳаблак инақәланы, ибылны, иццышәны инахысуан.
83

Ԥхьаҟа урызхәыцыр, шаҟа рыцҳашьарада аҭоурых рхыччазеи аҩыжәларыкгьы. Реиӷара ианасакьаҳәымҭаз, амшынԥсцәаҳа аԥаҩ иаҿаччо ирзыԥшын.
Қәыларак аан, Ԥсҳәытәи хацәа ӷәӷәақәак, хацәа
бзамыҟәқәак, аублаа ирықәланы иахьдырҳәуаз, хәба-фба
шықәса ирҭагылаз, еишьеи еҳәшьеи тҟәаны, арахә ирылацала Ԥсҳәыҟа иаарцеит. Атәра инаганы иҭарҵеит, рыԥсы
ахьынӡаҭоу хақәиҭра рмоуа.
Аамҭа, егьа ихьанҭазаргьы, иқәҳа ицон, ешьеи еҳәшьеи
ирызҳауан. Ахәыӡеи афыӡеи ззырҳәо ақәра инҭагылеит.
Ргәахы ҭнафаауан рыԥсадгьыли изыхшази рышҟа агәхьаагара.
Иналыхәаԥшуаз ахаҵа игәаҭа еилаго дыԥшӡахеит аеҳәшьа.
Лашьа иакәзар, иԥшра-исахьа уханаршҭуа, уаҩы еилҟьак,
гәымшәак иакәхеит. Хәыцырҭас ирымаӡаз – рыԥсадгьыл ахь
излахынҳәышаз акәын. Егьа ҟарҵандазгьы, ԥсыхәа рзамҭеит.
Рыжәлар аублаа ахьынхоз агатәылаҟа мҩа заҵәык акәын
игаз. Уи амҩа шааиуа, Дауы ашьха инхыҵуеит. Уаҟа «агәашә»
хьчауа, еиқәных итәоуп, ахақәиҭра рыцәзырӡыз ԥсҳәаа рыр.
Арԥыс дразҵааит ԥсҳәаа: саҳәшьеи сареи ҳхы
ҳақәиҭышәтәырц, ҳхы злаҿаҳхыша, ишәзыҟаҳҵарц ишәҭахузеи ҳәа.
Убасҟан иахьа уажәгьы ашыц лабақәа зларкьакьоу
ацаҟьаҿы ашьхымза ҭазаарын. Ԥсҳәаа рарԥарцәа аӡәырҩы
адхьымӡӷкыланы рҽыршәахьан, аха иахәомызт, ашьхымза
ахьыҟазынӡа изнеиуамызт.
– Абни ашьхымза иҭоу ацха ҳҿоуҵар, уаҳәшьагьы уаргьы
шәоуҳашьҭуеит, – ҳәа иарҳәеит ԥсҳәаа.
Аубла ҷкәын реиҳа иӷәӷәоу аҵла – ашыц иалхны, ӷьатамакӷьатамак иаҟараны алабақәа ирмазеит. Иааикәыршаны
идҿеиҳәалеит. Ахац дук ааиган, иахьынӡазынаӡоз уиала днықәлеит. Ацаҟьа кылҵәаны, алабақәа налаҵо, џьара
ахаҳә ахала иахьеиҟәжәаз иныбжьаркьакьо, акыр мши
ҵхи рышьҭахь, ес иҟаиҵалакгьы, днеит ашьхымзаҿы. Ацха
ҭигеит. Илбааганы ирҿеиҵеит иаҳәшьеи иареи тҟәаны измаз.
Иаҳәшьа агәырӷьара дыкны дагон ахақәиҭра ҳауит ҳәа.
Ԥсҳәаа ирбеит ари арԥыс имшәаӡо агәы шизҭоу, уаҩы
иимбац хаҵа ӷәӷәак шиакәу. Ари иҩыза ауаҩы доуҳашьҭыр,
ҳаӷацәа, аублаа рҟны дахьнеиуа, хымԥада, драԥхьагылаҩхоит.
Ԥсҳәаа ҳцарҭа-ҳаарҭақәа зегьы усгьы идыруеит, дҩаҳақәланы
ҳанирҵәоит ҳәа рыӡбеит.
84

– Ишәҳәаз ҟасҵеит, ацыӷ ахьзымнеиуаз саҿаланы
ацха шәызҭызгеит. Уажәшьҭа инашәыгӡа шәаргьы шәажәа.
Ҳаушәышьҭ саҳәшьеи сареи, – иҳәеит арԥыс.
– Ашьхымза уҭаланы ацха ҭугазар, џьмак акьатеи зырблакьаз уиҩызоуп, узхара уфеит. Ҳа-ҳа-ҳа! – инеихыччеит ԥсҳәаа.
Аубла ҷкәын дшыржьаз ибагәышьеит. Иԥсадгьыл азхьаара, насгьы уажәы ихыччаны ацаҟьа дахьаҿарҵаз, зегьы изеилаланы, агәаӷ бааԥсы ҵысит игәаҿы. Аха дымчыдан.
Блеихаҟәысрак иалагӡаны, ацаҟьа ахықәцәынӡа деиҭаҩхалеит.
– Бзиала, саҳәшьа! – ҳәа иаҳәшьа иналызҿиҭын, дыууаӡа
дыԥеит хланҵы. Ахра аҵан, ахаҳә хьшәашәа инықәшит ишьа.
Атәреи атҟәареи раҵкыс аԥсра еиӷьазшьаз аубла ҷкәын
унаизхәыцыр, дара ԥсҳәаа ирԥеиԥшхаз атрагедиа зегьы убла
иаахгылоит. Угәы иаанамгарц залшом, абасҟак ахақәиҭра
бзиа избоз, дара ишеилыркааз ала иуҳәозар, атәра аҵкыс
ақәӡаара еиӷьызшьаз, ԥсҳәаа, ахақәиҭра зирымҭазеи, дзырзеилымкаазеи аубла ҷкәын ҳәа. Аха ауаҩы иара имам, иара
ихаҭа дзылхәдоу акәхап даҽаӡәгьы дызхибаауа, даҽаӡәгьы
ицәирӡуа.
АБЏЬАР
Аԥсны дналс-ҩалсны изымбац иззымдыруа иоуп, аибашьра ианалацәажәо, анемец-фашистцәа Аԥсны иҟамызт,
урҭ араанӡа изымааит зҳәо.
Аԥснытәи ақыҭа Ԥсҳәы анемеццәа ирымпыҵахаланы
ирыман. Бзыԥ аӡиас ацҳа хырҵеит, рабџьар рыманы иқәсырц.
Ҳаԥшыхәҩцәа игәарҭеит. Анемеццәа ацҳа ианнықәлоз, ҳара
ҳтәқәа ҵаҟалагьы, хыхь ажәҩанахьтәгьы амца қьоуқьад
рыжәырҵеит. Аибашьра ӷәӷәаҵәҟьа ҟалеит абраҟа.
– Бзыԥ аӡиас шьала иҟаԥшьхеит, – иҳәеит анхаҩы,
зықәрахь инеихьоу Балҭа. Аибашьра агәҭаҵәҟьа далагылан
уи. – Аԥсцәа рыла аҟәара хҟьан.
Анемец изымгеит ашьха қыҭа Ԥсҳәы, избанзар амаҭ абӷа
ԥырҵәеит даҽа ӡиас дук – Волга ахықәан.
Абри сгәалашәан, сазхәыцуан. Ақыҭа агәҭаны, аеродром
азааигәара иҟоу абиблиотекахь снеиуан. Абиблиотекахьча
слыҳәеит аибашьра иахҳәаау, сзыԥхьаша шәҟәык сылҭарц.
85

–Шәара, анемец изымгаз ԥсҳәаа, усеиԥш иҟоу аҩымҭақәа
шәырмыԥхьакәа шәыҟам?
– Анемец фашистцәа ирзымгеит Ԥсҳәы, аха немецк ихала ԥсҳәаа итҟәеит, – лҳәеит абиблиотека аиҳабы. Зҭәымҭа
иҭагылаз ԥҳәысын. Аибашьра ашықәсқәа ирықәшәеит
лхәыҷра.
– Аӡәы ихала ишԥаитҟәеи? – илҳәаз сзеилымкааит.
– Дудыруама, немец шәҟәыҩҩык дыҟоуп, Ремарк ҳәа?
– Дыԥсгәышьеит уажәааигәа. Афашизм иаҿагылоз
шәҟәыҩҩын, – сҳәеит сара. – Иҩымҭа ҳәа кыр шәымазар,
исышәҭ…
– Аочеред уҽануҵароуп. Убри итҟәеит ԥсҳәаа. «На западном фронте без перемен», «Три товарища» ҳәа романқәак
имоуп, ирҳәо уҳәару, ишҩу уҳәару, знык урыԥхьар, даҽа знык
рыԥхьара угәаԥхоит. Очередлоуп урҭ ароманқәа ишрыԥхьо.
Иуасымҳәеи, ргәы хихит, уиаӡәк ихала итҟәеит ԥсҳәаа.
Сара сгәы иахәеит аԥҳәыс илҳәаз, насгьы сгәы иаанагеит: шаҟа иӷәӷәозеи ажәа амч, ашәақьымца мчыдоуп уи аасҭа.
Нҵра аиуам ацәгьара. Адунеиаҿ, зны икәаҳахаргьы, зегь
акоуп аиааира агоит ақьиара, абзиабара. Абарҭ аҩба бџьарс
иныҟәызгаз иоуп изтәу адунеи.
АИМАК
Аԥсыӡқәа ҭроԥуазар ҳәа аӡы цәиаҵәара схыԥшыло, Бзыԥ
ахықәак араҵла ашәшьыраҿы стәан. Кәыбрык иамҵасырцгьы,
аӡы иҭыԥомызт аԥсыӡқәа. Хьҭа иамкуа, мла иамкуа,
ԥшьшьаала, ишьқьыруа рыҩны иҩнан, уи аҩны ашәхымӡ
сызхымҵуа, ааҵра саватәан сара. Иӡса-ӡсо аӡиас ихыз араҵла
ашәшьыра,абӷа шара ҭахәала-ҭахәалон, амахәҭақәа, апҟа
амҵәыжәҩақәа реиԥԥш иаҟьон, иԥрырц аҭахызшәа. Аӡиас
бзамыҟә ишамчыз ашәшьыра иажәлон, имҵарсны иагарц, аха
ашәшьыра еиҭаҵуамызт, ицәышӡа, аӡиас абӷа аҽықәнашьуан.
Ақды хҵәаха ҟәардәс исыман, икәымпылӡа, иҟьаҟьаӡа,
«ашьа» зегьы алабаны акәахьчеиԥш. Схаҭагьы сымҵысӡо,
аиогцәа реиԥш акәын сыштәаз. Абасҵәҟьа стәан уажәааигәа,
уахык зны. Илашьцан, акгьы збомызт. Стәан, сгәаҵан аира
иаҿыз гәҭыха хәыҷык ашьҭыбжь сазыӡырҩуа.
86

Сгәысҽанӡамкәа, схахәы аԥахә аалгеит. Мҵәыжәҩак
ашьҭыбжь саҳаит. Сҽаасырҭынчын, сеиҭанатәеит сымҵысӡо.
Еиҭах схы аԥахә аақәегит. Уи ахәлԥҵыс акәын, уламыс угәаҿы
иҵәахыз, аха ухы уҩах, ажәҩан уаҵаԥш, изакә еҵәа ԥшӡақәоу
икыдлаз умбаӡои аҳәон иара.
Уажәгьы убас сҽырҭынч сыштәаз, хаҳә еиқәаҵәа
хәыҷык иеиԥшха, икаууа ажәҩан акы налшәан, аԥахәҳәа аӡы
иналашәеит. Изакәызеи? Каканк ҿшәазар араҵла? Убасҵәҟьа
иласны иаахәыҵҵәрааит – аӡыча. Уажәадагьы избахьан
араҟа, аԥынҵа хәыҷы ҵәырмаԥсӡа, аҵыхәа патагәа ырқәасқәасуа, амҵәыжәҩақәа ҷыӷрааӡа. Аҩызаки иареи еимарклон абри аҭыԥ. Ауаатәыҩса адгьыл рыӷӷаны ишыршаз еиԥш,
аӡычақәагьы аӡиас ԥыҵәҵәа-ԥыҵәҵәаны ишаны ирымазар
акәхап, абра, сара сахьтәоу, шҭак аҟара аура аманы, абри
аӡыча хәыҷы иатәын. Аҩыза ԥхаҵаны ианканацалак, алаԥш
сныҵашәон сара.
– Ҵәит-ҵәит, ҵәит-ҵәит! Уца-уца, уца-уца! – ҳәа сызҿыҭуа,
ахаҳә инықәтәон. Снаскьаны, даҽаџьара стәаргьы ауан,
адәҟьаҟьара ду, араҟа аҵкысгьы еиӷьыз ашәшьырақәа руарҳал
цәышха икаршәын, аха сгәы иахәон, убри аҭыԥ амакны, сара
сиааины иахьацәызгоз, схаҭа исцәыргахьоу зегьы убри аӡыча
хәыҷы иахҭнысҟьозшәа.
– Ҵәит-ҵәит! Ҵәит-ҵәит! Уца-уца! Уца-уца!
Уи агәаҟра хәыҷы сара сгәаҵәа иазеилыргомызт, стәан
сҽырҭынч, сшьамхы еиқәыршә, сцаӡомеи, иҟоуҵо сымбари
сҳәарашәа.
Макьана аԥсабара азакәанқәа еилызымкаацыз, агәыла
ҷкәына хыш хәыҷы аҭыԥ иқәиҵеит ҳаимак. Шьыбжьон аҩныҟа
сцан, ахәылԥаз еиҭа сҭыԥ аҿы снатәарц санааи, сқыдсаҟә
ыҟаӡамызт. Амца иақәиҵарц аӡәы игеит ҳәа агәра шызгазгьы, снаԥшы-ааԥшуа снеимда-ааимдеит. Аҷкәын хәыҷы
днацәхасны иалаижьзаарын, аӡиас иаманы иахьаанаскьаз,
агәҭаншәа, аӷӷараҿ иқәхеит. Иқәкәашауа уаҟа иқәгылоуп
исыҵаҟьоз аӡыча. Ҳаихәаԥшуа ҳгылан. Иара гәырӷьон, сара
сԥышәарччон. Исыцәшәаны, аԥсыӡ ссақәа акырц хӡаарҟәрыла
азыҟаҵомызт.
Сара сгылан, иара ақыдсаҟә иқәкәашаауан.
Тәарҭа анысмоу, аӡычеиаӡиаси еизныжьны, ахықә
иаваршә, сцеит наҟ, аблақәа сахьырымбаша.
87

АХЬАЖЬ
Иқәрахь днеихьан Ӡыҟә Гьаргәал. Ақыҭа рыԥсаса иманы, Ԥсҳәы ахаҩаӡараҿ дтәан. Акыр збахьаз, акыргьы зхызгахьаз уаҩын. Аԥсҭазара акырынтә алакыҵа мамиқәара
дышҭанарԥшхьазгьы, иара илакыҵа аччаԥшь ацәымӡыцызт.
Ҩызцәақәак сыцны, ҳаԥхьара ҳаманы ҳаиҭааит. Ӡыҟә
Гьаргәал ихгьы дахыхәмаруеит, ҳарҭ, иаахәлар, шьхатәылан,
акәтеиԥш, шьаҿак ззыҟамҵозгьы, алаф ҳалихуеит. Аӡәаӡәала
ҳцәажәашьа убас иҟаиҵоит, ҳазегьы ҳаибарччоит.
Дгәаашәа, уаҟәыҵ наҟ ҳәагьы наиҿыҵҟьеит ҳҩызак.
– Саҟәыҵуама, сара абри азыҳәаноупеи аорденқәа
зсырҭаз, – иҳәеит иара.
– Аицакра азыҳәан аӡәыр аорденқәа ирҭондаз, ахьажь
агәы зегьы чаԥаны иубарын, – сҳәеит сара.
– Аӷа уԥсадгьыл данақәла, уи иҭархаразы,ухы
иаурхәалакгьы бзиоуп,– иҳәеит иара. Баша иажәа ҭлапҟақәаны
исыԥхьаӡеит. Аҭаҳмада мҿык аазгап, иҳәан, аҭыԥ дныҵыҵит.
Дук мырҵыкәа, убас џьмак аҟаабжь геит, хымԥада, амшә рылалеит, ҳҳәан, лаба-еимсы, дасу иҳамԥыхьашәаз шьҭԥааны, аҭыԥ
ҳандәылибарҟьеит. Аԥсасагьы рҳаны иааилаҭырит. Аџьма
ахьыҟаауаз ҳҿынаҳхоны, акәтҵара иаахыԥраазшәа, кәтык
акаркарра иалагеит.
Дыччо ахаҳә даавҵит Ӡыҟә Гьаргәал. Ҳнеихәаԥшыааихәаԥшит, иаҳҳәара ҳҿамшәо. Даҳхыччома ҳәагьы
аасгәахәт.
– Уқьачақьраз иурҭама аорденқәа?
– Иумаҳаӡеи аԥхьан исҳәаз, уԥсадгьыл аӷа данақәла, уи
иҭархаразы ухы иаурхәалакгьы бзиоуп, –иҳәеит еиҭах иара.
Ашьҭахь еилыскааит иҟалаз.
Ԥсҳәы анемеццәа ирымпыҵархалеит. Абз аагатәын.
Ҩызцәақәак наицҵаны дрышьҭырц дрыҳәеит ахьча Ӡыҟә
Гьаргәал. Алашьцара иҽалак, ҩнык ааигәара днатәон. Акы
иаршәазшәа, зны акәтеиԥш дкаркаруан, мамзаргьы аџьмеиԥш
дҟаауан. Анемеццәа ҿаҵахәык ҳауит ҳәа, аӡә даадәылҵны
иҿааихон. Акәты абакаркаруеи ҳәа дшеимдо, аҟыԥҳәа
инаимҵасны, иҿы кьантыжәк нҭарџьгәон. Уи акәхон. Дрыманы
иаауан. Абас иааргаз анемеццәа рзыҳәан акәын изирҭаз уи
игәы икыдыз аорденқәа.
Егьиашаҵәҟьаны, уԥсадгьыл аӷа хәымга данақәла, уи
иҭархаразы ухы иаурхәалакгьы бзиазаап.
88

АШ ЬҬЫБЖЬ
Арахә сыхьчозшәа, аҳәымца еиқәҵаны, Бзыԥ аӡиас
аԥшаҳәаҿы стәан. Аеҵәақәа еилыџьџьаауа, илакә хылԥаха,
ашьхақәеи сареи иаҳхагылан ажәҩан. Сара еиқәысҵаз
амца еибакуа, еицрало алашара анарҭбаалак, рыԥштәхәы
рхыгго, ицәышхон аеҵәақәа. Аха дара аеҵәақәагьы аҵх
наскьацыԥхьаӡа, иаҳа-иаҳа рыԥсы рылалон, ишәпахон, ишапшапуан, ашьха ԥҳәызба лыблақәа реиԥш. Еибымҳәаӡакәа
еицлабрак, еиҵашьыцра шкәакәак рыбжьан сара еиқәысҵаз
амцеи ажәҩан иаҵаԥсаз аԥырӷқәеи. Иаҵахар аҭахымызт сара
снапала исырҿыхаз алашара хәыҷы. Уи схыбаауан. Ахаҳәқәа
ықәрлашаауа, аӡиас иналахаланы ихыҷҷалон. Ажәҩан ахь
иашьҭуан алҩаҵә хәхәаӡа, аеҵәақәа ирҿаршәны, рылашара
хнаашьарц аҭахызшәа. Акәицқәа аҷҷа-ҷҷаҳәа иртҟәацуа, исывахысуан иарашҟа схьаԥшларц. Уи иаҭахын сшьа-сда арԥхарц,
иаҭахын сахьчаларц. Иахьеиқәысҵаз, аԥсы ҭаҵаны иахьысшаз азыҳәан амцабз ырԥыр-ԥыруа, ихьынаауа, исаҭабуа
исеихырхәон. Аеҵәақәа ракәзар, амца схашҭны, дара рахь
снаԥшларц, убас рыҽрыжәпаны ажәҩан иаҵаҵәаҵәеит, кәицк
нузрыламыршәуа.
Ажәҩан сшаҵаԥшуаз, исхашҭит сымца хәыҷы. Сыблақәа
ишырхыҷҷалозгьы,
избаӡомызт
аеҵәақәагьы. Адгьыл
аҽаҟәнаҭхан, аеҵәақәа иҩарылсны, сылаԥш неишьа ахьамамыз, хара-хараӡа, ажәҩан иаҵаланы, иагәылсны акосмос
ахь ицеит, ицаӡеит сыхшыҩ. Алӡынрак ахьҭа иаргәаҟуеит
ақәасаб. Инақәыԥхоит ааԥынтәи мра. Ашәахәа аҽаҭаны ишгылоу иарҭаслымуеит. Иахашҭуеит ақәасаб, абџьар иазқәынҵа,
адгьыл дшықәу ашәарыцаҩ. Гәи-ԥси рыцқьарҭа уахәамак
исзаҩызахеит ажәҩан. Зегьы схашҭит саргьы. Шьыцрак,
ҳарамрак рышәшьырагьы сымԥын иҟамкәа инасԥырҵит.
Ауаҩы инапқәа ирзыԥшуа аҵәа ҟалеиԥш, қьиарала иҭәит
сгәы-сыԥсы. Сыбзиабара смеижьац, сҩыза симԥсахыц, ажәҩан
еиԥш, сара сзыҳәан иразуп, иқьиоуп ауаатәыҩса, хәмгара сзимуц аӡәгьы. Убас еиԥшгьы сгәы иааҭашәеит: шаҟа ибзиоузеи
ажәҩан аҵаулара абасҟак ҳәаак ахьамаӡам. Ахшыҩ шнеиуа
баагәарак инадгылом, ицоит иахьынӡазымааԥсо. Издыруада,
убри акәзар изыбзоуроу ауаҩытәыҩса иқьиара, ицәгьара, ибзиабара, ицәымӷра, акосмос еиԥш, ҳәаак ахьамам…
Хәыҷы-хәыҷла, шьыжьтәи наҟәҵас зегьы насхыҵын,
даҽа цәаныррак самҽханакит. Азнык азыҳәан исзеилымкааит
89

изакәыз. Ашьҭахь, сгәы абжьы сшазыӡырҩуаз, сыбла иаахгылеит аеҵәақәа, инахараны иааҩит арҩаш ашьҭыбжь, иҩарҩарит
аты, ишамшамуа, ашьхақәа иҩархыкны, иаацәырҵит амза. Адгьыл ахь, сара сышҟа ихынҳәит сыхшыҩ. Схәыцра хьанҭаӡа
иҩасықәыӷәӷәеит. Адгьыл ҭбааҭыцә ду, ҳәаа змаӡам акосмос…
Урҭ раасҭа, сара убасҟак схәыҷны, убасҟак сымчыданы схы
збеит, ашышкамс аҵкыс сеиҵаны, аҭәыц аҵкыс сымчыданы.
– Иараби, изакәызеи! –сҳәеит сыбжьы аарла иҭкаауа.
Сгәахы еидыӷәӷәалеит.
Сҩагыланы сыҳәҳәар!..
Кьанҿаак саҟарамкәа, аҟәара иқәыршәу ԥслымӡакгьы
саҩымсуа, аҵх сшагәыларшәыз, хараӡатәи иааҩын, бжьык
слымҳа иааҭасит. Иааигәахо, иааигәахо мацара, «ажжы»
ахга, ашьҭыбжь ашьхақәа инархыҩит. Сшацәшәа-цәшәоз,
ишысҭахӡамыз, ашьшьыҳәа схы сааҩахан, ажәҩан снаҵаԥшит.
Хараӡантә, ахрақәа ирныҩыз ҿыҭбжьҵас, иааҩуан аҳаирплан
абжьы. Сылаԥшгьы нақәшәеит: аӡыркәи иаҩызаха, амца акуаицәо, аеҵәақәа ирылаланы инеиуан. Аихымцеи ашьанҵеи
еинырҟьазшәа, аеҵәақәа ирҿанаԥсоит ацыԥхьқәа. Иаҳаиаҳа, игәышьҭыхгаха иӷәӷәахоит уи ашьҭыбжь. Ибӷало ԥашәк
имԥыхьашәар еиԥш, аҳаирплан ашьҭыбжь сахьнҳалеит сара.
Сахьынҳалеит аеҵәақәа ирылаланы инеиуаз ауаҩытәыҩса
ихшыҩ. Абжьааԥны исзымычҳауаз, исцәымӷыз ашьҭыбжь
хыҭҟьага – уажәы исзыҟалеит иԥсеиқәырхаганы.
Дгьыли жәҩани среиканит, срацлабит. Абан, сыхшыҩҳаирплан ахьнеиуа аеҵәақәа ирылаланы. Сыбжьы ҩҭызгеит:
–Ашьхақәа, амшынқәа, ашәаԥыџьаԥ… Абӷацымкыра
иаҿоу ақәасаб инаркны, агаҿа цәҳәыраҿ иҳәырҳәыруа
аԥслымӡара илоу ашышкамс аҟынӡа, зегь аҳас ишәымоу
сара соуп, сара! Аха сара ԥсыс исхоу шәара шәоуп. Шәарҭ зегьы шәсыманаҵ сҟалоит сара. Убри ашышкамс ҳәырҳәыруа
аԥслымӡра иланаҵы, сшьапқәа ӷәӷәа-ӷәӷәа иргыло, адәы
сықәуп саргьы. Шәара шәсыманаҵы, сара суаҩуп.
Шәӡырҩы! Урҭ сыманаҵы, сара сгәы аҵкыс уҵаулам, уара,
акосмос! Сара саҵкыс шәзылашом, шәарҭ аеҵәақәа!
Ԥсҳәы, 1969–1971

АОЧЕРКҚӘА
АХЬШЬЫЦБА ГӘЕИЦАМК
Амӡырхаҿы ахәыҷқәа рацәаҩны еизаны ихәмаруан.
Акраамҭа џьит ҟаҵо, иаҵахаз аҵәыргыла дахдырԥон. Мери
хәыҷы лҩызцәа дрылҵны дтәан, ақьаад иалхны акы аҟаҵара
даҿын. Аҵыхәа хыргьежьааны, амҵәыжәҩақәа аҭаны лҩызцәа
рыцыԥхьаӡа аҳаирпланқәа ҟалҵеит. Зегьы рҳаирплан
хәыҷқәа аанкыланы акәасқьа абарҵа иҩыхәнан, еибарччо
инықәгылеит. Мери илкыз аҳаирплан азқәаҿы ауаҩы исахьа
аҭан ақьаад ақәӡахын. Арҭ еицлабны идыршәуан реиҳа зтәы
хара ицо ҳәа. Мери лҳаирплан аҳауаҿ инхагьежьын, нас маҷк
иҩхало, зегь реиҳа ихараны инкашәеит.
–Сара стәы раԥысит, –лҳәан дгәырӷьаҵәа абарҵаҿ
дахьықәгылаз дууаӡа дыԥеит. Нас «аиааира ду» лзыргаз
лқьаад ҳаирплан аашьҭыхны иналгәыҵалкит.
Ас ахәмарра ишаҿу, аџыртә ԥсаатә ажәҩан иагәыҵаланы
ианаархалалак, Мери лылахь лқьаад ҳаирплан наԥыракны,
дшаҵаԥшуа инахысны ицон. Уи имҵарсны илцәагон аҽынтәи
лгәырӷьа-ччара. Даақәыԥсычҳаны, сзыҟаларымашь мышкы зны абанс ажәҩанаҿ сԥыруа? Заҟа насыԥ бзиа имоузеи уи иақәтәоу ҳәа дхәыцуан. Иахьеи уахеи илыцрымҵуа
ихәыцраха, ҭаха лымҭо, лгәы иҭыхон уи дшыхәыҷыз бзиа илбахьаз аԥырра.
Есааира мшызҳа илызҳауан ларгьы. Акрааҵхьан,
Аԥснытәи акомҿарра аобласт комитет амаӡаныҟәгаҩ икабинет аҿы дыҩнагылан заура уамак иаҩцацәамыз ԥҳәызба
ԥшӡак.
–Аԥырра еиҳа еиӷьабшьома Мери, ашәаҳәареи
акәашареи раҵкыс? –иҳәан арзаҳал хәыҷы иналгаз данаԥхьа
иааџьашьаны дналҿаԥшит амаӡаныҟәгаҩ.
–Сшәыҳәоит шәсыцхраарц, аҩнгьы исызрашәҳәарц, –
лҳәан Мери лыблақәа аҳәара хыҳәҳәыла дындәылҵит.
91

Абри ашьҭахь Мери днеит Нестор Лакоба иҿгьы. Уи, – бца
аҩныҟа, излалшо ала ҳбыцхраап ҳәа шлеиҳәаз лгәалашәоит
лара уажәгьы. Уи ҳара ҳахьлыҿцәажәоз ус лҳәеит: –Нестор
Аполлон-иԥа Лакоба иҿы сара саныҟаз адырҩаҽныҵәҟьа
саб диԥхьаны дигеит. Исыздыруам иеиҳәаз, аха убри нахыс саб иҭахын дсыцхраарцы… Сан дычмазаҩны дышьҭан.
Саб, аҳақьым ҵара сцозшәа лаҳәаны, дақәиршаҳаҭит
аҵарахьы сдәықәҵара. Еиҳарак ҳзыцәшәоз ҳанду лакәын.
Уи лажәақәа сгәалашәоит: «Аԥырра аӡӷаб иабалусу, избахьада аӡӷаб аҳаирплан дақәтәаны. Аӡӷаб илусу аҩноуп, знык
днаумпыҵшәар, иӡыз аӡәы диҩызоуп» ҳәа.
Абри аамҭазы Мери лышәҟәқәа аларҵахьан аԥырҩцәа
Батаитәи рышкола П.И. Баранов ихь зху ахь. Дук мырҵыкәа
иара убри ашкол дагьҭалеит.
«Саԥсахааит уара уԥҳара!» – лҳәалон Мери гәаныла
Аԥсны аныгәхьаалгалак.
Ныҳәан, Аԥсны Асовет мчра шьақәгылеижьҭеи 15 шықәса
ахыҵра азгәарҭон. Ари аԥсуа жәлар рныҳәамш аҽны Аҟәатәи
аероклуб имҩаԥнагараны иҟан аҳауатә парад. Аероклуб аҟны
еиҳабыс аус иуан аԥырҩы Азиз Аҩӡба.
Аныҳәа азгәаҭаразы еизаны иҟан акыр зхыҵуаз
аҭаҳмадацәа, аӡӷабцәа, аҳәса, арԥарацәа. Аԥырҩцәа адҵа роура иазыԥшны иааин иаагылеит.
– Дад, сыбла сажьоу, мамзар абни аԥырҩцәа ирылагылоу дыӡӷабума? – иҳәан Мери инапы налықәикит ҭаҳмадак.
Усҟан Мери аинструктор аԥырҩыс араҟа дааны аусура далагахьан. Аероклуб аҿы иазыҟарҵон аԥырҩцәа, аштурманцәа,
атехникцәа, ашьҭахь урҭ рышьҭуан ашколқәеи аучилишьчеқәеи
рышҟа, рҵара аздырҳаразы.
Мери аҳауахь лҽышьҭылхаанӡа гәыԥҩык аҭаҳмадцәа налыдгылеит.
– Дад, бара баԥсыуоума?
– Ааи, акыр шәҭахызма?
– Мап, дадхеит, абра уажәраанӡа еимаҳкуан, ҳбазҵаарц
акәын…
– Дад, бара бхала бгәы иҭоума аԥырра?
– Ааи, уажәыҵәҟьа, адҵа шаасоулак.
– Уахь џьара арԥыск дҭатәазар акәхап, –иҳәан, аӡәы
лҳаирплан дназыԥшит. Урҭ агәра шырзымгоз анылба, инаганы
аҩнуҵҟа иҭалырԥшит.
92

–Быԥсынҵры духааит, дадхеит, ԥхыӡгьы избахьадаз
ҳаԥсуа ԥҳәызба ажәҩанаҿ дԥыруа.
Ус Мери дақәиҭхеит апарад иалагаанӡа аԥырра.
–Аӡәыр ишәҭахызар шәақәтәа, уажәыҵәҟьа сеиҭатәоит, –
аҭаҳмадцәа инарыдылҵеит Мери
– Зхы иагу дызусҭада, аӡӷаб лыгәра ганы аҳаирплан
дақәтәартә, –иҳәеит ҵаҟа дынкаԥшын аҭаҳмадцәа руаӡәы.
– Дадхеит, ари ҽума, ушнақәтәара?.. –ҿааиҭит даҽаӡәы.
Мери лџыртә ԥсаатә шьауардынҵас иҩышьҭԥраан
иҩхалеит. Аԥшыха рибамҭо иџьшьаны илыҵаԥшуан зегьы.
Дтәарацы лҽыларҟәуа, аҿанаалырха, – шәааскьа уара арахь,
шәаԥырҵ, ҳаи, анцәа иныс дышкаҳауа, – иԥшуан аҭаҳмадцәа
рыхқәа шьҭыхны. Ус лҳаирплан аақәыргьежьааны днатәеит
Мери.
– Зхы џьбароу аҽ уаргьы ас иузынкыларым, –рҳәеит
џьоукы.
Шықәсык ааҵхьаны еиԥш Аҟәатәи аероклуб ашә анадыркы ашьҭахь, Мери дҭалеит Жуковски ихьӡ зху академиа. Актәи акурс аҿы дыштәаз иреиӷьу аԥырҩцәа ҳәа Мери
днарылаҵаны 9-ҩык дәықәырҵеит Ленинградтәи Арратә
Медицинатә Академиа ашҟа.
Академиаҿы аҩбатәи акурс аҿынтә ахԥатәиахь диасуан лара. Ишԥалҭахыз аҵара далганы ҭынчла лыԥсадгьыл ду
дахаԥырларц, ашьха ԥагьақәа ирааӡаз, Нарҭаа ргәашьамх
зҵоу агәеицамк ԥҳәызба! Аха аибашьраамҭа лыхьӡеит.
Аибашьра аԥхьатәи ашықәс аан, Ленинград дыҟан Мери.
Абраҟа уи раԥхьаӡа далаԥшит ауаатәыҩса ршьа. Уи Ленинград аиқәырхаразы деибашьуан хеигӡарак ҟамҵо. Лара
лааигәара аӷацәа ԥиххаауан шәара зқәымыз аснаипер Михаил Цәышба. Уи ихымҭа 152-ҩык аиргеит. Уи лгәы арӷәӷәон
лымч иацнаҵон Мери.
Аԥсадгьыл ашәарҭара ианҭагылаз аамҭазы иреиҳаӡоу
акоманда ҟаҵара априказ ала еиҿкаан ҷыдалатәи аҳәсатә
авиациатә полк. Уи аполк хадас даман Асовет Еидгыла
афырхаҵа Марина Раскова. Авиациа бзиа избоз аӡӷабцәа уи
лполк алалара разҟыс иршьон. Уи ахьгылаз Пермҟа дышьыҭын
Меригьы. Уи дызлаз аполк алшара есааирагьы иазҳауан.
Иагьа хҭыс уадаҩ дрықәшәазаргьы, Мери лзыҳәан
хашҭшьа ақәым раԥхьаӡатәи аибашьратә дҵа аныналыгӡоз.
Аҵхлашә еилаҳанто аԥсабара ишахатәазгьы, уи лаамҭа
иахмырԥакәа лыдҵа нагӡаны дхынҳәит.
93

Крым иақәлаз аӷа, жәҩангәала ааха ӷәӷәа анилҭоз Мери,
мшынла деибашьуа днеиуан аԥсуа патриот, Асовет Еидгыла Афырхаҵа Ражьден Барцыц. Амшын еиқәа ацәқәырԥақәа
аӷа ишьала изырхәашьуаз Барцыц иӡбахә гәыҟаҵаган Мери
лзыҳәан.
Хашҭра зқәым Керчтәи аибашьра лгәалашәо, Мери ус
лҳәоит: «Еилкаатәын, ҳаирпланла ахсаала ҭыхтәын аӷа реиҳа
ибазақәа ахьыҟаз, имч ӷәӷәара аҭыԥ гәаҭатәын. Уи анагӡараз
аԥырра лабҿаба аԥсра аԥылара иаҩызан. Аха уеизгьы уи
анагӡара алыршатәын хымԥада. Аштаб аначальник ҳара
аԥырҩцәа дааҳалагылан: –еҳ, рацәа шәыӡӷаб гәы ашәырԥшит
акәу, аӡәгьы ишәзымгәаӷьӡои нас уахь ацара», –лҳәан дыччо
днаҳахәаԥшит…
–Сара схы иадысҵоит уи анагӡара, азин сышәҭ анагӡара, –ҿаалҭит Мери. Мери лмашьына аҳаирплан адҵа анамаз
инақәыршәаҵәҟьаны амҩа иқәлеит, иагьижәлеит ӷәӷәала
аӷа. Аҳауа бааԥсқәа шыҟазгьы, абри ауха Мери илымаз адҵа
ишахәҭаҵәҟьаз иналыгӡеит. Уи ашьҭахьгьы Мери лмашьына
акырынтә инанагӡеит акомандаҟаҵара аҟнытә иаиуаз адҵақәа.
Мери лҩызцәа бзиа дырбон лгәымшәаразы, лыԥсадгьыл ахьчара лхы ахьахҭнылҵоз азы. Ҽнак, Мери азин лоуит ашьыжь
дыԥрырц. Лџыртә ԥсаатә аҳауаҿ иқәырхәмарааны дааины
лполкаҿ данынатәа, лҩызцәа рылахь еиқәшьшьы иналԥылеит.
Аӡәгьы игәаӷьны илзымҳәо иналдыркит шәҟәы бӷьыцк. Уи
иаҳәон «Пашковсктәи астанциа ахьчараан дҭахеит Мери башьа Шьали».
Азныказы иаалашьцазшәа лбеит, лылаӷырӡқәа ҭҩыруа.
Ааи, уи лашьа гәакьа дҭахеит, ишԥалурыз, дылгәырҩон,
дҵәыуон, аиаҳәшьа аиашьа изы лгәыбылра заҟаразыз… лара
дызлаз аполк ахьгылаз иацәыхарамызт, лашьа дахьҭахаз.
Мери дцеит лашьа дахьжу инышәынҭра ашҟа. Лылаӷырӡқәа
лгәаҵа иҭаԥсо, акраамҭа аиешьаратә нышәынҭраҿы дгыланы
дхәыцуан, гәаныла ҭоуба, уа лашьа ишьа шылуала.
Аӷа ицәымӷра, игәаӷкра зда царҭа амамыз ала Мери лгәы
иҭашын.
Аӷа абомба иқәжьразы адҵа лыман уахык дыԥрит
Мери. Бзанҵык аԥсра иацәымшәацыз Мери лыдҵа нагӡаны
дшааиуаз лҳаирплан аӷа ибзарбзан-хы ақәшәан, амцаԥшь
аҽакәыршаны ишагәылакыз хланҵы инҭалеит.
Убысҟантәи лкаҳара иахҟьаны Мери акантузиа ӷәӷәа лоуит. Убри иахҟьаны ԥшьымз аиарҭа даман.
94

Рославль ақалақь аӷа абомба ақәыжьра даҿын. Уа ҽнак
Мери дахьышьҭаз ашә ааимԥааны дааҩналеит арԥыс наӡаааӡак,ижәҩахырқәа ҳаракӡа,шьауардынҵас иблақәа ҭыԥхаауа.
Азнык азы дылзымдырӡеит. –Мери ибыхьзеи, Мери гәымшәа?
–иҳәан лаԥхьа ишьамхы нарсны дааигәыдиҳәҳәалеит. Уи
аҵара илыцҭаз, аха аибашьра иалагеижьҭеи илымбацыз М.
Аџьба иакәын.
– Ари ақалақь анемеццәа рымпыҵахалара иаҿуп. Аха
бымшәан, сара уажәыҵәҟьа бызгоит, – иҳәан дындәылҵны
дцеит.
– Исгәалашәоит, хәыҷҵас сиарҭа саагәылганы иҳаирплан
аҿы саннеигоз, ашьҭахь санааԥш сахьымнеиӡацыз қалақьк
аҿы сышьҭан, –лҳәеит Мери уи ахҭыс лгәаларшәо.
Лхьаақәа дыриааиуа дшыҟалаз еиԥш, Мери ԥсшьара
дшыршьҭуазгьы – илымукәа, дызлаз аполк ахь дхынҳәит. Уи
илдыруан лыԥсадгьыл ахақәиҭраз ишгәаҟуаз, лара лыхәҭаагьы
хәарҭара шалаз.
Керчи Тамани рхы рақәиҭтәра анаҩс, Мери лполк ахь
даныхынҳә дрылахәын Симферополи, Иалтеи, Новороссииски ақалақьқәа рҿтәи аибашьрақәа. Зны аԥшьбатәи аҳаиртә
дивизиа акомандир Вершинини Амшын аҿықәаҿтәи ар ркомандир И. Петрови, Мери Аҩӡба даарыԥхьан илыдырҵеит
анемеццәа раԥхьатәи рхысра лара илыдылкыларц. Уи
лџыртә ԥсаатә иадыз адҵа ҟазарала иналыгӡеит. Ашьҭахь
адырра злаҟаҵаз ала, аӷа акыр ипулемиоттә ҭыԥқәеи убас
егьырҭ ирыӷәӷәарҭақәеи еилаҟәыбаса амца рыцрарҵан. Уи
аамҭа иалагӡаны лҩызцәагьы ацхыраара иҟарҵаз ала уа
ижәылаз ҳархәҭақәа руакы еиқәырхан. Абра иаалырԥшыз
афырхаҵареи, уаанӡатәи леибашьратә дҵақәа рынагӡареи
азгәаҭаны, Мери илаҭәашьан Аџьынџьтәыла еибашьра дуӡӡа
аорден Актәи астепен. –Бхаҭа бышәагаа маҷны, арахь бгәы
ҳамҭаԥсараха, ари аибашьра нҵәаанӡа акыдҵарҭагьы боуам, –иҳәан даахыхәмарны, лнапы рыӷәӷәаны иаанкыла,
Мери аҳамҭа налиркит асовет Еидгыла Амаршал Василевски.
Аԥырҩцәа – аӡӷабцәа ргәы еицҳауа, ақәыларазы адҵа анроуа
ҳәа иԥшын. Анемеццәа равиаполк Керч азааигәара игылан.
–Мери, бара бымала бцарцы ибыдысҵоит аӷацәа раеродром абомба ақәыжьразы, –адҵа лоуит акомандаҟаҵаҩ
иҟынтә. Лыдҵа акыр ашәарҭара змаз, анагӡара ианаам­
ҭаҵәҟьаз иақәыршәаны дҩышьҭыԥрааит. Керч дҩахыԥрааны,
95

азааигәа­хара далагеит. Аӷа иаеродром лхы ақәкны лҿы­
налхеит. Уи дана­зааигәаха, адырра рылҭеит ддыртәаразы.
Анемец­цәа еигәырӷьеит асовет ԥырҩы иҳаирплан мҵарсны
изқәымгәыӷӡоз рзыҟалеит. Еишьҭарххны абомбақәа иаҳа аԥсы
ахьҭаз иақәлыжьит. Аилаҩынтра ҟалеит, амцаԥшь ҩхатәалеит.
Рҽеибыҭаны ахысра ианалагоз лара лышьҭахьҟа акыр дааскьахьан.
Убри аухазтәи лфырхаҵаразы илырҭеит Аџьынџьтәылатәи
аибашьра дуӡӡа аорден Аҩбатәи астепен.
Ашьҭахь Мери дызлахәыз аполк аанҿасрада идәықәлеит
ԥхьаҟа. Уи ԥымкрада ацхыраара ҟанаҵон Варшава ақалақь
ахы ақәиҭтәра аан. Польша аҳҭны қалақь аԥсуа хьшьыцба лџыртә ԥсаатә ахаԥыруа ианахаз, Будапешт ақалақь
аҿы, ахәра зауз асоветтә еибашьҩцәа ацхыраара рыҭауа,
лыԥсҭазаара дамеигӡо далан Макбулиа Адлеиба. Уи напхгара азылуан асанитартә взвод. Лвзвод алахәын Венгриеи, Австриеи рхы рақәиҭтәра аан, уи ашьҭахь Карпаттәи ашьхақәа
ирҿысны мраҭашәарахь ицон.
Варшаваҟынтәи Мери дызлаз аполк наӡеит аӷа иҭыҩра
Берлин аҟынӡа.
Аӷа иҿагыланы ақәԥараҿы агвардиа алеитенант Мери
Аҩӡба аибашьратә дҵақәа нагӡо, 477-нтә дԥырхьан. Уи аӷа
иқәлыжьит 64 нызқь 365 килограмм абомба.
Иааит милионҩыла ауаа ззыԥшыз аиааира амш.
Зеиҩызара аибашьра амца иаӡрыжәыз апатриоткацәа
реиԥырҵра аамҭа ааигәахара иаҿын. Рымаҭәақәа еиқәршәаны,
рхатә ҩны ирзаҩызахахьаз рџыртә ԥсаатәқәа ргәы рызхьаауа, рыҩныҟа, рҭаацәа ахьырзыԥшызахь амҩа инықәлеит.
–Акыр иаԥсоу аҩызцәа, абар ҳаиԥырҵуеит, аибашьра
аамҭа аан ҳаидгыланы ҳшықәԥоз еиԥш, аҭынчра аамҭазгьы
ҳаԥсадгьыл
аршәҭкакаҷразы,
амчхара
арыӷәӷәаразы
ҳақәԥалап. Ҳаихеибаршҭрым. Мҩамш! –лҳәеит аполк командирс иамаз С. Бершанскаиа.
Мери дахьгылаз, –есышықәса шәнеила Аԥсныҟа,
шәазнеила амреи ашәҭқәеи ртәыла, сыԥсадгьыл, асас изыҳәа
згәашә аарту ахь, –аалгәахәт.
Убысҟан излашьҭырхыз ала, есышықәса маи 2 рзи ноиабр 8 рзи арҭ аибашьра аветеранцәа, аԥырҩцәа аҳәсақәа
еиқәшәалоит Москва атеатр ду аҿаԥхьа асквер аҿы.
96

Игәылҵыз ааԥын гәил еиԥш, ишәҭуа Аҟәа ақалақь аҿықә
ахьарч ҳәа амшын иадҽырбалоит. Уи ахықә даваланы аҳауа
цқьа гәырҭәылаа иналбаадо днеиуеит. Иара абас аҟаларазы
ашьа казҭәахьоу, аџьабаа ду збахьоу аԥсуа ԥҳәызба –
аԥхьаӡатәи аԥырҩы Мери Аҩӡба.
1957

АУАҨЫТӘЫҨСА ИШЬА
Хәылԥазхахьан ари асалам шәҟәы ансоуз. Аконверт
снахәаԥшит иахьынтәаауаз. Ааигәа зысалам шәҟәы смоуцыз
Москватәи сҩыза иҟынтә шакәыз аныздыр сеигәырӷьаҵәа
иаахсыртлеит. Сгәабзиара даназҵаа ашьҭахь, абар уи
ииҩуа… «Уажәы ааигәа сара сыҟан Асоветтә Ар Рцентр музеи аҟны. Убра иҟоуп «Ленинтә комҿареидгыла аҩбатәи
Аџьынџьтәылатә еибашьра дуӡӡа аан» ҳәа аҟәша. Асалам
шәҟәы излансырӡаларызеи укомҿареидгылатә билеҭ угәы
иадҵаны абри аҟәша уанахәаԥшуа ушыҟало! Убла иаахгылоит Краснодонтәи агвардиа қәыԥш иалаз акомҿареидгылаа
аҷкәынцәа, аӡӷабцәа. Ҳкомҿареидгыла аҭоурых хьӡырҳәаганы
иҟазҵаз ҳақәлацәа ашьа зыхьтатоу рымаҭәақәа, рпатреҭқәа,
рфырхаҵара атәы зҳәо адокуметқәа. Схәы-сжьы қақаӡа еилагыло сышрыхәаԥшуаз абар ассир… Абарҭ рыгәҭаҵәҟьа икыдыз асолдаҭ-аибашьҩы ипатреҭ аҵаҟа снаԥхьеит: «Алықьса
Ешба». Икыдуп икомҿареидгылатә билеҭ апатреҭ ақәҭыхны.
Уи абилеҭ аномер аарла еилырго, унацәа нҭашәаратәы
икылжәоуп. Ихьӡи ижәлеи, дқәыԥшӡа акомҿареидгыла
даналалозтәи ипатреҭ уҳәа игәахы шьала ишәуп. Ари еиԥш
афырхацәа рыгәҭа ҳ-аԥсуа ҷкәын ихьӡи-ижәлеи анызба, азнык сеигәырӷьеит, аха ашьҭахь сылабжышқәа нхаҟәҟәало
рыцҳашьарак сгәы иааҵалеит. Суҳәоит, сҩыза, иаарласны
исзеилкаа уи ифырхаҵара Аԥсны ирдыруоу, насгьы иԥсы ҭоу
иҭаму. Абарҭ ажәабжьқәа анҵаны ашәҟәы сызҩы».
Сеиҭанаԥхьеит Ешба иӡбахә ахьаҳәоз. Дызусҭада ари
афырхаҵа? Уи нахыс илахьынҵахазеи?
Ауха уеизгьы ихәлахьан. Адырҩаҽны ашырԥаз инаркны
сыҿҟьаса, дыздыруаны иаасԥылалак сразҵаауа Аҟәа ақалақь
сналалеит. Амузеи… Анаука аусзуҩцәа… Ешба дыздыруаз
97

аҩнаҭақәа. Аҩнқәа рномерқәа снарыхәаԥшуа саныланы
снеи­уеит Алықьса Лашәриа иулица. Сгәы сҭацәажәоит: «иудыруама уара, абри аулица, зыхьӡ ахау апоет игәеисшьаз?» Уи
рдыруеит игәеисра ззынижьыз абарҭ аҩнқәа рҿы иҩноу ауаа
рҳәошәа аулица аҿықәқәа ирықәеиҭаҳау ашәҭқәа ишәҭышха
игәылҵны апоет ихьӡи ижәлеи ахьадҩылоу рҽынахыршьуеит.
Егьа дгәырӷьарын уи сара сзышьҭоу афырхаҵа иӡбахә идыруазар, иагьа ашәа ссир изиҳәарын! Аулица аҽаархәан ашьха
иҩаҿалеит.
Ашә снас-насит. Иаалыртит зхахәы ашлара ааланаԥсахьоу,
зышәагаа иаҩцацәам ԥҳәыс быргк.
– Саҭамыз, шәара шәоума Қсениа Шьаҳан-иԥҳа?
–Ааи, нан, сара соуп.
Саԥхьа астол дадтәалоуп Алықьса Ешба иан. Аҭӡамц
аҿынтә иҳахәаԥшуеит асолдаҭ ипатреҭ. Акраамҭа исзыгәаӷьуам
сызнеиз аҳәара.
– Абри зпатреҭда, Қсениа Шьаҳан-иԥҳа?
– Сыҷкәын заҵә ипатреҭ ауп.
Иӡбахә алацәажәара дналазгалеит.
– Шамаха ицәырызгалом, нан, аха уансыҳәа… – Лҳәан
ашәындыҟәра ашә аартны дынҭаԥшит. Ацаха ԥшқа акәырша
еиқәԥах иҿаҳәаны саԥхьа иаақәылҵеит абла аҷыцеиԥш
илыхьчоз салам шәҟәы гәарҭак. Акакала иаасыртуеит
аамҭа иаражәны зҩырақәа аныҵра зҽазызкхьоу афырхаҵа
ихьӡырҳәагоу, имҩа атәы зҳәо ашәҟәқәа, адокументқәа…
1944 шықәса алагамҭазы…
Гәыԥҩык автоматчикцәа ашкол азааигәара ҩнык
рҽааваркит. Рҿаԥхьаҵәҟьа ҩынҩажәаҟа шьаҿа рыда
бжьамкәа иааигәаны игоуп ақәыц аанда, уи инхыҵыр – аӷа
иҭабиақәа. Иааиқәмтәаӡакәа жәаҩа уахи-ҽни аиҿахысра…
Анемсаа хацәынмырха иажәлоит, аха ахы рыцәнахьчартә акгьы иалаҟаӡам аҩн хәыҷы, ибаагәараха игылоуп. Уи аҭӡамцқәа
аӷа дызмыхәо цаҟьахеит.
…Февраль мза 18, ашьыжь шаанӡа гәыԥ-гәыԥла
рыҽшаны анемсаа ари аҩны хәыҷы еиҭақәшеит. Аиҿахысра,
ҵыхәаԥҵәарада аиҿахысра… Маҷк иааԥсеивгарахеит.
Аха уи ааиқәтәара ихы иаирхәеит аӷагьы, еиҭа джәылахт.
Амацәаз еиԥш ирықәшаны автоматчикцәа рыгәҭыларкит аӷа
исолдаҭцәа. Реиҳараҩык ахәра ӷәӷәақәа роухьеит. Напхгара рызҭо агәыԥ акомандир асержант еиҳабы Хитренко ахы
иқәшәеит, аха ашьа иҵкьасо дахькажьызгьы иҩызцәа ргәы
98

рыӷәӷәо аӷацәа амца рыжәиҵон. Ахәра ӷәӷәа иоуит апатрона рызназгоз Чаплин. Уи дыхәны дшыҟаз ииулакгьы дҳәазо
акомандаҟаҵара апукнт аҟынӡа дааины иреиҳәеит ацхыраара анырзыҟамҵаха рҩызцәа шҭахо. Акомандаҟаҵара апункт
аҿы асержант Кириенко гәыԥҩык ар иманы дцарц адҵа иоуит.
Аҩны иазааигәахеит. Еимаҳаны илашьцоуп. Аҩны аҿынтә хысыбжь заҵәык ауп иааҩуа. Ихәра аҿаҳәара зылшаша зшьапы
иқәгыло уаҩ дыҟам, абар инҵәоит ипатронақәа, аха изаанхаз деиҷаҳауа дхысуеит имала. Ацхыраараз инеит. Уи зымала заҵәык абырсҟак еибашьуаз Алықьса Ешба иакәын. Ахы
ақәшәеит ишьамхы адырдха, аха ишьамхқәа иҵамҟәалеит,
ахы ақәшәеит инапы, инацәа ду иара итәӡамызшәа иамнахит, аха иавтомат аҵхара иаҟәмҵит иаанхаз инацәкьарақәа,
ахы ақәшәеит игәышԥы, аха ус имариам ашьхауаҩ игәеисра
аиқәтәара…
Иҩызцәа наидыххылан дкаҳаанӡа рнапы данҵаны дааныркылеит. Исолдаҭ маҭәақәа ирылыжж ицоит игәышԥы
иалҵуа ашьа. Иҳәынҵәрақәа ажәжәаҳәа инԥдыртлеит,
иџьыба
инҭаԥшит ишәҟәқәа ҭыргарц –«Шәаламкьысын
скомҿареидгылатә билеҭ, ашьа иагаргьы уи уа сгәы иадзароуп». «Иҳаԥсахып, Алықьса, аҿыц узылаҳхып» – иаҭаркуеит
иҩызцәа.
– Мап, аҩызцәа, ари, – игәы инапы адырӷәӷәала иааникылеит, – сара Аԥсны исырҭеит, уи аахыс ҳаицеибашьуан.
Аиааира ҳаманы ҳаицыхынҳәыроуп. Иаргьы саргьы ҳагәқәа
еицырхәт, аха…–иажәа анагӡара имч азымхеит. Уи нахыс
акгьы игәалашәом. Игәалашәом иҩызцәа рнапы данҵаны
дшыргаз, дахьыргаз. Агоспиталь… агәҭа иақәшәарц сантиметр
заҵәык агны ахы иахәыз агәы ахәшәтәра…
Саԥхьа астол иқәуп жәаф шықәса раахыс ауаҩытәыҩса
игәахы ашьала ишәу акомҿареидгылатә билеҭ. Абар уи иацны
иҵегьгьы иџьыба иҭақәаз… Дшыхәыҷӡаз зыла деиҭымхаз иаб,
иан Қсениа Шьаҳан-иԥҳа рпатреҭқәа, зыбзиабара ԥсымаӡан
иҵәахны имаз аԥҳәызба дидыртәаланы ипатреҭ, асалам
шәҟәқәа, зегьы ашьа рхьшы ирылҟьаны ицеит ахы, аха урҭ еицырыхьчон издыз асолдаҭ игәы..
Ахәларахь инеихьеит, аха сызрылҵуам ихьӡырҳәагоу
адокументқәа.
Ақалақь аҿы амаҵура иалоу русура аамҭа нҵәоит
уажәшьҭа. Исҭахуп Қсениа Шьаҳан-иԥҳа слазҵаарц: «ма дахь­
ҭахаз, иҭахашьахаз акгьы шәмаҳаӡеи?» ҳәа, аха исзыгәаӷьуам.
99

Ларгьы сқьышә иқәыххуаз азҵаара лдырызшәа дындәылҵит
адокументқәеи сареи ҳааизныжьны. Абас инҵәама нас ари
афырхаҵа имҩа? Схы азҵаара иасҭаз аҭакс: «Москватәи
ашәҟәы аазышьҭыз сҩыза, ари иаԥхьо аԥхьаҩцәа, сара уи
иҭынханы исымԥыхьашәаз адокументқәа ирҳәоз шәаҳартә
исызнагазар сыгәҭыха насыгӡеит» ҳәа зҩырц скалам аашьҭых
ақьаад инақәыскуаны ашә аартны дааҩналеит зарԥысра
инҭысхьоу уаҩы наӡа-ааӡак.
– Бзиала уаабеит! – снапы аасымихит.
Ҳнеибартәақәеит. Иасҳәеит сыззааз.
– Шәара уи изааигәоу уаҩхап, ижәдыруазар дахьҭахаз,
насгьы иҭахашьахаз? – сиазҵааит.
– Уи уамак фырхаҵара ҟаимҵеит усеиԥш ихҭыс мҩа
шәҵартә! –дааԥышәырччан инасаҭеикит. Сара аҭӡамц аҿынтә
исыхәаԥшуаз апатреҭ сназыԥшит.
– Ишԥажәбои, акыр сҽысыԥсаххьоу уи аахыс?
– Ишԥа, уи…
– Ааи, сара соуп Алықьса Ешба.
Уажәшьҭа абраҟа акәаԥ ргылазар ауан ари ауаҩ изыҳәан
аҩра, аха ихьӡырҳәагоу ифырхаҵаратә мҩа есҽны иааирак ала иахьхаирҭәаауа аҟнытә ажәақәак еиҭанысҵоит.
Уажәы Алықьса Ешба аус иуеит Аҟәатәи аԥсыӡтә зауад аҿы,
аконсервтә цех аиҳабыс. Уи ааԥсара ззымдырӡо рационализаторуп. Иара ихала 7 рыҵкыс арационализатортә ажәалагала
ҿыцқәа ҟаиҵахьеит, насгьы азауад аҿы азеиԥш дҵақәа
шынаигӡо, ақалақьтә Совет дшалоу. Кьерчтәи аԥсыӡкыҩцәа
рҿы дцаны рԥышәа рыҿҵааны араҟатәи азауад аусзуҩцәа
ишрылаирҵәо уҳәа ҷыдала ҳрылацәажәап даҽазны…
«Аԥсны ҟаԥшь», 1960

АХАРА УЦАРЦ
Шаҟантә саԥхьахьааз, изыҩхьааз ашколаҿ: «Рлаҳәара
ча агымхацызт, рхәарҭа шәы ҭымӡаацызт, рырахә, ршьамаҟа,
рыԥсаса ҵҩа рымамызт, рышьхымӡа гәара аҽыуаҩ
дзакәшомзт». Ахәшә иаҩызазаап асахьаркыратә ҩымҭа.
Ианужәлакҵәҟьа акәымкәа, мшқәак, ҵхқәак аныбжьыслак ауп ахәшә бзиа анухәо. Аҩымҭа ҳаԥхьоит ҳанмаҷӡоу,
ҳгәалашәараҿ
аҽаҵәахуеит. Иҳазҳацыԥхьаӡа
иаргьы
100

иаҳа-иаҳа итәыр­ԥсоит, иаҳа-иаҳа аҽаанартуеит, аус ауеит, ҳамҩақәнаҵоит. Аидеиеи асиужети рымацара ракәым,
адетальқәа, аиҿырԥшрақәаҵәҟьагьы зынӡаск даҽакала
иаҳзаатуа рҿыҩархоит. Сызлазымхәцӡацыз ала, ҳаамҭеи
аҭоурыхи аҽынарыдҳәаланы, даҽакалаӡа аҽаанарԥшит сара
сзыҳәан, хыхь иаазгаз, ажәабжь «Атәым жәҩан аҵаҟа» аҟнытәи
аҳәоу. Уи ауха Ԥсҳәы ақыҭан Бетага аҳаблаҿы, аказарма аҭуан
иқәрыжьхьаз аҭәаҩа сагәылаиан. Иаашар сцон анаҩстәи,
Арҩашра ҳәа иахьашьҭоу аҳаблахь. Уаҟоуп ишьхымзагәара
ахьгылоу сызҭаарц исҭаху ашьхымзааӡаҩ Пиотр Кәаӡба. Убри
сахьизхәыцуаз акәхап Дырмит иажәақәа сгәалазыршәаз.
Иҵегьы иаҳа саныҷкәыназ, раԥхьаӡа аҭәа сагәылаианы
сыцәахьан Белоруссиа абнаршәыраҿы, аӡиа Нароч
ахықәан. Убринахыс абри аиарҭа бымбыл гәыблрас
ишьҭысхит. Аиҭаҳәара уадаҩуп уи иарҵысуа ацәаныррақәеи
ахәыцрақәеи. Сара сзыҳәан реиҳа ихадоуп, гәыла-ԥсыла
мацара акәымкәа, цәала-жьылагьы ацивилизациа зегьы
«науҟәыблааны», унагәылганы, ауаҩытәыҩса аԥсабара данаахшаз раԥхьатәи амшқәа рышҟа уахьархынҳәуа. Аԥсны реиҳа
абна насыԥла еиқәханы иахьыҟоу, реиҳа ауаа маҷны иахьеиланхо, убарҭқәа ирыхҟьаны ацивилизациа анеира реиҳа
иахьыцәгьахаз аҳаблаҿ ииз, иааӡаз, уазхәыцыр, аблахтыра
саналаԥш, снахьынҳалаӡаны, сызлыҵыз «алашьцара» цәымӷ
искыр акәын. Аха убри аҭыԥан, исыцрымҵуа гәҭыханы, зышҟа
ахынҳәра еснагь сазхьуа акакәны исзынхеит «абнауаҩра».
Уи азыҳәан иџьанаҭ ҭыԥуп Ԥсҳәы. Афымца лашара каххаа
иахьыԥхо, арадиодкылагақәа рыбжьқәа аккаҳәа ихьуаҳауа,
иналаршә-ҩаларшәны акәзаргьы, иухашҭыр ҳәа ишәошәа,
машьынақәакгьы ахьниасло ақыҭа агәҭа анаҩс ишьҭоуп
аҳабла Арҩашра. Ақыҭа агәҭан уаннеилак, Аԥсны агаҿаҟа
ухы рханы, Бзыԥ аӡиас ашҟа х-километрак инарыцны уанаанаскьалак, аԥсҭа гәаҩара «иҭаҳаз» аҳабла Бетага уналсуеит. Уҿынаухоит ишәарҭоу амҩахәасҭақәа рыла анаарақәа
урҿысуа. Реиҳа изааигәоу агәыла ф-километрак дизааигәаны,
иҭаацәа дуӡӡа иабзоураны, «зхатәы ҳәынҭқарра» змоу анхаҩы
Илиа Семенихин унаивсуеит. Зхала заҵәык абнаршәыра
иларшәу, шәарыцаҩык машәырла днанамгозар, уаҩы дахьизымбо, уаҩ дызбарцгьы зҭахцәам аҭаҳмада заҵә Николаи («Сыжәла схаҭагьы исхашҭхьеит, иабоуҭаху!» –иҳәеит
даахәмарны), иҟәарч ҩны ааныжьны, Арҩашра аҳаблахь
101

(уаҩ дахьнымхо аҳабла) уанцалак, аа, абраҟоуп аԥсабареи
уареи шәахьеизынхаҵәҟьо. Уинахыс шәеицыҟоуп хҩык:
уара, угәҭахәыцрақәа, нас иуҳәалак иақәшаҳаҭу, аҭаҳмада
ҟәыӷақәа – ашьхақәа.
Иуҭахызар, игәхьааугоз инацҵаны иуԥызгалап аҳәозшәа,
Аҟәа аҩны санындәылҵ нахыс ацивилизациа сзыҳарамханы,
иаамыцхәцәангьы зҽсыднарӷәӷәало иалагеит «абнауаҩра».
Хымш иԥыруамызт ашәҟәҩҩцәа ҳаҩнуҵҟа Шамил Аҟәысба
иҳаирплан ҳәа ҳзышьҭоу «Анушка». Ашьхақәа ирхаԥаз аԥҭа
ӡлачқәа рцасҳәангьы, иаҳагьы исзеиӷьхеит Ауадҳарала
сахьдәықәлаз.
Аԥсабара аиқәырхарагьы. (Ус анакәха, ауаҩгьы иԥсы
аиқәырхара, избан акәзар аԥсабара аҽанаԥсах, даԥсахароуп
ауаҩгьы, убри дырны акәхап аԥсуаагьы ажәақәа аԥсабара,
аԥсҭазара шьагәыҭк ала изышьақәдыргылаз, руак хыбглар ихыбгалоит егьырҭгьы), аԥсабара ахьчарагьы аҩбагьы
акоуп. Аԥсабара, ашәаԥыџьаԥ, ауаҩԥсы изыҳәан Сахара
агәаҿы (аԥсуаа Агәысакара ҳәа изышьҭоу) ӡыхьк днахагылар иаҩызоуп. Шықәсқәак уажәаԥхьа Ауадҳарантәи Ԥсҳәыҟа
уанцо, иҟалазеи, анаџьалбеит, ашьхымӡаҭра ашхырцәаӷь асма,
дегьызмаха аимҵәара ишԥаҿу, ишԥақәырхуеи абна ҭынхада
умҳәар ауамызт. Аҿҿа рылго, иқьуа-иӷызуа амҩа наара иаҿан
ҩажәихәба-ҩажәижәаба тонна ақыдқәа знык ала ишьҭызхуаз
амашьынақәа, ашьхақәа дырхыџхыџуан, аҵлақәа ршьапы
иҵҟааны ианкарыжьлак ирҳәазаны иаазгоз атракторқәа.
Ашәҵла ҟьантаз дуӡӡақәа хбыкьны ианлеиуаз, аҭаҳмада
ҳарам аҿар шымҩахиҟьо еиԥш, иназыхькьысуаз аҵла ҟатақәа
еилаҟәыбаса инеиланажьуан, атрактор аханы иахьаго амҩан
иаҵашәаз, амч аазықәхоз зегьы аԥсы ианаҭон.
Аԥсабара иахшаз зегьы реиҳа аизҳара акраамҭа иадхало аҵлақәа роуп. Шаҟа иҵла хкы бзиоу, убасҟак ашьшьыҳәа
иазҳауеит. Шәышықәса ҵырц ԥшьышықәса роуп иагу Ԥсҳәы
амҳаџьырра ҟалеижьҭеи. Иқьаԥҭахаз ашҭақәа, амхырҭақәа
ирықәиааз аҵлақәа хаҵак инапы аарыкәшартә аҟароуп
иахьынӡашәпахахьоу. Шьҭа шәазхәыц шаҟа шықәса аҭаху
хҩык-ԥшьҩык иргәыҵамӡо аҵлақәа ирызҳаны абна еиныларц азыҳәан. Абас абна ақәыхра иаҿын акыр шықәса. Уажәы
Ԥсҳәыҟа ицо, машәыршәа (амҩа уқәзар – разҟла), мамзаргьы ахьшьцәеи агеологцәеи рышҟа ицо машьынак ахьумбо
102

амҩала сахьаауаз, иууаӡа иҭынчран. Раџьал ааны икамҳауазар,
акгьы рԥырхагам аҵлақәа.
Уажәы ааигәанӡа Аԥсны иԥырҟон шәи ԥшьынҩажәа
нызқь кубометр абна. Уи планла ирыдыз акәын. Аплан
ахыхь, аплан иалаӡамкәа шаҟа ԥырҟоз здырхуада. Уажәы,
абнаԥҟара ианаҟәырх, ашколқәеи ахәшәтәырҭақәеи рзыҳәан
ҩнымаҭәақәак алырхларц мацара азыҳәан иԥырҟоит 40
нызқь кубометр заҵәык. Дара урҭгьы зыԥҟара азин ыҟоу,
аҩара иалагахьоу, иԥумҟаргьы иқәӡаауа аҵлақәа роуп. Аԥсны
ахьынӡанаӡааӡо зегьы зҵазкуа ари азакәан аамышьҭахьгьы,
ҷыдала Ԥсҳәы иазкыз даҽа қәҵаракгьы рыдыркылеит автономтә республика анапхгаҩцәа. Ԥсҳәы ҟарҵеит
ҳәырԥсарраны. Ари ақәҵара ҷыда шыҟаз саҳаанӡа, сыблала избеит алҵшәа. Хышықәса уажәаԥхьа Арҩашраҟа санцоз,
алымҩанык рқьалақәа ргыланы, гәыԥ-гәыԥла итәан аԥсыӡкцәа.
Ԥсҳәы ахьы ыҵыҵуеит ҳәа раҳаит угәахәрын. Ашьха ҳауа
цқьа, аҳауа зҩыда рфарц, аԥсабара аԥшӡара агәеиҵыхра
рнаҭарц азыҳәан иааз дубар дышԥоузымдырхуеи. Уи ҵәгәырк
нҭаршәны, аӡиас дынхықәтәалар изианоумыжьрызеи. Арҭ аауан рымгәада хәыцырҭа рымамкәа. Хныҟәгагас иҟарҵон Бзыԥ
аӡиас. Уаҟа итәанаҵы ҭаацәаныла аԥсыӡ иалачон. Убригьы
учҳап. Чҳашьа змамыз зынӡаск даҽакын. Ианцозгьы аԥсыӡ
рҩаны, ирԥшшаны ааҵәала иргон.
Бзыԥ аӡиас Аԥсны аӡиасқәа зегьы излареиԥшым акы
ыҟоуп. Кәыдры, Егры, Ааԥсҭа, Ԥсоу уҳәа аӡиасқәа зегьы амшын
инаркны ашьха еибаркыра ахаҩаӡараҿ рхы ахьныҵырхуанӡа,
хкы-хкыла еиуеиԥшым аԥсыӡқәа рҭоуп. Бзыԥ аӡиас амшын
иахьналало инаркны Аҳ ицҳа ҳәа иахьашьҭоу нахыс, аҩада,
даҽакала иуҳәозар, ԥшьыџьара ишаны азыхәҭак (амшын
агаҿахь иаанхо) аҟны аамышьҭахь, наҟ, ашьхаҟа акалмаҳа
ада даҽа ԥсыӡк машәырынгьы иҭаны иубом. Адунеихаангьы
ҭалашьа амам. Уи зыхҟьо нас ҳалацәажәап.
Ҩажәак акалмаҳа азыҳәан
Акалмаҳа, ишдыру еиԥш, аԥсыӡқәа зегь реиҳа ихаауп.
Амгәа ааурыцқьоит, уаҳа рыцқьара аҭахӡам. Абаҩқәа акы,
имаҷӡаны иалоуп, ҩбагьы итатоуп, ишәарҭаӡам. Ҳәарада,
абарҭқәа дырны, аԥсыӡқәа иреиӷьу ԥсыӡуп ҳәа ахә шьаноуп
Мҷышьҭа аԥсыӡааӡарҭа анеиҿыркаауаз абри аԥсыӡ хкы залырхыз. Ауаа рзыҳәан дыбзианы, зхазы ишәиу ауаҩ иеиԥш,
103

зегь реиҳа иқьиоу абри аԥсыӡ, иара ахазы шәиԥхьыӡк ақәуп.
Аԥсыӡқәа зегьы раасҭа акра мариоуп. Хыхьчашьак аздырӡом.
Аԥсыӡкҩы уи икырц азыҳәан ашәарыцаратә ҟазара уҳәа
уамак иҭахӡам. Егьырҭ аԥсыӡқәа аҵәгәыр иаҿалаанӡа иацрыхозар, рԥышәқәа рыла инамцклас-аамыцкласуазар, ирфо
закәу заа цқьа игәарҭозар, уҵәгәыр хыхь иамоу ахыӡсала
ырҭрысны уаханы аҵәгәыр аҵарыра мчыла аԥсыӡ аԥышә
иалаҵатәызар, акалмаҳа рыцҳа, иахьҭоу аҭыԥ уақәшәаны
аҵәгәыр анынҭауршә, аҟыԥ ҳәа инамҵасны, аҵәгәыр шеибгоу
ахәлымшәа аҟынӡа инылбаанадоит.
Шаҟантә сазхәыцхьоузеи. Аӡы иҭоу, ауаҩы ихныҟәгагақәа
зегьы раасҭа, иҟалап, акалмаҳа «анцәа» ишазар, ауаҩы иуаҩра
ахьынӡаҳараку агәаҭаразы, иуаҩра аԥышәаразы. Ауааԥсыра
рхаҭақәа еиԥшу аиҳа, хныҟәгагас аԥсабара ирнаҭақәазгьы
еиԥшым. Адунеи лашара ҳбартә ҳзыхшаз ҳан лаамышьҭахь
ҳаҭыр ду нақәҵо, ауаҩы ауаҩы ишҟа изцәырҵуа агәыблра
хаҭаҵәҟьа иаԥсаӡами ажә? Аҭаацәа инадыркны аҳәынҭқарра
ахаҭа ашьақәгылара аҟынӡа инаганы уахәаԥшуазар, зегьы
уасхырс изықәгылоу убри «зҿы еилымго» аҳаиуан қьиа
ду акәӡами?! Аԥсабара ахаҭагьы иамшеит, акосмос иалалаз ауаҩгьы макьана изымыӡбац (сгәанала, адунеихаангьы
изыӡбаран дыҟам), х-фатәы хкык ирыцназго. Раԥхьа игылоуп
ахш, нас ацха. Ахԥатәи акәацқәа рҟнытә, ҳәарада, акалмаҳа
ԥсыӡ. Убри азыҳәаноуп баша цәажәараҿы «аҳ иԥсыӡ» ҳәа
изашьҭоу. Аҳцәа ирдыруан дара рхазыҳәан иалырхшаз.
Сара исыздыруам аԥсабараҿы иҟаны ӡиаск, Бзыԥ аӡиас
аамышьҭахь, абӷаӡара ааҩҵәаны, абраанӡа аԥсыӡқәа зегьы
еицышәтәуп, аринахыс «аҳ иԥсыӡ» иатәуп ҳәа еиҩшоу даҽа
ӡиаск. Иныҟәо зегьы драԥысит, иԥыруа зегьы дыриааит ауаҩы,
аха иӡсо зегьы ахьзымнеиц снеит ҳәа ҳәашьа имам, егьырҭ зегьы ҳарҟәаҵып, Бзыԥ аӡиас ыҟанаҵ. Иахьагьы Ԥсҳәаа ирҳәоит,
избанзар, рыбла ишабоз иҟалеит арыцҳара. Уамак ҵуам,
ԥхынраказ инарылаҩит харантә иааны иҟоуп ӡсаҩцәақәак,
Бзыԥ ахы инаркны амшын иахьалало аҟынӡа иҭаӡсаны ицарц,
аҽазыҟаҵара иаҿуп ҳәа.
– Ишԥа, Аҳ ицҳагьы иаҵсны ицарцу?
– Ирыздыргәышьом.
– Сибра, Тиан-Шан инаркны ӡиасс иҟоу зегьы
дырҭаслымхьеит, рҳәеит!
– Иҳаздыруам шаҟа ӡиас дырҭаслымхьоу, аха Бзыԥ
зырҭаслымуа макьана адгьылаҿы дмиӡац. Уи азыҳәан иҟоуп
104

акы – ма иара ҭаурбароуп, мамзаргьы изырҭаслымырц иалагаз адунеи даныӡаароуп.
Абас еибырҳәон ԥсҳәаа аӡсаҩцәа аӡы ихылаанӡа. Сара
избеит,срацәажәеит урҭ аӡсаҩцәа збаз, ирацәажәаз. Анышь
рчқәа, аразина иалхыз анышьқәа ирықәтәаны Бетага аҳабла
иалсны, иӡсаны ианнеиуаз, аӡиас ахықәаҿынтә избаз ԥсҳәаа,
ирызҿыҭны иааныркылеит шәхы шәцәымыӷхама, иҟашәҵо
закәызеи, Аҳ ицҳа аҵсшьа амам ҳәа рарҳәеит. Аӡы иаго
ҳәҳәабжьы иаҳауам ҳәа шырҳәаҵәҟьо иҟалеит. Ҵаны, ҩыџьа
рлымҳаҿы инеит. Аҳ ицҳа иазааигәахо ианалага, аӡы ирит,
иахыкәшеит. Егьырҭ аҩыџьа, мчыбжьык аҟара ҵхьаны, Бзыԥ
ақыҭа аханы иамырхит ичқәачқәаны иҟаз рцәа-рыбаҩ.
Слаф схаҭагьы исгәаԥхан, исхашҭӡом, сыхәмаршашәа
зны исҳәахьеит, ателевизр ауаҩы изиӡбаз «Акиноныҟәарақәа
рыклуб» дахәаԥшларц азыҳәаноуп ҳәа. Изхысҳәаауа, убри
ателепрограммаҿы шаҟа ӡиас ҭаҽҽара, шаҟа ӡиас ырԥарҭа,
аиҩхаақәа рыбжьысырҭа ҳдырбахьоузеи! Аха Аҳ ицҳаҿы
Бзыԥ аӡиас иҟанаҵо, ацашьа зеиԥшроу аҩыза, шәҟәык аҿгьы
самыԥхьац, ирҳәонгьы исмаҳац. Адунеиаҿ ауаҩытәыҩса
иара инапала иҟаиҵахьоу, ихы-ихшыҩи иҟазареи идырҿиаз
ассирқәа зегьы рахьтә быжьба алихит. Мышкызны иры­ԥх
­ ьа­
ӡаны иҟалозар, аԥсабара иарҿиаз ассирқәа, хымԥада, акы
ҳәа иахыԥхьаӡалахоит абри аҭыԥ аҿы Бзыԥ аӡиас ацашьа, уи
амҩа.
Арҩашқәа неилало, аӡиас сса-мыссақәа иалало, иаҳаиаҳа идухо инеиуеит Бзыԥ. Ԥсҳәы уаннеилак, ужәҩа кшаз
џьушьоит. Уашьцылахьеит аӡиасқәа зегьы ашьхатәи агаҟа
ицо. Араҟа Бзыԥ цоит наҟ, аҩадаҟа ахы рханы. Ус иахьцо
жәаба-жәохә километр ракәындаз. Ахаан арахь ихынҳәуам
уҳәап. Абас ишнеиуа, аӡиас иацлацыԥхьаӡа, аӡышьҭра
аҭшәахара иалагоит. Агәамҵра, ацәқәырԥара инацлоит. Ауаҩы
ацәажәара дақәиҭымкәа дҟауҵар, иаҳа-иаҳа агәҭахәыцрахь
дшиасуа еиԥш, аԥаҩқәа адыӷәӷәалацыԥхьаӡа аҵа арҵаулоит
Бзыԥ. Уаҳа арахь умҩа ыҟам, ухынҳәы амшын ахь ҳәа ацаҟьа
аныҩаԥырагылалак, инагәҭасны, иааҳәны Аԥсны агаҿаҟа ахы
рханы аҿаанахоит. Убринахыс иҵегьы аизааигәахара иалагоит аԥаҩқәа. Иаҳа-иаҳа илаҟәуеит аӡиас. Иҵәи-ҵәиуеит, илакьуеит. Абар, ахықәқәа еизааигәахеит даараӡа ибзиоу ҽыҩк
нахыԥап уҳәартә. Аӡиас ашҟа уԥшыр, ашьҭыбжь ааҩуеит
аҟароуп, уаҳа улаԥш зынаӡом уи ахьыҟоу. Ацаҟьақәеи аӡиаси
105

«рнибарҵәара» бла иазеилыргом, улымҳа иҭаҩуеит ауп реибафабжьы. Шаҟа километр ус инеиуа сыздыруам, аха акыр
инаскьоит. Аԥаҩқәа реиҳа иахьеизааигәаз ҭыԥк аҿы, ажәҩан
иалырбган иаарышьҭызшәа, ҩнеихагылак иаҟараз хаҳәк былгьаны ишааиуаз, агәараҳәа иныбжьаҳаит. Амцхә аҩадагьы
иҭымыҳәҳәо, амцхә ҵаҟагьы илаҟәымкәа иаабжьахеит.
Иааҟалеит аԥсабаратә цҳа. «Аҳгьы» ашьшьыҳәа днықәсны
дцеит. Ҳәарада, ихлахаҵ мгьежьырц, ҵаҟа дымԥшӡакәа, аӡиас
аӷызра илымҳа ҵнамхырц цқьа имырҳакәа.
Амшцәгьа бааԥсқәа рышьҭахь шәырхыԥшыла Егри
Кәыдри. Рымахәҭақәак ааԥымыҵәҵәазар, егьирахь уаҳа акгьы рмыхькәа, аҵла дуқәа кахәхәа-кахәхәа ирыманы иаауеит
ашьхарантә. Шәхыԥшыл Бзыԥ. Ашә, аԥса, амза, аџь, ахьа уҳәа
ашьхараҿ ииуа, акыр шықәса зхыҵуа ҵлак еибганы иаанагозар жәбап. Егьа иҵла жәпазаргьы Аҳ ицҳаҿы иԥыҵәҵәаны
иаахәланагоит. Акалмаҳа ацҳа аладагьы аҩадагьы иҟоуп,
егьырҭ аԥсыӡқәа ацҳа анахыс аҩада изхалаӡом.
Сҵасымчала сазхәыцқәахьеит. Аԥсуаа ҳхаҭақәагьы
ҳшыҭҵаам еиԥш, иҭҵаам ҳадгьыл иаҵанакуа аԥсабарагьы.
Шаҟа маӡа аҵаҵәыхузеи! Иҳаздыруам уи аԥшӡарақәа.
Иҳаздыруам уи даҽакы излеиԥшым. Иаҳҳәап, адунеиаҿ зегь
реиҳа икьаҿу аӡиас убарц уҭахызар – Аԥсны иҟоуп. Реиҳа
иҵаулоу аҳаԥқәа убарц уҭахызар, адунеиаҿ ахԥатәи аҭыԥ аанызкыло Аԥсны иҟоуп. Аӡиасқәа зегьы, рхы анааҵырхлак инаркны, амшын ашҟоуп рхы ахьдырхо ҳәа арҵага шәҟәаҿы иану,
иаҳҳәап, издыруада убри иашамзар ҳәа шәгәы иҭашәозар,
шәацәымшәан
шәгәаанагара.
Излашьақәшәырӷәӷәаша
аҿырԥштәы шәыԥшаауеит Аԥсны. Ари адгьыл аҿы иҟоуп убас
еиԥш ӡиас хәыҷык (макьана ахьӡ сҳәом, избанзар, ҷыдала
иара азыҳәан акы зҩырц сгәы иҭоуп), амшын азааигәара
ахәадаҿы ахы ааҵыхны, дад, уара сҽынаулажьны, иаразнак
адунеи сзықәӡаауам, саанаԥшы-ааԥшырц, сыгәҭыхақәагьы
аасҷырҷырырц сҭахуп аҳәошәа, амшын азқәа неиарханы,
аҩадаҟа, ашьхаҟа аҿыҩанахоит. Уамаӡак хара изцагәышьом,
ашьхақәа идырхынҳәуеит, аха амшын иахьалаӡуоума иусу,
шаҟа аҵанакуазеи иалаӡаанӡа иҟанаҵо.
Аԥсабара амаӡақәеи аԥшӡарақәеи ракәымкәа, шәара
шәашьҭоуп, иаҳҳәап, ауаҩытәыҩса дызнысхьоу амҩа аҭҵаара,
уи дышуаҩхаз аҭоурых адырра. Убасҟангьы шәара Аԥсны
ишәыԥшаар шәылшоит, адунеи зегьы шәакәшаргьы, џьаргьы
106

ишәзымԥшаауа аҿырԥштәы. Ауаҩытәыҩса инапы иарҿиахьоу
ҳәа ауаатәыҩса ирдыруа анапырҿиамҭақәа зегьы иреиҳабу,
жәанызқь шықәса еиҳаны иахыҵуам. Иашҭыхә ирыԥшааз
(ирымԥшаацкәа иҵегьы ыҵамкәа ҟалашьа амам), ауаҩы
иԥшра-исахьа аҭаны иҟаҵоу ашьанҵалых скульптурақәа
ирхыҵуеит 50 нызқь шықәса рҟынӡа.
Иаҳҳәап, шәара шәрышьҭоуп зеиуахкы маҷу аҵиаақәа.
Аԥсны ииуеит убас еиԥш иҟоу, ахәшә злырхуа ҵиаак
(машәырк амыхьырц иахьиуеи иахьӡуи ҳҳәарым), Аԥсни Испаниа акалҭаҿ инхауа абаскцәа рыдгьыли рҟны аамышьҭахь
адунеиаҿ уаҳа џьаргьы имиуа. Арахьынтәи уахь аргама, мамзаргьы уахьынтәи арахь иааргама, уи сара исыздыргәышьом.
Саланахалацәеит, аха, ишԥааури, ауаҩытәыҩса убас дшоуп, бзиа иибо аӡбхә егьаамҭа иҳәаларгьы игәы ақәыԥҵәаӡом.
Аԥсадгьыл абзиабара ианалацәажәо еиҳарак издыркыло
ан лоуп. Уи егьиашоуп. Иҟам ауаҩытәыҩса изыҳәан реиҳа
иԥшьоу, ауаҩы реиҳа дуаҩызтәуа урҭ аҩ-цәаныррак –
Ани Аԥсадгьыли рышҟа абзиабара иеиҳау. Аха Аԥсадгьыл
абзиабара аԥҳәыс лышҟа ахаҵа изцәырҵуа абзиабара
иахьеиԥшқәоугьы рацәоуп. Ҳанқәыԥшу, бла қьыԥшла адунеи ҳанықәыԥшуа, ауаҩы ибз иаҳәоугьы игәы иҭоугьы акы
акәу анџьаҳшьо ашықәсқәа раан, арԥыс аԥҳәызба бзиа дибоит еиҳарак адәахьтәи лыԥшӡара дыхнахны. Уи абзиабара нагӡара аиуеит, насыԥла, аԥҳәызба адәахьтәи лыԥшӡара
еиԥшҵәҟьа доуҳалагьы иԥшӡоу, доуҳалагьы ибеиоу аӡәы
анлакәха. Ус акәымкәа, ибыбшӡа ишәҭыз, аха тама зҿамлаз
атама-ҵла данеиԥшха, нас иҟалоит ауардынқәа реивҵахара,
амҩақәа хазы-хазы рцара. Иахьӡаҳҵап уи, раԥхьатәи абзиабара, ахшыҩ аҵкыс ацәанырра аниааиуа, бзиа дзубозеи
ҳәа азҵаара анцәырымҵуа ашықәсқәа раантәи абзиабара
ҳәа. Иҟахуп даҽа бзиабаракгьы. Ацәанырра аҵкыс ахшыҩ
аниааиуа, ахшыҩ зегь рыла азин аныҟанаҵо, адәахьтәи
аԥшӡара аҵкысгьы аҩнуҵҟатәи аԥшӡара иаҳа иахылҵуа
абзиабара, ианцәырҵуа азҵаара, бзиа дубартә еиԥш бзиарас илымоузеи? Аа, аԥҳәыс лышҟа ирхоу абри азҵаара,
иҟалалоит ауаҩи иԥсадгьыли ижәлари рышҟагьы ианирхо.
Бзиа изубозеи, бзиа абара излаԥсоузеи уԥсадгьыл? Егьырҭ
амилаҭқәа пату рықәуҵоит, аха, ауаса акьамашәышә аҷыдоуп
ҳәа, иаҳа иҷыданы бзиа изубозеи уара ужәлар, уара умилаҭ?
Абарҭ азҵаарақәа, уаҩы игәы иахәартә рҭак иоурц азыҳәан,
107

ихәнацәак реиԥш идыруазароуп, идыруазароуп иԥсадгьыл
ажәытәра, аҿатәра. Идыруазароуп аԥсабара аԥшӡарагьы.
Идыруазароуп ижәлар знысхьоу аҭоурыхтә мҩа. Убарҭ, ахшыҩ
иқәнаргыло азҵаатәқәа, инҭырҭәааны рҭак аныҟаҵаха,
убасҟаноуп имыцәаӡо мцабзха ианеибакуа ацәанырра,
данҳауа апатриот иаша.
Сара сзыҳәан акыр зҵазкуа абарҭқәа срызхәыцуан
Ауадҳарантәи Ԥсҳәыҟа амҩа сахьықәз, рҭак аԥшаара сашьҭан,
ацәа иаасымнахаанӡа, скылԥшны аеҵәақәа срыҵаԥшуа аҭәа
сахьылаиаз. Иџьоушьаша, реиҳа уанызаҵәу ауп удгьыл гәакьа
азхәыцра анусуа. Араҵлақәа рыккара сыҵсны, сахьаангылац,
аҭаҳмада, араҟа зегьы шиԥхьо ала ихьӡ ааркьаҿны иаҳҳәозар,
Тимофеевич инхарҭаҿ сахьааиз, иҳақәшәира инхара убас
ҳақәԥшааит – ақьаԥҭацқьа. Амаҵурҭагьы акәасқьагьы
рышәқәа асапатқәа рыдкнаҳалоуп. Агәылара излеилыскааз
ала, аԥшәмаԥҳәыс дычмазаҩханы Аҟәаҟа данырга, аԥшәмагьы
уахь дцеит.
Абар, ҳаамҭазы ақыҭаҿы реиҳа ихадоу апроблемақәа
руак. Уажәадагьы сааиқәахьан сара абри аҭаацәараҿы.
Усҟан ашьҭаларҭа анҳмоулак, аҩны ҳаназымклак, ԥыҭҩык
аҭәеиқәҵарҭақәа рышҟа ауапақәа, акәахьчақәа ҳаманы ҳцон.
Уажәы ишьҭалашаз уаҩ даныҟамла, асапат заҵәык иахьчо иалагеит ашәқәа. Ианбанӡахьчагәышьо. Иабаҟоу, иабацеи абри
аҩнаҭа иааӡаз жә-ҩык ахшара? Иаармарианы уазхәыцыр,
аҭак аҟаҵара мариоуп. Аҿар ақалақьқәа рахь усура ииасуеит,
аргыларақәа рахь ицоит. Аҭоурых зыҩуа иоуп иҟалаз афакт
ақьаад ианызҵо. Ашәҟәыҩҩы иҭахуп даҽакгьы. Уи идыруазароуп иҟалаз зыхҟьаз, мамзаргьы ус акәымкәа, даҽакала
иҟалар ауазу иамуазу.
– Зхы изахәо ықәҵны ицоит, дад, – иҳәеит Џьгьарда
ақыҭан ҭаҳмада ҟәыӷак.
«Ҳаи, абааԥс, иҟалазеи, иуҳәашьоузеи, зхы изахәо
ықәыҵны ицартә, иҵааҟәрыло аӷба иаҩызахама ақыҭа»,
сгәахәт, аха иасҳәоз. Ажәытәан, аҳәынҭқар инықәицаз
аамҭақәа сыҽрылазгалом, усҟан даҽакын, аха уажәы иҟалазеи
Ԥсҳәы, ахәшҭаарақәа аиқәыцәара изаҿузеи?
Атрибуна аҟнытә уцәажәозар, ҽԥныҳәаҵас иуҳәақәаша
рацәоуп.
Ақыҭа иаиуит афымца. Уи аҩыза иақәгәыӷуадаз!
108

Ԥаса шьапылеи ажәҩан аныцқьоу инеиуаз аҳаирплани
раамышьҭахь мҩа ыҟамызҭгьы, уажәы иҟалеит амашьына мҩагьы. Ҵоуп, амашьына ласқәа макьана изнеиуам, аха
аидарамҩангагақәеи «Нива» иеиԥшу амашьына ӷәӷәақәеи
ахьнеиуагьы зыԥсоузеи!
Ацыфа дара иаадрыхыр, агәыхә азыҳәан еиҵахара роуам.
Ирызхаша ачашыла нанагоит адәқьан аҿы. Уаҟа нхаҩцәақәак
рыҩнаҿы ирӡуа ачабаба аҩыза ақалақьаҿ ҳаԥхыӡгьы
иаламшәац.
Ԥаса, ҳзықәгылаз амахә анԥаҳҟоз – инамыцхәны хык
арахә анҵара азин аныҟамыз еиԥш иҟам уажәы аамҭа. Шаҟа
уҭаху анҵала ашьамаҟа, аԥсаса, аҳәақәа, аҽқәа.
Ақыҭаҿы иҟоуп ашкол, абиблиотека, иналаршәҩаларшәны акәзаргьы иддырбоит акино.
Ажәакала, ишысҳәаз еиԥш, атрибуна уқәгыланы, иқәҵны
ицо аҿар (аҿар рымацара ракәындаз!) ахара рыдҵаны
уцәажәозар, иуҳәаша, излаҿаԥуҽша аҿырԥштәқәа рацәоуп.
Аха убас ишыҟоугьы, џьгьардатәи аҭаҳмада ишиҳәаз еиԥш,
зхы изахәо ықәҵны ицоит.
Изгәалашәо рацәаҩуп. Аибашьра ҟалаанӡеи уи ашьҭахь­
тәи ашықәсқәеи рзыҳәан Ԥсҳәы иҭанхон хышә ҭӡы рҟынӡа.
Уажәы уи абжагьы ыҟам.
–Шаҟа ҭӡы абазақәа шәынхоз Ԥсҳәы? –снаиазҵааит,
аибашьраҿы афырхаҵарақәа ҟазҵаз, аџь хҵәаха иаҩызоу
аҭаҳмада ӷәӷәа еилаҟаца Балҭа Дармилов.
–Ҳарҭ, абазақәаа Нестор Лакоба иоуп Ԥсҳәыҟа ҳаазгаз.
Аибашьра ашьҭахь ҳарҭ хынҩажәа ҭӡы ҳнареиҳаны ҳаҟан, –
иҳәеит уи.
–Уажәы заҟаҩы шәыҟада?
–Иҟада… Ԥсҳәы зыжәлоу Муҳамед дудыруеит, даҽа ҭӡык,
ажәакала, ҩбаҟа-хԥаҟа ҭӡы… Уаҳа уаҩ днымхеит.
Абри ақыҭа атәы абасҟак салацәажәоит, избанзар,
цәыкәбарк аӡаҿы адунеи анубаалоит ҳәа шырҳәо еиԥш, Ԥсҳәы
аҭагылазаашьа ицәырнаго апроблема егьырҭ ақыҭақәагьы
рҿаԥхьа иқәгылоуп. Ҵаны, аԥсабареи аҳауеи зынӡаск иахьхазу аҟнытә, Ԥсҳәы егьырҭ ақыҭақәа излареиԥшым рацәоуп.
Абарҭ азҵаарақәагьы ҳрылацәажәон ашьхымзааӡаҩ Пиотр Кәаӡбеи сареи. Азҵаарақәагьы зысҳәо, сара уи ишҟа сызцаз ашьхымзааӡара аҵыхәала мацара акәым. Ԥсҳәы ақыҭа
агәҭантәи уи ишьхымзагәара ахьгылоунӡа ибжьоуп жәохәҟа
109

километр. Амҩа бзианы иузымдыруазар, мамзаргьы уҟьаланы
унанамгозар, аԥшаара мариам. Сцеит убрахь Ԥсҳәы саннеи ахымш рыҽны, сшьапқәа еихызгартә ианыҟала. Пиотр
Кәаӡба иажәа сара сзыҳәан акыр аҵанакуеит, избан акәзар,
ажәытәрагьы аҿатәрагьы еилазыгӡо, ашәҟәԥхьарагьы бзианы
издыруа, аҽагагьы бзианы изкуа нхаҩуп. Шықәса ҩажәижәаба
инареиҳаны дышьхымзааӡаҩуп. Убасҟак дуасҭоуп, инапала еихаххаа иргылеит акәасқьа. Иаҳҭаху зашәа дбеиахаша,
убас дбеиоуп. Ҳәарада, аԥшәыма кьоу-шәоуқәак ахьыҩноу,
сасгьы дахьыҩнамԥхьо аҩны еиӷрыккақәа зызгылоу, ушьапы
узыҩнамыргыло, уҩнаҟәыкуа аҩнымаҭәа зыҩнажьу рбеиара акәым зыӡбахә сымоу. Пиотр Кәаӡба дбеиоуп иреиҳаӡоу
беиарала – уи имоуп ф-ҩык аԥацәа. Зхәыҷра аԥсуа қыҭа
бзиаӡақәа ируаку Аҷандара имҩасыз абри анхаҩы, ажәытәан
араҟа иҭабзазаны иҭанхоз аԥсуаа ршьак иара илалазшәа,
даҽа қыҭак иаҩимхуа, даҽа қыҭак изаламҵо ибоит ихатәы
хәышҭаара ахьеихәлеикыз убриаахыс дахьынхо Ԥсҳәы ақыҭа.
Зыҩнаҩныҵҟа абас иҟоу, хшыҩлагьы икәадам анхаҩы иқыҭа
азыҳәан ииҳәо акыр иаԥсоуп, егьазхәыцтәуп.
Ашьхыцқәа ԥхьарылеит. Ашьхымзагәараҿ еиқәышьшьы
иааҭынчрахеит. Алашьцара лаҟәыцыԥхьаӡа ирызҳауеит џьыс­
шьеит ашьхақәа. Убас рҽышьҭырхуан. Араҟа рҩаш бзиак
иаҟароуп Бзыԥ аӡиас. Иџьоушьаша, алашьцара иахәаҽыр ҳәа
ишәозшәа, иаҳа-иаҳа ихәлацыԥхьаӡа, иаҳа-иаҳа абжьы духоит уи.
– Аколнхара анеиҿкааха инаркны, аибашьра анеилга
акраамҭагьы Ԥсҳәы хазы колнхараны иҟан, –амца днаҵхан,
иажәа инациҵеит Пиотр. –Уамашәа иҟоуп шьхатәылан аҳауа.
Амра ухы аршаҟәо хәлаанӡа ишуазаргьы, ишынҭашәалак,
иаразнак ихьшәашәарахоит. Шаҟа инеицрымшәо еицузеи
алашьцареи ахьшәашәареи, алашареи аԥхарреи. Даман
ҳколнхара ахантәаҩы. Иҟан ахантәаҩы дызмаз аусҳәарҭа.
Аколнхара шан бригада-бригадала. Ажәакала, колнхарак шубац иҟан. Ибеиаз колнхаран.
– Изла? Аҳәынҭқарра иалажәгалоз?
– Ирацәан ашьхымза. Ишырҳәо еиԥш, ҳашьхымза
гәарақәа аҽыуаҩ дызрыкәшомызт. Иҳаман ашьамаҟа. Иҳагу
иҳабзоу ҳқыҭа аҩнуҵҟа ҳалацәажәон. Абас ҳшааиуаз, қәҵарак
ыҟан – аколнхарақәа реидҵаразы, убри ҳаргьы ҳналаркит.
– Шәыздырҵазеи, реиҳа ишәзааигәоу ақыҭа аҟынӡа
ҳаирпланла сааҭбжак амҩа уқәхозар? Шьапыла хаха-хымш
ныҟәа бжьазар?..
110

– Уи иазхәыцда… Убас иҟаз ахыдарақәа ахьыҟарҵоз
иахҟьанами уажәы ҳқыҭақәа рҿы арахә змаҷу… Аҟәа акалҭаҿ
ишьҭоу ақыҭа Ачадара. Жданов ихьӡ зху аколнхара ҳадырҵеит.
Уи закә колнхароузеи ҳәа умҵаауеи. Иахьӷарыз, ауал икны
иахьагоз усмызт, руалқәа ҳара иаҳшәарын, дареи ҳареи
анхамҩаҿ ҳазҿыз акы акәндаз. Ҳара ҳашьхымзақәа дара
рҿы изҳәуам, д ра рҭаҭыни рчаии ҳара ҳҿы ииуам. Зегьреиҳа
иџьоушьаша, зан дызцәымыцхәхаз иеиԥш, имыцхәхеит
ҳарахә, ҳажәхьақәа.
– Ианеидырҵоз, уи атәы зҳәашаз уаҳа уаҩ дҟамлаӡеи?
– Иаҳҳәеит, аха ииҳәаз уасҳәап наҟынтәи иаарышьҭыз?
Дара аҭаҭын шәырҭалап, шәнаҿыхалап, ачаи ахәырп ҳәа
шәнахәалап, шәаргьы шәзеиԥш стол инықәшәыргылап
ахши, ахырҵәи, ацхеи ҳәа алаф налихит. Аҳәынаԥ ԥсуан,
ацгәы хәмаруан. Иара алаф иҳәон, ҳара ҳқыҭа ақәӡаара
амҩа ианылон. Абри, ихыдараз аидҵара, Ԥсҳәы аспецифика
азымхәыцра…
– Уажәа хьыла иԥысҟоит, Пиотр. Абыржәы иуҳәақәо
срылацәажәоит сроман «Асқьала» актәи ашәҟәы аҟны. Сара
сзыҳәан даараӡа акыр зҵазкуа акоуп уи. Суҳәоит, умыццакыкәа
цқьа еилыскаартә исаҳәала…
– Еилкаарас иаҭахузеи… Ҳаздырҵаз аколнхара планс
иақәыз ачаии аҭаҭыни ракәын. Шықәсык-ҩышықәса рахьтә
знык данаалак ҳколнахара ахантәаҩы, арахә ахьҭаҳкуа
ҳамам, ахыбрақәа еилабааит, ақәа ркылсуеит, рыфатә маҷхеит,
ашьхымзақәа ракәзар, урҭгьы анапы рыгхеит, ашьхымзаҭрақәа
ҟаҵатәуп ҳәа данаҳклак, сара аиҳабыра рҟны снаганы сцәа
зысхырхуа шәара шәҳаиуанқәеи шәышьхыцқәеи рзыҳәан
акәӡам, аҭаҭыни ачаии рзыҳәан ауп, шәаала уахь аколнхара
иацхраарц зҭаху иҳәон. Уахь захьӡу ибжьоу удыруеит, хахахымш ныҟәа… Иара итәала диашан.
– Ирҳәоз аамышьҭахь, ихала џьара акы иӡбаргьы амуаз,
аха…
– О, дад, аҳәара мариоуп. Уаниашьа ухаҵашьоуп. Ихы
хәымкәа ахәырбӷьыц зақәиҵарыз, гәаҟрас имаз. «Самовольшьчина» ҳәа уаҳахьоу? Убри днаҵашәон.
– Иуарҳәо аамышьҭахь ухала акгьы узымдыруазароуп
ҳәоуп уи ианааго.
– Ус иҟан. Апартиа аҩажәатәи аизара ду аахыс ахатәы
инициатива пату ақәны ишыҟалаз еиԥш иҟамызт. Абри атәы
111

ухоумыршҭын уроман аҟны. «Сара исҳәо аамышьҭахь уаҳа акгьы ыҟамзароуп» – ахаҭара акульт ауп, ҵабгароуп, аха «сара
схатәы гәаанагара ҳәа акгьы сымамзаргьы» уаӷа иибашоуп. Ажәакала, абарҭ ашықәсқәа раан ҳколнхара зықәгылаз
ауасхыр аҵырҟьеит. Арахә рхыԥхьаӡара иаҳа-иаҳа иагхо
аҿыҩанахеит. Анҵәара иалагеит ашьхымзақәа.
– Пиотр, убарҭ ашьхымзақәа ртәы уажәшьҭан ҷыдала
ҳалацәажәар сҭахуп. Арахә анапы анрыгха ишынҵәо
сымдыркәа, аха ашьхымзақәа… Урҭ рхәы ҭарҵом, рыԥхь…
– Ашьхымзақәагьы анапы рҭахуп. Нас иуасҳәап.
Ишԥаҟалои ауаҩы дыздәылҵыз аҩны? Раԥхьа ахәшҭаара
ыцәоит, нас аҩны ахыб ахабаауеит, нас еилаҳауа аҿыҩанахоит.
Инықәӡаауеит, –ақыдқәа еиҭа инеиҿаижьын, амца агәгәаҳәа
инеиқәиҵеит. Ихазҵода нанҳәа мза азыҳәан амза хьшәашәаӡа
ажәҩан икыдын ҳәа иоуҳәар. Ашәҟәгьы уаԥхьо, амузыкагьы уаҩҵас изыӡырҩышьа шамам еиԥш, ацәажәара бзиагьы
уазхәыцуа, аеҵәақәагьы урыхәаԥшуа тәашьа умам акәымзар,
убас еиԥш ишеишеиуан аеҵәақәа, даараӡа ухәыцны ухы нумкылар, ицәажәоз изыӡырҩра уааҟәыҵны, дара рышҟа аԥшра
уалагарын. Пиотр зегьреиҳа ихьааганы зыӡбахә иҳәоз арахә
раныхра атәы акәын, саргьы уи гәыҵхас исыман, аха зегьреиҳа
сзызхәыцуаз даҽакын. Иашоуп, ақыҭаҿ инхо ақалақь аҟны дааны афатә анааихәа, нас аусқәа ҽеим, аха арахә, ианамуӡах
уаҩы еиҭаниҵоит. Зегьреиҳа еицәоу даҽакуп. Инхара лкажьны
дықәҵны данца анхаҩы, нас уи ақыҭахь ирхынҳәра даараӡа
ицәгьоуп акәым, дшыхҵәара дыхҵәаны ақалақь ахь ицаз, нас,
шықәсқәак анҵы, еиҭа, уаҟагьы дыхҵәаны, дхынҳәны ақыҭахь
иаахьоу ҳәа сара аӡәгьы дсыздыруам. Ҩынтә уаҩы дзыхҵәом.
Иахиҳәаауа збап ҳәа, абри сгәаанагара иасҳәеит
Ԥсҳәытәи анхаҩы.
– Уи атәы Ԥсҳәы ишыҟалаз уасымҳәои, – иҳәеит уи,
– ажәытәра амцхә ҳалацәажәар уҭахымшәа збоит, аха уи
ҳхамышҭыроуп, избанзар, иаҳнарҵо рацәоуп. Арахә анҵәара
иахьалагаз, ашьхымзақәа ақәҵра иахьалагаз, араҵлақәагьы
абнаршәыра ахьырхыҵәаз усҟак ихьаамызт, ауаа ақәҵра
иаламгазҭгьы.
– Пиотр, ушьхымзагәарахь еиҳарак сзааз, ашьхымзақәа
рзыҳәан суацәажәарцоуп. Аха, аԥхьан ишуҳәаз еиԥш, акиаки еидҳәалоуп, иҟалаз ҟалеит, ицеит. Аиҳабырагьы уи рдыруеит, ариашарагьы иаҿуп. Иахьа иахьыҟоу аҟны нхамҩас
112

иаҳа анапы аланакырц иазеиӷьуп ҳәа угәы иаанагозеи уқыҭа
Ԥсҳәы? – снаиазҵааит. Харамхәыцк иаҳзиҳәашт, ахәышҭаара
иҽҳәатәаны ақыҭа алахьынҵа рыӡбауан ҳәа, аха иҟалоит,
ҳара ҳгәаанагара даҽаӡәы хшыҩ бзиак изнарҵысыр.
– Сгәы иаанагахуазеи… Ҳәарада, хазы колнхараны
уажәшьҭа аҟаҵара даараӡа ицәгьоуп. Инхо ауаа маҷхеит.
Иазеиӷьузеи уажәы Ԥсҳәы? Ус саҳауеит, арахә ирааӡарҭаны
иҟарҵарц рҭахуп ҳәа. Ҳазааҭгылап абри азҵаара. Цқьа
уазымхәыцыр зегьрыла ииашоушәа убоит. Ачаии аҭаҭыни ииуам. Ацитрусааӡара зыҟалом. Арахә аԥхын ашьха цәҳәырақәа
рахь икарцап, аӡын инҭаркып… Аҳәара мариоуп.
– Арантәи ахш, ашә еилаҵан иузгом машьынала,
ҳаирпланла…
– Мамоу, араҟа ирааӡар акәхоит аҩа. Абыржәы шә-хык
рҟынӡа шрымоу еиԥш, акәац азыҳәан мацара…
– Ибзиами, нас, уи…
– Умыццакын. Издыруеит акәац шмаҷу, аҳәынҭқарра уи
шыгәцаранакуа.
– Иугәалашәозар, апартиа аизара ду аҿгьы ари азҵаара
хшыҩзышьҭра ду азун.
– Иашоуп. Егьаамҭоуп. Аха уи иаанагом арахәааӡара
аҵкыс аҳәынҭқарра азыҳәан еиӷьу даҽакы ыҟазаргьы, илкажьны арахәааӡара шәалага ҳәа. Издыруада Ԥсҳәы убас џьара
акы ыҟазар? – иԥаҵа шлақәа инапы нарылишьит, иааргызмалны дынцәыҵаччеит, рацәа уаҿасырхеит ҳәа аанаго. Шаҟантә
саахьозеи Ԥсҳәы, сҵасымчала, шаҟантәгьы сазхәыцхьоузеи,
аха асеиԥш азҵаара анцәырҵ, исҳәашаз сзымдырит.
– Атуристцәа рбаза ду, аҩнымаҭәа аҟаҵарҭа афабрика,
маденк адгьыл иҵазар…
– Ашьхымзақәа рҵыхәала суацәажәарц сааит умҳәеи?
– Ааи, аха уи зысҭаху аҩны, ҳқыҭаҿ…
– Уаанҿас, уаанҿас… Ԥсҳәы азыҳәан ишԥаубои? Аха уи
ҳалацәажәаанӡа абасҟак абзиара злоу, иуҳәар ауеит, зыда
ԥсыхәа ҳамам арахәааӡара атәы маҷк ҳалацәажәап. Угәанала,
шаҟа хы ашьамаҟа ануҵар ауазеи Ԥсҳәы?
– Акрыздыруоу, ԥшьышә, хәышә хы…
– Ҳа-ҳа-ҳа! – дааччеит Пиотр. – Реиҳа ианеиҵаха ҩышә
хы. Уажәы шәкы раҟара ҳамоуп, даҽа раҟара нарыцуҵоит,
уаҳа акгьы.
113

– Избан? Арҭ ацәҳәыра кәазақәа, иаҭаххар зқьы узырбап.
– Аԥхын изумбахуазеи. Уара уреиԥшуп Ԥсҳәы алахьынҵа
рыӡбарц аԥхын, амра кажжы ианыԥхо, ашьац қашәқашәо
ианыҟоу иаақәо. Ԥсҳәы уааишь аӡын, изеиԥшроу убап. Арахә
хәымз иҭакны иныҟәугароуп. Иабаауго рыфатә? Ҳаирпланла
аҭәа аагара уалагома?
– Араҟа иумырхуеи?
– Шаҟа узырхуазеи? Ԥсҳәы иҟоу адәқәа зегьы
аацәырҳәны иурхыр, шаҟа хы ирызхаша аҭәа узырхуазеи?!
Маҷк инеиҳахаргьы ҩышә хы, уаҳа мап. Иаҳҳәап, иаԥсоуп
дара убарҭ аҩышә хы ранҵара. Ҳадәқәа ирықәҵуа аҭәа
иныҟәнагап. Иҟаҳҵеит Ԥсҳәы «животноводчески комплекс»
ҳәа. Усҟан ицәырҵуеит даҽа проблемак, проблема дуӡӡак.
Анхацәа иаанхазгьы ықәҵны ацара иалагоит.
– Избан, арахә ҟалар анхацәа ықәҵны ишԥацои?
– Ишԥаҟоу уажәы? Аҭәа ҳархуеит. Анхацәа ҳқыҭақәа
интересс иҳамоуп, иахьыҟазаалак, џьара дәҳәыԥшк ҳбозар
иаанмыжькәа, аҭәа архра. Напеилаԥса ааҟаҵаны, шә-хык
иҭаку арахә ирызхаша аколнхара инаҳҭоит. Иахашәало ҳара
ҳарахә идҳархәоит. Арахә рацәаны ианҵа, азин умоуп, уҳәеит.
Ирҿасҵозеи? Анхацәа иҳамоу адгьыл аҿыауҭраҭыхи акартоши ҳааӡоит, аџьықәреигьы лазҵо дубап. Иабааҳгои хәымыз
иҭакны иныҟәаҳго арахә ирҿаҳҵо аҭәа? Ус акәымкәа, шәара
шәҭыӡҭыԥқәа иаарҭыжәго ада акгьы шәақәиҭӡам, даҽа дгьылк
аҟны нымҩак аҭәа архра ҟалом, избан акәзар, аколнхара
арахә рацәаны иамоуп, иныҟәгатәуп ҳәа анаароуҳәа, анхацәа
рырахә анырхыр акәхоит. Арахә анаанырх, иқәҵны ацара
иналагоит, избанзар, рахәыда хныҟәгашьа рымам.
Исҳәара сҿамшәо саанхеит. Срызхәыцуан ҳқыҭақәа.
Ҷыдала, иналкааны адгьыл зеиԥшроу гәамҭакәа, аҳауа аҷы­
дара еилымкаакәа, инеимарҩызны ақыҭақәа рызнеира шаҟа
аԥырхага бааԥс ҟанаҵазеи. Исгәалашәоит, Аҭара ақыҭан,
аибашь­ра ашьҭахь, ачакакал алаҵара иалагеит. Иларҵан
иқә­ӡааит, еиҭаларҵан иқәӡааит. Ишыларҵоз ауп иуҳәаша!
Акуль­тура ҿыц шәзааҳгеит, ахаан ача зымбацыз ауаа ҳәа…
Анха­цәа џьоукы ччон, даҽа џьоукы ирҳәагәышьон, аха иччоз зхыччозгьы рзеилкаауамызт, ирҳәоз раҳауамызт изар­
ҳәоз. Аԥсны убасҟак ихәыҷуп, изынӡам ахсаалагьы убап.
Аха Аԥсны аџьашьахәрақәа ируакуп уи аиуеиԥшымра.
Ҩажәак еихысҳәаалоит. Латвиа сыҟан. Ӡынран. Асы шьҭан
маҟҿаҳәаранӡа.
114

– Ари сума, ҩба-хԥа метр асы ахьлеиуа, ҩажәа градус
рҟынӡа иахьҵаауагьы ауаа нхоит ҳара ҳҿы, – анысҳәа, Аԥсны
ицәгьамкәа издыруаз алатыш поет ччараха исит, амцҳәара
аусыжьӡаз џьишьеит. Иџьасымшьаӡеит. Алатыш иакәым,
Аԥсны инхогьы шаҟаҩы ирзымдыруазеи уи. Араионқәа
урҟәаҵ, дгьылла, ҳауала еиԥшым еиду ақыҭақәа. Аҭара уналсыр, Кәтол уналагылоит. Ра-шьапык ииуам, ииргьы иҿалом
Аҭара. Кәтолаа рраҵлақәа урыҵаԥшыр ухылԥа ухшәоит.
Уахәаԥшыр зегьрыла идгьыл кәазоуп Лыхны. Имираҳәа
иҟоузеи уҳәап. Иҽеихом, иаабуам амандарина. Изхысҳәаауа,
ианакәзаалак иазхәыцлатәуп иналкааны ақыҭаҿы адгьыли аҳауеи зеиԥшроу, идыртәуп культура хкыс реиҳа иаабуа,
реиҳа алагала ҟазҵаша. Иазхәыцлатәуп убри акультура шаҟа
гектар агар ҟало, иқәынхо анхацәа рырахә ныҟәнагартә шаҟа
аанхо. Убас ишьақәыргылатәуп, аҵәгьы мбылуа акәацгьы ӡуа,
даҽакала иуҳәозар, аҳәынҭқаррахьгьы алагала бзиа ҟанаҵо,
анхацәагьы хнамырҵәо. Абри апроблема – анхаҩи адгьыли реизыҟазаашьа, ақыҭақәа кажьны ауаа ықәҵны рцара
аҵыхәтәантәи аамҭазы инеиҵыхны иалацәажәо иалагеит,
акиноқәагьы цәырҵит, избанзар, аԥсҭазаара иқәнаргылаз
зҵаара духеит.
– Иуцәызӡар акгьы иаԥсам, саргьы акырынтә сгәы иаанагахьан Ԥсҳәы рахәааӡарҭаны иҟаҵазар бзиан ҳәа. Уара иуҳәаз
аганахьала сазымхәыццызт, Пиотр, – сҳәеит, ҳаицәажәара
ашҟа дсырхынҳәырц. –Шықәсык егьаагымхо центртә газеҭк
иаартны иаман рубрикак. «Сара сдиректорзар» ҳәа ахьӡҵаны.
Шаҟаҩы аԥхьаҩцәа шаҟа хшыҩҵакы бзиа рҳәазеи уаҟа.
Иаҳҳәап, Пиотр, уара ишаауҳәо иҟаҳҵоит рҳәазҭгьы…
– Уаӷоу иҿы иааҭашәо зегь ҟало адәы дықәхааит.
Аӡәы ииҳәо абнаккара иаҩызоуп. Абна иит, иҟоуп. Ауасҭа
дзеиԥшроу ауп аус злоу. Уара унылалар, акы ылухуеит,
сара снылалар – даҽакы. Маҭәахә ззылымхӡогьы дубап.
Изхысҳәаауа, уареи сареи иаҳҳәап ҳгәаанагара. Иудыруазеи «маҭәахәык» аӡәы изалхыргьы. Иҟасҵоз Ԥсҳәы, сара
исымчызҭгьы? Арахә рааӡара азыҳәан исҳәаз уаҳаит. Уаҳа иаанхазеи, иамоузеи Ԥсҳәы? Иаанхеит даҽа ҩба. Акакан, ацха.
Ирацәаны арахә ранҵара анхацәа ирԥырхагоуп ҳәа иуасҳәаз
аҟны, исхашҭыз, иаҵанакуеит акакангьы. Аҭәа архра азыҳәан
шаҟа ирацәаны адәқәа рҭаххо аҟара, иаҳа-иаҳа имаҷхо
ицалоит араҵлақәа. Уи еилкаауп. Акакан шаҟа ифатәбзиоу,
115

шаҟа ахә цәгьоу удыруеит. Уи атәы ҽазны ҳалацәажәап.
Ашьхымзааӡара… Уара уззааз, Аԥсны агаҿа ашьхымзақәа
ахьынҵәо зыхҟьаз аилкаароуп. Уи ашҟа ҳаиасаанӡа…
– Пиотр, уажәа хьыла иԥысҟоит, сузаԥхьарц сҭахуп цитатак. Абрахь санаауаз аламҭалаз Солоухин ҳәа шәҟәыҩҩык
иажәабжь саԥхьеит. Иахьӡуп иара «Ача иахьшьны ацха» ҳәа.
Аԥсны аҩы аҟаҵара атәгьы иҳәоит уаҟа. Убри ашәҟәаҿы
иааигоит болгар ҵарауаҩык ацха азыҳәан ииҳәақәаз.
Ҳаицәажәараҿ
иҳахәарц, иагәылҩааны иаазгеит. Абар
ииҳәауа аболгар ҵарауаҩ:
– Иааиҳәо зегьы иашоуп. Уи ҵарала иеиликааит. Практикала убри иажәақәа рышьақәырӷәӷәаразы иуасҳәо убри ауп.
Ф-ҩык ахшара сымоуп. Ҩыџьа арра ицаны иаахьеит, аӡәы
изыҳәан ҳақьымк ҳаҩнашә дхымҵыц. Сара агәра ганы сыҟоуп,
аҳауа адагьы, урҭ ргәабзиара ацха ишабзоуроу. Ҳастол ацха
ықәгыламкәа знымзар зны кырҳамфац аҭаацәа.
– Ҳарҭгьы, Пиотр, ҳани ҳаби ф-ҩык ҳрааӡеит. Шықәсык
уажәаԥхьа, шьхымзаҭракгьы ҳамамкәа иаҳцәынҵәеит
116

акәымзар, ҳаҩны ацха агны исгәалашәом. Ацха абзиарақәа
нас ҳрылацәажәап. Иаҳҳәап, арахәааӡара иаҟәырхит Ԥсҳәы,
иуҳәаз иазхәыцит. Уинахыс?
– Ацха ахьынӡахәшәу ашәҟәаҿгьы уаԥхьеит, ухаҭагьы иудыруеит. Уажәшьҭа ҳалацәажәап аекономика аганахьала.
– Аекономика атәгьы иӷәӷәаны иалацәажәеит иаҳхысыз
апартиа аизара ду аҟны.
– Уи уазымхәыцкәа, анхамҩа шьақәыргылашьа амаӡам.
Ҳаиқәшаҳаҭхеит ҩышә хы рыла ашьамаҟа ааӡашьа шрымам Ԥсҳәы. Ҳаиқәшаҳаҭхеит арахәгьы ашьхымзагьы
еицырааӡартә алшара шыҟам. Уажәшьҭа иаҳҳасабып абас.
Изыԥсоузеи, кьылак акәац? Изыԥсоузеи кьылак ацха? Сара
сшаҿу аҳәынҭқарра рыхәқәа рылоуп. Ацха ахә ҩынтә уеизгьы еиҳами? Еиҳауп. Шаҟа шьхымзаҭра рзааӡарызеи
Ԥсҳәы? Уигьы уазхәыцроуп, арахә ирҿоуҵо уазымхәыцыр
шамуа еиԥшҵәҟьа. Сгәанала, Ԥсҳәы акәша-мыкәшеи ақыҭа
иаҵанакуа адәқәеи налаҵаны, иургылар ауеит ҩ-нызқь
рҟынӡа шьхымзаҭра, ҳарҭ, ашьхааӡаҩцәа ҳбызшәала иуҳәозар,
ҩажәа рҟынӡа шьхымзагәара.
– Шьхымзагәарак аҟны шаҟа шьхымзаҭра ргылатәу ҳәа
акыр ыҟоума?
– Ҳәарада. Ашьхыц ԥырны иахьынӡацо ҳәа ҳәаак амоуп. Шьхымзагәарак шә-шьхымзаҭрак иреиҳамзароуп. Урҭ
ахьынӡаԥыруа адгьыл иаҵанакуа анаҩс иургылоит даҽа
шьхымзагәарак. Ус ҟаумҵар, ма рҳәырҭа адәқәа еимакны
еибарԥсуеит, мамзаргьы рызхара ацха роуӡом.
– Иаҳҳәап. Ԥсҳәы иургылеит ҩ-нызқь шьхымзаҭра. Шаҟа
килограмм ацха уоуазеи?
– Шьхымзаҭрак, реиҳа ианеиҵаха, даргьы ирԥырхагамхо,
жәохә инаркны ҩажәа рҟынӡа килограмм ацха унаҭоит. Ашьхыц иаҟазшьоузеи? Аҳәыс ԥшқа иахьеиԥшу рацәоуп. Аԥшәма
бзиа, иҭаацәа ирыгирхозаргьы, ажә рҩаны ахш иамоу зегьы
амхны ихьаӡом. Аҳәыс иазхаша нижьуеит. Ибзианы иааӡароуп
аҳәыс, избанзар, иаԥхьаҟа ҳәа дхәыцуеит. Ԥсҳәы инхо
рзыҳәангьы аҳәынҭқарра азыҳәангьы ашьхымзааӡара аҵкыс
ифеидоу ҟалашьа амаӡам. Аха уи ҟазҵода…
– Зҵаара дууп, ҳәарада. Ари аҩыза азҵаара аколнхареи
аусҳәарҭеи рыҩнуҵҟа ирзыӡбуам.
– Ҳәарада. Насгьы ҳара ҳазду аколнхара уажәы
арахәааӡарагьы иӷәӷәаны напы аланакит. Акәац, ашә, ахш уҳәа
117

аплан ҳақәуп. Урҭ рыплан иазхәыцтәхоит, еиҭахәаԥштәхоит…
Имариоу усым. Ари аҩыза азҵаара иалацәажәароуп
апартиатәи асоветтәи усбарҭақәа.
– Уи еилыскааит, Пиотр. Даҽакы азыҳәангьы суацәа­
жәарц сааит. Аҩны, Аҭара ақыҭан, ишысҳәаз еиԥш, сара
иаасгәалашәозар аахыс ашьхымза ҳаман. Исгәалашәоит,
ҩажәижәаба рҟынӡа шьхымзаҭра анҳамазгьы. Бзиа ирбоит, еснагь егьныҟәыргон ашьхымзақәа ҳгәылацәагьы.
Иаазқәылаз, иаҳа-иаҳа имаҷхо мацара, уажәы, ҵыԥхи сынтәеи
инарылагӡаны, ҳҳаблаҿ рыуа-ршәаџь ыҟамкәа ашьхымзақәа
неиқәынҵәа ицеит. Аҭара мацара акәым, егьырҭ ақыҭақәак
рҟынгьы. Изыхҟьаз ҳәа ирҳәоны исаҳауа убриоуп, ишубо,
уажәы зегьы хәшәла иҳааӡоит, амандарина, апамидор, нас
еиҳарак, аӡахәа уҳәа ахәшә ақәрымҭәои, ашьхымзақәа убри
ахәшә иннарҵәеит, рҳәан, ргәы кадыршәит.
– Ирыздырӡом иҟалаз аиашаҵәҟьа. Ауаҩы изыҳәан
ахәшә ҟазҵо, ашьхыц, угәы иаанагома ахаҭа ахы ахьчашьа аздырӡом ҳәа. Аҵиаақәа иага хәшәы рықәуҭәаргьы,
ашьхыцқәа бзамыҟәӡам, инеины ахәшә рфаӡом. Иҟалаз уиоуп,
жәаф шықәса раахыс мрагыларатә, еиҳарак Китаинтә амҩа
иқәын ашьха чмазара бааԥсык. Уи ахьнеиуаз, ашьхымзаҭрақәа
ракәым, ашьхымзагәарақәа шеибгаз ирбылуан. Иаҿагыланы
иқәԥон ҳтәыла Европатәи ахәҭахьы иаармышьҭырц. Нкылашьа амоуит. Ҩышықәса раԥхьа уи ачымазара Кавказ иааӡеит.
– Изакә чымазароузеи?
– Уаҵәы ублала иусырбап, ихҭанакыз ашьхымзаҭра
хәшәтәышьас иамоугьы уасҳәап. Уахала шьҭа ҳацәап…
Амца анҿыцәаа, ажәҩан мацара акәым, уажәшьҭа адгьылгьы ҳара иаҳтәуп рҳәозшәа, игәыҭҟьагаха илбааԥшуан
аеҵәақәа. Нанҳәа мза агәҭаны, агаҿаҿ ашьаршьафҵәҟьа
уқәҵаны уанызмыцәо аамҭазы, сара, Сибра снанагазшәа, ауапа сыкәыршаны сиоуп. Анхаҩы иажәабжь сазхәыцуеит. Сара
исызҳәом уи игәаанагарақәа зегьы уеизгьы-уеизгьы навалашьа змам роуп ҳәа. Ииҳәаз ахьынӡаиашази иахьынӡаиашамзи
ракәмызт араҟа еиҳарак иусыз. Еиҳарак уаҩы игәы иахәаша,
уи анхаҩы дазхәыцуеит, гәыҵхас имоуп иқыҭа алахьынҵа,
уи ԥхьаҟатәи аԥеиԥш. Реиҳа ихадоугьы убри акәзар ҟалап.
Нас срызхәыцуеит ашьхыцқәа. Шьхатәыла… Ашьхыцқәа…
Исхашҭӡом, ҳашцәажәоз, зны Алықьса Гогәуа ииҳәаз:
– Ажәытәан аԥсуаа абӷа ҳәа акәын ашьха еибаркыра ишашьҭаз. Уи иахылҿиааз ажәақәа рацәаны иаанхе118

ит. Абӷалара, абӷацымкыра, абӷаб… Нас ишааиуаз, ашьха
ахьӡырҵеит. Изыҟалазеи абасеиԥш ахьӡеиҭакра? –иҳәеит уи.
Исыздыруам Алықьса дахьынӡасықәшаҳаҭхо, аха, сгәа­
нала, уи азҵаара аҭак сыԥшааит, иаалырҟьаны, абри ауха. Сара
сиҿцәажәахьеит Ԥсҳәы инхо хаҵак, ҩажәа шықәса раԥхьаҟа.
Ԥсҳәы акәша-мыкәша мацара ҩажәижәаба рҟынӡа шьхымза
зыԥшааз абнаҿы. Аҭаҳмадцәа ирҳәоит, ашьхаҟа (абӷаҟа) ацха
ҳгаӡомызт, аԥсҭа ҳанҭаланы, шаҟа ҳҭаху ацха ааҳгон, аҵлақәа
ргәаҩараҿы убас ашьхымза ҭан ҳәа. Иҟалоит, ажәытәанӡа,
Аԥсны аԥсабара аныбарақьаҭыз, шьхатәылан ашьхымзақәа
даараӡа иахьырацәаз иахҟьаны, абӷаҟа ианцоз, абӷаҟа ҳәа
аҭыԥан, ацха ааргарц, ашьхақәа (ашьхыцқәа) рышҟа ҳцоит
ҳәа шырҳәа-шырҳәоз, иахьцоз аҭыԥхьӡы аҭыԥан, изызцоз
ахьӡ рцәажәараҿ иаҳа иаанханы, ашьхымзақәа анықәӡаагьы
урҭ рыхьӡ азынхазар шьхатәыла (абӷацымкыра). Ҳәарада,
аԥсуаа жәытәнатәаахыс ирдыруан ацха шаҟа ихәшәыз. Ажәа
«ацха» –ацара хара, ақәра ду анҵра – мацарагьы иҳанаҳәоит
уи ишазыҟаз. Дарбан хьчаз ажәытәан (ажәытәан ҳәа азаҳҳәо
ҳалагеит сара саныхәыҷызгьы), ашьхаҟа амҩа иқәлоз, ацха
кәакәарқәа иаҳаҭа иҭамкәа. Урҭ акәакәарқәа, акы, ргьама уамашәа иссирын, ҩбагьы, амҩа уқәыз мчыбжьыкгьы,
акәакәарқәа бжьысуамызт. Иреиӷьыз мҩаныфан. Усеиԥш шаҟа
фатә хкы алырхуааз!
Сзыцәомызт. Узышьцылахьоу ауаҩԥсы иблақәа ҽнак,
иаалырҟьаны, ишубац акәӡамкәа, уамашәа иҭышеишеиаауа
иубар, угәы шԥаҟалои? Уи ауаҩ цәгьарак ихьыз џьушьоит.
Агаҿатәи ажәҩан иашьцылахьоу, ашьха дааугар, убас ауп
ишибо аеҵәақәа.
Ҳаицәажәара хәыцрақәак изнарҵысу, дыцәамызт Пиотргьы.
– Сзызхәыцуа уасҳәап, – ҿаасҭит, – анцәа ида уаҩы издыруам, ҿымҭ-ԥсымшьа, ԥсы зхоу зегьы раасҭа аус зуа, ԥсы
зхоу зегьы раасҭа ихӡырымгоу, абзиарада изаҟаразаалак
цәгьарак злам ашьхыц, аԥсуаа ҳҭоурыхмҩаҿы, ҳаҿиараҿы
шаҟа иҳахәахьоу. Агәабзиара иаҳнаҭоз аҟынгьы иаанымгылеит. Иҟалахьеит ажәытәанӡа убас еиԥш. Ҵҩа змамыз ар иманы
дыӡхыҵит аӷа. Мчыла акгьы рылшомызт ҳар. Маанала ириааит. Ирыцхрааит ашьхыцқәа. Аӷа ицәшәаны, ирымаз-ирыхӡыз
зегьы кажьны ицазшәа ҟаҵаны, инрыжьит хыхьчарҭас ирымаз Аҟәа абаа. Аӷа ир абаа рымпыҵархалеит. Урҭ уаҟа ирбеит
аԥшәмацәа «ирзымгакәа» инхаз, иҭәны абҟәылқәа ирҭаз ацха.
119

Иласны ацха рфеит. Ацха цхаҟәан. Уи зфо дшыҟало усгьы иудыруеит. Ар рыхлахаҵ гьежьит, ӡәараха ирысит, рымгәақәа…
Рхы иамыхәо ианыҟала, аԥсуаа хынҳәны иаарыжәлан, дара
раҵкыс акырӡа еиҳаз ар ҟәаҟәаны инеиларыжьит…
– Уи уажәада исмаҳац, исыздыруам. Амала ацхаҟәа атәгьы
уасҳәап. Уигьы хәшәуп. Амшә, агыгшәыг бзамыҟәҵәҟьагьы,
аӡын аҭыҩра ианҭалаша аламҭалаз, хымчыбжьа рҟынӡа ҿаҵак
афаӡом.
– Ус убахьоу… Агыгшәыг афатә абаны иавсуану?
– Акәац абаргьы ааигәара инеиуам. Амгәа арыцқьоит
ианыцәо аламҭалаз. Аԥхын агәҭангьы ажьынҵәры рацәаны
ифаны, знык-ҩынтә аҽарыцқьоит. Ауаҩгьы изеиӷьуп
ҩнуҵҟала иҽирыцқьалар. Убри азыҳәан аԥсуаа ажәытәан
рхы иадырхәон ацхаҟәа. Асаркьеиԥш уарыцқьоит. Ацхаҟәа
ддырҟаҵон ашьхыцқәа.
– Иддырҟаҵон уҳәоу? Уара иуҭаху ҟанаҵома «пыввы»
ҳәа иԥыруа ажәҩан иалоу?!
– Реиҳа анапы иашьцылоу аҩнырахә иаумырҟаҵара
аурҟаҵоит. Аӷа ир ирҿарҵаз ацхаҟәа абааргеи? Угәы иаанагома, ацха бжьысны, бҟәылла иҭәны игылан ҳәа. Ааԥын ахәажә
анышәҭуа ааигәара ашьхымзаҭра наганы инаургылоит. Ахәажә
шәҭны ианаалгалак, даҽа ҵлак шәҭаанӡа, даҽаџьара амати
ҟаланы ашьхыцқәа «ҳәра» ицаанӡа, ацха аарымухуеит. Имазеиуп ацхаҟәа. Иззыхәшәу рацәоуп абаӷцәлымсагьы. Ашьхыц
ахш? Иудыруоу уи зыԥсоу?!
Аҵх аҽеиҩнашеит ҳшеицәажәоз. Иҳазгәаҭом, лассыласс ҳазхәыцлом акәымзар, абри, ашьхымзааӡаҩ Пиотр
Кәаӡба иеиԥш зеиԥшу роуп ҳаԥсҭазаара уасхырс иамоу. Урҭ
рнапқәа роуп изыбзоуроу ҳҭәы-ҳаԥха адәы ҳақәлара. Немец
шәҟәыҩҩык иҿы саԥхьахьеит, егьа ажәа ҳҳәаргьы ҳажәа акы
иаԥсахом, ҳшылаҭра уаԥсҵәык ашыла ҭамзар ҳәа.
Ашьжьымҭан амра цқьа иԥханы, ашьхыцқәа рыԥсы рылаланы, рыҭрақәа рҭыԥраара иалагаанӡа, «ҳәра» идәықәлаанӡа,
рлеишәа иаҳа ианыбзиаз аамҭазы, ҳцәа-ҳжьы џьаргьы
имааԥшуа ҳҽеилаҳҳәеит. Пиотр ихиҿы хтын. Сара саныхәыҷыз
зны бааԥсылашәа ашьхақәа сырфахьан аҟнытә, рыцәшәара
иахьагьы исзынханы исымоуп. Акаҭа насҿасҵеит.
– Изакә чмазароу мрагыларантәи Кавказ иааз, насгьы
хәшәыс иамоу усырбап, – иҳәан, ашьхымзаҭра ааиртит Пиотр.
Асаранџьқәа здыҟарҵало арамақәеи аеҳәа аҵеи маҿак аҟара
120

еиҟәыҭхан. Уаҟа ибжьан иссаӡа иԥаз акаҭа. – Иумбои абри
акаҭа? Ашьхыцқәа иаарысны, иссаӡа, ҵыӡк иаҟароу ахәа иркуеит. Еиҳараӡак ашьхыц ԥшқақәа ирчычоуп. Аҵкыс еицәаны
иаасны иркуеит ашьхақәа ран. Иԥырны цхаагара ицақәо, аԥша
анрыслак ахәа рықәшәшәаны икаԥсоит, аха аԥырра иаламгаци насгьы ашьхымзаҭра иҭымҵуа рани рыԥсы аархырхуеит.
Ашьхыц ҩымзгьы ннаҵӡом.
– Исымдыруеи. Пушкин иҳәон аиаша ыҟам адгьылаҿ,
аха аиаша ыҟам ажәҩан аҿгьы ҳәа, – сҳәеит саахәмарны.
– Адунеиаҿ аиаша ыҟазҭгьы, ииашоума ашьхыц аҵкыс
ашхырцәаӷь иахьыннаҵуа…
– Ҩымз рыҩнуҵҟала ашьхыц иины, иазҳаны, иажәны
иԥсуеит. Аџьабаа рацәа иагоит, – иҳәеит Пиотр. Сара
сизаԥхьеит, сџьыба иҭаз, аболгар ҵарауаҩ ишәҟәы аҟнытә
даҽа цитатак.
– Ақәыԥшқәа ахәа ианыршьлак, ран анымҵалак,
ашьхымзаҭра иааҭоу, иажәны иԥсуа мацара, шықәсык
аҩнуҵҟала аеҳәа ккаӡа иааҭацәуеит. Аа, абни каҭа аҵаҟа
аҩ хәшәы иаҵасҵоит. Рыԥсы маҷханы, иалшәшәаны акаҭа
инықәԥсоит ашьхыцқәа. Арҭ акаҭа иааннакылоит. Ахәа-ссақәа
акаҭа икылышәшәаны икаԥсоит аеҳәа аҵахь. Аҵа аарыцқьаны,
ақьаад ианԥсаланы ахәа аазбылуеит. Рыԥсы маҷханы акаҭа
иқәԥсоу ашьхыцқәа, акаҭа ишықәԥсоу иааҭызгоит. Аҳауа
цқьаӡа ианырҿаслак, рыԥсы аарылалоит, иԥырны рыҭра
инҭалоит.
– Уахьымӡакәа, ран ахәа иуцәыршьхьазар?
– Даҽа шьхымзаҭрак аҟнытә акәтаӷьқәа ааганы ирысҭоит.
Анра злыҵша жәаба-жәохә шьхыц дара рхала илырхуеит. Аныс
ирааӡоит. Убарҭ рҟнытә, реиҳа еиӷьу акы ааныжьны, егьырҭ
ршьуеит. Ҳәынҭқаррак аҟны ҩыџьа аҳәынҭқарцәа зааибраҳа,
ҩ-анык шьхымзаҭрак аҿы ааибышьа рымаӡам.
– Излеилыскааз ала, ашьхымзаҭрақәа рацәаны иуҭахызар,
рырҿиашьагьы убас ауп…
– Ирацәаны ашьхымзаҭрақәа рыҟаҵара мариоуп. Уаалаганы шьхымзаҭрак аҿы ран ушьуеит. Даҽа шьхымзаҭрак
121

аҟнытә, ишысҳәаз еиԥш, ан злыҵша акәтаӷьқәа ааганы ируҭоит.
Иаразнак анацәа рацәаны ирааӡоит. Урҭ анацәа зегьы ирызхаша ашьхақәа уара иабаауго, аха еҳәак аҟнытә ҩба-хԥа хьаада иаҿугоит. Анык, ԥыҭк аҟара ашьхыц ԥшқақәа надкыланы,
аҭра ҿыц ахь иниаугоит. Ртәы удыруазар, уамак аҭахӡам. Абас
ирҿианоуп аԥсуа шьха шырышьҭыз Америкаҟа. Уи умдыруеи?
– Ааи, агазеҭ «Известиа» ианын аинформациа «Абхазианка летит за океан» ҳәа.
– Аԥсуа шьха еиӷьу шьха ыҟаӡам. Амати злеизнаго ац, дунеи иҟоу ашьхыцқәа зегьы рыцқәа раҵкыс иаҳа иаууп. Ашәҭыц
аҿы ирҵауланы иашьҭуеит. Абри иуасҳәаз аамышьҭахьгьы,
иҵегь ачымазарақәа ыҟоуп ашьхыцқәа ирыхьло, аха, насыԥла,
зегьы ахәшәқәа рзырыԥшаахьеит. Иҟоуп ирҿаҵатәу ахәшә.
Ашьақар аарӡыҭны ахәшә иналаҵаны ируҭоит.
– Ажәакала, ахәшә аумҭакәа ажь, ауҭраҭых, амандарина уҳәа акгьы миуа ишалагаз еиԥш, хәшәыда ԥсыхәа
рмоуа иҟалеит, ажәытәан рхала аҵлагәаҩақәа ирҭабзазоз
ашьхыцқәагьы…
– Еиҳарак рыцҳарас иҟоу еҳәак иҭоу ашьхыцқәа
шаанҵәалак, аеҳәа шааҭацәлак, али-ԥси рыла егьырҭ
ашьхымзаҭрақәа рҟнытә ашьхыҵә леи-иласны, аеҳәа иааҭахаз,
цхаз баӷцәлымсаз зегьы ааҭрыцқьааны иргоит. Уи инацны иргоит бааԥсыла иҿку ачымазарагьы.
–Ус анакәха Аҭара ҳгәылацәа рышьхымзақәеи ҳара
ҳашьхымзақәеи еибарчмазаҩны иқәибахит…
– Егьа ихараны игылазааит аҭахызаргьы, али-ԥси рыла
ирыԥшаауеит иҭацәыз ашьхымзаҭра. Ашьхыц ауаа, бжаҩык
иаҳҩызаӡам. Фатәы хаак анаба, иаразнак ицаны аҩызцәа
аанагоит. Ашьхыцқәа русушьеи реиҩызареи, рыҩнуҵҟа
рҭаацәара ашьақәгылашьеи уҳәа рганахьала ҳарҭ, ахшыҩи
абзи, анцәа изиҭаз, ирҿаҳҵааша даара ирацәоуп, –иҳәеит Пиотр даахыхәмарны. Сара еиҭах агәра згеит ауаҩы бзиа иибо
аӡбахә аҳәара игәы шахымшәо. Егьа иҳәаргьы, реиҳа ихадаз,
иара иеиԥш уаргьы бзиа излоубаша џьара акы ицәыбжьахаз
џьишьеит.
Арҭ санҵамҭақәа, ҭыԥқәак рҿы, алитература иарбан
жанрзаалак акгьы иузаамырбуа, уимоу амедицинатә хархәага
ашҟа иниасуа изыҟалаз, сажәа иахьахәҭаз исызнымкылакәа
акәым (усгьы егьараан исыхьхьеит аха), сазхәыцноуп ус
122

зыҟасҵаз. Акрааҵуан гәыҵхас исымазижьҭеи ҳқыҭақәак
рҿы ашьхымзақәа ақәӡаара иахьалагаз. Ҳара ҳаҩнаҭаҿы
ҳашьцылахьан, арахә-ашәахә шԥаҟоу ҳәа ақыҭаҿ ицаны
иааз аӡәы ҳиазҵаауазар, ҳашьхымзақәа шԥаҟоу ҳәа уеизгьы-уеизгьы инацаҳҵон. Урҭ убасҟак ҳрышьцылахьан,
ацха рымҳамхӡозаргьы иҳаман, бзиа иаҳбои, уажәы
иахьҳамам, изакәу ҳзымдыруа, акы шҳагхаз ҳбо ҳалагеит.
Убас акәхап ишыҟоу егьырҭ аҩнаҭақәа рҿгьы. Ашьхымзақәа
реиқәрхаразы аԥсышәала акьыԥхь уамак анымлац. Ҳәарада,
ԥсҳәытәи ашьхымзааӡаҩи сареи ҳаицәажәара, ажәак
аанмыжькәа зегьы наукала ишьақәырӷәӷәам. Ҳаицәажәарала
ашьхымзақәа схәышәтәуеит ҳәа иалагогьы диашахом.
Аҟазацәа, ашьхымзааӡара аҳақьымцәа иразҵаатәхоит. Ҳара
азҵаара ҳзықәыргылазар, ҳгәанала, убригьы маҷӡам. Сажәа
ахьоуцәахаз абарҭқәа рҟнытә исанаижьып аԥхьаҩ.
Аԥсыӡ ӡыда ԥсҭазаара шамоуа еиԥш, хыла-хшыҩла ега
аартра ҟаиҵаргьы, ацивилизациа ега иҳаракхаргьы, ауаҩы
даанхоит иара дызхылҵыз, дзааӡаз аԥсабара ада ԥсыхәа
имамкәа. Ицивилизациатә ҿиарагьы иаԥырхагамхауа, аԥса­
барагьы иҽаҟәымҭхо шаҟа изеилагӡо, убасҟак иара изыҳәан
иԥсеиқәырхагахоит. Иԥсеиқәырхагахоит цәала-жьыла мацара акәымкәа, гәыла-ԥсылагьы. Избан акәзар, ашәҭқәа,
аҳаскьынқәа, аҵлақәа, аӡиасқәа инадыркны, абӷацымкыра
дуӡӡақәа рҟынӡа, ауаҩы агәабзиара мацара акәӡам ирҭо,
урҭ ауаҩы игәаҿы ирааӡоит ақьиара, аҳалалра, агәыразра,
ажәакала, ауаҩы иуаҩра. Уџьамыӷәа мҩа уахьану иуцыз, уи
иузнауеит иреиӷьу аиҩызара ҳәа, аԥсабара ауаҩы ицнаҵеит
иара ахәҭак – ашьхыц. Зқьышықәсала иаауан урҭ еицны.
Зқьышықәсала ашьхыц ауаҩы ицхраауан. Уажәы ацхыраара
аҭаххеит иара ахаҭа. Цхыраара хәыҷык иоуа азыҳәан иара
шаҟарыла ахә ашәозеи! Сара сацәшәоит хара дзымцар ҳәа
ауаҩы, асеиԥш иҟоу имҩаныза амҩан иаанижьыр.
Ажәаԥҟаны ирҳәоит, акы злоу, ҩбагьы илоуп ҳәа.
Инацаҳҵап: зхы изахәо, зхазы ибзианы инхауа, игәылагьы
дихәоит. Исхашҭуам, ҳаныхәҷқәаз, ҳарҭ, аешьцәа лассы-ласс
иҳаиҳәалон ҳаб: «Агәыла уиҵашьыц. Уиҵашьыц шьыцра бзиала. Аҩны бзиа изгылазар, ажәхьа бзиа имазар, иҩны блааит,
ижә шарылааит умҳәан. Иҩны аҵкыс еиӷьу, убаҩ иалыршаны
уаргьы иргыл. Ажәхьак имазар, уара ҩыжәхьак ааӡа. Шьыц123

ра бааԥсыла уаниҵашьыц, анцәа уирыцҳауп, иара иаҵкыс
уеицәоуп ҳәоуп иаанаго, уаҳа акгьы».
Игәазырҳагоу аҭаацәа ирылатәоу Пиотр Кәаӡба,игәылагьы
илҩаҵә ҩеиуазар иҭахуп. Игәыла, Саша Свиатов, игәашә снавсит Пиотр иҟнытә санаауаз. Агәашә дахьааҭыҵыз, иныҟәага
лабақәа иваҵаны, ақыдсаҟә дықәтәан, ицәа-ижьы ҭҭәааӡа,
иара араҟа зегьы «Саша» ҳәа мацара изыԥхьо аибашьҩы.
Дахьтәаз снеины аԥсшәа наиасҳәеит. Ҳанааицәажәақәа:
– Уан лгәабзиара дышԥаҟоу, Саша? – снаиазҵааит.
Ус иаԥуп ҳәа мацара акәым сызҵааз. Ан илхымшаз ан
аԥсҭазаара зылымҭаз дарбану! Аха ауаҩеибга изыҳәан
ажәа «ан» иаҵанакуеи, Саша изыҳәан иаҵанакуеи даараӡа
еиԥшым. Ауаҩеибга иан длааӡеит, ишьапы дықәлыргылеит,
луалԥшьа нагӡаны далгеит, уинахыс ауалԥшьа зду иара, илыхшаз, илааӡаз иоуп. Саша иан лзыҳәан наӡаӡа дсабинатәит аибашьра.
– Дыҟагәышьоуп. Дысхаанхароуп акәымзар…
– Ус умҳәан. Унанырагьы ухыбзаап…
– Даара ибзианы исхыбит, қәацк кылшәом, – иҳәеит,
дааԥышәарччан. Иааџьоушьартә иқәыԥшын иччаԥшь.
Шықәса ҩажәагьы ихымҵыцкәа абри, ԥсҳәытәи арԥыс,
иҩшьапык ҿнарҩааит аибашьра. Ибӷа ахәршы ахы анақәшәа,
абаҩлаша ҭнаҵҟьааит, анервқәа бжьнахит. Убри инахҟьаны,
иҩшьапык имыхәо иаанхеит. Аинвалидцәа рыҩнахьы дыргон
аҳәынҭқараа. Амлеи ахьҭеи даҳаркуам, ҳара даабоит, рҳәан,
ԥсҳәаа ирымуит. Иқәрахь днеит, дышлеит, аха ԥсҳәаа рзыҳәан
даанхеит дышқәыԥшыз. Хәыҷгьы дугьы «Саша» ҳәоуп
ишиԥхьауа. Лафны ишиҳәаз сзеилымкаар ҳәа дшәазшәа,
инациҵеит: – Сан аҭакәажәи сареи излаҳхыбгәышьоз ҳнаныра!
Амҿы ҳзаазгац, иаҳзыцәаӷәац ихыбит, Пиотр Кәаӡба. Иԥацәа
ишьҭарԥало, аҟауар иаҵақь, ҽнак иаакылсын, абыржәы ишубо, ихыбны ицеит. Бзиараха анцәа ирԥигалааит, – ажәҩан
днаҵаԥшит Саша.
Сивсны сахьнеиуаз, саб иажәақәа сгәаларшәауа,
сгәы сҭахәыцуан. Агәыла ажәхьак имазар, уара ҩыжәхьак
ахьануҵаша мацара акәымзар изызхәыцтәу? Ажәхьакгьы
имамзар угәыла? Қәахь заҵәык изгыланы, иара уигьы бааны аилаҳара иаҿызар? Убасҟан акәзар уара ууаҩра иаҳагьы
ианԥышәахауа?
124

Ҳанҵамҭақәа ҳрылгап ҳазлалагаз, Дырмит ду иажәақәа
рыла: «…Рышьхымза гәара аҽыуаҩ дзакәшомызт…» Анхаҩ
бзиа инхашьа-инҵышьа ианалацәажәоз, ажәытәан, имал-мазара акы ҳәа уеизгьы-уеизгьы инахырыԥхьаӡалон имазу имамзу ашьхымза. Аҽырбараз иауанырҵахуаз. Зыда ԥсыхәа ыҟам
акы шакәуз рдыруан. Уажәы ҳцәыӡра иаҿуп убри, зыхә ашьашьа ҳақәымшәо, ҳабзиабарақәа руак. Ҳанҵамҭақәа ирыԥхьо
ҳцәыӡра иаҿу закәу маҷк иадамхаргьы дазнархәыцыр,
сныҟәара башамхеит…
Ԥсҳәыҟа… Ԥсҳәыҟа… Ацқьара. Аԥсабара. Иԥсеиқәырхагоу
аԥсабара. Анибархара…
Ахара уцарц уара ухаҭа, Ауаҩы.
Ԥсҳәы, 1981

АПУБ Л И Ц И СТИ КА

УИ АБРА ДЫНХОН
Москва, Твертәи абульвар, 25.
Ауаа реиԥш, ԥеиԥшла еиԥшым аҩнқәагьы. «Аразҟы» бзиа
змоу аҩнқәа иреиуоуп абри.Уи гылоуп, аԥснытәи акурорт ҩнқәа
ааугәаларшәо, аеҵәара хашьшьы. Ишәҭ-баҳчароу амӡырха
«дҭаԥшуеит» апоезиа хәыцрашәк зызцәырнаго иааҭгылаз А.С.
Пушкин. Аҩны уахьнаҩсуа, Урыстәыла азалымдарақәа зегьы
знык еицхьааигазшәа, иҽаархәаны «дтәоуп» «гәырҩала иччоз» Н.В. Гоголь.
Иара, аҩны ахаҭа, ааигәа идыргылазшәа, аблақәа
ҭыԥхаауа, иқәыԥраа ицоит. Аха уи ақәра ду шамоу ҳарҳәоит
архитектуреи, аклассикатә стиль ала адәахьтәи архиашьеи.
Шәышықәсеи бжаки рышьҭахь ааԥынтәи аҵх лашьца
рҽалак абри аҩны аанрыжьит аԥшәмацәа. Еицҳауан аурысгәқәа. Урыстәыла аҽышьаԥхыц иарго даауан Наполеон.
Ибылуан Москва. Иблыр – иблааит, аӷа инапаҿы иҟамлааит!
Абылра, атҟәара иацәыбналаны ицоз аҭаацәара дыргон рҵеи,
рысаби, –заԥхьаҟа адунеи зегьы зыхьӡ ахырҵәаны иҟаз
ашәҟәыҩҩ – адемократ, акритик-аматериалист А.И. Герцен.
Аҩнра, анхара ааныжьны абналара, Москва абылра уҳәа
лассы-лассы иалацәажәон уи аԥшәмацәа аныхынҳәгьы.
Ари ахҭыс иҭаацәа ирҳәамҭан наӡаӡа игәалашәараҿ
иаанхеит ахәыҷы. Ашьҭахь уи, Москва мацара акәымкәа,
иԥсадгьыл зегьы данаҟәгахагьы, игәхьааго игәалаиршәон дахьиз, ихыҷра ахьымҩаԥысыз аҩны.
Иааит Октиабртәи ареволиуциа. Уи ашәахәақәа ҭаԥхеит
ари аҩны ашҭагьы. Иагыз-иабзаз, аамҭа ианнаҵаз ахәра
арӷьеит. Еиҭашьақәдыргылт. Иара ауадақәа руак аҿы ииз,
амӡырха иҩуа иқәхәмаруаз ауаҩ иаҳаҭыр азы Асовет
еиҳабыра уи аҩны ашәҟәҩҩцәа Реидгыла иарҭеит.
126

1928 шықәса ииун мзазы ари аҩнаҿы имҩаԥысит
хашҭра зқәым аиԥылара. Абраҟа асовет культура аусзуҩцәа,
зхыԥхьаӡара рацәоу аԥхьаҩцәа иԥылон Италиантәи
ихынҳәыз А.М. Горки.
Абри аҩны ашҭаҿ иҩызцәа дрылагыланы ажәеинраала
«Качалов ила азы» даԥхьеит, акраамҭа араҟа змузеи ыҟаз
С. Есенин. Абри ашҭа иқәыҩуан, ауадақәа ирныҩуан Вл. Маиаковски ибжьы. Хыԥхьаӡарала ирацәоуп асовет поетцәеи
ашәҟәыҩҩцәеи зыхьӡ ари аҩны иадҳәалоу. Аха урҭ зегьы иара
азы исасцәан. Аԥшәмацәа иашаҵәҟьа анаиу 1932 шықәса
инаркны ауп. Абри ашықәсан, Асовет еиҳабыра иҟарҵаз
ақәҵарала араҟа иаадыртит Алитературатә институт. Ихьӡгьы
ахырҵеит апролетартә шәҟәыҩҩ ду А.М. Горки.
Бызшәа рацәала ицәажәеит уи ауадақәа. Аинститут анаат
адырҩашықәсан араҟа, раԥхьаӡа акәны, иҩныҩит аԥсшәа. Уи
апоет-апатриот Л. Кәыҵниа имҩашьоз ибжьы акәын.
Ҳныҩналап аҩны аҩнуҵҟа. Абар Герцен дахьиз ауада. Араҟа икнаҳауп иаб исааҭ. Аҭӡамцқәа рхиоуп ихәыҷра,
иҭаацәа уҳәа ҳзырбо апатреҭқәа рыла. Ауада агәҭа игылоуп
астол, иаартны иқәуп ԥсра зқәым Герцен иҩымҭа «Иҟалахьоуи
ахәыцрақәеи». Уи ахьаарту адаҟьаҿ ҳаԥхьоит: «…Абри ауадаҿ
сиит сара…»
Ҳаҩналап аҩбатәи аетаж ахь. Иҭбааҭыцәу азал аҭӡамцқәа
зегьы ашәҟәыҩҩцәа дуқәа рпатреҭқәеи, урҭ рҳәамҭақәеи рыла
ирхиоуп. Аҭӡамц иаакәршаны саркьала иҟаҵоу аландақәеи
ашьқаԥ хәыҷқәеи рҿы уҳәа иқәгылоуп ари аинститут иалгахьоу ашәҟәыҩҩцәеи апоетцәеи ршәыҟәқәа. Ҳрыхәаԥшуа
ҳҿынаҳхап урҭ. «Л. Кәыҵниа иҩымҭақәа».Ашәҟәы иақәу абӷьыц
иануп: «Аԥсыуа поетуп. Хаҵарала дҭахеит Аџьынџьтәылатә
еибашьра аан».
Иҵегь ҳаанаскьап. Ихы-иҿы агәыразра, ақьиара, агәыр­
ӷьара ықәҳәҳәы патреҭк ҳнахәаԥшуеит. Уи, абарҭ аҭӡамцқәа
зыч­чабжь рныҩуаз, зпоезиа абраҟа еилашуаз Алықьса
Лашәриа ишәҟәқәа роуп. Урҭ ыҟоуп урысшәала, аԥсышәала,
қырҭбызшәала.
Урҭ рнаҩс: «Амахәҭа ҿыц», «Аӡиас ццакуеит амшынаахь», «Маница лысалам шәҟәы», «Сышьха ӡиас», «Ашәа
ҿыцқәа»… Аамҭак, шықәсык азы акәым арҭ ашәҟәқәа
равторцәа ара ианҭаз. Шықәсқәак ныбжьахазаргьы абри
аҩны, аурыс шәҟәыҩҩ А.И. Герцен дахьиз, дахьааӡаз аҩнаҿы,
аҩажәижәабатәи ашықәсқәа инадыркны иааԥымҵәаӡакәа,
127

егьырҭ амилаҭ бызшәақәа ирылҩуеит аԥсшәагьы. Ари аинститут иааӡаз аԥсуа поетцәа ҩыџьа иахьа иҳалагылам, аха
урҭ, дара рыԥсадгьыл аҿеиԥш, иахашҭуам «аҩбатәи рыҩны».
Избанзар урҭ иаргьы иаҵеицәоуп. Аӡәырҩы иахьеи-уахеи
иазаарышьҭуеит рышәҟәы ҿыцқәа.
Аҩны ҳандәылҵып. Агәашә ашьаҟаҿы иаласоуп А.И. Герцен ибарелиеф. Ашҭаҿы, ашьапы шәҭыла икәыршаны игылоуп ибаҟа. Уи инапаҿы икуп иҩу ақьаадқәа. Урҭ дрыԥхьоит,
дхәыцуеит. Дазхәыцуеит иԥсадгьыл алахьынҵа. Иаԥхьа еилашуеит еснагь иҭынчым Москва. Илашоит, икаҷҷоит уи иахьа.
Абри еиԥԥш иҟоу Москва, абри еԥш Урыстәыла, абри аҩыза
ажәларқәа реиҩызара дазхәыцуан, дазықәԥон, абри аҩнаҿы
ииз, иааӡаз А.И. Герцен.
«Аԥсны ҟаԥшь», 1960

АШӘА ИҲӘОИТ ЗАКАН ҲАЛУАШЬ
– Акыр ҵуоу аус жәуеижьҭеи?
– Ҩынҩажәи ааба раахыс… Ацәажәара ҳханагалеит,
уи аҵкыс ашәак ҳҳәап. Сара мышкы ашәа анысымҳәа
сычмазаҩхоит.– Ибжьы ыргәыкны иаацәыригеит «Амҳаџьырра
ргарашәа». Уи ашьҭахь – «Кофҭа шкәакәа», нас «Гәдиса»…
Ҳмашьына архәарақәа инархаҵәи-аархаҵәиуеит. Бзыԥ
ахықә иқәцала инеицоит. Иашәаҳәара изаҟаразаалак иаԥыр­
хагамызт. Аԥсуа шәақәа ҳәаны данаарылга мелодиак аацәы­
ригеит. Хәыҷы-хәыҷла иҳареикуа даланахалан аҳәара дналагеит.
– Саҭамыз, аха ишәҳәаз ари абашәҵеи, уаҳа ҵара
шәҭамлаӡазар?
– Арадио аҟны исаҳаит иахьа. Исгәаԥхан сгәаҿы иаанхеит.
– Ижәдыруама уи иарбан опероу иахьынтәаагоу? –
иҳәеит сҩыза.
– Исыздыруам. Исгәаԥхан исҳәоит.
Ари џьашьатәыҵәҟьан. Знык арадио аҟнытә иаҳаз ала
игәынкыланы иҳәон адунеи аҿы еицырдыруа ариақәа руак:
аопера «Кармен» аҟнытә Хозе иариа.
128

– Шәҭалароуп хымԥада аҵара, шәҭалароуп. Шәара
шәхаҭагьы ишәыздыруам изакә баҩхатәроу аԥсабара
ишәнаҭаз, – иҳәеит сҩыза.
– Аҵара аҭаларагьы знык аҟара сҽазыскын, аха
сманшәаламхазт саҟәыҵит.
– Иаба?
– Қарҭ аконсерваториаҿы. Профессорк абра дааны
дыҟан. Сыбжьы игәаԥхан аконсерваториаҿы иреиҳәазаарын,
исыԥхьан сцеит, аха…
– Нас шәызрыдрымкылазеи?
– Аҵара сымам! Сыбжьы мацара абасыхәоз…
Абаҩхатәра иашаҵәҟьа адгьыл аҵа иалоу, аӡыхь
иаҩызоуп. Еихоит уи аӡыхь адунеи лашарахь, ауаҩы иҿажәкра
еиқәнартәарц иццакуашәа, аха адгьыл иналаӡуеит уи ахы
уаҩы имырхәар, иааимырԥшыр.
… Москва. Ааԥын. Хәылԥазык аконцерт ахь сцарц абилеҭ
аасхәеит. Стәоуп. Москватәи амузыкатә институт аконцерт зал ду аҟны. Араҟа лассы-лассы имҩаԥыргоит асовет
композиторцәа дуқәа ирызку автортә хәылԥазқәа. Ари ауха
аконцерт мҩаԥыргон Москватәи арҿиаратә вузқәа ирҭоу
иреиӷьу астудентцәеи аспирантцәеи. Амҩаԥгаҩ асцена
даақәлан аӡырҩцәа ҳашҟа ҿаалҭит:
– Пуччини, аопера «Тоска» аҟнытә Каварадосси иариа, – лажәа далгаанӡа анапеинҟьара иалагеит, – ариа иҳәауеит
амузыкатә институт Гнесинаа рыхьӡ зху иҭоу астудент Закан
Ҳалуашь.
Асцена даақәгылеит шықәсқәак рышьҭахь избаз атаксист.
Ари агәрагара уадаҩын. Сгәырӷьареи сџьашьареи еилалан,
ииҳәауаз ариа аҵкыс иара ихаҭа иакәын сзызхәыцуаз.
Дыдраҵас анапеинҟьабжьқәа гоит. Асценахь еиҭа иԥхьеит
Закан. Дааин дхырхәан дцеит. Еиҭеиԥхьеит. Ари иааира дууп.
Қәҿиара дуӡӡан. Амҩаԥгаҩ даақәлеит анаҩс иқәгылараны
иҟаз инаигӡоз лҳәарц. Аӡырҩцәа анапеинҟьара иаҟәҵуамызт.
Асценахь иԥхьон Закан.
– Леонкавалло, аопера «Паиацы» аҟнытә Каниа иариа…
иҳәауеит Ҳалуашь…
Еиҭа анапеинҟьара. «Бис! Браво!» игон азал аҟнытә
абыжьқәа. Иҳәаны дшаалгаз азал ааныжьны сцеит асцена ашьҭахьҟа. Ҳаибабеит аԥсуа шәаҳәаҩи сареи. Аԥсшәа
еибаҳҳәеит. Иара сауигәалашәоз… Хаҵа быргк дааидгылан:
129

– Иудысныҳәалоит. Ибзиоуп, ибзианы иуҳәеит, ари иааира дууп. Арҽхәаразы икаҷбеиу Орфионов иудиныҳәалоит, –
идырныҳәалон Закан иҩызцәа.
– Саҭамыз, дызусҭада Орфионов?
– Ҳарҵаҩ иоуп.
– Иҟалозар сшәазҵаар сҭахын, – сҳәеит Орфионов снаидгылан.
– Сышәзыӡырҩуеит.
– Шәара Ҳалуашь ирҵаҩ шәакәзаап. Иҟамлари уи
иашәаҳәаразы шәгәаанагара сашәҳәар?
– Ҳалуашь ԥсабарала абаҩхатәра злоу уаҩуп. Жәаха
шықәса шоферс аус иуан. Ибжьы деиҷаҳауамызт, аха зегьы акоуп ибжьы цқьоуп, иԥхасҭамхеит. Музыкатә терминла иаҳҳәозар, Ҳалуашь ибжьы лирика-драматә теноруп,
аоператә театр иазшоуп. Теориала аҵара изыцәгьоуп, аха
ашәаҳәаразы ҳинститут аҟны иаарылукааша аӡә иоуп. Ибжьы
иазыӡырҩхьеит Атеатр ду аҟнытә. Хаҭала атеатр асолист Зураб Анџьаԥариӡе ахә ҳаракны ишьеит Ҳалуашь иашәаҳәара.
– Уахада џьаракыр асценахь анеира азин ишәҭахьоума?
– Ааи. Москватәи аклубқәеи атеатрқәаки рҟны дықә­
ҳаргылахьеит. Афишақәа дырнылахьеит, – иҳәан дааԥы­
шәарччеит Орфионов Анатоли Иван-иԥа.
– Излашәҳәауала уажәнатә…
– Ааи,уажәааигәа Зегьеидгылоутәи арадиодырраҭараҿы,
аинститут аректорат ақәшаҳаҭрала, ианырҵеит Ҳалуашь
иҳәам­ҭа ашәақәа.
– Иарбан ашәақәоу?
– Уаха ииҳәақәази, нас Гречанинов иопера «Добрыниа
Никитич» аҟнытә Алиоша иашәеи аԥсыуа ашәаки. Иаарласны
ираҳап Аԥсынгьы.
– Арантә радиола ираҳауа рызхарым Аԥсны, ихаҭа дрымазар акәын…
– Зынӡа Аԥсныҟа ишьҭра атәы сыздыруам. Асеиԥш абжьы
лассы-лассы уаҩы иоуам. Амала аконцер амҩаԥгаразы апрограмма уажәнатә иҽазыҟаҵара даҿуп.
– Шәара, ирҵаҩцәа, шәақәшаҳаҭны аплионка ианышә­
ҵахьоу иҳәамҭа ашәақәа ҳашәҭар ҟамлари Аԥснытәи ара­
диодырраҭаразы?
– Аректорат аҿы азин ҟарҵахьеит. Ибжьы анҵаны имазеины иҟоуп. Ианышәҭаху инаҳҭир ҟалоит, – иҳәеит Орфионов
ҳанааиԥырҵуаз.
«Аԥсны ҟаԥшь», 1960

130

А. С. ПУШКИН
Ленинград. Моика, 12. «Пушкин имузеи-квартира». Иаауеит абрахь ҵыхәаԥҵәарада аџьажәлар, Ҳаԥсадгьыл акәакь­
қәа зегьы рҟынтәи, иара убас зхыԥхьаӡара рацәа иреиуоу
аҳәаанырцәтәи асасцәа. Ҩ-етажкны еихагылоу, қьырала
дзыҩназ абри аҩны ԥшӡа ауада ҭшәақәа руак аҿы, 125
шықәса уажәаԥхьа, февраль мза 10 рзы, ашьыбжьышьҭахь
иԥсҭазаара далҵит адунеи апоетцәа дуӡӡақәа руаӡәк, аурыс
жәлар ргени Александр Сергеи-иԥа Пушкин.
Урыстәыла зегьы ззыӡырҩуаз апоет ду иԥсра ааха дуны
ирзыҟалеит аурыс жәлар, аурыс литература. Краевски редакторс дызмаз ажурнал «Русски инвалид» иацны иҭыҵыз агазеҭ
аредакциа гәалсра дуӡӡала иаҩуан: «Иҭашәеит ҳара ҳпоезиа
амра. Пушкин дыԥсит иқәра ашәҭымҭаз, имҩа ҭбаа абжараҿы.
Иҳалшом уаҳа ари алацәажәара, насгьы иабаҭаху: иарбан аурыс гәызаалакгьы гәжәажәоит». Аха абри адырҩаҽныҵәҟьа
ацензуратә комитет ахантәаҩы ажурнал аредактор диԥхьан,
жәлар рҵара-дырратә министрра ахьӡала лахь иҭауа,
ҿааиҭит: «Иарбанушь уи амҩа ҭбаа ҳәа шәызҿу? Мшәан Пушкин дполководецызма, ар дырнапхгаҩызма, дминистрызма,
ҳәынҭқарратә фырхаҵазма? Жәеинраала ссақәак рыҩра иаанагом амҩа ҭбаа анысра…»
Арҭ ажәақәа иккаӡа иаадыртуеит апоет иаџьал зырццакыз, аурыс самодержавие ашәҟәыҩҩ ду ихә шыршьоз… Аха
иаацқьаны ԥшьынҩажәа шықәса рышьҭахь ари аамҭа ахаҭа
адгьыл ианыӡааит, «инапылаҟаҵарам абаҟа зыргылаз» апоет
аурыс жәлар ркультура мраны наӡаӡа дагәылԥхоит.
Александр Сергеи-иԥа Пушкин диит 1799 шықәсазы,
Москватәи аамысҭа иҭаацәараҿы. Заԥхьаҟа ипоет духараны иҟаз ахәыҷы ааӡара бзиа имаз иабзоураны дышмаҷыз
ихатәы бызшәа, иҽадцаланы даԥхьон асахьаркыратә литература. Иахьеи уахеи гәахәас иҟаҵаны дырзыӡырҩуан
ианаӡӡеи изеиҭалҳәоз аурыс лакәқәа. Убарҭқәа рнаҩсангьы
Пушкин иҭаацәараҿы тәарҭас-гыларҭас ирыман еицырдыруа аурыс шәҟәыҩҩцәа. Абарҭқәа зегьы ирыбзоураны Пушкин дышмаҷыз иоуит асахьаркыратә литература агәыблра, уи
азхәыцра.
1811 шықәсазы, аԥышәарақәа қәҿиарала иҭины, Александр Сергеи-иԥа Пушкин дҭалоит уи ашықәсан еиҿыркааз
131

Алицеи. Алицеи қәкыс иаман аҳәынҭқарраҿ хадара злоу
аусқәа назыгӡаша акадрқәа рааӡара. Алицеи аҟны аус руан
усҟантәи аамҭазы аҳҭны-қалақь аҿы иреиӷьӡаз, адемократиатә
дунеихәаԥшышьа змаз апрофессорцәа: Галич, Кәницын, Каиданов.
Алицеи Пушкин инаҭеит адырра бзиаӡақәа, уи аҭӡамцқәа
рыҩнуҵҟа ирҳаит ԥсраҽнынӡа иимыԥсахыз иҩызцәа
иашақәа, далагеит аҩра. Апоет раԥхьатәи иажәеинраалақәа
иаадырԥшит зеиӷьаҟамыз абызшәа бзиа шиҿаз, Державини,
Батиушкови, Жуковскии днарывагыланы аформа лас аԥҵара
дшазыманшәалаз, ахақәиҭраз ақәԥара игәы шеибанарфоз.
1817 шықәсазы А. С. Пушкин қәҿиарала далгеит дызҭаз
Алицеи, дагьалагеит аҳәаанырцәтәи аусқәа рми­нистр­раҿы аусура. Абри аамҭазы аусура аамҭа иахаршәаланы аус адиулоит
раԥхьаӡатәи ипоема «Руслани Лиудмилеи». Поет наӡак иаҟара
ахьӡ-аԥша изҭаз ари апема ҭыҵит 1820 шықәасазы. Еицырдыруаз аурыс поет дуӡӡа Жуковски уи данаԥхьа: «Ииааиз аҵаҩы
– иаҵахаз арҵаҩы иҟынтә», – ҳәа ақәыҩны аҳамҭа «Руслани Лиудмилеи» автор ииҭеит. Ари апоема патриоттә гимнк
иаҩызаны ицәырҵит аурыс жәлар рымч, рфырхаҵара ҟаимаҭ
азышәаҳәараҿы. Зеиӷьаҟам жәлар рбызшәа цқьала иҩуп ари
апоема, мыцхәы илахҿыхуп, аоптимисттә цәанырра лашарала
иҭәуп. Арҭ ашықәсқәа раан Пушкин есааира дрылаҵәон аурыс
жәлар, ибаҩхатәра, идемократиатә дунеи рыҽдырҭбаауан,
аурыс самодержавие шәарҭас дышьҭнахуан. Ареволиуциатә
мотивқәа рыла иҭәыз уи иажәеинраалақәа: «Ақыҭа», «Чаадаев иахь», «Ахақәиҭра» уҳәа, насгьы зхыԥхьаӡара рацәаз
аепиграммақәа зықьҩыла аԥхьаҩцәа ҿырҳәала ирҳәон.
Аҳәынҭқар Александр Актәи иӡбеит апоет Сибраҟа дахигарц. Аха Пушкин бзиа дызбоз иҩызцәа Карамзини Жуковскии иҟарҵаз ацхыраарала аҳәынҭқар игәҭакы идырԥсахит;
дагьахыргеит аладаҟа. Уи дыҟан Кавказ, Ҟрым, Кишинев уҳәа
убас акырџьара. Апоет аҭыԥ ссирқәа изцәырыргеит, ахәыцра
ҿыцқәа, аромантикатә цәаныррақәа. Ԥшьышықәса аладатәи
иахгара аамҭа (1820-1824) А. С. Пушкин хамеигӡарада аус
инаруит. Иаԥхьа иқәнаргылт аԥсҭазаараҿ акырӡа зҵазкуа
азҵаарақәа. Агәҭахәыцрақәа. Абарҭ ашықәсқәа раан Амра­
ҭашәарахьтәи Европа (Италиа, Испаниа, Бырзентәыла)
иҟан аџьажәлар рреволиуциатә қәгыларақәа. Аурыс поет
ду урҭ ахҭысқәа дрызҿлымҳан, хаҭала дрылахәызшәа игәы
132

рзыҳаҵҳаҵон, иагьациҵоит «Аладахьтәи апоемақәа» ҳәа
хьыс изауз иромантикатә ҩымҭақәа: «Кавказтәи атҟәа»,
«Бахчисараитәи афонтан», «Ациганцәа» уҳәа егьырҭгьы.
Арҭ апоемақәа рҿы Пушкин Урыстәыла аҳәынҭқарратә
шьақәгылазаашьа аҿаԥиҽуан, дазышәаҳәон ауаҩытәыҩсы
ихақәиҭра, уи ицәаныррақәа рдунеи ҭбааҭыцә, ауаатәыҩса
рфырхаҵаратә мҩа. Арҭ апоемақәа иаарылукаартәы иҟоуп
«Ациганцәа», зыҟны аромантизм инаваргыланы ареалисттә
ԥсҭазаара ииашаны ицәыргоу.
А. С. Пушкин ипоемақәа рыла аурыс сахьаркыратә лите­
ратураҿы аетап ду ҟаиҵеит, аԥхьагылара змаз ауаа, еиҳарак
адекабристцәа, арҭ аҩымҭақәа рыԥсы ирзалымхуа ирыԥхьон,
иргәаԥхон. Ԥсра зқәым сахьаркыратә ҟазара дуӡӡала
иқәҵоу, апоет иҩымҭақәа зегьы иреиӷьӡоу акәны иҟоуп
иажәеинраалоу ироман «Евгени Онегин». Ароман абжеиҳарак
ҩын адекабристцәа рықәгылара ашьҭахь, Николаи Актәи
иреакционерратә напхгара аан. Убри аҟнытә А. С. Пушкин
ацензура доунажьуамызт, игәҭыха аартны аҳәара уадаҩын,
аха ԥсыхәа ахьынӡамаз ала иааирԥшырц иҭахын ихаантәи
Урыстәылан аԥхьагылара змаз ауаа рымҩа, рылшара, залымдарала иҭәыз рыԥсҭазаара. Белински «аурыс ԥсҭазаара аенциклопедиа» ҳәа ззиҳәаз ари ароман цәымзаҵас ирылҷҷоит
адунеи аҿтәи алитературатә ҩымҭақәа.
А. С. Пушкин ипоезиатә рҿиамҭақәа рнаҩсангьы аурыс драматургиа иалеигалеит ԥсра зқәым аҩымҭақәа. Уи
араҟагьы имоуп ихатә бжьы, ихатә форма, араҟагьы уи
дҿыцаԥшьгаҩуп. Ишдыру еиԥш, ажәафтәи ашәышықәса
инаркны Амраҭашәарахьтәи Европа аҿтәи аҳәынҭқаррақәа
рҟазареи рлитературеи рыҿиараҿы аҳра ауан алитературатә
хырхарҭа ҿыц аклассицизм. Аҽакала иаҳҳәозар, адраматә
ҩымҭақәа рҿы адраматург дахымԥар акәын х-закәанк:
ахҭыс ҭыԥк аҿы амҩаԥысра, аамҭа уахыки ҽнаки рхымгара,
ахҭыс акны аиқәҳәалара. Абзиарақәа иамаз рнаҩсангьы арҭ
ахзакәанк адраматург дызлаҿарҳәоз рацәан: еиҳарак аҩымҭа
асиужет ажәлар рҭоурых аҟнытә хҭыск аарԥшра иазкызар.
А. С. Пушкин адунеитәи алитератураҿы зегьы раԥхьаӡа
еилеигеит арҭ ахзакәанк. Уи иҭоурыхтә трагедиа «Борис Годунов» иҩит иҿыцӡоу формала. Аклассицизмтә ҩымҭақәа
рҿы ахҭыс ҭыԥк аҿы имҩаԥысуазҭгьы Пушкин итрагедиа
аҿы ахҭыс мҩаԥысуеит ԥшьыџьара рҟынӡа. Уаанӡа атрагедиа
133

хәқәгыларак азыԥҟаны иҟазҭгьы Пушкин итрагедиа 23 сцена рҟынӡа аҭаны ишьақәиргылеит. Еилагоуп аамҭагьы – Пушкин аҭоурыхтә факт давамлакәа 7 шықәса рҟынӡа аҵанакуа
иааирԥшит.
Хыхь ишаҳәаз еиԥш, Пушкин алитературатә хырхарҭа
аклассицизм дықәымныҟәаӡеит. Уи иҿынтәи ауп аурыс
литератураҿы алитературатә хырхарҭа ареализм амҩа ишанылаз.
Ԥсра зқәым аҩымҭақәа аԥиҵеит А. С. Пушкин апрозаҿгьы.
Абраҟагьы уи дҿыцаԥшьгаҩуп, дшьаҭаркҩуп. Пушкин иоуп аурыс литератураҿы Пугачиов ихаҿсахьа раԥхьаӡа иаԥызҵаз. Уи
иҭоурыхтә роман «Акапитан иԥҳа» –ипрозтә рҿиамҭақәа зегьы
раԥхьаӡа игылоуп. Абраҟагьы, «Борис Годунов» аҟны еиԥш, Пушкин илиршеит аҭоурыхтә хҭыс иахьынӡазалшоз ииашаны сахьаркырала аарԥшра. Ароман аҿы Пушкин еилеигӡеит ажәа сахьарк азҟаза ибаҩхатәреи аҭоурыхҩы-ашьҭазааҩ иуснагӡатәи.
Ажәаатәи ашәышықәса аан Пугачиов инапхгарала имҩаԥысыз
анхацәа реибашьра иазкны аҩымҭа аԥиҵарц иҽаназик
ашәҟәыҩҩы дцоит уи ахьымҩаԥысуаз аҭоурыхтә ҭыԥқәа рахь.
Дрыҿцәажәоит анхацәа, еизигоит Пугачиов изкыз аҳәамҭақәа.
Урҭ ихы иархәаны, иахьынӡазалшоз ацензуразы ирмаӡаны
Пушкин илшеит Пугачиов анхаҩыжәлар дырнапхгаҩны, урҭ
ахақәиҭраз рықәԥара даԥхьагылаҩны иаарԥшра.
А. С. Пушкин раԥхьаӡа иргыланы дпоетын, дышәҟәыҩҩын,
дыдраматургын, аха уи акьыԥхь аҿы лассы-лассы дықәгылон
дкритикны, насгьы дпублицистны. Пушкин иоуп азеижәтәи
ашәышықәсазы аурыс литература аҿиараҿы аҵак дуӡӡа зауз,
адемократиатә мҩақәҵараҿы зроль дууз ажурнал «Современник» раԥхьаӡа аҭыжьра иалагаз. Иара иакәын раԥхьатәи
аредакторгьы.
А. С. Пушкин – аурыс жәлар дырпоет дуӡӡоуп. Ирҿиамҭақәа
аурыс литература иагәылҷҷаауа адунеитәи алитературақәа
иаарыванаргылеит. Пушкин – аурыс милаҭтә литература
дашьаҭаркҩуп. Пушкин иоуп аурыс литератураҿы ареализм
шьақәзырӷәӷәаз. Пушкин иаԥиҵеит, ишьҭихит, иҳареикит аурыс литературатә бызшәа. Уи иҩымҭақәа еиҭагоуп шамаха
адунеитәи абызшәақәа зегьы рахь.
Аԥсуа жәлар патуқәҵарала иазныҟәоит, иаԥхьоит,
еиҭаргоит апоет дуӡӡа иаԥҵамҭақәа.
«Аԥсны ҟаԥшь», 1962
Еицаҳҩит Мушьни Лашәриеи сареи.

134

К. И. ЧУКОВСКИ
Шамахамзар дуԥылом шәҟәыҩҩык, К.И. Чуковски иаҟара
қәрала еиуеиҟарам, занааҭла еиуеиԥшым аԥхьаҩцәа змоу.
Уаҩы иааџьеишьаратәы иҭбаауп уи имҽхак. Иуадаҩуп К.И.
Чуковски изы «абраҟа иаҳа ҟаиҵеит» ҳәа литературатә жанрк
алхра. Уи икалам назыхьирслак, ипоезиазааит, ипрозатә
ҩымҭазааит, ибарақьаҭха ицааиуеит. Еиҳарак акритика,
алитератураҭҵаара.
К. И. Чуковски бызшәа хыркыла, бызшәа цқьала
еихышәшәо, еинрааланы ииҩыз алакәқәа ҿырҳәала ир­ҳәоит
ашәҟәы аԥхьашьа ззымҵацгьы аурыс хәыҷқәа. Иажәеин­
раалақәа рҵоит ашкол иҭалахьоу аҵаҩцәа. Иповестқәа
ирыԥхьоит аҳабыра классқәа рҿы итәоу. Анаука аусзуҩцәа
реилатәарақәа раан ирылацәажәоит, афилологиатә наукақәа
рдоктор К.И. Чуковски иусумҭақәа. Уи иҩымҭақәа, иара ихаҭа
иеиԥш, агәырӷьара рҿықәыҳәҳә, аоптимизм рылыжжуа ауп
ишыҟоу. Урҭ рыԥхьара гәыԥсыршьагоуп, игәышьҭыхгоуп,
бжеиҳан ирччагоуп.Ирччагоуп уанаԥхьо, аха уаԥхьаны уа­
налгалак, акраамҭа иухамышҭуа узырхәыцша аидеиа рыҵоуп.
Ацәгьеи абзиеи, ахәахәеи аиашеи, мап зцәыркышеи
изыдгылашеи, ирыцҳаршьашеи иԥхарҵашеи ажәа хыркыла,
ажәеинраалала ахәыҷқәа драцәажәо идирҵоит «абду Корнеи». Уи иҩымҭақәа ирыԥхьо, асцена аҟнытә ирзыӡырҩуа
уаҩы игәы иаанагашам, автор иԥсҭазаараҿы уадаҩрак,
мыҟәмабарак дақәшәахьеит ҳәа. Аха ус имариамызт,
игәырӷьагамызт уи ихәыҷра, иқәыԥшра.
К. И. Чуковски алитератураҿ дцәырҵит ҳара ҳшәышықәса
алагамҭаз. Дцәырҵит аурыс самодержавие, ареакциа иаҳа
ианыӷәӷәаз, изырхыџ-хыџшаз амч анадмсылацыз ашықәсқәа
раан. Иуадаҩын усҟантәи аамҭа, ииашаҵәҟьаны ажәлар
рзы акы аԥырҵарц аҟазара знапы алакыз рҭагылазаашьа.
Иуадаҩын зегьы рзы, аха еиҳарак ицәгьан акритик иуалԥшьа
анагӡара. К. И. Чуковски раԥхьаӡа акьыԥхь аҿы дықәгылеит
критикатә статиала. Уи, ҩажәа шықәса анихыҵуаз иикьыԥхьыз,
раԥхьаӡатәи икритикатә статиа, аҟазара азакәанқәа реилкаара, аҟазара ԥхьаҟа аҿиара амҩа аартра иазкын.
«Сара исҭахыз, сзышьҭаз слитературатә критикхарц
акәын», –иҩуеит Корнеи Иван-иԥа. Иагьҵабыргны, ирацәоуп
уи акритикаҿ илиршаз.
135

Зыӡбахә ҳҳәаз раԥхьатәи истатиа инашьҭарххны лассы-лассы икьыԥхьуеит алитература еиуеиԥшым азҵаарақәа
ирызку аусумҭақәа.
«Амаҭәаӡәӡәаҩ лԥа», аб дызмамыз К.И. Чуковски агимназиа данҭырца ихала ихы аус адулара далагоит иҵара-дырра
азырҳаразы. Уи шықәсык ала иҵоит англыз бызшәеи афранцыз бызшәеи, еиҭагамкәан дрыԥхьо далагоит аҳәаанырцәтәи
аклассикцәа рҩымҭақәа.
Актәи аурыстә револиуциа ҟалаанӡа иҭыҵуаз газеҭк
ахьӡала К.И. Чуковски корреспондентс дрышьҭуеит Лондонҟа.
Акритик-ҿа Лондон дахьнеиз, дзышьҭыз агазеҭ иақәнагахаша
астатиақәа азаашьҭра ацынхәрас, еицырдыруа Британиатәи
амузеи аҟны дтәаны рҵара далагоит англыз жәлар рлитературеи ркультуреи.
«Зыгәрагара даԥсамхаз» агазеҭ ацхыраара иҭара
ианаҟәыҵ К. И. Чуковски дхынҳәуеит иԥсадгьылахь, Урыстәы­
лаҟа.
Петербург аҭыҵра иалагоит К. И. Чуковски аредакциа
ззиуаз асатиратә журнал «Сигнал». Ажурнал актәи аномер
анҭыҵҵәҟьа инаркны аԥхьаҩцәа арҳаит, ирылаҵәеит. Уи
ажурнал убасеиԥш ала «ицҳауан», К.И. Чуковски изныкымкәа
«аҭӡы ҟьантазқәа икәырша ддыртәеит». Абахҭа дҭыҵуан
иҩызцәа рыцхыраарала. Аха акритик-ҿа икалам иаҳагьы
«ирҵыруан», иажәақәа шҳамха ирыжәиҵон алитература ишабалак ҳәа иазныҟәоз. Убас, К.И. Чуковски ароман «Санин»
акритика ӷәӷәа ахьазиуаз азы, уи автор Арцибашев адуель ахь
диԥхьеит.
1907 шықәсазы, уаанӡагьы ахәыҷтәы литература
иазҿлымҳаз К.И. Чуковски икьыԥхьуеит «Ахәыҷқәа рбызшәа»
ҳәа хыс измаз астатиа. Усҟан автор ихаҭагьы издыруамызт
убри нахыс уи ихьӡ ахәыҷтәы литература ишадиҳәалоз.
«Усҟантәи аамҭазы ухәыҷтәы шәҟәыҩҩхоит ҳәа аӡәы иеиҳәар,
дсацәҳазшәа исыԥхьаӡон, избанзар ахәыҷтәы литература аус
азызуаз ма баҩхатәра змаӡамыз, мамзаргьы даҽа жанрк аҿы
изқәымҿиаз ракәын», – иҩуеит Корнеи Иван-иԥа.
Иԥшаатәын, еиқәыршәатәын, Чарскаиа леиԥш иҟаз
ашәҟәҩҩцәа рҟнытә аԥхьаҩцәа хәыҷқәа зыхьчашаз
ашәҟәқәа. Уи ашәҟәы аҭыжьра напы аиркуеит К. И. Чуковски.
«Аҵыс – мцаԥшь» ахьӡҵаны иҭижьуеит Алексеи Толстои, Сергеев-Ценски, Саша Чорни уҳәа ахәыҷқәа ирықәнагахашаз
136

рҩымҭақәа агәылаҵаны шәҟәык. Ашәҟәы К. И. Чуковски шаҟа
дақәгәыӷуаз аҟара ақәҿиара амоуит. Иаргьы игәы ацәкаҳан,
бзиа иибоз ажанр, акритика, алитература ашьҭазааҩра ашҟа
диасыхуеит, егьҭижьуеит Некрасов изкны аусумҭа ду.
1916 шықәсазы Чуковскии Горкии еибадырит.
– Шәара шәраӷьуеит, акритика рзыжәуеит ахәыҷқәа рзы
изҩуа ашәҟәыҩҩцәа. Уи бзиоуп, аха уи ала мацара иузыҟаҵом
ахәыҷтәы литература. Иԥышәшәарауазеи шәара шәхаҭа
шәылшара, ижәҩырауазеи ахәыҷқәа рзы, – иҳәеит А.М. Горки.
– Сара исыздыруам аҩышьа, – иаҭеикит К.И. Чуковски.
– Игәашәҭ, – иабжьигеит Горки.
«Сара иагьгәасҭаҵәҟьеит исылшоз», – иҩуеит Корнеи
Иван-иԥа.
Абри аицәажәара анымҩаԥысыз ашықәсаныҵәҟьа
иҭыҵуеит К. И. Чуковски еицырдыруа илакә «Агәылшьап»
(«Крокодил»). Уи инашьҭарххны – «Моидодыр», «Муха-Цокатуха» уҳәа, ахәыҷқәа рзы апоемақәеи ажәеинраалақәеи
рацәаны.
Ахәыҷқәа рзы иҩу К. И. Чуковски ипоезиатә рҿиамҭақәа
ахәмарратә ҟазшьоуп ирымоу. Уи илакә-поемақәа атеатр азы
иҩу апиеса иаҩызоуп: урҭ ирымоуп ахеиқәҳәаларҭа, ахҭыс аибарххара аҭыԥ, анҵәамҭаҿы – наҟ-ааҟ еиҿагыло амчқәа рҭыԥ
ақәҵара.
К. И. Чуковски илакәқәа аиҳарак фырхацәас иргәылоу
ашәарахқәа, аԥсаатәқәа, аԥстәқәа, агыгшәыгқәа роуп. Аха урҭ
зегьы цәажәоит, ихәыцуеит, ишьыцуеит ауаа реиԥш. В. И. Ленин иазгәеиҭон, аԥстәы ауаҩы иҟазшьа аҭара, аиҭакра алакә
азыҳәан изакәан хадоуп ҳәа. «Ахәыҷқәа ҟазшьас ирымоуп
алакә бзиақәа рзыӡырҩра… Иарбан лакәзаалак аԥсҭазаратә
иашара алоуп: шәара ахәыҷқәа рзы ижәҩыр ацгәы, ма арбаӷь
ауаҩытәыҩса ибызшәала имцәажәо, ахәыҷқәа уи алакә
агәхьаагьы ркуам», – иҩуан В. И. Ленин.
Ахәыҷқәа рзыҳәан алакәқәа зҩуа ашәҟәыҩҩы иуалуп
ахәыҷы ауаҩра илааӡара, жәытә-натә аахыс ауаҩы иҟазшьоу:
аҽаӡәы игәырҩа хатәык еиԥш адкылара, игәырӷьараҿы
ицгәырӷьара, аҽаӡәы ихҭысуа ауадаҩрақәа ихаҭа дҭаргы­
лоушәа ицгәжәажәара.
Ахәыҷы ԥсабарала ҟазшьас имоуп иқьиоу, афырхаҵара
злоу, ииашамкәа згәы нырхоу рыдгылара. Уи алакә аҿы зыӡ­
бахә иаҳауа иԥстәыз, иԥсаатәыз дацгәырӷьоит, дацгәырҩоит.
137

Абри аҟаз­шьа: ацгәырӷьара, ацгәырҩара ауп К. И. Чуковски
илакәқәа ирыԥхьо аԥхьаҩцәа хәыҷқәа ирыланааӡо. Аха
аԥхьаҩ хәыҷы изҳауеит, уи изҳацыԥхьаӡа аҽакала дазхәыцуа
далагоит даныхәыҷыз ихы-игәы аҿы инхаз алакә. Убасҟан
алакә ианаҳәароуп уи даныхәыҷыз изеилымкаауаз идеиас
иаҵоу.
К. И. Чуковски еицырдыруа хәыҷтәы шәҟәыҩҩны даны­
ҟалаз ашьҭахьгьы икаимыжьӡеит уи бзиа иибоз ажанр; алитература ашьҭазааҩра, ашәҟәыҩҩцәа, апоетцәа, асахьаҭыхҩцәа
рыԥсҭазааратә мҩа, рырҿиамҭақәа рҵара, реилкаара. Уи
иҭижьхьеит Некрасов, Чехов, Репин, Ал. Толстои, Куприн, Горки, Бриусов уҳәа ирацәаҩӡаны ирызкны анаукатә усумҭақәа,
агәалашәарақәа.
Ашәҟәы «Ҩба идыркны хәба рҟынӡа» автор, иара икалам иҵижьуа аамышьҭахьгьы еицырдыруа еиҭагаҩуп. Уи иоуп
раԥхьаӡа акәны Робинзон Крузо аурыс ԥхьаҩцәа хәыҷқәы
дыдзырдырыз. К. И. Чуковски еиҭеигахьеит Твени Киплинги
уҳәа ирацәаҩны аҳәаанхыҵтәи ашәҟәыҩҩцәа рҩымҭақәа.
К. И. Чуковски дреиуоуп асовет литература ауасхыр азышьҭаҵара, ахы аихәлакра знапы алакыз аурыс
шәҟәыҩҩцәа. Уи ақәра ду шниҵхьоугьы, иахьагьы аус шиуц
иуеит; иширгәырӷьац иргәырӷьаларц ахәыҷқәа, иҿыцу
иҩымҭақәа ирыԥхьаларц аҿар, абызшәа аусзуҩцәа, алитература аҭоурыхҩҩцәа рҿаԥхьа иқәгылоу аус намысла
иазныҟәаларц. К. И. Чуковски дреиуам жанрк аҿы зыҽҭагӡаны
уаҳа аҽакы зкалам ахьызмыркьысӡо апоетцәа. Уи зегьынџьара
иалеигалеит ихәҭаа, иалеигалоит иара ибжьы ахаҵаны, аҿыццәа аҟәнҵаны.
К. И. Чуковски ибаҩхатәра иаацрымшәаӡо агәырӷьара зцу
баҩхатәроуп. Ахәыҷы идыруеит иара бзиа дызбо. «Сықәрахь
саннеигьы, сқәыԥшра аан еиԥш, сара сзы иреиӷьу ԥсшьароуп
есҽны, ҩышықәса инадыркны жәаҩа шықәса рҟынӡа зхыҵуа
ахәыҷқәа рыҿцәажәара. Уи анысмоу – сыԥҭазаара ҭацәноуп
ишызбо; уи сара сзы игәамч хыҵхырҭоуп, инасыԥуп», – иҩуеит
зыԥшьынҩажәа шықәсхыҵра азгәаҳҭо «абду Корнеи».
«Аԥсны ҟаԥшь», 1962

АВЕТИК ИСААКИАН
Аветик Исаакиан – ҳаамҭазтәи аерманы литератураҿы
иналукааша поетуп, аерманы поезиа даклассикуп, дырпоет
иашаҵәҟьоуп ажәлар. Уи акьыԥхь аҟны дцәырҵит азежәтәи
ашәышықәса анҵәамҭазы, дцәырҵит ихатәы дунеихәаԥшышьа
иманы, ихатәы бжьы иханы. Ахьӡ-аԥша изҭаз раԥхьатәи
ишәҟәы «Ахәрақәеи ашәақәеи» шаҳаҭра ауан, аерманы поезиа дшазгылаз абаҩхатәра дуӡӡа змоу апоет.
Шықәса хынҩажәа егьаарыгымхо ишикыц икын Аветик
Исаакиан икалам, имыхьшәашәаӡо еилашуан имуза. Уи дпоетмызт мчыла, гәаҟрыла, дпоетын ԥсабаратә баҩхатәрала,
гәыла-ԥсыла, цәаныррала, игәы еисуанаҵы – еисуан поезиатә
ритмла. Апоет Александр Блок иҩуан: «Исаакиан –зеиӷьаҭам
поетуп, иҟалап иара иаҟара абаҩхатәра змоу Европа зегьы
аҟны дыҟамзаргьы».
Аветик Исаакиан данысит уаҩы иааџьеишьаратәы иуада­
ҩыз аԥсҭазааратә мҩа, дрылсит еиуеиԥшымыз алитературатә
хырхарҭақәа; агәкаҳара, аԥсҭазаара мап ацәкра аамышьҭахь
гәыӷра змамыз апоет инаиркны, уаҵәтәи амш лашара,
аԥсҭазаара абзиабареи уи азышәаҳәареи аҟынӡа.
Апоет, уи дпоет иашаҵәҟьазар, ирҿиамҭеи ибиографиеи
саркьаҵас иудырбоит ижәлар рҭагылазаашьа. Урҭ рықәԥара,
рхаҵара, рымчымхара, рыгәжәажәара, ргәырӷьара. Абас иҟоу
поетуп аерманы жәлар рзыҳәан Аветик Исаакиан. Ҳрыԥхьоит
иажәеинраалақәа, ипоемақәа, иажәабжьқәа, ҳабла ихгылоит зкультура аҭоурых дуӡӡоу, жәытәнатә аахыс аҳәынҭқарра
ӷәӷәақәа еидысларҭас иахьрымаз гәрҩеи гәаҟреи згымыз
Ермантәыла. Апоет данқәԥшӡаз инаркны иблала ибауан,
шаҳаҭс дрыман, атәымуаа гәымбылџьбарала иԥсадгьылаҿ
ишықәырхуаз, ишырҟәаҟәоз имилаҭтә культура абаҟақәа.
«Сыԥсадгьыл, уара ухьаақәа мцабзҵас сара сырбылуеит, уара
ухәрақәа иануп хәраны саргьы сгәы» –иҩуан апоет.
Аветик Исаакиан ибон иԥсадгьыл адәахьтәи аӷацәа
раҵкысгьы ицәаԥҽыганы ишазыҟоу иара ацәеижьы иалҵыз,
иара аҩнуҵҟатәи аӷацәа. Иажәа гәышьҭыхгақәа рзикуеит иларҟәу, зцәа ԥҽу ахархь уаа, дрыԥхьоит урҭ рыбӷа
еиҵырхырц, рыуаҩра рцәымӡырц азыҳәан иқәԥарц. Иқәԥарц,
«ашьаарҵәыра илагылоу рыԥсадгьыл аиқәырхаразы».
Раԥхьаӡатәи аурыс револиуциа ахԥша Аветик Исаакиан
иԥсадгьыл аҿынӡагьы инаӡоит. Апоет дгәыӷуеит уи ареволи139

уциа ижәлар ахақәиҭра рзаанагоит ҳәа. Ажәа цаҳә-цаҳәла
дазышәаҳәоит. Аха ареволиуциа хәаҽхоит шьаарҵәырала,
уи азышәаҳәаҩ Ав. Исаакиан дҭаркуеит абахҭа. Шықәсык
ашьҭахь абахҭа дыҭрыжьуеит, аха изыӡбахоит абахҭа
аҵкьысгьы еицәаз – далхәдартәуеит иԥсадгьыл. Иалагоит
апоет иԥсҭазаараҿы ацәаҳәа ҿыц. Гәрҩала, гәжәажәарала
аҳәаанхыҵтәи атәылақәа Швецариа, Германиа, Италиа,
Франциа рҟны дыҟоуп. Имҩасуеит амшқәа, ашықәсқәа.
«Иаасыкәршан тәымуаауп, са срылоуп сзаҵәны» иҳәоит Германиа даныҟаз ииҩыз ажәеинраалак аҟны. Дахьыҟазаалак
игәы иҭаҵәахны ицуп иԥсадгьыл:
Сыԥсадгьыл гәакьа саԥырҵит,
Исцәыӡит сынхара, сыҩнра,
Сыхаара сан уа дынсыжьит
Сымгәыӷуа дызбап ҳәа сара.
Атәым дгьыл, атәым-уаа, атәым бызшәа, дахьынаҵыслак
абарҭ роуп изыԥшу. Иацлоит игәыкра, игәкаҳара, ипоезиа иаҳа-иаҳа ианыԥшуа иалагоит аԥсҭазаареи ауааи игәы
рыхшәара амотивқәа. Убарҭ ашықәсқәа рзы Аветик Исаакиан
иаԥиҵоит ирҿиамҭаҿ иналукааша аҭыԥ аанызкыло апоема
«Абул Ала Маари». Апоет идоуҳатә ҭагылазаашьа инҭырҭәааны
иаанарԥшуеит ари апоема. Уи изаанагоит адунеи зегьы аҿы
деицырдыруа ахьӡ-аԥша. Еиҭаргоит шамахамзар абызшәа
дуқәа зегьы рахь. Апоема афырхаҵа, апоет Абул Ала Маари еиликааит ауаатәыҩса рҵакы, еиликааит хшыҩла, гәыла-ԥсыла.
Еиликааит егьрыхшәеит игәы. Иифаша, амахҽқәа инарықәҵан,
дрыԥсахуам ҳәа дзықәгәыӷуаз амаҵуцәа аашьҭихын дцоит икажьны Баӷдад. Дцоит акаршәра дықәланы ауаатәыҩса
ршьыцра, реибаҭира, рымаҳагьара дацәыбналаны. Шәиԥхьыӡ
агирхом ицәгьахәыцроу аҳәса рыбзиабара, қәгәыӷшьа змам
ахацәа реиҩызара, ицәаԥҽыгоу ашьамҭлаҳәқәа реиԥш, ауаҩы
дызку азакәан. Абас иаҿаԥиҽуан апоет абуржуазиа аан
ажәлар зҭагылаз азиндара, амчымхара.
Аветик Исаакиан дахганы аҳәаанхыҵ даныҟаз иаԥиҵеит
иара убас апоема «Давид Сасунтәи». Апоет иҟазара ихы
иархәаны аерманы жәлар репос, иаԥиҵоит ауаҩ гәымшәа,
ананамгацәа рыдгылаҩ, ауаҩы ҭуӷан ихаҿсахьа. Абри апоема аҟны аамышьҭахьгьы ажәлар рҿаԥыцтә ҳәамҭақәа, ажәлар
140

рфольклор акырџьара ихы иаирхәоит апоет.Уи ажәлар рҳәамҭа
рифма-ритмла иааиқәыршәаны, инхьаршша-аахьаршшан
ирхынҳәны ириҭон. Ажәлар рҳәамҭа ираӡоит гәыла-ԥсыла,
ирҿыцуеит ахшыҩҵак, апоет ихаҭа думбо иҽалаиӡҩоит.
Аветик Исаакиан ипоезиатә рҿиамҭа зегьы иагәылганы
игоуп абзиабара амотив. Уи ииасуеит ажәеинраалак ахь,
ашәақәа рҟынтә апоемақәа, алегендақәа рахь, зехьынџьарагьы
уи абзиабара ҭакдоуп, изаҵәуп, иацәмаҷуп анасыԥ азыҳәан
агәыӷра. Аха аԥхьаҩ игәы ԥнаҵәом. Иҩуп цәаныррала
ирԥханы, еиуеиԥшым шәыга хкыла, ажәа лыԥшаалыхла. Ари
иаанагом Ав. Исаакиан ихатәы дунеи иҽҭакны, ихатәы хьаақәа
дырзышәаҳәоит ҳәа. Уи ихатәы лахьынҵеи игәырӷьареи ижәлар
рыԥсҭазаареи убасала еидҳәалоуп, еиларсуп, ихазы мацара
иҳәазшәа иҩу ацәаҳәақәа, ижәлар ирҿахәны ауп ишгауа.
Аветик Исаакиан ҩежәихәба шықәса рҟынӡа ихигоит
иԥсадгьыл даҟәганы атәым дгьылқәа рҿы. 1936 шықәсазы
уи наӡаӡа дхынҳәуеит иԥсадгьыл ахь. Уи дырзышәаҳәоит
Ленин иидеиа дуқәа ахақәиҭра ззаанагаз ижәлар, асоветтә
Ермантәыла. Иаԥиҵоит апоемақәа, апрозатә ҩымҭақәа, аус
адиулоит иажәеинраалоу ароман «Уста Каро». Аха еиҳарак
Аветик Исаакиан дпоет лирикуп. Уи ажәеинраала кьаҿӡак
аҟны илшоит афилософиатә хәыцрақәеи ихатә ҷыдатә
цәанырреи иузеиҟәымҭхауа еилаӡҩаны реилагӡара.
Иреиӷьу насыԥуп апоет изыҳәан иара ихатәы рҿиамҭеи
ажәлар иаԥырҵаз рҿаԥыцтә рҿиамҭеи иузеиҩымдыраауа
ианеизааигәахалак, дара ираԥҵамҭоушәа, бжеиҳараҩык из­
ҩыз ихьӡгьы рзымдырӡо ажәлар ианрылаҵәалак. Аерманы
жәлар убас ирылаҵәоуп Исаакиан ирҿиамҭа. Ацәаҳәақәа аԥ­
хьаҩ иҿы иҭаԥыҵәҵәо акәымкәа, амузыка бжьы зхоу, апоезиа
иашаҵәҟьа ишаҵанакуеиԥш, ажәа лыԥшаалыхла еихышәшәо
иҩу уи иажәеинраалақәа амузыкахь ииаргахьан аерманы
композиторцәа аӡәырҩы, апианист-акомпозитор С. Рахманинов, ирацәаҩны аҳәаанхыҵтәи акомпозиторцәа. Аха Аветик
Исаакиан иажәеинраалақәа убриаҟара ирацәаны ашәақәа
рылхуп, акомпозиторцәа реиҳараҩык изусҭцәоу рыхьӡ еилкаам. Издыруада уи иажәеинраалақәа згәаҿы амелодиа
ссир арҿыхаз дзусҭоу. Арарат ашьха иаҿоу ашәарыцаҩ иакәу,
дынхаҩу, днаука усзуҩу. Аветик Исаакиан жәлары дшырпоету
абри еиҳаны иарбану шаҳаҭра зуа.
141

Аветик Исаакиан иԥсҭазаара далҵит 1957 шықәсазы.
Адунеитәи апоезиа даԥхеит апоет иашаҵәҟьа, уи иԥсра иазкны
Луи Арагон иҩуан: «Ҳара ҳшәышықәса алахьаҿ иануп зыхьӡ
лашауа аӡәырҩы апоетцәа рымҳәыр. Англиа усеиԥш дыҟоуп
Киплинг, Франциа – Аполлинери Елуареи, Германиа – Рильке,
Испаниа – Гарсиа Лорка, Урыстәылан – Маиаковскии Есенини,
Ермантәылан – Чаренци Исаакиани. Абарҭ ацәымзаркырақәа
аӡәы дкьаҭацыԥхьаӡа адунеи маҷк илашьцахазшәа иҟалон.
Аха урҭ ирҭынханы иаанхоз шәшьырамызт, мцабз лашаран.
Дыҟам уаҳа Исаакиан, аха иаанхеит «Абул Ала Маари», иаанхеит «Мгер Сасунтәи». Ашәышықәсақәа ишрлымшәоз
еиԥш «ананамгацәа бзиа избауаз». Мгер ихаҿсахьа арӡра,
аамҭа иалшауам зыԥсы ҭоу уи ипоезиа ашәахәа аркьаҭара.
Уи ипоезиа иацрымҵуа ашәахәа арԥхалашт аерманцәа мацара ракәымкәа, ауаатәыҩса зегьы иреиӷьу рхәыцрақәа
рыгәҭыхақәа».
«Аԥсны ҟаԥшь», 1965

ИҬЫНХАДАХАЗ АБАҞАҚӘА
Шәсыцаала, сара ишәсырбап ҳажәлар рҭоурых аҵараҿы,
рдоуҳатә беиаразы хәы змам абаҟақәа рықәыхра ишаҿу!
Зегьынџьараҵәҟьа – мап. Лыхнытәи ауахәамеи абааи, Афон,
Ивертәи ахәаҿы иқәгылоу абааи, Мықәтәи ауахәама уҳәа
имаҷым напы зыдкылоу, хылаԥшра ахьрымоу. Аха араҟа сара
ишәсырбарц исҭаху иҭынхадахан, ауаа гәымбылџьбарақәа
ирымпыҵахаз акультуратә баҟақәа роуп. Ҳабантәалагари?
Ҳцап Пицунда, жәаҩа шықәса раахыс иахьымҩаԥысуа
археологиатә ԥшаарақәа. Идыруп, археологцәа ирыԥшаауеит
абла иацәыҵәахны анышә иамоу. Уи акәым ҳазлацәажәо.
Ҳалацәажәарым зыԥшӡара адунеи иахыҵәахьоу Пицундатәи
аԥса-бна изакә рыцҳароу изықәшәараны иҟоу араҟа
имҩаԥысуа аргыларақәа ирыхҟьаны. Археологиатә ԥшаа­рақәа
ахьымҩаԥысуа ҳнарывсны, атехника зԥашәқәа цәы­ҵа­наҟәаҟәо
аԥсара ҳнылсны ҳнеип, аҭоурых излаҳәо ала, ажәытәӡатәи
ақалақь ду ахьыҟаз адгьыл аҿы. Уи аҭыԥ иаҵанакуеит быжьгектарк. Абри ҭоурыхтә ҭыԥны, ҭыԥ ԥшӡараны иҭахкааны аа142

ныжьразы иалшоз зегьы ҟанаҵеит абаҟақәа рыхьчаразы
Аԥснытәи аидгыла. Рашшыԥхьыӡқәа, ражәалагалақәа, хаҳәтә
ҭӡык иаахозшәа, баша дара иаарзынхеит.
Пицундатәи абааш ҭӡамцқәа, ишырҭаху иазныҟәауа
иаарымпыҵахеит уаҩра злаӡамыз ауаа. Абааш ԥҽыхақәа,
ахыжәжәарақәа ашьапы иадыргоит. «Пицундаргылара»
анапхгаҩцәа аҭоурых ҭыԥ, аҭоурыхтә баҟақәа рыгәхьаа
шыркым збаз абульдозер рныҟәаҩ Лихачовски иаҳхысыз
ашықәс азы, абульдозер лажәиҵан, иҟәыбаса илықәиҵеит аакәакьк зманы, зеиԥш уԥымлауаз абааш ҭӡамц. Ицәалаӡуазеи!
Иара амацара иазукыргьы статиак иагәылаӡом араҟатәи
аҭоурыхтә ҭыԥ изакә қәылара бааԥсу изықәшәаны иҟоу.
Аха ҳара ҳҿааҳхап. Абар Мсыгәҳәытәи абааш. Абжьаратәи
ашәышықәсақәа раантәи анапҟазара аҵаразы, адоуҳатә культура ахьынӡашьҭыҵхьаз аилкааразы зеиӷьаҟам баҟа ссируп
абри абааш. Уи гылоуп Приморское ақыҭа иаҵанакуа адгьылаҿ.
Ашәышықәсақәа ириааиуа иаауаз абри абаҟа аҭӡамцқәа
раџьал ҟалеит ҳара ҳамшқәа рзы. Шықәсқәак рышьҭахь абааш инацәыхарамкәа идыргылеит акьырҟаҵарҭа зауад. Абри
азауад инахәларыжьит абааш аҭӡамцқәа. Ихәаш-хәаша илаганы ибылны акьыр алырхит. Ишәцәыуадаҩхашт абри аҩыза
ауаҩымра ҟарҵеит ҳәа агәра агара. Шәиазҵаа азауад аиҳабы
М. Ҳалуашь. Уи дҿаԥха-ҿаччо ишәеиҳәап аҭоурыхтә баҟа
аҭӡамцқәа рыла акыр аплан бзианы ишынаигӡаз. Уи иплан
наигӡеит.
Аха иҟоуп даҽа џьоукых, хыхь зыӡбахә ҳҳәахьоу
иреицәамзар иреиӷьым. Урҭ – ахьыԥшааҩцәа роуп. Аԥсны
ахьы ыҵыҵуа ишәымбацт? Шәымшәан! Урҭ ауаа ирдыруеит калаҭхыла ахьыршәыгәқәа ахьыҵәаху. Иахьагьы агәра
шәыргауа ишәарҳәоит абаашқәа ршьапаҿы ахьы жуп,
рыҭӡамцқәа ахьы алаҵәахуп ҳәа. Абри алегенда абарҭ ауаа
убриаҟара агәра ргеит, еилыџьџьо, ахьхьаҳәа еилаԥсо ахьы
ҩежьқәа рыбла ихгылан. Убриаҟара рхы-рыхшыҩ еиланагеит, ржыга баҳақәа шьҭкәыцәааны абаашқәа ирыжәлеит,
ихәыҵабӷьаҭааны аҵжаара иалагеит абаашқәа ршьапы. Аха
иаакәыршаны абааш ашьапы зегьы ҵжааны, ашыцлампыр
еиԥш, ахәыҵысра уадаҩхеит. Ԥыҭҩык рҽеидыркылашан, аха
усҟан ахьы, араӡын ирбауа зегьы шатәхоит. Иасуеит иадгьажьылауа абааш аҭӡамцқәа, аха абааш аламала икылужәжәартә
иҟандаз ариаҟара шәышықәса азахгарымызт. Аа аҭӡамц
143

блеихаҟәысрак ахымҵит! Асыԥса ҭҟәацызшәа, абжьыцәгьа
нарҿаҩит ашьхақәа. Џьабаада иҟәыбаса инеилаҳаит абааш.
Абас амина аӷраҵаны иԥыржәеит Ҵабал ақыҭантәи абаа.
Иаақәрхит абжьаратәи ашәышықәсақәа ирыҵаркуаз абаҟа
ссирқәа.
Ҳәарада, уи аҭӡамц иалшәшәаны икамԥсеит ахьы мыжда.
Аҭӡамц аҿы ирымҵәахит? Ажәытә уаа, шәара ишәызжьом?!
Еиҭа ажыга баҳақәа анышә иҩажәлеит. Идыртҟәацыз абааш
азааигәара игылаз, жәаха метра зоура наӡоз аҭӡамц авҵжаара
иналагеит. Издыруада шаҟаамҭа иржуаз, дара шаҟаҩы ыҟаз.
Аӡәгьы дрықәымшәеит абарҭ ауаа-хыдақәа «шәеилагама»
ҳәа наразҳәашаз, иаанызкылашаз. Абааш ду ҳаракыраны
иқәгылан. Аԥашә анҵыржаа азыхәҭак ҩаджәан, иаҟәҩрны
Кәыдырҭа аҳаҩарахь ибӷалеит. Ицеит иԥыххааса, ҳара ҳера
афбатәи ашәышықәсаахыс Аԥсны аӷацәа рцәыхьчаразы
аҵакы ду змаз, аҭоурых иадыруаз абааш. Иахьчауан Аԥсны уи
абаа. Дҟамлеит уаҩԥсык иара зыхьчашаз. Абасҵәҟьа амина
аӷраҵаны иԥыржәеит Кьачтәи абаа аргыларақәа рыхәҭақәа..
Иазхоуп, уаҳа ахара ҳцарым. Ҳхынҳәып Аҟәаҟа.
Ҳҿынаҳхап еицырдыруа Аԥсуа ҭӡамц ду ашҟа. Уи аура 160
километр ыҟоуп. Уи зегьы уажәы ҳалацәажәарым. Абар
аналагамҭаҵәҟьа. Амшын анҭынчу хьарч ҳәа инаҿацәқәырԥо,
иангәаауа, аҳәагыла иаҩызаха ацәқәырԥақәа ажәло
ихықәгылоуп аҟәара. Иаҳа-иаҳа иааигәахон Диоскуриа
зыхәлабгаз амшын. Иҭнажаауан абаа ашьапы.
Акультуратә баҟақәа рыхьчара
Аԥснытәи реидгыла аусзуҩцәа абааш амшын иацәырхьчарц иҟарҵеит
ацементтә дамба, иарҭеит ацәқәрԥақәа нызкылаша абарҵа.
Адунеи тәылацыԥхьаӡантә асасцәа зҭаауа Аԥсны азыҳәан
ари аҭыԥ зеиӷьаҭамыз ҭыԥын атуристцәа рзыҳәан. Ҳадгьыл
ахьчаразы акырӡа зҵазкуа VI-тәи ашәышықәса аахыс
Аԥсны аҭоурых иадҳәалоу абри абааш аҟны изаламгарыз
аекскурсиамҩаԥгаҩцәа рлекциа. Ҳәарада, абри рдыруан азоуп акультура Аминистрра аусзуҩцәа амҩаду аҟны изадырсыз
абааш ашҟа узланеиуа амҩа узырбаша адҩыла, абааш аҭӡамц
аҿы аҭанақьы ианҵаны изкыдырҵаз: «Абаҟа аҳәынҭқарра
иахьчоит. Уи ԥхасҭазтәыз закәанла дахьырхәхоит» ҳәа.
Абас ихәыцуан Акультура аминистрраҿ, абаҟақәа рыхьчара аҟәшаҿы. Усҟан даҽакала иахәаԥшуан абааш ааигәасигәа инхауаз. Абааш Аҟәа иахьаду аганахьала адгьыл ҭацәны
144

ишьҭан. Аԥсшьаҩцәа, атуристцәа рзы иҭыԥ маншәалан.
Аекскурсиақәа мҩаԥысуан. Ԥырхага имамызт абааш
дахәаԥшырц инеиуаз. Аха абар, шықәсқәак рышьҭахь абраҟа
иааны хьаада-баада адгьыл аанкылан анхара иалагеит апенсиахь ицахьаз, ленинградтәи анџьнырцәа хаҵеи-ԥҳәыси Викенти Пиотр-иԥа Мацкевичи Татиана Алеқсеи-иԥҳа Сиротинеи. Абааш аҭӡамц ладкыланы урҭ ацгәы зҭамло ҭыӡ ҭыԥк хыркааит. Иаарыҵаркит аихамҩа инаркны амшын аҟынӡа адгьыл.
Урыҳәаны азин ылхны аамышьҭахь абааш амԥын узымнеиуа
иаартәыртәит.
Азин ыҟамызт абааш ааигәара адгьыл аанкылара,
азин ыҟамызт абааш ааигәара аҩны аргылара, аха абарҭ
аилагарақәагьы аздмырхеит арҭ ауаа. Иаҳхысыз ашықәс азы
иԥсҭазаара далҵит Викенти Пиотр-иԥа. Ауаҩ иԥсра агәырҩа
ду ацуп. Ари ззымдыруада. Уи ацәанырра аҳаҭыр ақәҵатәуп.
Аха егьа ҳаҭырқәҵарала уазныҟәаргьы уи ацәанырра-ԥшьа
қәшаҳаҭхашьа амам Т. Сиротина иҟалҵаз. Аԥсы анышә дамалдеит абааш аҭӡамц авараҿыҵәҟьа. Уаҟагьы даанымгылеит.
Аҳаҭгәынаҿ ахаҳәтә ншьан ларсны, лхаҵеи лареи еидгыланы
апатреҭ нҭалсан, иҭаԥҟаны убасеиԥш иҟаз ажәақәа анылҵеит,
иаԥхьалак игәы иаанагартә абраҟа анышә иамадоу ауаҩ ма
абри абааш аҭӡамцқәа рыҟаҵараҿ иԥхӡаша адуп, мамзаргьы
Аԥсны адгьыл ԥшӡара амазар абжак иара ибзоуроуп уҳәартә.
Абасҵәҟьа рыҩны аҭӡамцқәа абааш инадырххыланы
анхарақәа ҟарҵеит Г. Чавдариани, Г. Журавлиов, А. Затоулцев, Е. Богач. Агәы шәымоуп абааш ааигәара шәнеиуазар!
Ацаԥхақәа зҿоу агәашәқәа аашәыртыргьы алацәгьақәа
аашәысны шәыркуеит. Абааш ахь анеишьа амҩа унарбауа
иарсыз адҩыла ааҵырхын, ирҵәахит араҟа инхауз.
Абарҭқәа раҵкысгьы еицәоу «аԥсцәаҳа» азааигәахара
иаҿуп уажәы Кьалашәыртәи Аԥсуа ҭӡамц абааш. «Новороссиискморстрои» иатәу аргылаҩцәа абааш азааигәара
ахаҳәи аԥслымӡи шьҭырхуеит аргыларақәа рзы. Ахықә
ҵыржаацыԥхьаӡа иааскьоит амшын. Уи шаҟа иааскьо
аҟара амч иацланы иажәлоит абааш. Уажәы ишымҩаԥысуа
имҩаԥысуазар уаҟа изҿу аусурақәа, уамак ихарахом афбатәи
ашәышықәсаахыс еиқәҟаца игылоу абааш ныҵыҩрны амшын
ианалаҳауа аамҭа. Абас Аԥсны аӷацәа ирцәызыхьчоз абааш
иара ахаҭа зыхьчо дамамкәа иқәхеит ҳаамҭаз. Ԥшра аҭахым,
инкылатәуп ҳкультуратә-ҭоурыхтә баҟақәа рықәхра иаҿу ауаа.
«Аԥсны ҟаԥшь», 1966

МИХА ЛАКРБА
Насыԥ шкәакәала рҽеилагӡауа ҩ-доуҳатә беиарак илан Миха Лакрба: ашәҟәыԥхьра ззымдырӡоз ҳаԥсуа
жәабжьҳәаҩцәа дуқәа рбаҩхатәреи ргәырҵҟәыли, иҳаракӡоу
аинтеллект злоу, ҵарала ааӡара бзиа змоу ашәҟәыҩҩы
иҟазареи. Абри азыҳәан ауп уи иновеллақәа ажәларгьы
изырҿаԥыцтә ҳәамҭоу, егьзиҩымҭоу ашәҟәыҩҩы.
Ажәытәтәи ажәабжьҳәаҩцәа «зыԥсы ҭоу абиблиотека»
ҳәа рзызҳәоз, Миха Лакрба ихаҭа зеиӷьаҭамыз ажәабжь­
ҳәаҩын, иара иажәақәа рыла иаҳҳәозар – лакәҳәаҩын.
Сара насыԥс исоуит зныкымкәа-ҩынтәымкәа изыӡырҩра.
Уи иҿцәажәара гәыԥсыршьаган, ихшыҩрҵаган. Иахьагьы слымҳа иҭаҩуеит иччаԥшь гәыраз, уажәы-уажә лаф
ажәак ныбжьаршәуа, ажәаԥҟа иалаҵауа ицәажәара. Ажәлар
рҳәамҭақәа дырҿыгәҳәааны еизгауа, дрыхӡыӡаауа убасҟак
игәы-иԥсы иалаҵәан, ианузеиҭеиҳәоз, ма ихаҭа ихигахьеит,
мамзаргьы иблала ибахьаҵәҟьеит ҳәа агәра уиргон. Шаҟа
ажәабжь убас иҳәақәахьаны ақьаад анҵарада ус рымамкәа,
ихы-ихшыҩ аҿы ишьалашьынны, ирмазеины ишимаз, шәҟәны
ҳазныжьра дахьнамыгӡазеи аԥсра!
Уи дшан ашәҟәыҩҩраз, ашәҟәыҩҩра – ԥсҭазаарас иман.
Мшаҽны иаашьҭихыз икалам импыҵимыршәеит иԥсҭазаараҿы
егьа ҟымҟымра ихигазаргьы. Илаиааӡахьан иҟазшьаны –
инапҩымҭа мыцхәы дацкламԥшыкәа, ицқьаӡа машьынкала иахымкьыԥхьаакәа аҭыжьырҭахь анамгара. Иџьасшьеит
инапҩымҭақәа анаахсыртла. Урҭ ҩын карандашьла, реилыргара, рыԥхьара уадаҩын, ирнын ақьаад цыԥжәахақәа нарҳәыаарҳәны, ателеграмматә бланкқәаҵәҟьа ирнызгьы ыҟан.
Ашьҭахь еилыскааит изыхҟьаз. Дычмазаҩы ӷәӷәаны аиарҭа
дылан. Аҳақьымцәа азин ирҭомызт аҩра. Иԥсы аиқәырхара
иазықәԥоз иԥҳәыс қьаади калами ахьимбаша илҵәахит.
Ашәҟәыҩҩра зыԥсыԥ алагаҩагара иззаҩызаз Миха Лакрба
маӡала акарандашь ихчы иаҵаҵәахны, еимҟьарак шааибалак,
имч ааизыркәкәа, имԥыхьашәоз қьаадк ажәжәаҳәа инаниҵон
игәы иҵхоз ажәабжьқәа. Абас аԥсра иацәеиқәырханы,
аҵыхәтәантәи игәеисра наргәылаҵа иаҳзынижьыз ано­
веллақәа наӡаӡа ҳсахьаркыратә литература иазнхеит.
Миха Лакрба изыҳәан ибзианы, ииашаны ирҳәахьеит,
ирыҩхьеит «аламыс азышәаҳәаҩ» ҳәа.
146

Аԥсуа иламыс ахьынӡаҳараку, иахьынӡалаҟәу шәагазагас иамоу раԥхьа игылоуп Аԥсадгьыл абзиабара, ахьчара,
аиқәырхара.
Уажәааигәа аибашьраан, Аԥсны аԥсреи абзареи
ианҭагылаз аамҭазы, аԥсуаа рыламыс шьҭыхуа-ишьҭыхуа
Ерцахә ақәцәанӡа ихаргалеит, ахьӡ-аԥша ду ргеит, адунеи зегьы ҳабзырӡы раҳартә.
Аха рыцҳарас иҳахьыз, аҳаракыраҿ ҳахлахаҵ
гьежьызшәа, ҳаламыс амч маҷхо имаҷхо, ибылуа, ацәашьы
иеиԥшха, аҿыцәаара иалагеит. Шьҭыхшьас иамоу, сгәанала,
Миха Лакрба иеиԥш иҟаз ауаа, ԥсыхәа ахьынӡамоу рыӡбахә
алацәажәара, рҩымҭақәа ркьыԥхьра, рыԥхьара, рыԥсҭазаара
аҭҵаара.
Ишырҳәо еиԥш, аԥсуа иламыс ауп дмырӡкәа даазго.
1966

РЕИҲА ИМАҶУ АЖАНР
Иааигәахоит Аԥснытәи ашәҟәыҩҩцәа Аҩбатәи реизара
ду, ҳлитературатә ԥсҭазаараҿы хҭыс бзианы, хҭыс дуны иҟалап
ҳәа ҳзықәгәыӷуа. Ари аизара ду ҽазыҟаҵарала аԥыларазы,
акьыԥхь аҟны иқәгылақәахьеит аԥхьаҩцәа, акритикцәа,
ашәҟәыҩҩцәа. Ирыхцәажәахьеит ажәеинраалақәа, ажәабжь­
қәа реизга ашәҟәқәа. Сара абри астатиаҿы ҳдраматургиазы
ажәақәак сҳәар сҭахуп.
Шьҭа акрааҵуеит Рушьни Џьопуа ипиесақәа хазы
шәҟәны иҭыҵижьҭеи. (Рушьни Џьопуа. «Адгьыл агәеисыбжь».
Ашәҟәҭыжьырҭа «Алашара», Аҟәа, 1964). Ҳазлацәажәо ашәҟәы
иануп апиесақәа ԥшьба. Аха апиеса «Адгьыл агәеисыбжь»
злареиҳау ала, насгьы автор ибаҩхатәра абраҟа иаҳа
иааирԥшит ҳәа ахьысшьауа аҟнытә, убриак сазааҭгылоит.
Рушьни Џьопуа иҭахуп, иҽазикуеит, иҳәоу артәашьа
инаркны, аидеиатә ҵакы аҟынӡа даҽаӡәы диламҩашьауазарц.
Иубоит уи ишидыруа аҟазара знапы алазкуа зегьраԥхьаӡагьы
идыруазарц ихәҭоу: «Хадара злоу агәылара иеиԥшымхара
шакәу», Флобер иажәақәа рыла иаҳҳәозар. Сара исгәалашәом
даҽа аԥсыуа пиесак, харантә акәзаргьы, ашәшьыра «Адгьыл
агәеисыбжь» иахьысит ззуҳәаша. Абри аҵкысгьы еиҵам­
кәа адраматург ҿа узлаиеигәырӷьаша имоуп даҽакгьы. Уи
147

иқәиргылоит зегьы еицырзеиԥшу азҵаарақәа, иҽырҭшәаны
ҳәаак иҽҭеикӡом. Даҽа зҵаароуп аҭак аҟаҵара ахьынӡаилшаз.
Ари апиеса асцена абахьеит. Уаҟа иахьӡын «Ашьшьара»
ҳәа. Саргьы сгәанала абри аҩбатәи ахьӡ иаҳа ианаалоит…
аринахысгьы ахьӡ убас исҳәалоит.
Апиеса афырхацәа хадарақәа арԥыс Ҟасҭеии, аԥҳәызба
ԥшӡа Наалеи, ишаабац еиԥш, бзиа еибабоит. Наала бзиа дибоит Дамыргьы. Дамыри Ҟасҭеии еиҩызцәоуп. Аҵыхәтәан
Наала Дамыр диццоит, избанзар иара иҟнытә лыбаҩ
ахьылтәымхаз азы дааны Ҟасҭеи иҩны дтәоит Ница ҳәа
даҽаӡәы. Абзиабара цқьа, анасыԥ азыҳәан имаз агәыӷра
уҳәа Ҟасҭеи изы инеиқәыбга ицоит. Абраҟа иаатуеит апиеса
иаҵоу ахшыҩҵакқәа руак. Зныктәи иҽеимкәа ушьапеихгарала иҟалоит ариашара уадаҩхо уԥсҭазаара зегьы шьақәуҟьар.
Абри азҵаарак акәын апиеса аҿаԥхьа иқәгылоу. Уи иҳанаҳәоит
аԥсҭазаараҿы зны аӡәы длаҟәуеит, егьы дҳаракхоит, нас ишнеиуа, илаҟәыз дҳаракхоит, иҳаракыз длаҟәхоит. Абас иҟан, абас
иҟоуп. Иахьа дук акы даԥсамшәа иубо, дҟалар алшоит уаҵәы
ихьӡ ҳәаны аӡы иахәауа. Уигәҭамсын иахьа ауаҩы иԥсапара
збеит ҳәа. Апиесаҿы иқәгылоуп абарҭ раамышьҭахьгьы,
милаҭс инеиуазаалакгьы ауаатәыҩса зегьы еицырзеиԥшу
апроблемақәа: аԥсра, аԥсҭазаара, аԥсыцқьара, аиҩызара.
Адунеи – апиесала иаҳҳәозар – Ахан бзиахә адунеи, –
иамоуп ашьшьарақәа, ахәрақәа. Ауаа ируалуп урҭ ахәрақәа
дырӷьаларц, иршьыхларц ашьшьарақәа.
Ишдыру еиԥш, аҟазараҿы иқәыргылоу азҵаара шынагӡоу
ауп аус злоу. Уи Р. Џьопуа имч ахьынӡақәхаз ҳәа сгәы ишаанаго аҳәаразы ҳалагап апиеса аформала. Еиҭасҳәахуеит,
аԥсуа драматургиа аҟны сара исгәалашәом «Ашьшьара»
злаҩу аформа иазааигәоу даҽа пиесак. Абри аганахьала
ҳадраматургиаҿ Р. Џьопуа дҿыцаԥшьгаҩуп. Аха инарҭбааны
ҳахәаԥшуазар, харантә иаҳгәаланаршәоит Брехти Когоути
рформа. Урҭ рҟны еиԥш, Р. Џьопуа ипиеса аҟынгьы далоуп
Амҩаԥгаҩ, уи иаҳгәалаиршәоит ҳшыҟоу атеатр аҟны, асцена
ишықәу ахәмарцәа.
Асцена – аԥсҭазаара асцена ауп. «Ахәаԥшцәеи
ахәмарцәеи ҳаҟоуп уажәы аԥсҭазаара асценаҿы», –иҳәоит
Анаԥшҩы апролог аҟны.
Ҳрыхәаԥшып Р. Џьопуа ипиеса афырхацәа, дасу инаигӡауа
шаҟа иаҭахны иагәлоу апиеса агәеисра. Ихадоу фырхаҵам, аха
зегьреиҳа асценаҿ дцәырҵуеит, зегьреиҳа ахәаԥшҩы иҟны
148

аус имоуп Анаԥшҩы. Абри ауаҩ – дуаҩызар иара – арольқәа
рацәаӡаны имоуп. Зны дынцәоуп, иԥсабаратәым мчуп.
«Иаԥысҵазма убри еиԥш закәанк шәара-шәара шәеиӷрагыла
ҳәа» (ад.9) «Сара ибысҭоит амч уи былшартә еиԥш» –
иҳәоит Ница лзыҳәан (ад. 28) уб. иҵ. Ҽазны еибардырҩуп
ахәаԥшыҩцәеи
артистцәеи
рыбжьара, ахәаԥшыҩцәа
иргәалаиршәоит ишыҟоу атеатр аҟны, изхәаԥшуагьы артист­
цәа шракәу. «Ахәаԥшыҩцәеи ахәмарцәеи ҳаҟоуп уажәы
аԥсҭазара асценаҿы (ад. 7). Ари прологуп, шәхаҵкы. Ахҭыс
зхылҵыз еилаҳкаарц азыҳәан ҩышықәсаҟа ҳашьҭахьҟа
ҳаиҭаҵып» (ад. 10). Ахԥатәи ироль уи апиеса далахәуп
афырхацәа реиԥш, уиаҟара наимыгӡозаргьы. Аԥшьбатәи
ироль – афырхацәа рҩнуҵҟатәи рхәыцрақәа, рыгәҭыхақәа
ҳаиҳәауеит. Абарҭқәагьы измырхакәа, Анаԥшҩы, апиесақәа
рҟны аскобкақәа ирҭаркуа, аремаркақәа ҳәа изышьҭоу роуп
ииҳәауа. («Арҭ ажәақәа ан дырзыӡырҩуеит. Дынхьаԥшуеит
Наала лахь, аха Наала дҵәыуаӡом» (ад. 9) уб. иҵ. Асеиԥш
иҟоу аремаркақәа аҭахуп, иаҭахуп ахәаԥшҩы ихәмаруа
рыбжьы аниаҳауа рхаҭақәа анимбауа, иаҳҳәап, арадио
инсценировкақәа раан. Анаԥшҩы абриаҟара ирацәаны аидара дахьаҵо аҟнытә иаҳа-иаҳа дымчыдахо, иԥштәы ихыҵуа
дцоит, уи дзакәыҵәҟьоу налкааны, ахәаԥшҩы ихаҿы дзаанхауам. Сгәы иаанагауеит, И. Аргәын «Аԥсны ҟаԥшь» ианиҵаз
астатиа «Шәҟәык азы гәаанагарақәак» аҟны «аҩышьа
аформа иахҟьаны аҵакы (апиеса «Адгьыл агәеисыбжь» ауп
дызлацәажәо – Џь. А.) бжеиҳан илаҟәцәоуп, ахшыҩҵакқәа
агитара арахәыцқәа реиԥш икыдырххала иҟоуп» ҳәа
ахьиҳәауа, Анаԥшҩы абас дахьыҟоу ибзоуроу маҷым ҳәа.
Еиҭасҳәахуеит еилкаахарц – Анаԥшҩы аидара мыцхә даҵоуп.
Имыцхәцәоуп иду арольқәа, абриаҟара идҵара дацәыхьчазар
ҳхаҿы иаҳа даанхауан ҳәа сгәы иаанагауеит. Ҳилацәажәап
апиеса асиужет зыдгьыжьылауа афырхаҵа хада Ҟасҭеи. Уи
ԥаса дыстудентын, уажәы дредакторуп, дышәҟәыҩҩуп. Иҩуеит
адунеитәи ашәҟәы, «Ахан ԥшӡа иазку ашәҟәы». Абри ииҩуа
ашәҟәы азыҳәан И. Аргәын истатиаҟны ҳаԥхьоит: «Аҩымҭақәа
рҿы џьара-џьара автор игәы иҭеикыз цқьа ицәыригом, уи
аҵак ду амазар шиҭахыугьы. Иаҳҳәап изакәызеи «Ахан бзиа
иазку ашәҟәы» ҳәа Ҟасҭеи ииҩуа? Иҟалап, уи ауаатәыҩса
рыԥсҭазара иазку акәзар, аха инҭырҳәцааны изызкыҵәҟьоу
ҳәамкәан ус ааныжьра абаҭаххеи?» Апиесаҟны иккаӡа
149

иаҳәоит уи ашәҟәы заку шәҟәу. Уи ауаатәыҩса рлахьынҵа,
адунеиаҿтәи аиҟарамрақәа, аиҩызара атәы зҳәауа, ашьшьара ҟамларц азыҳәан ауаа ирабжьауа шәҟәуп. Ҳихәаԥшып
аидеиа хада ныҟәызго, адунеитә шәҟәы зыҩуа Ҟасҭеи ихаҭа
дзакә уаҩу, дшаанхауа ҳхаҿы. Уи раԥхьатәи ишьаҿа ҽеимызт
аҳәса ргнахьала мацара акәымкәан, ишәҟәыҩҩра аҟынгьы.
Уи иҩуан ашәҟәқәа рацәаны, аха акы иаԥсамызт. Дышнеишнеиуа иҟаиҵауа шҽеим еилкааны мап рцәикуеит ишәҟәқәа.
(Иҳаздыруам урҭ шҽеим уажәы еиликаауа ихшыҩ еилыккара
зыхҟьаз). Ишакәхалак, уажәы илшозар, урҭ ашәыҟәқәа амца
иақәҵаны ибылуан, ҵаны, уи егьымариоуп, иҟаиҵом амзар, избанзар ашәҟәқәа аӡәгьы иааихәаӡомызт, адәқьан аҟны иқәуп.
Ибзиоуп, ихьзааит ашиԥка аԥҳәыс лҟны, ибзиоуп, ԥаса
иоузааит иҽеимыз ашәҟәқәа, уажәы еиликаазааит, аха
ҳихәаԥшып аиҩызараҿ дзеиԥшроу. Уи димам ҩыза, имоугьы
ицәыӡуеит, дзаҵәуп. Уи идеиа ҿыцла дыҭәны, убри аҟны уаҩы
дахьизеилымкаауа азыҳәан акәым изаҵәра зыхҟьауа. Уи
имаз аҩыза Дамыри иареи реиҩызара ахьхыбгало, иашоуп
дунеихәаԥшышьала иахьеиқәымшәогьы иахароушәа иҟоуп,
аха изхараҵәҟьоу ирыбжьалаз аҳәса роуп. Ауаҩы егьа идеиала дҭәызаргьы, пеиԥш здунеихәаԥшышьа ыҟоу, аӡәы идамхаргьы, иааигәара уаҩ даныҟамла – илҵшәадахоит иидеиа. Абри
изыԥшхоит Ҟасҭеи еиԥш иҟоу ауаҩы. Ҳахәаԥшып иҩнуҵҟатәи
идунеи аазырԥшуа ицәажәашьа. Уи дааҟәымҵӡакәа ихы
ирҽхәоит, апиеса алагамҭаҿы данаацәырҵлакь уамак ҵаанӡа
«Сара иҟасҵарц исҭаху иаарласны ииуеит сгәаҿы» иҳәоит
(ад. 11–12). Уи ихы арҽхәара апиеса аанҵәаанӡа даҟәыҵӡом.
Ҿыц иидырыз аԥҳәызба Наала илеиҳәоит: «Бара дбоуеит
ҩнуҵҟала ибеиоу ауаҩы» ҳәа (ад. 13) «Сара иаԥысҵоит баргьы
саргьы ҳаӡбахә зларҳәаша аҩымҭа» (ад. 48). Иҩаанӡа агәра
ганы дыҟоуп ԥсра зқәым ашәҟәы шиҩуа. «Сара сизааиуеит
уара уаҵкыс ҳәа иеиҳәоит Дамыр. Афырхаҵа, зыԥсҭазараҿы
акырынтә иҽеимыз агхақәа ҟазҵахьаз – аԥҳәыс гәнаҳарала
лызныҟәара, акгьы иаԥсамыз ашәҟәқәа рҭыжьра – ахәаԥшҩы
бзиа дибарц, игәаҿы рыцҳашьарала днеины игхақәа ианаижьырц азыҳәан, сгәанала иаҭахын иҟазар ахәаԥшҩы идыруаны ма иара иқәыԥшра, игаӡарала дышрықәшәаз урҭ
амҽеирақәа, ма даҽаџьоукы ирхараны. Аха араҟа дызлаабо ала, игхақәа ианажьтәым. Даараӡа иуаҩра ладырҟәуеит,
ахәаԥшҩы диҟәнаҟьоит уи ицәажәашьа.
150

Р. Џьопуа ипиесақәа
зегьы рыҟны, еиҳаракгьы
ҳазлацәажәо апиесаҿы, афырхацәа ааирԥшырц иҭахуп
ганрацәала. Уи иҳәом абри дҽеим, абри дыссируп ҳәа.
Аҽеигьы дыгхадам, амҽеигьы дыбзиарадам. Аи автор даара
имарҽхәатәуп. Аха абас раарԥшразы апиеса иахьынӡахәҭоу
аус адулам. Автор иҭахуп Ҟасҭеи ахәаԥшҩы ихаҿы даанхарц абзиа иашьҭоу ибзиаз уаҩны, аха ахымҩаԥгашьеи
ицәажәашьеи уанрыхәаԥшлак, ус еиԥш узизҳәауам. Уимоу
даауцәымыӷхоит.
Ҳаиасып аҩбатәи афырхаҵа Дамыр иахь. Дызусҭада ари?
Аригьы, Ҟасҭеи иеиԥш, дышәҟәыҩҩуп, иҩуеит ашәҟәы
цәыршәагақәа, акгьы иаԥсам. Аха Ҟасҭеи иҟаиҵоз еиликаауазар, Дамыр дшыҟаз даанхеит. Абри афырхаҵа изыҳәан И.
Аргәын зыӡбахә ҳҳәаз астатиаҿы иҳәоит: «Дамыр шьыцрала еиҵабаау уаҩуп, уи еиҵеиҟәаҟәаз ацәгьахәыцрақәа рыла
Ница лыламыс лирҟьашьуеит Ҟасҭеи иҟны». Ари ақәшаҳаҭхара
уадаҩуп. Иашоуп, Дамыр ииҩуа ашәҟәқәа ҽеим, аха
рыцҳарас иҟалаз иара ихаҭа издырӡом ишәҟәқәа шыбааԥсу.
Дызиҵашьыцрызеи Ҟасҭеи, иара итәала иҽеим ашәҟәқәа
зыҩуа Ҟасҭеи иакәзар, иара ииҩуа бзиоуп ҳәа агәра ганы
дыҟазар. Ҟасҭеии Дамыри идеиала еиӷацәоуп, еиҿагылоуп.
Аха реиҿагылара иҵегьгьы ихттәын, сгәанала, иҵегьы
ирҵаулатәын. Наала лҟынтә Дамыр иаҳауеит уара унамысдоуп,
аха суццоит ҳәа. Аҽакын анамысда ҳәа иҳәар уи изы Ҟасҭеи,
аха излыхәҭоузеи Наала? Лара, Наала бзиа дылбауан Ҟасҭеи,
еинасыԥымхеит умҳәозар. Уаҟа Дамыр акгьы ихарам. Наала
убас данынха ауп Дамыр даниго, избанзар бзиа дибоит, диццоит ларгьы, аха диццоит абас иаҳәаны: «Сара издыруеит ушыламысдоу, аха усгьы суццоит, избан акәзар деиқәсырхароуп
сара сзыҳәан акыр иаԥсоу» (ад. 45). Ҳаиҭалацәажәап абри
ареплика. Иаҳҳәап, арԥызбеи аԥҳәызбеи бзиа еибабоит,
аха арԥыс ихарарала изеинасыԥымхеит. Игәнигоит арԥыс.
Аԥҳәызба илдыруеит цәала-жьыла даҽа ԥҳәыск лааигәара
дыҟазаргьы, гәыла-ԥсыла иара лара дышлыцу. Илдыруеит,
ихарам зынтәи игхак иахҟьаны дақәшәеит. Абри ашьҭахь, абзиара изылуеит, деиқәлырхоит ҳәа аанагома, убри бзиа дызбауа, реиҳа ицәымӷу, реиҳа иаӷоу диццар? Абри аззыҳәан
Ал. Аргәын истатиаҟны иҳәоит абас: «Авба иҭауа (Наала лзы)
лыбзиабара лырхәашьырц иақәлымкит. Ииашоуп, уи диццоит
Ҟасҭеи ицәымӷыз арԥыс Дамыр, аха ари еиԥш иҟоу ашьаҿа
151

зеихылгаз бзиа илбоз лхы ицәымӷылтәны дрыцҳаимшьарц
азы, иаарласны дихаршҭны ихьӡ ҭызгаша алитературатә
ҟазара аус адиуларц азоуп».
Акритик апиеса ишаҳәоз еиликааит, аха иџьоушьаша
дегьақәшаҳаҭхеит. Ҟасҭеи зны иҟаиҵахьаз, ахара амхәыцра
иахҟьаны уажәы гәырҩацәгьала дтәоуп. Уи акы. Гәык-ԥсыкала
иибозгьы дҽеимызт ҳәа игәы анлыхшәа, ҩынтәтәи аахахоит. Иара ихарарала бзиа иибоз, абзиа ҳәа иишьоз аԥҳәызба
иҽеимыз ауаҩы диԥҳәысхеит, ари аҵкыс иарбану игәынгатәу.
Абас ала, Наала еиҳагьы еицәоу изылуеит. Аха апиеса авторгьы акритикагьы агәра ҳдыргоит – илуз бзиоуп.
Апиеса иалоу аҳәса дара рхала адеиак ныҟәыргоны,
хаҭарак рыланы акәымкәа, еиҳарак ахацәа раарԥшра мацараз иахьалоу аҟнытә, иааҭгыланы рыхцәажәара мыцхәуп.
Урҭ ирыду нарыгӡоит ибзианы, иманшәаланы, џьара-џьара
рцәажәашьақәа угәы ахьеихьнашьуа ыҟазаргьы. Апиеса алагамҭеи алгамҭеи ҩеижәихәба шықәса рыбжьысуеит. Ал. Аргәын иҳәоит: «Ҟасҭеи иԥҳәыс Ница ддәылҵны
данца, иара дычмазаҩханы данынха, Наала изаалыртуеит
дызқәымгәыӷуаз лыбзиабара». Ҵаны, апиесаҿгьы ус иҟоуп.
Сара агәра сызгауам Наала, хаҵа ицахьаз, аҭаацәара змаз Наала, ҩажәеихәба шықәса рышьҭахь лыбзиабара изаалыртит
ҳәа, иҷкәынгьы лхатә хшарак иеиԥш, дылгәыдлыҳәҳәалеит
ҳәа. Аҽакуп, данқәыԥшыз бзиа илбауаз ауаҩы, зны лгәы лирхьхьазаргьы, ианажьны данычмазаҩха, дҭынхадаха данынха
дихылаԥшуазар. Апиесаҿ уиаҟара шырхыҵхьоу злаҳдыруа
ҳәа акгьы ыҟам. Акы заҵәык – абри аҟара аамҭа шцаз злоудыруа, апиеса алагамҭаҿ Ница лцәа иалаз ахәыҷы, аҵыхәтәан
даауеит 25 шықәса ихыҵуа.
Даҽа ажәак-ҩажәак ари апиеса иазкны икьыԥхьу
астатиақәа рзы, хыхь исҳәахьоу раамышьҭахь. «Аконфликт
аԥсыҽра ахы аанамырԥшыр амуит» иҳәоит Ал. Аргәын. Апиеса иагәлоуп атрагедиа аҟнынӡа излыҵша аконфликт, аха
ихҩацәоуп, иаарԥшым. Аформа азыҳәан И. Аргәын џьарак
ииҳәо аарҳәны даҿагылоит даҽаџьара. «Аҩышьа аформа иахҟьаны аҵакы бжеиҳан илаҟәцәоуп» иҳәоит џьара. Ус
анакәха, апиеса злаҩу аформа ақәнагам ҳәа иԥхьаӡоит, аха
абар дахьаанаскьо ииҳәауа: «Зыӡбахә ҳҳәаз адрамақәа рҿы
(«Адгьыл агәеисыбжь» аамышьҭахьгьы аӡбахә имоуп «Изылгам аспектакль» –Џь. А.). Автор иқәиргылеит аидеиа бзиақәа
152

зҵоу, иактуалтәу апроблемақәа, ирзиԥшааит аҩышьа аформа». Ҳабаиқәшаҳаҭхари уажәшьҭа?
Иарбан сахьаркыратә ҩымҭаазаалакгьы, еиҳаракгьы
адраматургиа, сара сгәанала, ԥсхаҵагас, аԥхьаҩ даднахаларц, аԥхьара даҟәымҵырц, ахәаԥшҩы игәы ԥымҵәарц
зегь раԥхьаӡа иргылоуп акы: иҟаларызеи аԥхьаҟа, анаҩсан,
аҵыхәтәан? Абри аныҟамла, егьа ахшыҩ ҳирҵарц далагаргьы,
егьа ҳижьжьаргьы ашәҟәыҩҩ, ахәхәа ҳамҿырҳасырц залшом.
Зегь раԥхьаӡа иргылатәу гха хаданы Р. Џьопуа ипиеса иамоуп сара сгәанаала «иҟаларызеи аԥхьаҟа?» ахьыҟам.
Ахәаԥшҩы заа идыруеит афырхацәа ахькылсуа, ирыхьша,
иҟалаша аныҟала ашьҭахь ҳарбара далагоит ишыҟалаз. Иашоуп, асеиԥш иҟоу алитературатә форма ыҟоуп. Аха иахькылсуа заа иҳәаны, ишыҟалаз ҳарбара даналага, убри иҟалаз
убас еиԥш интерес дуӡӡак аҵазароуп, убас еиԥш иџьашьатәу
акы акәзароуп, анаџьалбеит абри аҩыза абзиа, ма абри
еиԥш ацәгьа ҟалашьас иамоузеи ҳҳәартә, насгьы уи нахыс
ҳаланахалартә аҿынанахароуп ахҭыс. Иҟалаз, иахькылсуа заа
ирдырны, нас ианхшыҩтә-хәыцратә пиесаха, ахәаԥшҩы игәы
мҿыӷьыр ауам.
Убас гханы сара изысԥхьаӡауа, апиеса аҿаԥхьа азҵаара­
қәа, апроблемақәа рацәацәаны иқәгылоуп, атемақәа убри­
аҟара ирацәаны иалсуеит ак шуҳәо инавагыла аҿынанахоит
даҽакы. Аки-аки еиԥырхагахоит, еибарлаҟәуеит. Убри ауп
апиеса уаԥхьаны уанаалгалак, ԥыҭк анаабжьыслак, дук ухаҿы
иахьаанымхауа зхароу.
Иазгәаҳҭап апиеса аханатә инаркны даҽа гха ссақәак,
хыхь исҳәаз аҟара рыҵарымкуазаргьы. Апиеса иаҵаҩуп
«х-қәгыларак змоу адрама» ҳәа. Иамам х-қәгыларак, иамоуп
жәеиза ҟәша. Иаҵаҩуп адрама ҳәа. Изладрамоузеи? Адрама
рыхьӡуп аицәажәара аформала иҩу зегьы: апиеса, аводевиль,
атрагедиа уб.иҵ. Аха иалкааны иара адрама амацараҵәҟьа,
убас еиԥш иҟоу алитературатә ҩымҭоуп, еилоу аконфликт аибарххара ахьыӷәӷәоу, афырхацәа акыр ауадаҩра иахьҭысуа,
зны-зынлагьы ахҭыс аԥсрала инҵәарымашь уҳәо иахьнеиуа. Убасала ҳазхәыцыр асиужет цәаҳәа ацашьеи, аконфликт
уиаҟара иҵарны иахьыҟами, афырхацәа иажәны иԥсуа
далаҳамҵозар, уадаҩра ӷәӷәак иахьҭамгылои уҳәа, «Адгьыл
агәесыбжь» драмоушь ҳәа ҳамлакҩакырц залшом. Исыздыруам изхароу, аредактор иакәу, автор убас иҩыҵәҟьоу, аха
153

адаҟьа 15 аҟны ҳаԥхьоит: «Иаҳхысыз ашықәсазы акәын
абрагьцәа рҽеибаркны абна ианылаз» ҳәа. Узлазхәыцлакгьы
ари аиаша зҳәауа ҳәоум. Зеилкаара уадаҩу ҳәоуқәоуп адаҟьа
18 аҟны Ҟасҭеи ииҳәауа: «Ҳара ҳҩымҭақәа аӡәы акы агәра
иҳаргарц ҳҭахуп, ҳәа иара арахь дԥышәарччоит, ааи, ааи,
дԥышәарччоит». «Амала, шәгәы иаанамгааит, урҭ рлахьынҵа
аӡбара хьанҭоуп, адунеи иқәу ажәлар зегь рыкапан еиҳаны
ужәҩа иқәзар аҟара» (ад. 30). Ирацәоуп абас иуԥылауа, зеилкаара уадаҩу аҳәоуқәа.
Иабааигои аҵыхәтәанӡа Арԥыс, Ҟасҭеи иҷкәын, ииҳәауа
ажәақәа: «Ашьшьара, ашьшьара?» Ашәҟәы иахьӡым, ианны
иҳаздыруам.
Абас еиԥш иҟоу агхақәа амоуп ҳәа шазысыԥхьаӡазгьы
(уахьақәгәыӷуа ауп уахьақәыӷәӷәо), апиеса хымԥада иаԥсан,
ҟрыҵәрыла акәымкәан, еиӷьны аус адуланы, анапы адкыланы атеатр асценаҿы иқәыргылазар. Избанзар уи идеиалагьы
формалагьы аԥсуа театр арепертуар аҿы иҿыцуп.
Ашәҟәыҩҩы, адраматург, апоет, аҿыц иашьҭоу, иԥшаауа,
зхатәы тема зманы, зхатәы бжьы зхалап ҳәа уиқәгәыӷыртә
ицәырҵуа, гхақәак иоургьы, зегьрыла игәы ҭыгалатәуп,
ицхраалатәуп. Сара сыстатиагьы зызку убри ауп, ахықәкы
азынагӡазар.
1966

ШӘАХӘАԤШ АМЕЛОДИА
– Ашәҭ афҩы узахәаԥшраҳа амелодиа хәаԥшышьас иамоузеи? –иџьшьаны абас дҳазҵаашт аԥхьаҩ. Аха иаҳҳәаз
ҳамхамҳәеит. Маҳмуд Есамбаев икәашара иаабац кәашарам.
Уи акәашара мелодиоуп. Шәахәаԥш – ишәаҳауеит амузыка абжьы. Зны мчыла иныркылама уҳәауа еиқәтәауеит, илаҟәуеит,
зны адунеиаҿ мчы еиқәаҵәас иҟоу зегьы ирҿагылауа агәамч
аҵаҵаны ишьҭыҵуеит уи амелодиа. Уи икәашара ауаҩытәыҩса
иҩнуҵҟатәи бжьны ауп ишуаҳауа.
«Адунеи ажәларқәа рыкәашарақәа» – абас ахьӡуп ипрограмма. Егьиашаны, ирацәаны амилаҭқәа рыкәашашьақәа
рҟнытә акык-ҩбак наигӡоит. Урҭ акәашарақәа изтәу ажәлар
рыԥсҭазаара аҟнытә иналкааны сахьак унарбоит, иуанаҳәоит
рхәыцра, рыгәҭыха.
154

Маҳмуд Есамбаев асцена аҟнытә ажәада дуацәажәоит.
Уиргәырӷьоит, уиргәжәажәоит. Ирҳәоит ажәаны, уи иартисттә
ԥсҭазараҿы абри еиԥш ахҭыс ҟалахьеит ҳәа. Инаигӡауан
ацәанырра еилашра ӷәӷәаны изҵаз кәашарақәак руак.
Дықәгыланы дцәажәозар ажәала ииҳәашаз кәашарала
убасҟак ауаҩ игәаҿынӡа инеигеит, ахәаԥшҩы ихамшҭуа
убасҟак дитҟәеит, игәы ирцыхцыхит, деилаиршит, азал аҟны
итәаз хаҵак дҩаҵҟьан ибжьы ҩыҭцаны ҿааиҭит:
– Брауа, Маҳмуд, брауа! – ҿызҭыз ауаҩ дҿаҳа-дагәан
абри ауханӡа. Уи дарцәажәеит Маҳмуд Есамбаев икәашара!
Сара акәашара ҟазарак аҳасабала ҵара-дыррала
иҭызҵаауа среиуам, исыздыруам. Сара издыруеит уи сана­
хәаԥшуа исызнарҵысуа ацәанырра. Абар саԥхьа даацәырҵит
ауаҩы-автомат. Гәаҵәа зызҭам, аиха хьшәашәа иалху автомат… Уи дықәгьежьааны акәашара далагоит. Русс иалоузеи
ихәаԥшуа агәаҵәа изҭоу изҭаму. Дара ирҭеит аԥара, иара иуалуп акәашара. Дкәашалароуп… Дагьыкәашоит аԥара мыжда
автомат иаҩызаназтәыз ауаҩы. Издыруада уи изҭазар ауаа
зегьы ирызҭоу агәы, издыруада уигьы илазар ауаатәыҩса
еицырзеиԥшу ацәаныррақәа: абзиабара,ацәымӷра,агәырӷьара,
агәкаҳара? Илоуп, абарҭ зегьы илоуп иаргьы. Изҭоуп иаргьы
агәы, автомат даҩызазтәыз ирызҭоу агәқәа раҵкысгьы еиӷьу.
Аха аԥара мыжда… Аԥсҭазара џьамыӷәацәгьа мыжда! Абар
шаҟа ҳанаҳәауа кәашарак – «Автомат». Абуржуазиатә мораль
аҿаԥызҽуа ари акәашара аԥиҵеит Маҳмуд Есамбаев ихаҭа.
– Сара сыҟан Ниу-Иорк. Уаҟа избеит ауаҩы ананамгара
дахьынӡаланарҟәуа, амал знапы иаку ахархь уаҩы шаҟа уаҩыс
дрымԥхьаӡауа. Абри акәашара убри еиԥш иҭагылоу ахархь
уаа ирыхҳәаауп, – иҳәоит акәашара «Автомат» иахҳәааны
Маҳмуд Есамбаев.
Уаҩы иџьеишьаратәы иҟоуп абри артист ду иԥсҭазаратә
мҩагьы. Уи диит ауасахьча иҭаацәараҿы. Дыхьчахеит иара
ихаҭагьы. Аха ауаҩы иԥсҭазараҿы изыҟалоит мышкы, хҭыск,
еиԥыларак, ԥхьаҟатәи иԥеиԥш зегьы даҽа мҩакы иқәызҵауа.
Абас иҟоу хҭысны изыҟалеит Маҳмуд раԥхьаӡа ацирк аниба
ауха. Усҟан быжьшықәса ихыҵуан. Адырҩаҽны иаб диҳәауа
диргәыбзыӷит ацирк ахь деиҭеигарц. Мышқәак ааҵхьаны
ахәыҷы дыбналеит. Уаҳа аҩныҟа дыхнымҳәырц дцеит ацирк
ахь. Дагьрыдыркылеит, икәашашьа, ибаҩ аласышьа збаз
ацирк анапхгаҩцәа. Дук мырҵыкәа, иаб диԥшаан аҩныҟа
дааигеит. Ҩбаҟа шықәса ааҵхьаны зқәыԥшра иааҭагылоз
155

Маҳмуд дартистхар аҵкыс дыԥсыр еиӷьазшьоз иҭаацәа
деиҭарцәыбналахит. Уажәазы дцеит иԥшаара ахьымариамхашаз – Москваҟа. Дагьрыдыркылеит Атеатр Ду аҟны. Жәиԥшь
шықәса уи инеиԥынкыланы абалет далан.
– Абалет сшалазгьы сара еснагь сзызхәыцуаз, исыгәҭыхаз
ажәлар рыкәашарақәа ракәын, – игәалаиршәоит Маҳмуд
Есамбаев.
Игәы зызцауаз иԥсҭазарагьы азикит. Далагеит
иара доуҳала реиҳа изааигәаз – Кавказтәи амилаҭқәа
рыкәашарақәа рыла. Уиаахыс акыр ҵит, Маҳмуд Есамбаев
ипрограмма иаҳа-иаҳа аҽарҭбаауан.
Уи аконцертқәа мҩаԥигахьеит Парижи, Ниу-Иорк инадыркны Делинӡа, адунеитәи аҳҭны-қалақьқәа шамахамзар
зегьы рҟны.
Абар «ахьтәы-нцәа» изку индиатәи акәашара. Ари
акәашара иуанаҳәоит шаҟа икультура ҳараку, шаҟа икультура
дуу Индиа жәлар рмилаҭтә культура. Икәашара иалыҩуашәа
иуаҳауеит аӡиас ду Ганг еилацәқәырԥо ихшхыҵәаны иахьнеиуа, зхыцәқәан анцәа дықәтәоуп ҳәа иршьауа Гималаитәи
ашьхақәа рыҳаракыра уаҵаԥшуеит, аарҩара иқәнамхырц
анцәа иашьапкуа ажәлар урыцгәырӷьоит, аӡысаамҭа раарыхра ықәнамыӡәӡәаарц иқәԥауа гәыла-ԥсыла урыцықәԥауеит,
аџьныш дҭарханы иԥсуа «анцәа» дрыцҳаушьауеит.
Маҳмуд Есамбаев икәашара абызшәала ҳара иҳаиҳәауа
иара ихаҭагьы ибауеит, иаҳауеит. Уи азоуп зны-зынла ины­
ҵакны ибжьы зиргауа, иблақәа мацәысеимҟьараҵас изаа­
цымцымуа. Убри азоуп убриаҟара ашьамхы џьбарара,
агәыџьбарара заҵоу испаниатәи акәашара, акастаниета зку
атореадор икәашара, ахәыцра, аҟәымшәышәра, ауаҩҭынчра
заҵоу акәашара «Аӡахҩы».
Милаҭк иртәу кәашарак нагӡаны даҽа милаҭк иртәу
акәашарахь диасны ианынаигӡауа, Маҳмуд Есамбаев
ихаҭагьы, иҽеилаҳәашьа инаркны ицәеижьы аласышьа аҟынӡа
убриаҟара иҽиԥсахуеит минуҭқәак рышьҭахь узхәаԥшуаз
иакәымкәа даацәырҵуеит… Угәаҿы ирҿыхауеит ацәанырра
ҿыцқәа, иузирҵысуеит уаанӡа ухы иҭаӡамыз ахәыцрақәа. Уи
«умҵарсны» уигоит иара идунеиахь, иссиру акәашара адунеиахь, зыҟны иубауа (ааи, иубауа!) адунеи аԥшӡара, ашәыга
ҟаимаҭқәа ирхылҵуа амелодиа.
«Аԥсны ҟаԥшь», 1966

БАКУРИАНИ
Аусура иалгеит Қырҭтәылатәи ЛКСМ ацентр комитет
аԥшьгарала, Бакуриани имҩаԥгаз аҟазара арҿиара знапы алаку аҿар рсеминар. Асеминар азы иааԥхьан ҳтәыла ақалақьқәеи
ареспубликақәеи рҟнытә аӡәырҩы. Аԥснынтәи уи иалахәын
адраматург Р. Џьопуа, арежиссиор С. Мревлишвили, апоет
Г. Каландиа, акомҿареидгыла Аҟәатәи ақалақьтә комитет
амаӡаныҟәгаҩ Џь. Анҭиа, ашәҟәыҩҩы, ажурналист Џь. Аҳәба.
Раԥхьатәи амш. Асеминар ааиртит ЛКСМ Қырҭтәылатәи
Ацентр Комитет актәи амаӡаныҟәгаҩ О. Е. Черқьезиа. Уи
иҳәауеит аиԥылара хықәкыс иамоу, зҵаарақәас аҿаԥхьа
иқәгылоу. Иҳәауеит асеминар раԥхьатәи амш алитература
ишазку. Ажәа ииҭауеит ақырҭуа поет К. Калаӡе.
Ашәышықәсақәа иргәылганы иаагоуп ақырҭуа литература
аҭоурых. Уи ианакәзаалакгьы ирҿахәҳәаган зшьа-зда иалҵыз
ақырҭуа жәлар. Изахьӡузеи амилаҭтәи, аинтернационалтәи
культура, алитература? Иарбан сахьаркыратә ҩымҭазаалакгьы,
раԥхьаӡа иргыланы, иахазароуп изҩымҭоу амилаҭтә цәа,
амилаҭ ргәеисра агәеисразароуп. Убасҟан, шаҟа имилаҭтәу
аҟара, иагьинтернационалтә ҩымҭахоит. Дызусҭада ҳара
изаҳҳәауа амилаҭтә культура еихеиҳауеит, ирбеиауа ԥхьаҟа
игауеит ҳәа? Дызлыҵыз ижәлар зқьы шықәсала иааргауа акультура здыруа, убри гәыла-ԥсыла дагәылсны аҿыц аԥызҵауа,
иаԥиҵауа аҿыц дызлыҵыз ижәлар еилыркаауа, дара иртәны
ирызҭауа иоуп. Ацәажәаҩ иааигоит аҿырԥштәы. Дыҟоуп
Америкатәи абалет асахьаркыратә напхгаҩы, еицырдыруа
ахореограф Џь. Баланчин (ижәлаҵәҟьа Баланчиваӡе ауп). Уи
аумаӡа илиршахьеит абалеттә ҟазара ашьҭыхраҿы. Аха ҳара
иҳазҳәауам ақырҭуа балеттә ҟазара марцхалк иадамхаргьы
иазирҳаит ҳәа. Иуԥылоит ҳара ҳаамҭазы шәҟәыҩҩцәақәак
рыжәлар рбызшәа рзымдырӡауа, рҵасқәа ныҟәмгаӡауа змилаҭ
доуҳа даҽа милаҭк рдоуҳа иззаҩымдыруа, рырҿиамҭақәа
рҿы зфырхацәа рыхьӡқәа мацарақәа рыла амилаҭтә литература шьҭырхуашәа зыԥхьаӡауа. Урҭ ргәы иажьауеит.
Амилаҭ рзыҳәан ҟазара рзаԥҵауам, избанзар рыжәлари дареи еицәтәымхахьеит, еицәыӡхьеит. Изахьӡузеи ҳаамҭазтәи,
ҳаамҭа иақәнаго аҩымҭа? Акосмос ахь асовет уаҩ дшыԥрыз,
Амза аҟны арадиоаппаратура шықәҳартәаз рҳәарала акәым
ҳаамҭа иатәу аҩымҭа ҳәа ҳара ҳзышьҭоу. Ҳара иаҳҭахуп
157

иахьатәи ауаҩы иҩнуҵҟатәи идунеи аазырԥшуа, ихәыцра,
игәырӷьара, игәжәажәара ҳзырбауа аҩымҭақәа.
Адырҩаҽнытәи амш. Ари амш азкын ақырҭуа советтә
архитектуреи алаԥшырбагатә ҟазареи. Ажәахә ҟаиҵеит архитектор Т. Натаӡе.
Аргылара дуқәа мҩаԥысуеит ҳара ҳтәылаҿы. Идыргылауеит еитаж рацәала еихагылоу анхарҭа ҩынқәа реиԥш,
ауаажәларратә ҩынқәагьы. Ари архитекторцәа рҿаԥхьа
иқәнаргылеит азҵаара ҿыцқәа; економикала аиҿкаара,
ҳаамҭазтәи атехника инагӡаны ахархәара, иахьатәи ауаҩы
иестетикатә ҭахрақәа рынагӡара. Зқьы шықәсала ауаатәыҩса
агәра ргауан ахыбра ахьанҭара ауп анҵра зыбзоуроу
ҳәа. Иахьатәи аргылага маҭәахәқәа, ишахәҭоу ауаҩы ихы
ианаирхәа, иалшауеит рыргылара иласу, иманшәалоу, сахьаркырала иԥшӡоу аҩынқәа. Ҳаамҭазтәи аҩныргылара принцип хадас иамоуп – ауаҩы инхарҭа-инҵырҭа иахьынӡахәҭоу
арманшәалара.
Дарбан архитекторзаалакгьы хшыҩзышьҭра азиуазароуп аҩны ахьдыргылауа аԥсабара зеиԥшроу, аҳауа иаҟазшьоу.
Ихатәы баҩхатәра ааирԥшит, дархитектор дууп ҳәа ззаҳҳәауа
убас еиԥш иҟоу архитекторцәа, уи иҟазараҿ жәлары зегьы еицырзеиԥшу астиль ианалеигала иара имилаҭтә цәа.
Иазгәаҭатәуп архитекторцәак ари хшыҩзышьҭра шазырымуа. Абри ауп изыхҟьауа ахьҭа ахьыцәгьоу, аԥшасра
ахьыӷәӷәоу, адгьыл иашаӡа иахькаршәроу Урыстәылан идыргылауа аҩынқәеи, ашьхақәа рымҵан, аҳауа ԥха, Амшын еиқәа
аҿықәан идыргыло аҩынқәеи уаҩы иахьизеиҩымдраауа.
Ииасуеит иахьатәи Қырҭтәыла абаҟақәа рызҵаара
ахь. Ҭоурыхла акыр зхыҵуа, ибеиоу ақырҭуа культураҿы
ирацәаҩуп ажәлар злаҽхәаша аҵеицәа. Урҭ рыхьӡ-рыԥша
кашәара ақәым, иргәаладыршәоит гәеизҳарала, ирыздыргылоит абаҟақәа. Ааигәа иалгеит апоет Важьа Пшьавела изкны
абаҟа аҟаҵаразы ирылаҳәаз аконкурс. Адунеи зҩымҭақәа
ахыҵәаз, ақырҭуа поезиа ахьӡ ҭызгаз апоет иқәнагахашаз
абаҟазы апроект нанамыгӡеит аконкурс аҟны. Убри азоуп
аӡәгьы изиаҭәашьамхаз актәи аҭыԥ.
Ианакәзаалакгьы
аҟазараҿы
аидеиеи
аформеи
еидҳәалазароуп, еимабзиазароуп.
Ахымш рҽны. Амузыкеи аестрадеи рымш. Ажәахәҟаҵаҩы,
уи ишьҭахь аӡәымкәа-ҩыџьамкәа иқәгыланы ицәажәаз,
158

иазгәарҭауан, ишыҟоу агәаанагара, ақырҭуа профессионалтә
музыка иамамшәа иара ахатәы традициа. Акыр ахыҵуеит ари
агәаанагара, аӡәырҩгьы агәра ргахьеит. Аха аҵыхәтәантәи
аамҭазы анаука аусзуҩцәа иҟарҵаз аартрақәа, ари агәаанагара
хдырбгалоит. Насгьы иҳазҳәауам ҳара ҳнақәыӷәӷәаны, агәра
гаҵәҟьаны, автор дрымаӡамкәа иахьа ажәлар ирылаҵәаны
иҟоу ашәақәа раԥхьа ианиз акомпозитор инапы иҵымҵит
ҳәа. Абас иҟамызҭгьы, ақырҭуа жәлар рмузыка аҭоурыхх
думызҭгьы, иалшауазма ХХ-тәи ашәышықәсазы иаалырҟьаны
«Даиси» еиԥш иҟоу аоперақәа раԥҵара.
Қырҭтәылан, уи анҭыҵгьы, ажәларқәа ирылаҵәахьеит
иахьатәи ақырҭуа шәақәа. Аӡәырҩы акомпозиторцәа
раԥҵамҭақәа убасҟак бзиа ибаны ажәлар ирыдыркылеит, дара,
ажәлар рхаҭа иаԥырҵаз ашәақәа реиԥшҵәҟьа иԥхьаӡаны
ирҳәауеит. Аа ақырҭуа музыка, апоезиа иадкыланы иаҳҳәозар,
апоезиа ҟазаралеи, хьыӡла-ԥшалеи иахьынӡаҩеихьоу абжаранӡагьы аҽазышьҭымхыцт.
Изааӡарызеи, иҟоуп композиторцәақәак ашәа адәахьтәи
аеффект ихнахны иара иаҳәауа, иаҵанакуа уиаҟара
иазымхәыцуа. Еиҳарак абас иҟоу аҿырԥштәқәа рацәоуп
аестрадатә музыкаҿы. Сахьаркырала уаҩы иааҟәнишьартә
илаҟәуп аестрадатә музыка иагәлоу ажәақәа. Ашәа злыху
ажәеинраала ашәеи иареи еицрухыргьы иара ажәеинраала,
сахьаркыратә ҩымҭаҵас уаԥхьауазароуп. Абас иҟоуп азыҳәан
ауп абриаҟара анҵра зауз А. Ҵереҭелии Н. Бараҭашвилии
ражәеинраалақәа ирылху ашәақәа. Иҟоуп даҽа гхакгьы. Ашәа
ус иахьаҭаху аҟнытә ажәа иара абжьықәыӷәӷәара ахьахәҭоу
аҟны акәымкәа даҽа цырак ахь абжьықәыӷәӷәара ииаргоит. Уи иахҟьаны ашәаны ианырҳәауа ажәа зынӡаск даҽакы
аанагоит. Ари ззыхҟьауа, ашәақәа ртекст рыҩуеит поетцәас
уаҩы изымдыруа, бжеиҳан изпоетымхаз ауаа, араҟа урҭ
иладырҟәуеит апоезиагьы амузыкагьы. Ари агха ҟаломызт еицырдыруа апоетцәа дуқәеи акомпозиторцәеи иахьынӡахәҭоу
еимадазар, аус еицыруазар.
Аԥшьымш рҽны. Атеатр иамшын. Атрадициа дуӡӡа амоуп
ақырҭуа театр. Уи халахьеит жәлар рқьачақьтә хәмаррақәа
инадыркны Марџьанишвили итеатртә ҟазара аҟынӡа.
Имаҷым иахьатәи ақырҭуа театртә ҟазара ақәҿиарақәа. Урҭ
ақәҿиарақәа азгәаҭаны, иқәгылан ицәажәоз инаҵышьны
ирҳәеит агхақәа. Иаҳҳәап, Русҭавели ихьӡ зху атеатр
иқәнаргылеит ачехтә драматург Когоут ипиеса «Абри аҩыза аб159

зиабара». Апремиера иахәаԥшуан ачехцәа ртеатр аусзуҩцәа.
Убарҭгьы излазгәарҭаз ала, ари апиеса ииашаны иазнеит
артистцәа. Аԥсихологиатә драмара апиеса ишагәылаҵәҟьаз
аарԥшра рылшеит. Аха абри атеатр аҟны, иара абри атруппа
иқәнаргылеит апиеса «Мари – Октиабр». Апиеса убасҟак имарианы иазнеит, аус адырмулеит, иара иагәылоу аԥсихологиара,
адрамара ацәыӡит. Арҭ аҿырԥштәқәа ирҳәауеит зны-зынла
иахьынӡахәҭоу рылшара шаадмырԥшуа. Аҟазарақәа зегьы раасҭа ари ареспубликаҿы иахьа ишьҭаханы иҟоуп
атеатртә ҟазара. Ари зыхҟьауа арыцҳарақәа раԥхьа игылоуп, иахьыҟам апиеса бзиақәа. Арежиссиор егьа абаҩхатәра
ссир имазаргьы, иагьа иҽиҟьаргьы ауасҭа амаҭәахә имамкәа
аҩны шизмыргылауа еиԥш, изықәыргылауам аспектакль бзиа.
Адраматургцәеи арежиссиорцәеи иахьынӡахәҭоу аус еицыруам, еидҳәалам. Еиҵыхцәоуп ауаҩы атеатртә сценахь инеира
амҩа. Ашкол ашьҭахь хәышықәсатәи аинститут далганы, уи
ашьҭахь ароль бзиа дшазыԥшуа даҽа ҩба-хԥа шықәса анцалак, ауаҩы иқәыԥшра дҭысуеит, иқәыԥшраҿтәи ибаҩхатәра
аибафара еиқәтәоит, ихьшәашәоит. Ақырҭуатә театртә ҟазара
ааха ӷәӷәа аиуит ахаҭара акульт ашықәсқәа раан. Ахмеҭели,
Амаӷлобели, Абашиӡе уҳәа еицырдыруаз 25-ҩык атеатр
аусзуҩцәа шықәсык иалагӡаны иҭархан.
Ахәымш рҽны. Акино иамшын. Иззымдыруада акино шаҟа
имассатә ҟазароу. Уи иахәаԥшуеит хәыҷгьы-дугьы. Ирацәаҩуп
ҳара ҳтәыла аекранқәа рҟны ицәырҵуа аџьынџьтәылатә
фильмқәа реиԥш аҳәаанырцәтәиқәагьы, ахәыҷы 16
шықәса ихыҵаанӡа дахәаԥшыр иааӡараҿы иԥырхагоу. Аха
кинотеатрқәак рплан анагӡаразы азал ахь инарышьҭуеит
хәыҷы-ду ҳәа еилых ҟамҵакәа.
Иҟоуп акино, аха иҟоуп акино наукала изҵауа – киноведение ҳәа изышьҭоу. Абри азҵаара иахьынӡахәҭоу ишышьҭыхым
атәы иалацәажәеит аӡәырҩы. Акино анҭыҵлак иааиҭаҳәаны
рецензиак ианырҵоит агазеҭ, уаҳа иуԥылауам инҭырҳәацааны
акино аилыргара иазку астатиа. Аԥсҭазаара иршәҭкакаҷны,
ахәша ахьшьны аарԥшра аамҭа иҭысит иахьатәи акино. Уи
азықәԥауеит иахьатәи ауаҩы иҩнуҵҟатәи идунеи аарԥшра.
Афымш рҽны. Асеминар аҵыхәтәантәи амш. Избан,
изаҭахыз абас хара ақалақьқәа ирҟәыҭханы асеминар
амҩаԥгара ҳәа зҵаараны заԥхьа иқәгылаз ҳмаҷҩымызт. Аха
мышкы цацыԥхьаӡа иаабауан араҟа амҩаԥгара шаҟа ииашаз.
Атрибуна аҟнытә ажәахәқәа рзыӡырҩра, ажәеинраалақәа
160

рыԥхьара мацара азхауам ауаа реибадырразы. Иҟалап,
аибадырра иашаҵәҟьа, аҟазара знапы алаку аҿар гәылаԥсыла реизааигәахара, иаартны рыгәҭакқәа аибыҳәара
анымҩаԥысуаз асеминар официал хәҭа ашьҭахь акәзаргьы.
Уи азыҳәан ҳанхарҭа-ҳанҵырҭа зегьрыла ихиан. Ҳара ҳаннеи
аҽны раԥхьаӡа акәны иаадыртыз адунеижәларбжьаратәи
акомҿартә лагер «Спутник» ауаҩы игәы ишаҭаху аамҭа ихигарц азыҳәан даара иманшәалан иҟаҵоуп.
Иалацәажәеит ҳаԥхьаҟагьы абри аҩыза асеминарқәа
мҩаԥыргаларц.
«Аԥсны ҟаԥшь», 1966

ИԤЫХХАА ИЦАП АШЬАМҬЛАҲӘҚӘА!
Аԥҭа еиқәаҵәақәа ихырҟьеит иахьа Бырзентәыла ажәҩан
бзиахә. Еиҭах дҳәынҷаны ашьамҭлаҳәқәа ишьарҵеит Манолис Глезос. Абахҭа дҭакуп зыхьӡ-зыԥша ахақәиҭра иасимволу афырхаҵа. Уи шықәса ҩажәа дырҭагылан Акрополь ақәцә
дхаланы афашистцәа рбираҟ анкыдижәаз, ишәыршәыруа
имилаҭтә бираҟ анахаиргылаз. Ҳара ҳтәылаҿтәи аҿар
ишыхәҷыз инаркны ршьа-рда иалалеит Еллада афырхаҵа
ибзиабара. Уи игәымшәара ҳара иҳаланаҵон агәамч, иҟаиҵаз
аус аԥсадгьыл бзиа абашьа ҳнарҵон. Иахьа Манолис Глезос
ашьамҭлаҳәқәа ишьоуп. Ари залшауам! Уи ижәлар рыгәҭыха
игәҭыхоуп, ижәлар дырҵеи иашоуп, иқәԥарагьы ижәлар
рықәԥароуп. Ажәлар зырбаандаҩуа, ахақәиҭраз рықәԥара аанызкылауа мчы зыҟалом.
Иаҳхысыз ашықәс азыҳәан ҳара ҳтәылаҿ агастрольтә
концертқәа иманы дааны дыҟан Микис Теодоракис. Ари,
адунеиаҿ
еицырдыруа
акомпозиторцәа
дыруаӡәкуп,
уаажәларратә усзуҩуп. Сара насыԥс исоуит Тоедоракис Аҟәа
даныҟаз иҿцәажәара. Аконцерт азыҳәан ианаа иҩызцәеи иареи аанҿасит асасааирҭа «Тбилиси» аҟны. Сгәы хыҭ-хыҭуа,
ҳаицәажәара ахы шасыркышаҵәҟьагьы сзымдыруа, аиҭагаҩи
сареи ҳаицны ҳныҩналеит ауада.
– Уара уабанӡатәиу? Абырзенцәа ҳаиԥш уцәиқәароуп, –
иҳәеит Теодоракис дааԥышәарччан.
161

– Шәара шә-Иазон имҵаирсыз Медеиа-ԥшӡа лыԥсадгьыл
саԥоуп, –сҳәеит саргьы сааԥышәарччан. Сшымгәыӷӡоз, абри
исҳәаз ахәыҷы ҳаиҿцәажәара аахнатит. Сара иасҳәеит Асовет тәылаҿы раԥхьаӡа «Медеиа» ахьықәдыргылаз аԥсуа театр
аҟны шакәу.
– Шәара дшәымоуп Папатанассиу. Уи лыхәмарра
сахәаԥшхьеит, Москва агастрольқәа рзы дааны даныҟаз.
Ҳәарада, дактриса дуӡӡоуп. Аха ҳаргьы дҳамоуп Медеиа лроль
ибзианы ихәмаруа, – сҳәеит сара. Микис Теодоракис ишызбоз
иблақәа агәырӷьара аархылеит.
– Сара Папатанассиу ибзианы дыздыруеит. Сыԥсадгьылахь
саныхынҳәлак иласҳәоит, абраҟа, Медеиа лыдгьылаҿ уи дышлымоу лыхьӡ-лыԥшаҿы илеикануа актриса, –иҳәеит Теодоракис.
Сыԥхашьа-ԥхаҵо снаиҳәеит иааркьаҿны акәзаргьы
иҭоурых сеиҳәарц.
Микис Теодоракис раԥхьаӡатәи иашәақәа аԥиҵеит
жәиԥшь шықәса данырҭагылаз. Маҷк даныҩеидас уи еиҿикааит
ажәлар рмузыкатә инструментқәа рыла ихәмаршаз ахор. Аха
аибашьра аныҟала, уи далагоит иԥсадгьыл ахы ақәиҭтәра
азыҳәан хацәнмырха ақәԥара, далалоит «аҿагылара» ҳәа
изышьҭоу агәыԥ.
1955 шықәсазы иара иаԥҵамҭақәа рыла Париж имҩаԥгаз
аконцерт Микис Теодоракис изаанагоит ахьӡ-аԥша. Ирацәаны
атәылақәа ааԥхьара ирҭоит – нхарҭа-нҵырҭас ишьҭихырц.
Аха иара игәы ихоит иԥсадгьыл ашҟа. Иԥырхагаз ауаа
шыҟазгьы, Микис Теодоракис дхынҳәуеит Бырзентәылаҟа.
Атәыла аиҳабыра иаахтны иқәмақаруеит, иԥсадгьыл ааныжьны дықәҵыртә дҭадыргылоит. Аха «ала шуан, аҽы ҳәуан»
ҳәа аԥсуаа ҳажәаԥҟа ишаҳәауа еиԥш, џьоукы мақаруан,
иара ижәлар ргәаҵан инеишаз ашәақәа аԥиҵон, ижәлар
рхақәиҭразы дшықәԥац дықәԥон.
1960 шықәсазы Микис Теодоракис еиҭа еиҿикаауеит
жәлар рмузыкатә оркестр. Ари аоркестр азыҳәан иара ихаҭа
иҩуеит амузыка, дирижоррагьы азиуеит. Уи иоркестр аамҭа
кьаҿк иалагӡаны ақәҿиарақәа аиуеит Англиа, Бельгиа, Голландиа уҳәа атәылақәа жәпакы рҟны. Композиторк, дирижиорк иаҳасабала деицырдыруа дшыҟалазгьы, Микис Теодоракис ауаажәларратә усура даԥырҵуам. 1964 шықәса азыҳәан
ЕДА ҳәа изышьҭоу апрогрессивтә партиа Теодоракис апарламент ашҟа депутатс далнахуеит. Ари апартиа анапхгаҩы
162

Григорис Ламбракис данҭадырха ашьҭахь Микис Теодоракис
еиҿикаауеит аҿар еидызкылашаз аорганизациа «Григорис Лам­
бракис» ҳәа ахьӡҵаны. Ашьҭахь ари аҿартә организациа ЕДА иалалоит, раԥхьатәи хантәаҩысгьы далырхуеит Теодоракис.
Сара бзанҵык исхамышҭуа иаанхеитАҟәатәи ҳаицәажәара.
Ҳанеиԥырҵуаз искыз ашәҟәы аасымхны днахәаԥшит. Уи Есенин иҩымҭақәа актәи ртом акәын. Микис Теодоракис икалам
ааҭиган ашәҟәы аԥхьатәи адаҟьаҿы ианиҵеит: «Ҳаиԥылараз
гәаларшәагас. Аҟәа, 1. х. 66». Ихьӡ, ижәла наҵаҩны иаасиркит. Уажәы Микис Теодоракис абахҭа дҭакуп. Идоуҳатә ешьа
Манолис Глезосгьы иаргьы ашьамҭлаҳәқәа рышьоуп. Урҭ
ртәылаҿ амчра рнапаҿы иааргеит абырзен жәлар ираӷоу ауаа.
Ҳара агәра ҳгоит ари аамҭала шакәхо. Ажәлар ирҿагылаз
анҵра иоуны дҟамлаӡац… Микис Теодоракис иашәақәа руак
иахьӡуп абас: «Аныҳәа ааигәахоит ҳәа зегьы ирҳәааит». Сара
агәра згоит абырзен жәлар рыдгьыл аҟны ишыҟало аныҳәа ду.
Рхы иақәиҭхароуп Прометеи ихьышьҭроу афырхаҵа Манолис
Клезоси Микис Теодоракиси. Иԥыххаа ицароуп урҭ ирышьоу
ашьамҭлаҳәқәа!
«Аԥсны ҟаԥшь», 1967

ИУА ИҨЫЗА – АЛГЫҬ АҲАБЛАН
Иԥсаҟьаны аԥслымӡра иалаԥсоу ахьы ҟәырҷахақәа
реиԥш, ажәлар ирыланхоит ауаа бзиақәа, ауаа ссирқәа.
Бжеиҳан урҭ рааигәа-сигәа иҟоу раамышьҭахь, инахараны
рыхьӡ уаҩы издырӡом. Рыԥшаарагьы, урҭ ахьы ҟәрҷахақәа
реиԥш ицәгьоуп. Сара саӡәыкны урҭ рышьҭа архашьас ҳәа издыруа акы заҵәык ауп. Ԥыҭҩык шәааиқәшәаны шәшеицәажәо,
аӡә иажәа иналеиҵоит убри ауаҩ ссир ихьӡ. Сгәаҿы инхны
иҟан абасеиԥш еицәажәарак. Лыхны ашҭа иқәгылоу аҭәаҵла
ашьашәыраҿ ҳтәаны абаа хыжәжәарахқәа ҳрыхәаԥшуан.
Исыцыз, ааигәа аҵара ду далганы иааз араҟатәи арԥыс, иажәа
маҷк агәаара аҵаҵаны, ус ҿааиҭит:
– Урыстәылан ҭауади аамысҭеи ирхылҵыз роуп алитературеи аҟазареи реиҳарак зырҿиаз. Ҳара ҳаҳцәа, Чачаа, абри
абаа хыжәжәарахқәеи ҳазҵатәоу аҭәаҵлеи роуп ирҭынхаз.
Шәҟәыҩҩы заҵәык дрылҵын, иара убригьы ииҩуаз аԥсуа
163

жәлар рырҳашьа дақәдмыршәеит. Мап, рызегь неилаҵаны,
ҳара ҳ-Миха иаҟарагьы рзыҟамҵеит.
– Миха дызусҭада?
– Дышԥаузымдыруеи?! Миха Ҷедиа.
–Иҟаиҵазеи, аибашьраҿ хьыӡ игама?
– Аибашьҩы, ахьӡ агаразы мышкгьы иҭахӡам, сааҭк,
ма минуҭқәак роуп… Миха Ҷедиа шықәса ҩынҩажәа
инарықәгәыӷуа деибашьуан. Шаҟаҩы аҵаҩцәа…
– Уи аҟара шықәса рҵаҩыс аус зуз рацәаҩуп Аԥсны! –
сҳәеит сара.
– Уажәы уццакуеит, избоит. Уаа даҽазны. Иҩны уназгоит,
ирҵаҩра аамышьҭахьгьы уи дзакәу иҩны иубақәо убап!..
Даҽазны захьӡыз акыр шықәса ахылеит. Уиаахыс Лыхны
ашҭаҿ акырынтә ашьац иаҵәара иит, иканӡеит, аӡәырҩы аҽыҩ
ҷкәынцәа абраҟа аԥхьахә ганы рыҩныҟақәа ихынҳәит.
Амҩаду саамҩахыҵын, анаара сылбааны Хыԥсҭа аԥшаҳәа
шыҟоу сҿынасхеит. Зыҟны сцоз игәыла ҷкәыни сареи кәара
хәыҷык ҳанҭысын, иаабац нхаҩ гәашәк ҳнадгылеит. Ишәагаа
кьаҿны ашықәсқәа маҷымкәа зҟәаҟәа иқәыӷәӷәахьоу хаҵак
дааҳԥылеит. Иҳадцало аҩныҟа ҳашнеиԥхьозгьы, иҳамукәан
ашьац иаҵәара кашьшьы амӡырха ԥшӡа иқәгылаз ара ду
амҵан ҳнатәеит. Ҳашцәажәоз, амӡырха аԥшӡашьа џьашьо, ара
ду снаҵаԥшын:
– Абас иҟаз агәарԥи ара дуи ракәхап Иуа Коӷониа
изхиҳәаазгьы: «Саб иашҭа ду ара амҵаҿы сыҵатәоуп сара,
аԥша хьшәашәа ашәшьыраҿы иасуан, ихааӡа», – ҳәа ииҩыз
ажәеинраала сҳәеит.
– Раԥхьаӡа иҭыҵыз ишәҟәы сымоуп, аха уаҟа ианӡам ари
ажәеинраала. Исгәалашәеит, егьиашаҵәҟьаны иаб игәарԥаҿ
ра дук ықәгылан. Агәарԥгьы цәгьа иԥшӡан, –иҳәеит аԥшәма,
Миха.
– Шәнеихьоума инхарҭаҿ?
– Иуеи сареи ҳаиццақәахьан.
Сара сааигәырӷьан:
– Иуа Коӷониа ихаҭа дыыжәдыруазма?
– Арҵаҩратә семинариа ҳәа иҟан, ашьҭахь апедагогикатә
училишьче зыхьӡырҵаз. Абыржәы акинотеатр «Аԥсны»
ахьыҟоу ҳаҩнан. Усҟан аҿар ӷәӷәала алитература иазҿлымҳан.
Агазеҭ «Аԥсны» номерк аҭыҵра, шәҟәы бзиак аҭыҵра еиԥш
ҳазыԥшын. Изхысҳәаауа, алитературатә кружок еиҿкааны
164

иҳаман асеминариаҿы. Анапылаҩыратә журналгьы ҭҳажьуан.
Иуа Коӷониа хантәаҩыс даман. Акружок гәаҵәасгьы иамаз
иара иакәын.
– Шәаргьы шәалахәхарын?..
– Ааи, маӡаныҟәгаҩыс сыҟан. Рҵаҩыс Дырмит Гәлиа
дҳаман, –дхәыц-хәыцуа ацәажәара даҿын Миха Сергеииԥа. Сара сиҵашьыцуа сихәаԥшуан. Саԥхьа дтәан Иуа ҩызас
дызмаз, ҳ-Дырмит ду аҵара зирҵоз ауаҩы. Акрааҵуеит сара
еизызгоижьҭеи здунеи зыԥсаххьоу ҳаԥсуа шәҟәыҩҩцәа
рҳәамҭақәеи ирыхҳәаау ажәабжьқәеи. Сиҳәеит Дырмит
Иосиф-иԥа дшигәалашәо далацәажәарц.
– Уашьҭан ишәсырбап Гәлиа иҭижьыз раԥхьаӡатәи
аԥсуа календар. Ашьҭахь иҭыҵыз ишәҟәқәа рҿгьы, убраҟагьы
ианӡам. Шәҟәык ианимҵакәа ииҳәақәаны исгәалашәо ануҳәа
иуасҳәап. Амшқәа рыхьӡ зхылҵыз ҳәа иудыруазеи?
– Ишәцәызӡар акгьы иаԥсам, сегьазымхәцыцт, – сҳәеит
сара.
– Дырмит Иосиф-иԥа ус иҳәон: Амҽыша зыхҟьаз амҽара
амш ауп ҳәа, ашәахьа – амҽара амш ашьҭахь раԥхьа ашә
иаахыҵуа амш, раԥхьатәи ашара, нас ицоит аҩбатәи ашара,
ахԥатәи ашара ҳәа. Ари иашоуп ҳәа наукала ишьақәырӷәӷәаны
џьаргьы исԥымлацт, аха ибзианы исгәалашәоит Гәлиа абас
шиҳәоз.
– Иуа иӡбахә ҳаналацәажәоз раԥхьаӡа иҭыҵыз ишәҟәы
сымоуп шәҳәеит, шәамыруадаҩуазар сахәаԥшыр сҭахын,
исымбацт, – снаиҳәеит.
– Шәара ишәымбац сара исызҭозеи, аха шәаала,
шәнарылаԥшып, уи адагьы ашәҟәқәа акык-ҩбак исымоу
жәбап, – ҳнеиԥхьеит аԥшәма.
Аҩнеихагыла амардуан ҳарак ҳныхәнеит. Аҭӡамцқәа
шәҟәыла ирхианы, агәҭа астол ргыланы, аҵарауаҩ икабинет
еиԥшыз уадак ҳныҩналеит.
– Уцәажәашьа злазбо ала, ашәҟәқәа бзиа избауа аӡә
иоуп. Ҳанрыхәаԥшыз, аԥсуа шәҟәыҩра ахы аныҵнах инаркны ҳалагап. Аа, абар Бартоломеи инапхгарала иеиқәыршәаз
«Аԥсуа нбан».
Аҵыс ԥшқа аҭра иаахыхны снапы инаниртәалазшәа,
сахӡыӡаауа иааныскылеит исиркыз ашәҟәы. Абар, раԥхьаӡа
ҳбызшәала ицәажәаз ашәҟәы. Шәышықәса инареиҳаны
иахыҵит уи! Сгәазхара сзахәамԥшуа инарҳәы-аарҳәуа ишыскыз иаасиркит даҽакы. Уигьы иара убра, Қарҭ, иҭыҵыз К.
165

Маҷавариани Д. Гәлиеи еиқәдыршәаз аԥсуа анбан акәын.
Ашьҭахь – 1909 шықәсазы – А.М. Ҷоҷуа иҭижьыз анбан.
Акакала исиркуан Д.Гәлиа, С. Ҷанба, И. Коӷониа уҳәа ҳаԥсуа
шәҟәыҩҩцәа дуқәа раԥхьаӡа иҭыҵыз рышәҟәқәа.
– Сара дсыздыруам шәара шәаҟара ибеиоу аԥсыуа
наҩык! Изакәытә шәҟәы ссирқәозеи ишәымоу! – сҳәеит.
– Ирацәаны исцәыӡит. Ихьӡ уасҳәом. Аҟәантәи дааит
наукатә усзуҩык. Дсыҳәеит шәыҟәқәак руаара исҭарц. Мап
сзицәымкит. Ирxынҳәып сгәахәт. Исҭеит. Схы иакәхшаны аӡы
иасҭар иаҩызахеит. Ахьшь ашьаԥхыц акәҷышь зампыҵыҵраҳа
импыҵымҵит. Сара абарҭ ашәҟәқәа, аиаша уасҳәап, исыхшаз
сысабицәа реиԥш избоит.
– Миха Сергеи-иԥа, ирҳәо саҳахьеит, абарҭ исшәырбо
Ҷанба, Лабахәуа, Басариа уҳәа рышәҟәқәа здырбалаз
дақәдырӡуан ҳәа, шәара шәызларцәымшәазеи?
– Ааи. Урҭ ашәҟәыҩҩцәа рыхьӡ зҳәауа бӷьыцк уҩны
иҩнарбар ункылахәаша удырӡуан… Изнымкәа сыҩнгьы еимырдеит, аха, ишубо, еиқәсырхеит, иахьырымбаша иҵәахны.
Убас иҵәахны исыман Шьалуа Ҵәыџьба раԥхьаӡатәи ишәҟәы.
Аума ихганы даныхынҳә, ишәҟәы ихаҭагьы имаӡамзаарын,
абра даан исҭеит.
– Егьа деигәыррӷьеит. Ашәҟәыҩҩы изыҳәан уи аҵкыс
еиҳау ҳамҭас иҟоузеи!
Аҭӡамц сынкыдыԥшылан:
– Ари закә хсаалоузеи, Миха Сергеи-иԥа? – Аԥсны
ажәытәӡатәи ахсаалоуп.
Иҳаҩсхьоу ҭоурыхтә ҭынха ссирк еиԥш сахәаԥшуеит. Ари
ахсаала ҭызхыз уажәы Аԥсны рбазшәа иҟазар абжеиҳарак
уеизгьы ирыздыруамызт. Усҟантәи ахьӡқәа, уажәтәи ахьӡқәа…
Иахьыбнараз, иахьыцәҳәырраз шаҟаџьара, шаҟа ҭыԥынхарҭа
ҿыцузеи! Сара сгәы иаанагеит: аныҳәа аламҭалаз тираж
рацәала иҭыжьзар Аԥсны ажәытәтәи ахсаалеи ҳаамҭазтәи ахсаалеи, урҭ реиҿырԥшра аҵкыс еиӷьны иузырбо ҟаларымызт
аиҭакра ссирқәа иҟалаз!
Ҳнадгылеит даҽа шәҟәеиқәҵарҭак.
– Уаҟа иеиқәу ҳаамҭаз, ааигәа иҭыҵыз аԥсуа шәыҟәқәеи
ажурналқәеи роуп, – иҳәеит аԥшәма, сыԥшышьа гәаҭаны.
–Урҭ рыхәаԥшра салагом, саргьы исымоуп. Шәсыруадаҩит,
саҭамыз, аха агазеҭ «Аԥсны» сымоуп ҳәа шәаҿын, иҟалозар
исшәырба.
Қьаадтә папкак аасиркит. Аԥшшәы аҩежьшьала
иҩашьомызт апапка акыр шахыҵуаз. Ашьшьыҳәа иаахсыртле166

ит. Абар агазеҭ «Аԥсны» раԥхьаӡатәи аномер, ҳара ҳмилаҭтә
хдырра аҿыхара ианалага раԥхьаатәи амшқәа ирылҵыз.
Саԥхьоит: «Аԥсны» –ес-ҩымчыбжьа иҭыҵуа демократ газеҭуп.
Аԥшьаша ԥеруал 27 рзы 1919 шықәса». Ирдыруазушь
иҭзыжьыз, абри амш ҳаԥсуа жәлар рзыҳәан культуратә ныҳәа
дуны ишыҟалоз?! Срыхәаԥшуеит статиақәас ианылақәоз,
урҭ авторцәас ирымақәаз, сара сгәы иаанагоит мышкызны
иҟалап ҳәа наукатә усумҭа дук, аԥсуа литература аҿиараҿы
агазеҭ «Аԥсны» рольс иамаз атәы зҳәауа, насгьы еизганы
хазы шәҟәны иҭыжьхап ҳәа асахьаркыратә литература аганахьала акыр иаԥсаны уаҟа иану аҩымҭақәа. Актәи аномерқәа
рҿы мацарагьы сара избеит имаҷымкәа ажәеинраалақәа,
ажәабжькьаҿқәа, жәлар рҳәамҭақәа. Абар уажәтәи аԥхьаҩцәа
иаҳзымдыруа убраҟа ианыз Д. Гәлиа иажәеинраалак:
Абеиареи, аӷарреи
Наҟ-ааҟ еишьҭоуп.
Ацәгьареи абзиареи
Рышьхәа еивҵоуп.
Аԥшӡарагьы мҩасуеит,
Иаанҵасуам, наҟ ицоит.
Аҵара бзиа умазар,
Убри уара иузынхоит.
«Аԥсны» раԥхьатәи акорреспондентцәа рыжәлақәа
срыԥхьо снеиуеит: С. Ҷанба, М. Аилакырба, Пл. Шьаҟрыл, М.
Чалмаз… Сааҭгылан саԥхьеит сеиҭанаԥхьеит – Миха Ҷедиа.
– Ари шәара шәоума?
– Саныҷкәыназ аҩрагьы сҽазысклон. Убраҟа ԥсевдонимк
уԥылоит Алхнытә ҳәа, убригьы сара соуп.
– Аҩра сҽазыскуан шәҳәахт, номерк ныбжьахаргьы егьи
аномер аҟны уеизгьы иануп шәыстатиак! Аа, ари аномерк
шәара шәҩымҭақәа роуп еиҳарак иану! – сҳәеит сыччо.
– Усҟан, зежә шықәса раан, изыҩуаз маҷын. Ҩыџьа-хҩы
агазеҭ анҭрыжьуаз ыҟан. Абзыԥ рҟынтә Платон Шьаҟрыли сареи корреспондентцәас ҳаман. Аҩра аҵкысгьы агазеҭ ажәлар
рыларҵәара акәын ҳазҿыз.
– Гәлиа шәаниҵаҩха, Коӷониа шәаниҩызаха, агазеҭтә
статиақәа раамышьҭахьгьы, алитература аганахьалагьы ак
ҟашәымҵо ҟаларымызт?
– Иуцәызӡар акгьы иаԥсам. Изыҩуан, аха исгәаԥхомызт.
Амала, пиесак рысҭан, аҩажәижәабатәи ашықәсқәа раан,
араионаҿы, нас қыҭақәаки рҿы иқәдыргылақәеит.
167

Аԥшәма аԥсуа шәҟәыҩҩцәа аӡәаӡәала дразҵаауан,
ааигәа иҭыҵраны иҟоу ашәҟәқәа реилкаара дахыццакуан.
Сара сгәазхара исзымбауа сахәаԥшуан саԥхьа астол иқәыз
хәы змам амал. Сиҵашьыцуан урҭ зтәыз.
– Шәымш сырӡит, саҭашәымҵан. Шьҭа сцалап, мамзар
даҽа ԥыҭк саанхар, схы сызнымкылакәа, аӷьычра салагоит! –
сҳәан сыччо сҩагылеит.
Еиҭасгәалашәеит акыр шықәса рышьҭахь сҩызак Лыхны ашҭа, Чачаа рхаан ахыжәжәарахқәа дрыхәаԥшуа ииҳәаз.
Агәарԥаҿ иқәгылаз ара ду абыӷьқәа ыршәыршәыруа еилнархуан аԥша. «Саб иашҭа ду ара амҵаҿы сыҵатәуоп сара,
аԥша хьшәашәа ашәшьыраҿы иасуан ихааӡа…» Сара сиҭан
ари зҩыз иҩыза иашаҵәҟьа. Мап, дызҩыза гәакьоу Иуа мацара иакәӡам. Дарбан шәҟәыҩҩы, дарбан наукатә усзуҩу згәы
иазнамырхара ианидырлак нахьхьи Хыԥсҭа аӡиас азааигәара,
Лыхны ақыҭа, Алгыҭ аҳаблаҿы дшынхауа абри еиԥш змилаҭ
бзиа избауа ауаҩы!
«Аԥсны ҟаԥшь», 1967

АИЗҲАРА АМҨАЛА
Аԥсуа театр уажәеиԥш алшарақәа аманы, аҽеибыҭа
ашьхаца-мҩа ианны иҟамлац. Зегьраԥхьаӡагьы ари зыбзоуроу, аӷба ақаԥдан ида ԥсыхәа шамам еиԥш, атеатр иаиоуит
зыда ԥсҭазаашьа амамыз арежиссиорцәа ҟазацәа. Ҳәарас
иаҭахузеи, ари иаанагом иахьа уажәраанӡа аԥсуа театр каԥ­
дан дызмамыз аӷба иаҩызан ҳәа. Ареижиссиорра знапы
алакыз ауаа, раԥхьатәи ҳаԥсуа шәҟәыҩҩцәа реиԥш, ҩбахԥа ус ирҿын, еилагӡатәыс ирыман, арахь дара занааҭлеи
баҩхатәралеи иақтиорцәан. Занааҭс иманы, ҷыдала арежиссиорра иаҿыз дыҟазаргьы, уигьы дзаҵәын. Абасеиԥш
ауадаҩрақәа ирҭагыланы, зхы аџьыка ықәызхуаз, уажәы
ирыҵагылеит рус-ԥшьа ахьанҭарак рымыздаша – иахьатәи
ҳаамҭа зыӡбахә сымоу Нелли Ешба, Хәыта Џьопуа, Миха Мархолиа, Дырмит Кәартаа роуп.
Иарбан ҟазара хкызаалакгьы, иара иақәнагахаша абаҩ­
хатәра аҭахызар, ҳәарада, арежиссиор «акәицгьы» ауаҩы ицәа
иаланы дироуп, даҽакуп ари иарбан жанру иаҳа зықәыргы­
168

лара дазыманшәалоуи «анцәа» ииҭаз абаҩхатәра ҵарадыррала шаҟа изазырҳази. Абри аганахьала ҳахәаԥшуазаргьы,
хыхь зыӡбахә сҳәаз ауаа, ӡык ишеицҭахысуагьы, рхысшьақәа
еиԥшым. Ари атеатр азыҳәан иаҳагьы еиӷьымзар, ԥырхагарак
аланы ҳәа иҟам. Аус злоу, цәи-мҵи реиԥш, аихара ҟамҵакәа,
напеикәыршарала аусеицуроуп. Хшыҩрҵаганы акәым
ишысҳәо, аха дасу дазхәыцроуп аԥсуаа ҳмилаҭтә ҟазара
аӡбахә зларҳәо ҳәа иҳамаӡоу театр заҵәык шакәу. Шә-ӷбак
зызху иӷбақәа руак ҵааҟәрыларгьы, шаҟа изынхохзеи!
Даҽакгьы уаҩдзыргәырӷьаша. Сынтәа атеатр иаиоуит гәыԥҩык актиорцәа ҿарацәа. Ҳәарада, урҭ неибеиԥшны
еиҟарам баҩхатәралеи дырралеи, аха иахьаҵәҟьа уацәым­
шәакәа ихадоу арольқәа зуҭаша ыҟоуп. Урҭгьы реиҳабацәа
ақды ахы иаҵазар, дара аҵыхәа ҩышьҭыхны рыжәҩа
инықәырҵап. Акысгьы, дҽа сезонк еиԥшымкәа, еиҳарак
сынтәатәи асезон аан, атеатр «аидара» ӷәӷәа иаҵамлар ада
ԥсыхәа амам. Ҳаԥхьаҟа ишьҭоуп ҽааны Қарҭ иҟалараны
иҟоу аԥсуа ҟазареи алитературеи рдекада. Иалаԥшны избаз изларҳәо алеи, насгьы есҽнытәи акьыԥхь шахцәажәази
рыла иаҳҳәозар, 1957 шықәсазы имҩаԥгаз адекада ақәҿиара
бзиақәа аиуит. Уи иҳанаҳәо уи ауп, уаҟа инагаз аҟазара
усҟантәи аамҭа иахьынӡаҭахыз иҳаракын, аамҭа иақәшәартә
иҟаҵан. Уиаахыс аԥсҭазаараҿ аиҭакрақәа рацәаны иҟалеит,
аамҭа ԥхьаҟа ицеит, даҽакхеит аҟазара аҭакԥхықәра, хараӡа
иазҳаит ахәаԥшҩы игьама, иҭаххарақәа. Аус злоугьы убарҭ
рыҽрықәыршәароуп.
Адекада аҽазыҟаҵара аамышьҭахьгьы, сынтәатәи асезон азыҳәан даҽа ҩ-ус дук аԥхьа ишьҭоуп атеатр. Ишдыру
еиԥш, октиабр мзазы Асовет тәылаҿы инеиҵыхны, ныҳәа
дуны иазгәаҭахоит Ленинтә комҿареидгыла 50 шықәса
ахыҵра. Уи иазкны имҩаԥгахоит аҟазаратә фестивальқәа,
атеатрқәа, аконцерттә залқәа рпрограммақәа ҷыдала
иара иахьӡнырҩылоит. Ҩбагьы, иааигәахоит, уажәнатәгьы
аҽазыҟаҵара аҭахуп авожд дуӡӡа В.И. Ленин диижьҭеи 100
шықәса аҵра. Ҳәарас иаҭахузеи, арҭ аҩ-ныҳәак излалшо ала
ибзианы иазгәанаҭароуп ҳаԥсуа театргьы.
Абарҭқәа рыдагьы, арепертуар ҿыц аиқәыршәараан
есышықәсеиԥш, сынтәагьы иазхәыцтәхеит даҽакгьы. Ҽаантәи
аԥхынразы Аԥснытәи ақыҭақәеи араионқәеи рышҟа ага169

строльразы ианцо иргаша аспектакльқәа. Ас ануҳәалак,
џьоукы: «Ақалақь уаа идшәырбо, ақыҭа уаа ирзеилымкаауа
иҟоума?!! –ҳәа иаауҿагылоит. Асеиԥш аҳәара иаанаго атеатр
аспецифика зынӡаск азымдырроуп. Ақалақь аҟны, иара атеатр
аҩнуҵҟа иддырбо аспектакльқәа зегьыҵәҟьа ақыҭақәа рахь
ргара ауам, зеилкаара уадаҩу философиатә ҵакык рыҵаны
акәым, аспектакль зыда ԥсыхәа амам ацхыраагӡақәа – атехника аганахьала иҟоу ауадаҩрақәа роуп.
Абарҭ хыхь еиқәсыԥхьаӡаз зегьы шәо-изо иазхәыцит
атеатр адирекциеи асахьаркыратә напхгареи 19681969 шықәсқәа рзыҳәантәи арепертуар аиқәыршәараан.
Имыцхәхарым ҳәа сгәы иаанагоит, арепертуар аиқәыршәараан
иҟаз даҽа уадаҩрақәакгьы аӡбахә сҳәар. Џьабаас иамоузеи уиаҟара, аклассикатә драматургиа аҟнытә, мамзаргьы
аешьаратә литературақәа рҟынтә ҳаамҭазтәи ҩымҭақәак
ааиҭаганы арепертуар аиқәыршәара. Ҳәарада, уигьы ҟазароуп,
аха уиала изҿиом ҳаԥсуа милаҭтә ҟазара, изыҟалом аԥсуа театр. Ииашоуп, егьырҭ алитературатә жанрқәа раасҭа, адраматургиа иаҳа ишьҭаханы иҟоуп. Ус иахьыҟоу ҳара ҳҟны мацара
акәӡам. «Иҟам, иабааҳго?!» –аиуриспруденциа аганахьала
зеиӷьыҟам хҿыхгоуп, аха ахырқьиароума уаҩ дзызхәыцша.
Иҟамзар, ԥсыхәа ахьынӡамоу ала, иҟаҵатәуп, абаҩхатәрагьы –
баҩхатәроуп, аха амаашьаратә, аԥхӡы каҟьо аусурагьы шьарда аҵанакуеит. Асеиԥԥш сзырҳәо, атеатр апиесақәа маҷымкәа
иазнанагоит, иҳәатәуп, урҭ равторцәагьы шбаҩхатәрадам,
аха рҩымҭақәа гхақәак роуны, ишнаргаҵәҟьаз атеатр ианаднамкылалак, агхақәа рырҽеиразы ирарҳәаз зынӡаскгьы
рхахьы иаамгакәа, иара ус ишыҟоу инрыжьуеит. Апиеса рыдрымкылеит ҳәа автор игәы камҳароуп, ихгьы иақәимҵароуп.
Аа, абар, изныкымкәан, иҩынтәымкәан аус ахьадырулаз
иабзоураны, сынтәа иҳауит уаазеигәырӷьаша аԥсуа пиеса ҿыцқәа. Ауадаҩра ҳәа зысҳәаз, урҭ апиесақәа акгьы
рыгӡамкәа зегьрыла имазеины иҟамызт, арахь аамҭа цон,
арепертуар ирласны еиқәыршәатәын. Аццакыра шыҟазгьы,
«анцәа» иџьшьоуп, аххәаԥшцәа злаҳаргәырӷьаша аԥсуа
пие­сақәа ҳауит. Ҳдраматургиаз иҿыцуп урҭ равторцәа
реиҳараҩык рыхьӡқәагьы. Иахьа уажәраанӡа алитератураҿ
Алықьса Гогәуа дшырдыруаз прозаикк иаҳасабала акәын.
Сынтәа уи иргәырӷьоит атеатр ахәаԥшыҩцәагьы. Иҩны далгеит раԥхьатәи ипиеса. Апиеса иаанарԥшуеит Аԥсны аре170

волиуциа аиааира анагоз аламҭалазтәи амшқәеи иахьатәи
ҳаамҭеи. Арҭ аҩаамҭак, аҵлеи аԥашәи реиԥш, реидҳәалара,
аҩабиԥарак, аҵлеи амахәҭақәеи реиԥш реизыҟазаашьа, рестафета, автор иааирԥшит иахьатәи ахәаԥшҩы иҭахрақәа
рҟынӡа иҳаракны, иахьатәи ашәҟәыҩҩы ихәыцрала. Зыҩ­
нуҵҟа «збаҩлаша» ҭҭәаау аԥсихологиатә драма, арежиссиори актиорцәеи ирымпыҵаманшәалаханы асцена анаба, аспектакль ахьӡынҩылахоит В. И. Ленин ишықәсхыҵра,
иара убасгьы иалаҵахоит Адекада азыҳәантәи арепертуар.
Убас, акраамҭа аус анадырула ашьҭахь, апиеса ҿыц атеатр
иазналгеит ашәҟәыҩҩы-апоетесса Нели Ҭарԥҳа. Уи лпиеса гәыцәс иамоуп аԥхьаҩцәа ибзианы ирыдыркылаз лповест «Маҵиса». Ҳәарада, апиесаҿ акырӡа иԥсаххоит аповест асиужеттә цәаҳәа, иаҳа ихарҭәаахоит ахаҿсахьақәа,
аамҭалагьы еилацалахоит.
Нели Ҭарԥҳаи ахәаԥшцәеи уажәадагьы еиқәшәахьеит. Аха
атеатр асценахь ҿыц зшьапы еихызгаз дреиуоуп Шьалодиа
Аџьынџьал. Асатиратә, аиумортә жәабжьқәа равтор асценахьгьы «дкьатеиԥҵәагаха» дцәырҵуеит. Уи икомедиа иахьатәи
ҳамшқәа рзы ауаҩы иԥыло азалымдарақәа ҿаԥнаҽуеит «ччарала» мацара. Иагәылганы иҟоуп аҟазара изакә мчу иамоу
зҳәауа ахшыҩҵак. Иҿыцуп ахәаԥшҩы изыҳәан апоет Баграт
Шьынқәба ихьӡгьы. Уи жәеинраалала иҩу ироман «Ахра
ашәа» аинсценировка иаҿуп атеатр атәы бзианы издыруа
адраматург Шәарах Ԥачалиеи аԥсуа театр арежиссиор хада
Нелли Ешбеи. Ари аӡбахә иаҳа сааханы изысҳәаз, аинсценировка макьана ихиам, аха знапы алаку ауаа гәык-ԥсыкала,
бзиабара дула русушьа злаҟоу ала, хымԥада, атеатр иаиуеит
афырхаҵаратә драма ду. Абасала, сынтәатәи арепертуар аҟны
зынӡагьы имаҷым аоригиналтә пиесақәа.
Ҳәарада, асоветтә театрқәа зегьы рҟнеиԥш, аԥсуа театр
арепертуаргьы иалалароуп иреиӷьу аклассикатә, иара убасгьы
ҳаамҭазтәи адраматургцәа рҩымҭақәа еиҭаганы. Урҭ иалхқәоу
арбанқәоу сҳәаанӡа, исҭахуп даҽакгьы салацәажәар. Егьырҭ
алитературатә жанрқәа раасҭа, аԥсуа бызшәахь иаҳа ирацәаны
еиҭагоуп адраматургиатә ҩымҭақәа. Ари аус ду аҟны ибзианы
зхы аазырԥшхьоу, аџьабаа маҷымкәа избахьоу аиҭагаҩцәа
ҳамоуп. Аха адраматургиатә ҩымҭа анеиҭагаха, сара стәала, уи
атеатртә ҟазара азырҳара аамышьҭахьгьы, аԥсуа литературатә
бызшәа арбеиарагьы ишазку ҳхамышҭуазароуп. Убри аҟнытә,
171

инеиԥынкыланы апиесақәа реиҭагара аӡәи ҩыџьеи рымацара
ракәымкәа, уи аус иалахәхароуп иара иақәнаго абаҩхатәра
змоу, изылшо ауаа рацәаҩны. Ахәаԥшыҩцәа ахьӡ ҿыцқәа
рзыԥшуп сынтәа аиҭагара аҟынгьы.
Хыхь ишысҳәаз еиԥш, октиабр мзазы инеиҵыхны
иазгәаҭахоит Ленинтә комҿареидгыла 50 шықәса ахыҵра.
Абри аныҳәа мшы иахьӡынҩылоуп атеатр арепертуар иалоу
Расул Гамзатов ипиеса «Ашьха ԥҳәызба». Еиҭеигеит апиеса
апоет Никәала Кәыҵниа. Иҩуп иара аиҳарак жәеинраалала.
Иҳәатәуп, аиҭагара ауадаҩрақәа рацәаны ишамаз, аха аиҭагаҩ
дақәшәаны, актиорцәа рҿаҿы иааиуа, асценатә бызшәала
ибзианы аԥсышәала ирцәажәеит.
Иаанарԥшуеит апиеса
иахьатәи асоветтә ҿар рыԥсҭазаара, абри адагьы уи асиужет
ҳара, аԥсуаа, акырӡа иаҳзааигәоу, изҿагыло ажәытә ҵасқәа
ҳара ҳҟынгьы макьана амч рыманы иҟоуп. Аныҳәа амшқәа
рзыҳәан иахьыгӡахарц, уажәнатә атеатр аҽазыҟаҵара иалагахьеит, иқәиргылоит арежиссиор-адипломант Дырмит Кәартаа.
Ҳаамҭазтәи, аха аҳәаанхыҵтәи аҿар рыԥсҭазара аарԥшра иазкуп арепертуар иалоу америкатәи адраматург Леман иҩымҭа
«Вестсаидтәи аҭоурых». Уи еиҭаганы атеатр иазнеигахьеит
Алықьса Гогәуа. Иахьа уажәраанӡа аԥсуа театр арепертуар иаламызт изеиԥшразаалак хәыҷтәы спектакльк. Ашкол хәыҷқәа
рыхәаԥшуан дара рықәреи реилкаареи иаҵанакӡоз, уи моу,
рааӡараҿ иԥырхагаз аспектакльқәа. Асеиԥш иҟаз агха ду
аԥыххоит ҳаԥхьаҟатәи асезон азыҳәан. Арепертуар иалаҵоуп
аурыс классика ахьҟәыршәеиԥш иагәылыҷҷауа адраматург А.
Островски ипиеса-лакә «Ас-ҭыԥҳа» («Снегурочка»). Еиҭалгеит
иара апоетесса Нели Ҭарԥҳа. Ахәаԥшцәа ирбараны иҟоуп иара
убас М. Мревлишьвили, В. Полиаков уҳәа рпиесақәа.
Атеатр макьана ашәқәа маатыц ахәаԥшцәа рзыҳәан.
Адәахьала уагәдыԥшылар, иҭынчӡа, еиқәышьшьы игылоуп,
аха иҭынчым уи аҩнуҵҟа. Џьара ауасҭацәа-аремонтҟаҵаҩцәа
рҟәаҩ-чеҩ бжьқәа гоит, џьара ҿыц иаанагаз пиесак еимакыеиҿакуа арежиссиори автори рхы еидшыло еидтәалоуп.
Уи аамҭазы, аҭынчра ахьыҟоу рҽыԥхьакны, арепетициақәа
ирҿуп даҽа шьоукы, урҭ ирҭахуп асезон анаатуа ахәаԥшҩы
спектакль ҿыцла иԥыларц. Урҭ иарбан спектакльқәоу макьана
иаҳҳәарым. Гәырӷьаҿҳәашак ирзаҩызахааит ахәаԥшыҩцәа!
«Аԥсны ҟаԥшь», 1968

ИЗАХЬӠЫДА РА?
Ажурнал «Алашара» аномер 12, 1967 шықәсазы
иҭыҵыз аҟны иануп Ҭырқәтәылан инхо аԥсуа поет Беигәа
Омар иажәеинраалақәа ҩба. Руак иахьӡуп «Ӡызлан». Уи
акомментариақәа аҭахым. Ӡызлан илыхҳәааны амиф Аԥсны
инхауа аԥсуаагьы ибзианы иаадыруеит. Ажәа «ӡызлангьы»
аԥсшәа иалҵыз акоуп. Аҩбатәи ажәеинраала иахьӡуп «Ра».
Уи даҳдырҵеит ҳабацәа,
Даныԥшуеит ҳаԥсышәа,
Данубаалоит уи ҳажәа,
Ус данҩаалоуп ҳгәаҵәа.

Абас дихцәажәоит апоет Ра ҳәа зыӡбахә имоу.
Иҟалап, Ҭырқәтәылан инхауа аԥсуаа ибзианы дырдыруазар, раԥсшәа жәаргьы иалалахьазар Ра ихьӡ, аха ҳара
ҳзыҳәан иҿыцуп, ҳлакәқәа, ҳлегендақәа рҟынгьы иуԥылом
ас еиԥш ахьӡ. Убри аҟнытә, имыцхәхарым ҳәа сгәы иаанагоит апоет иажәеинраалаҿ зыӡбахә имоу дызусҭоу аилкаара ҳалацәажәар. Ажәеинраала ҳанаԥхьалак агәра ҳгоит,
дызлацәажәауа дышуаҩым. Ажәеиԥшьаа, Анана-Гәында, Адауы уҳәа ҳлакәқәа рҟны иуԥылауа адоуҳатә мчқәа ирҩызоу
аӡәы шиакәу:
Мцеи лашареи, ӡи нышәи
Ԥысыс, мчыс дрымауми,

иҳәоит.
Аҭоурыхтә документқәа ҳрышьҭамлаӡаргьы, ҳцәажәара
ҳаԥсшәа жәартә беиараҿ, иара иатәушәа, иалаӡҩаны иазынхаз ажәақәа «амсыр қьаадыш», «акалам», «ашәҟәы», «аџьыка»
уҳәа ирацәаны аҿырԥштәқәа агәра ҳдыргоит ажәытәанӡа
аԥсуааи мысрааи (египетааи) аиҭанаиааира шрымаз. Иҟалап,
убасҟан, ажәытәанӡа мсыраа рҟнытә аԥсуаагьы ираҳахьазҭгьы,
ирдыруазҭгьы Ра захьӡыз анцәа ихҳәаау мсыртәи амиф.
Иҟалап, амҳаџьырра иагаз аԥсуаа, иахьа Ҭырқәтәылан инхауа, мсырааи дареи аиҭанаиааира ахьрымаз аҟнытә, ари амиф
дара рышҟагьы ииасзар, «даныԥшуеит ҳаԥсышәа» ҳәа апоет
иҳәартә ржәар иалалазар.
173

Ишдыру еиԥш, еллинааи мсырааи анцәақәа рацәаӡаны
ирыман. Убарҭ зегьы рҟнытә Ра иаҳа дзаликаазеи апоет, насгьы, амиф излаҳанаҳәауала, дызусҭадаз асеиԥш зыхьӡырҵаз
анцәа?
Ра – ҳәаа амамкәа амч дуӡӡа зымпыҵакны, анцәақәа
зегьы иреиҳаз нцәак иакәын. Уи нцәас даман Амра ахаҭа,
адунеи зегьы инапаҵаҟа иҟан. Иара, дины данынкашәа
инаркны, амч еиқәаҵәақәа дырҿагыланы аибашьра далагеит, раԥхьаӡа иқәихызгьы алашьцара ауп. Адунеи еилаҳанто
иахажьыз алашьцара Ра данаиааи ауп, Амра лаша-лашо
ианаацәырҵ. Иара ихылҵны адунеи иқәлеит ҩыџьа ахшара.
Иҷкәын ихьӡын Шу, иԥҳа – Сохмеҭ. Убарҭ аҩыџьа ирхылҵны
ауп адунеи ишықәлаз Гобеи (адгьыл анцәа) Нути (ажәҩан
анцәа). Адунеи шаны даналга ахысгьы доуит иара ихаҭа.
Дыҟамызт даҽа нцәак иара ииааиуаз. Ас еиԥш амч изҭауаз
ҳәа маӡас иҵаз уиакәын: идыруан иара даҽа нцәак изымдыруаз хьӡык, уи игәанала ианааиҳәалак, имч еиҭааиуан, аӡәгьы
дизымиааиуа дааҟалауан. Аха, ауаа рыҩнуҵҟа ишыҟоу еиԥш,
анцәақәагьы аиҳабыра ауеимарымкыхуа, Ра ихшаз, урҭ ирыхшаз аԥҳәызба Исида илыӡбеит гызмалрыла лабду илырҳәарц
уи ахьӡ маӡа. Даалаган лара илшеит амаҭ. Уи амаҭ аҭаҳмада
илырцҳаит. Ахьаа бааԥс иоун, дгәаҟҵәаҟуа аԥсра далагеит Ра. Ихылҵыз, урҭ ирхылҵыз уҳәа анцәақәа зегьы еизеит,
аха Исида лаамышьҭахь аӡәгьы илшауамызт уи ихәышәтәра,
ахьаацәгьа имаз дамыргәаҟуа ахҽра. Лара дақәшаҳаҭымхеит
ахьӡ маӡа иидыруаз имҳәакәа. Акраамҭагьы имҳәагәышьеит
Ра имаӡа, аха ихьаа мыжда иаҳа-иаҳа аҽарӷәӷәон. Иԥсахы
ҿнакаауа аҟынӡа днанагеит. Иамуит ахьӡ маӡа иидыруаз
имҳәар. Абри ашьҭахь Исида Ра ихьаа хылҽит, дылхәшәтәит,
аха, изхәарҭагәышьаз, уи ицәыӡит ԥасатәи имч, дыҟамызт
уажәшьҭа зегьы дрынцәаны, зегьы дыриааиуа. Ауааҵәҟьагьы
ихымхәыцуа иалагеит, иара изкны иҟарҵоз аныҳәақәа раан
иршьуаз аԥстәқәагьы рышьра иаҟәыҵит. Ра ауаатәыҩса
бааԥсыла дрызгәааит, ркәыкәлах ыҟамкәа инирҵәарцгьы
иӡбеит. Абри дҵас илыҭаны адгьыл ашҟа дааишьҭит ажәҩан
нцәас иамаз, иара иԥҳа Сохмеҭ. Ауаа ачымазара бааԥс, азҩа
ҿкы рылалҵеит уи. Анҵәара иалагеит. Рыԥсы еиқәирхарц
азыҳәан иашьапкуа аҟынӡа иналцеит Сохмеҭ. Ауаа амралашара рзаазгахьаз анцәа Ра уажәгьы еиҭарыцҳаишьеит
ауаатәыҩса. Иԥҳа дааникылеит уаҳа ацәгьара ҟалымҵауа,
174

аха иара уи нахыс иҭахымхеит адгьыл аҟны аҟазаара, дагьцеит иара ажәҩанахь. Зегьакоуп ицәымӡкәа изынхеит иара
ауаатәыҩса рышҟа имаз абзиабара. Ажәҩанаҿ дахьнеиз,
анышьа длақәтәаны ажәҩан иагәыҵасуа аӡиас Нил дхылеит. Уаантәи ауаатәыҩса ирзылбааишьҭуан алашара, аԥхарра.
Ашьжьымҭанӡа инаркны аныҟәара дналагоит Ра. Ахәларахь
ианнеиуа аамҭазы уи инышьа нарыдгылон амраҭашәараҿы
иҟоу ашьхақәа. Мсыраа агәра зларгауаз ала, убарҭ ашьхақәа
рҿы иҟан нарцәыҟа узгауаз аҳаԥы аҿышәҭ. Инышьа аф­
фаҳәа иӡсауа уахь инҭалауан, уаҟа инышьа иԥсахуан иара,
днақәтәауан уахынла дзырӡсалаша анышьа. Убри ала дыӡсауа
дынхылауан адгьыл аҵаҟа иҟоу Нил.
Аҵх агәаны иааиԥылауан Ра иааицрымӡаауа ишьҭоу иаӷа
бааԥс амаҭ Апопи иареи. Урҭ аибашьра иалагауан. Амаҭ Апоп
анцәа Ра дҭанархарц азыҳәан, ҿамҩак ҭаӡамкәа адгьыл аҵаҟа
ииасуаз Нил аӡы зегьы нҭыркәкәаны ижәуан. Аха амаҭ аҵкыс
даиааиуан Ра. Уи иажәыз аӡы зегьы аҿихуан. Еиҭах инышьа
днақәтәан дыӡсо иҿыҩеихон. Днеиуан иара амрагыларахьтәи
ашьхақәа рҿы. Уаҟа днақәтәауан ҽынлатәи инышьа. Еиҭах
ауаатәыҩса аԥхарреи алашареи рзылбаашьҭуа днаҵалауан
ажәҩан.
Ажәытәан мсыратәи асахьаҭыхыҩцәа, амаӡаҩцәа
(аскульп­торцәа) анцәа Раа ауаҩ ԥшра иманы акәын
дшаадырԥшуаз. Ихаҿы игьагьаӡа ихадыргылон амра асахьа
змаз аҽыкәаҳа (адиадема).
Иаҳҳәар ҳалшоит, Беигәа Омар иажәеинраала «Ра»
зиҩыз анцәа ихаҵара иланы, уи диашьапкуаны акәым ҳәа.
Амиф ихы иархәаны далацәажәоит уи ауаатәыҩса рышҟа
имоу абзиабара ду, иуаажәлар алашара, алахтра роурц дшазхьуа. Иара амиф ахаҭа, апоет ишиҳәо еиԥшҵәҟьа, Ҭырқәтәылан
инхауа аԥсуаа «рыбз иалазар, иныҟәызцо ажәаны» иҟазар
изыхҟьауагьы еилкаауп, уи уаҩгьы дзеигәырӷьаша акоуп, избанзар Ра алашьцара адунеи иахицеит, ишеишеиуа Амра
рызкыдиҵеит ауаатәыҩса.
«Аԥсны ҟаԥшь», 1968

АУАҨЫ – ААМЫСҬАШӘА
(С. И. Ҷанба изы)
Иҟам мчы еиқәаҵәак, ауаа дара иртәны ирыдыркылаз
адоуҳатә мал адаракәац ыҟаӡамкәа дунеи аныхра зылшо. Уи
иажәа иазыԥшын, иираны иҟан, знык ианиҳәа, иани инаркны,
дара иртәны, дара ыҟанаҵ ирыманы ицалоит.
Сарԥысра сааҭагылаанӡагьы, ибзианы исгәалашәоит, иара
дахьиз, дахьааӡаз ҳара ҳҳаблаҿы, маӡажәак еиԥш акәзаргьы,
ражәа иналарҵон ҳаҭыр зқәырҵо аӡәы ианихцәажәо: «Самсон диҩызоуп, дуаҩы гәшаҭоуп», «дуаҩы хӡырымгоуп, Самсон иеиԥш», «Самсон иеиԥш дуаҩы аамысҭашәоуп». Иаазгап, изҳәаз ихаан ақьаад ианырҵахьаз фактк. Самсон Ҷанба
ԥшьынҩажәа шықәса ихыҵра аназгәарҭоз, ихааныз, ибзианы дыздыруаз иқыҭантәик диацәажәарц аурыс газеҭ аҟнытә
корреспондентк диҭааит саб. Иааркьаҿны абас иҟоуп саб
иҳәамҭаны уи ианиҵақәаз руак.
«Исҳәар сылшоит Самсони сареи ҳхәыҷра еицаҳхаагеит
ҳәа, уи маҷк дышсеиҳабызгьы. Хьӡи-ԥшеи иманы, амаҵура ду
данахагылагьы, иқыҭа гәакьа Аҭара илаԥш ахын, аамҭа ҿыц
закәу рзеиҭеиҳәарц лассы-ласс даауан. Иҳаблаҿы ихигон
иԥсшьара. Убас дааит ӡынрак азыҳәан. Шьамханы асы шьҭан.
Ашәыб рықәжьын ашәаԥыџьаԥ. Шәарыцара ҳцап иҳәан,
ашәақьқәа аашьҭыхны, абна ҳнылалеит. Усҟан ԥсаатәлеи
шәарахлеи ибеиан Аҭара абна. Ҳшәарыцо ҳашнеиуаз,
ҳаԥшызар, ашәч зқәыз аҵла амахә иқәтәоуп абнакәты.
Иаԥхьа сышԥахысуаз. Днарԥшны исырбеит. Ҳгылоуп абардра ҳҽавакны. Ибахҵәаӡа, иласкәантраӡа иауеит асы. Самсон ашьшьыҳәа ишәақь аахаиршалеит, дынкылаԥшит. «Ухыс,
уалга!» Дгылоуп. Абнакәты амахә иқәтәоуп. Ашәч акакалқәа
инарымҵасуеит. Самсон ишәақь аҵа дынкылԥшуеит, даанахоит, абнакәты дахәаԥшуеит иџьашьо-илакәшьо. «Иҳацәцоит,
уеихс!» Ибжьы ҭынчӡа: «Басариан, уанаџьалбеит, ҳаҟәыҵып,
уахәаԥш шаҟа иԥшӡоу!» – иҳәеит. Уаҳа дамеихсӡеит. Абас
дыҟан, ашьац ирҟьацуамызт ззырҳәоз уи ауаҩ».
Ҳәарада, аамҭа ҿыц иахылҿиаауеит ахәыцшьа ҿыц.
Иацы амра иадкыло узхыҽхәоз, иахьа ҩыџьа ахьеидгылоу иузцәырымго, даҽа ганкахьала иааҳәны иубар ҟалоит.
176

Ашықәсқәа аныбжьалалак, ашәҟәыҩҩы ихәыцшьақәак узудымкылар ауеит, мамзаргьы, иҟалоит, иара ихаан усҟак
ирыдрымкылаз иаҳагьы иузааигәахар. Сара сабиԥара
иаҵанакуа ашәҟәыҩҩцәа рдоуҳатә дунеи ашьақәгылараан
иҩымҭақәа ахьрымамыз аҟнытә, иҟаиҵараны иҟаз анырра изыҟамҵеит, аха ашьҭахь, ажәа артәашьа, ажәа сахьарк
аус адулашьа, ицқьаны ацәажәашьаҿы реиҳа аус анырушаз
аамҭазы, ихьҟәыршәаха ицәырҵит хәы змам Самсон Ҷанба
ирҿиамҭақәа. Неицакра амоуа аԥсуа жәа иақәлахоит акы –
уамашәа иџьоушьартә, ижәлар ирцәажәашьаз уи ашәҟәыҩҩы
ицәажәашьа. Реиҳа ажәа бзианы изҿоу, реиҳа аԥсшәа бзианы изҳәо Самсон Ҷанба иҩымҭа уизаԥхьар, аа, абас исҳәарц
акәын исҭахыз, исзеиҿымкааит акәымзар иҳәоит. Убасҟак
аӡыхь еиԥш ицқьоуп ихшыҩҵак, ахш еиԥш ираӡоуп уи иажәа.
Абарҭқәа рзыҳәаноуп рҵеицәа дуқәа рыгәҭа дыргыланы ихьӡ
зырҳәо иажәеи иуси зызкыз ижәлар гәакьа.
1968

АЛИТЕРАТУРА ИАСАРКЬАХАША
Ажурнал «Алашара» иқәнаргылеит абарҭ азҵаарақәа:
1. Шәышԥахәаԥшуеи иахьатәи аԥсуа литературатә
критика аҭагылазаашьа? Қәҿиарақәас иамоузеи, гхақәас
иадыжәбалозеи? 2. Иҟоума аԥсуа литературатә критик иусура зыруадаҩуа амзызқәа? Хыла иарбанқәоу урҭ?
3. Шәырҿиаратә усураҿы ҳлитературатә критика акыр
ишәыцхраауама? 4. Алитературатә критика аҿиара хаҭала
шәҽахьынӡалашәырхәуа азхоуп ҳәа ишәыԥхьаӡома? 5. Аԥсуа
литературатә критика иаҳа-иаҳа арҿиаразы иҟаҵатәуп ҳәа
шәгәы иаанагозеи?
Ишыздыруала рҭак ҟасҵоит.
1 . Асахьаркыратә литература аԥсҭазаара иасаркьаны,
амилаҭ рдоуҳа иаҭырџьманны, ирҿахәыҳәаганы ианыҟала
(ус ианыҟамлагьы баша ихәышҭаара цәажәарахоит), акритика иара асахьаркыратә литература ахаҭазы, ахаҿы анарбартә
исахьаркхароуп, насгьы абӷаларҭахь икылызго амҩа-па ианы177

лазар, иацәыхьчауа, ашьха-мҩа излакыдлаша, инықәырԥшны
акәзаргьы, ианарбозароуп.
Акык, ҩбак, еиҳарак аҵыхәтәантәи ашықәсқәа рзы
иҭыҵыз алаҳамҵозар, ҳакритикатә статиақәа «аҵәгьы мбылуа, акәацгьы ӡуа» принципс иҟаҵаны, ҟыбаҩ злаӡам аҽы надигьы абӷа ршьышьуеит, хара ицаша аҽыҩ бзиагьы рнапы нахьыршь-аахьыршьуеит. Аус злоу анади шынадиу, акәадыр бзиа
ишаԥсам аарԥшреи, аҽыҩ бзиа ҳәа ишьуогьы зыда ихәарҭам
аҽеимаақәа аҵоу, иаҵаму еилыркка иаахтны аҳәароуп.
2 . Акритикагьы, ҳәарада, иашьклаҳәуа рацәоуп, еиҳарак
ҳара, ҳаԥсуа ԥсҭазаараҿы. Уи знапы алакугьы раӷәрақәа (аӷәра
мыждақәа!) аарҿаркуазар акәхап, дара иишоуп ҳәа ирыԥхьаӡо
аамышьҭахь даҽакы шамҳәо ала рыкритика уашхәамақьаԥсыс
азырҳәо џьоукы-џьоук аредакторцәа. Ҩбагьы, «аиҩызара»
иахысны, иҳаракны изгылом. Ашәҟәыҩҩы «ахыдара» аҟынӡа
днеиуа агәаӷьра илазароуп, аиаша азыҳәан дықәԥаҩызароуп.
Уи изқәа иҽаваҵәахуа акәымкәа, аҵкыс деиҵамкәа агәаӷьреи
ақәԥареи илазароуп акритикгьы. Шамахамзар, аԥҟаразы
иқәырҵо ачымазцәа зегьы, апинцет кны ирхагыло ахирург
дырҩызаз, дырҭынхаз, игәаӷ ркуеит, аха дзакә ҭынхоузеи,
еиҳаракгьы, дзакә хирургузеи ачымазаҩ игәы анырхара
дацәшәаны зпинцет инахаз! Ажәытәтәи еллинаа: «Платон сара
дысҩызоуп, аха аиаша иаҳа изсаԥсоуп!» ҳәа ирҳәоз принципс
иҟамлакәа, сара сгәанала, адунеихаан акритика ҿиашьа ауам.
3. Ас еиԥш азҵаара зҭатәу – ҩымҭак ианахцәажәо
«ԥхьаҩык иаҳасабала, ԥхьаҩык игәаанагарала» ҳәа хҿыхгалаԥшхырԥагас иныҟаҵо, дара ианрыхцәажәо акритикцәа
ҳәа ззырҳәои, ииашаҵәҟьаны критикцәас зхы зшьои ракәзар
ҟалап. Ииашоума, иаҳҳәап, апоет, ма апроизаик адраматә
ҩымҭақәа ахьынӡаԥуҵо азхоуп ҳәа иуԥхьаӡома ҳәа уиазҵаар?
Акритикагьы баҩхатәроуп. Рыцҳарас иҟалаз, ҳара ҳҿы,
џьоукы-џьоук ҵара дук иалганы, наукатә степенк шаароулак,
асахьаркыратә литература акритика азура иаламгар ԥсыхәа
ыҟам џьыршьоит. Урҭ ирхадыршҭуеит алитература наукала
аҵареи алитературатә критикеи акы шакәым. Еиҭасҳәахуеит,
алитературатә критикагьы баҩхатәраны ауаҩы «анцәа»
илеиҵозароуп. Ани, ма егьи ажанр аҟны ихы ахьынӡалаирхәуа
акәым аус злоу – досу илоу абаҩхатәраҿ, ауадаҩрақәа иԥыло
иҽрымҭакәа, ииҳәарц ииҭаху аҳәара азықәԥароуп.
178

4. Ауаҩытәыҩса иеилкаара, уи иҩнуҵҟатәи итрагедиа
(ҳацәымшәап абри ажәа), ма иччархәра аарԥшны, дзакәу ирдыруа, иуаҩра игәы аҿы изырҿыхо асахьаркыратә литература, арԥыси аԥҳәызбеи рыбзиабара еиԥш, ахыбаара ду алоуп. Абри иаҩызоуп «ашҳам» (иахәҭоу адоза иануцәацымла
амаҭ шҳамгьы хәшә дууп) нарылаҵо, алитературатә жанрқәа
ирылагылоу акритикагьы. Даҽа уск иаҳа ус хадас иԥхьаӡо,
алитературатә критика ҽхьынҳәалас иҟаҵаны зҿыназхаз,
иаԥхьаҟа ихьнамыгӡар ауам. Ииашоуп, акыр шықәса рышьҭахь
иара заҵәык ҭҵаарҭас, «цәҟьарас» уаҩы ишьҭихыртә амҽхак
ҭбаамызт, аха уажәшьҭа, иреиӷьу аклассикатә ҩымҭақәа уасхырс иҟаҵаны, џьармыкь бызшәалеи, хәшҭаара хәыцралеи
аҩымҭақәа раԥҵара аамҭа иҭысит, апрофессионалтә сахьа­
ркыратә ажәа, алитература иашаҵәҟьа аԥҵара напы аланакхьеит, акыргьы иҭбаахахьеит ҳаԥсуа литература. Уи иара
ахала ахатәы мӡырхак аҽҭакны ишымҿиаз, ҿиашьагьы шамам еиԥш, акритикагьы аԥсуа литература амӡырхаҿ иҟоу еилкаашьа азаҭом, уи амӡырха анҭыҵ иахьеи-уахеи имҩаԥысуа
апроцессқәа еилкааны иазымдыруа.
Уажәазы ҳаԥсуа критика, ҳлитература иахьӡарц азыҳәан,
уимоу, акритикатә хшыҩ ашьаҭаркыҩцәа, уи аклассикцәа,
руалԥшьа шеилыркаауаз ала иаҳҳәозар, асахьаркыратә литература аԥхьа игыларц азыҳәан иҟаҵатәу абас-абас ауп
ҳәа арецепт азыҩра аӡәгьы илшарым. Акы заҵәык навалашьа змам, инапы амса ыҵамлакәа анхаҩы (ԥсы мышьҭыгак
ааирыхуа акәымкәа), анхаҩ бзиа ҳәа изуҳәартә дшызнымхо еиԥш, ихы аџьыка ықәимхыкәа ашәҟәыҩҩгьы ари ахьӡ
ԥшьа дзаԥсахом, акритикгьы ари ажәа аҵакы нарҭбааны
идукылартә дзыҟалом.
Хыхь исҳәақәаз рыдагьы, сара сгәанала, акритика, аперсонаж ихаҿсахьа аҭыхшьа, афабулеи асиужети рыҟаҵашьа
аҟны акәым, ауаажәлар рхы-ргәы аҿы ҿыцк, хшыҩ бзиак аира ианаҿу ирласны убри ашьҭа архареи, аԥсҭазаараҿ
имҩаԥысуа аиҭакрақәа бла ҵарыла игәаҭаны изқәыӡбатәуи
изыдгылатәуи реиҩдыраара аҟны ашәҟәыҩҩы изыҳәан ицхырааган иҟазароуп.
«Алашара», № 9, 1968

ЗГӘЕИСРА МЦАБЗЫЗ
Уи ибжьы ҿаца ажәлар ргәаҟра, рзиндара иахылҵыз
раԥхьаӡатәи бжьын. Усҟан аурыс империа аҽеибыҭауа ашьапы иқәгылон, заԥхьаҟа Европа зегьы азыҳәан ижандармхараны иҟаз аҳәынҭқарра абӷа еиҵыхуа, алшарақәа арҭбаауан. Аха
аимпериа ахьанҭара зегьы анхацәа рыжәҩа иқәын. Анхаҩы
шаҟа ичҳауаз, убриаҟара иаҳагьы иқәыӷәӷәон. Ишнеиуаз,
асыԥса бгара иаҩызаха, иԥжәеит анхацәа рычҳара. Ажәлар
рқәыԥсычҳара амшын ҭнацоит ҳәа аԥсуаа ишырҳәо еиԥш, Пугачиов напхгара ззиуз анхацәа бџьаршьҭыхрала рықәгылара,
аимпериа аԥашә аҟынӡа иархыџхыџит.
Ииашоуп, шьаарҵәырала ихәаҽхеит урҭ рықәԥара ссир,
аха Урыстәыла зегьы зымҽхазкыз анхаҩыжәлар реибашьра,
Александр Николаи-иԥа Радишьчев иԥсҭазара зегьы даҽа
мҩакы иқәнаҵеит. Уи амҩа-иџьамыӷәацәгьоу ахақәиҭраз
ақәԥара мҩа акәын.
Инагаз, ибеиаз аҭаацәара дрылҵит иара. Социалтә класслагьы дызҵанакуаз «ашьацқьа» злоу ракәын. Иаамҭала
аҵара ду иоуит. «Иҭынха-иҭынҵы неицхырааны дҭарҵоит
Петербургтәи апажцәа ркорпус. Абраҟоуп дышқәыԥшӡаз
А. И. Радишьчев иахьибаз урҭ, «ашьацқьа» злоу рыԥсҭазара
ҭацәы, қьафла мацара раамҭа ахыгашьа дахьалаԥшыз.
Дызҭаз акорпус даналга, А. Н. Радишьчев иреиӷьу асту­
дентцәа дырхыԥхьаӡаланы, аҳәынҭқар-ԥҳәыс Екатерина
лхаҭа длышьҭит аҳәаанхыҵҟа, Леипцигҟа. Уаҟагьы хәышықәса
аҵара иҵоит. Ибзиаӡаны далганы дагьыхынҳәуеит иԥсадгьыл
ахь. Аԥсабарагьы уи игәы инамырхеит. Иҵара иақәнагахашаз
ахшыҩ инаҭеит. Ажәакала, аимпериа амаҵ аура ихы азикыр,
есааира маҵурала ҩада ахаларазыҳәан зегьрыла деиқәшәан.
Аха, бырзен поетк иҳәан еиԥш, «иааукәршан гәаҟразар,
насыԥдаразар аӡәы ихала далкааны насыԥ бзиа иманы
дзыҟалом». Ҳәарас иаҭахузеи, апоет зыӡбахә имоу ажәлар
рхьаа ихатә хьааны идикыло, агәы зызҭоу ауаҩ иоуп. Икәшамыкәша иҟаз азиндара, ауаҩы ицәаԥҽра ибонаҵы иара ихатә
ԥсҭазаарагьы бзиоуп ҳәа изымшьеит А.Н. Радишьчев. Дук
мырҵыкәа наҟ далҵуеит имаҵура, ԥхьаҟатәи икариерагьы
мап ацәикуеит.
180

Усҟантәи аамҭазы аҵарауаа рыҩнуҵҟагьы ирацәаҩын
агәра згоз ҵара-дыррала инагоу аҳәынҭқар данахагыла
ажәлар ахақәиҭра роуеит, рыԥсҭазаара еиӷьхоит ҳәа. А.Н. Радишьчев еиликааит, егьарыла иссиру аҵла хкы еиҭоуҳаргьы,
изықәиаауа адгьыл ахьынӡабааԥсу, аҵлагьы акгьы ишаԥсамхо.
Иара иоуп раԥхьаӡа аҳәынҭқар «ҵарадыррала инагоу,
иҟәыӷоу абрагьыҩ, ауаҩшьҩы» ихьӡызҵазгьы. Ажәаатәи
ашәышықәсазы аурыс литератураҿы реиҳа ԥыжәара змаз
ажанрқәа ируакын аода. Уи усгьы изызкыз аҳәынҭқарцәа
рырҽхәара акәын.
Даҽа гәын изҭаз А. Н. Радишьчев. Уи иҩымҭа аодақәа
рзикит аҳәынҭқарцәа зшьуаз. Аҽхәарамзар акгьы зымбацыз
ажанр «ацәахыхратә» ҵакы аиҭеит. Убас иҟаз раԥхьаӡатәи
иҩымҭақәа ируакуп «Ахақәиҭра». Усҟантәи аамҭа азыҳәан ари
ахьӡ мацарагьы абанӡанаӡоз! Аҳәынҭқар иҿагылара, иаахтны
ақәԥара – абри акәын ҵакыс иамаз ари аҩымҭа. Егьыҟалеит
иара ареволиуциатә хырхарҭа зауз аурыс литература азыҳәан
иуасхыршьҭаҵаганы. Аимпериа аԥашә аҵжәааразы ари аҵкыс
еицәаз абџьар абаҟаз.
Уи аода инашьҭарххны Александр Николаи-иԥа Радишьчев иаԥиҵоит иҵегь аҩымҭақәа. Аха, ҳәарада, зегьы
иаарылукаартә иҟоуп, адунеиаҿ дызлеицырдыруа иҩымҭа
«Петербургынтәи Москваҟа аныҟәара» ҳәа хыс измоу. Ари
аҩымҭа аҵх лашьца еимгәыцҟьаауа илашаз амацәыс иаҩызан.
Уи саркьаҵас иаанарԥшит автор иаамҭазтәи Урыстәыла
аԥсҭазаашьа. Атәра иаҿагыло усеиԥш иҟоу ҩымҭа амбацызт
аурыс шәҟәыҩҩра. Аҳәынҭқар-ԥҳәыс Екатерина лхаҭаҵәҟьа
даԥхьеит ари ашәҟәы. «Пугачиов иқәгылара аҵкыс еицәоуп»
– абас азылҳәеит. Аиашазы, изакә ҩымҭаз, иахылҿиаараны
иҟазгьы лзымдырит узҳәом. Дшаԥхьаҵәҟьаз иҟалҵаз априказ ала, А. Н. Радишьчев Петропавловсктәи абаа дҭаркит.
Ашьамҭлаҳәқәа ишьалеит зыжәлар рхақәиҭразы иқәԥоз
ашәҟәыҩҩы. Иус ӡбаны ашьра иқәырҵоит.
Еибаку амца урцәарц алаба рыхха уасыр шаҟа ирыӷәӷәаны
уасуа, убриаҟара ацԥхьқәа аҿыдды хара ицаны икаԥсоит,
иаҳагьы еицәаны еибакуеит. Убри аҟнытәоуп А.Н. Радишьчев ашьра зиқәырхыз. Аҳәынҭқар-ԥҳәыс «дрыцҳалшьеит»
181

ашәҟәыҩҩы, афилософ. Жәашықәса иқәҵаны Сибраҟа
дхылҵеит. Аха ус имариамхеит аҵх лашьца иалҩыз ибжьы
ҿаца ахәаҽра. Уи дахьҭакызгьы ишикыц икын имцагәуаз
икалам. Убасҟаноуп ианиҩыз абарҭ ацәаҳәақәа: «Иудырырц
уҭахума уара сара сызусҭоу, сзакәу, насгьы мҩас сызқәу?
Сара иубац соуп, сыззықәԥац сазықәԥоит. Сара сҳаиуаным,
сымҿым, стәитәыхым, сара суаҩԥсуп».
Аҳәынҭқар ԥҳәыс Екатерина лыԥсҭазаара даналҵ
ашьҭахь, А. Н. Радишьчев азин иоуеит Урыстәылаҟа ахынҳәра.
Ҳәарада, уи хақәиҭрамызт, аполициацәа рылаԥш дааҵмыршәо
ишьклаԥшуан. Зегь акоуп А.Н. Радишьчев игәы камыжькәан
дшықәԥац дықәԥон. Убри аамҭазы иаԥиҵаз ҩымҭак аҟны уи
агәра гауа иҳәоит наҟ-наҟ аиааира ажәлар ишырго, урҭ атәра
иҭацаланы измоу аҳәынҭқарцәа хланҵы ишыларышьҭуа.
Аҳәынҭқар Александр Актәи ихаан А.Н. Радишьчев
даладырхәуеит азакәан ҿыцқәа раԥҵаразы еиҿкааз акомиссиа. Уи ари аус илшара зегьы адиҵарц напы аиркит. Агәыӷра
иман иҩымҭақәа рҿы дыззықәԥоз акык-ҩбак ирыдамхаргьы
абраҟа инаигӡап ҳәа, аха ипроектқәа акы заҵәык иадамхаргьы ирыдрымкылеит. Уи иаанагоз еиҭах ашьамҭлаҳәқәа
узыԥшуп ҳәа акәын. Аха иҟоуп абахҭа аҵкыс ишәарҭоу, еицәоу.
Згәеисра мцабзыз ареволиуционер игәҭыхақәа акгьы наӡом
ҳәа агәра игауа далагеит. Игәыӷрақәа дыржьеит. Игәабзиара
уеизгьы иуашәшәырахахьан. Арахь иааҟәымҵӡакәа ишишь­
клаԥшыц ишьклаԥшуан. Иҩымҭақәа рҭыжьра азин ыҟамызт.
Иҭыҵхьазгьы амца иақәыжьны ирблит. Ижәлар азиндара,
агәаҟра ишҭагылац иҭагылан. Уаҳа иламӡеит. Зыԥсадгьыл
аҵеицәа иреиӷьыз ауаҩ аҳәынаԥшьыга ыжәны иҽишьит. Уи
иҽшьра аполитика иаҵанакуаз протестаҟаҵаран. Дыззықәԥоз
аус ихы ақәиҵеит.
Иааит уи зыӡбахә имаз ԥхьаҟатәи абиԥара иҟарҵаз
ареволиуциа ду – Октиабртәи асоциалисттә револиуциа,
ахақәиҭра иашаҵәҟьа аазгаз, ашәҟәыҩҩы, ареволиуционер
А. Н. Радишьчев ихьӡгьы камыршәуа иаазгауа.
«Аԥсны ҟаԥшь», 1969

ИԤСАХУ АМШ
Абарҭ иаабац қыҭак аҟны аныҳәа рымоуп иахьа – араҟа
иаадыртуеит ҿыц идыргылаз акультура Ҩны. Идәылҵуеит
уаанӡа клубс изыҩназ ажәытәтәи ауахәама. Араҟатәи
анхаҩыжәлар, аинтеллигенциа рыбзазараҿы акыр зҵазкуа
абри ахҭыс гәырӷьарала иазгәарҭарц рыӡбауеит ақыҭа
анапхгаҩцәа. Убри азыҳәан урҭ иаарыԥхьоит хар змамкәан
рқыҭа иалҵхьоу иреиӷьу рҵеицәа. Иаарыԥхьоит иара убас
араиони ареспубликеи рхаҭарнакцәа. Ахәаԥшҩы ибом,
аха рашәаҳәабжь иааҩуеи, асцена иқәу аперсонажцәа
рцәажәаралеи еиликаауеит акультура Ҩны анаадыртлак
иқәгыларц азыҳәан рыҽшазыҟарҵо ашәаҳәареи акәашареи
рхаԥшьгаратә ансамбль. Аҿар агәырӷьара рҿықәуп, џьоукы
асасцәа, акультура Ҩны аргылара аџьабаа адызбалаз, аԥхӡы
азказҭәаз ирырҭарц азыҳәан ашәҭқәа ирышьҭоуп, даҽа џьоукы
уи акультура Ҩны аҟны еиҿыркаарц рҭахуп аҳаҭыртә ӷәы.
Убраҟа икыдырҵарц иԥшаауа иашьҭоуп аамҭа ҿыц азыҳәан
ақәԥараҿ иҭахаз, аибашьраан рыԥсадгьыл зхы ақәызҵаз, аџьа
афырхацәа уҳәа рқыҭа ахьӡ-аԥша ҭызгаз ауаа рпатреҭқәа.
Даҽа џьоукых еинҟьа-еивысуа еишьҭоуп, урҭ «аҩбатәи аплан»
аиҿкаара иазкуп.
Лхатәы усқәа, лхатәы гәҭыхақәа лымоуп араҟа
иаацәырҵуа, зықәрахь инеихьоу аԥссаҩ ԥҳәыс Гьагьанасгьы. Уи аҵыхәтәанӡа акәны лҩымсаг ҩнылшьуеит абысҟак
шықәса илыԥссоз ауахәама. Зынӡаск даҽакала иныҳәарахоит
ари ахҭыс аҟазаҭҵааҩ, ажәытәтәи асахьаҭыхымҭақәа
рыҿра аарԥшны реиҭашьақәыргылаҩ, арԥыс қәыԥш Гәӡба
изыҳәан. Акьыр надыртатало, шәыгас иаарымԥыхьашәоз
зегьы нахьшьуа, зыҭӡамцқәа ԥхасҭартәыз ауахәама ахы
иақәиҭхоит, уажәраанӡа уи клубызҭгьы, уажәшьҭа культуратә
баҟахоит. Амала уи аҭӡамцаҿ иадҭыхлаз амифологиатә
сахьақәа еиҭаарԥштәуп, еиҭашьақәыргылатәуп. Ажәакала,
макьана уамак рыҵарымкуазаргьы, зегьы акака ирзыԥшуп.
Уахьнахәаԥшуа иззыԥшу зегьы иаамариақәоу усқәак,
гәҭыхақәак роуп.
Арҭ иаҳҳәақәаз рыла, ҳәарада, уаҩы игәы иаанагоит,
уеизгьы-уеизгьы хҭыс дуӡӡас иҟалазеи, егьаџьара акульту183

ра ҩнқәа дыргылахьеит, егьаџьара уи аҵыхәала ауаа еизахьеит, ишәаҳәахьеит, икәашахьеит, насгьы асеиԥш гәырӷьара
ччаразар, акәтаӷь кәмпылуа аԥсҭазара зегьрыла итаташьзар,
иабаҟоу араҟа адрама ҳәа. Аха иҟоу уи ауп, Алықьса Гогәуа
идрама «Иԥсаху амш» аҟны арҭ иаҳҳәақәаз «адәахьала» уаҩ
иибақәо, раԥхьа илаԥш иааҵашәартә иахьатәи ҳамшқәа рзы
иҟалақәо хҭысқәоуп. Еилаҳкаауеит иара уи зегьы асценаҿ,
раԥхьа иаацәырҵуа фырхацәақәак икьаҿӡоу реицәажәарақәа
рыла. Убарҭ, раԥхьа иаацәырҵуа аперсонажцәа дрылоуп, зыԥсҭазараҿ акыр ирықәшәахьоу, ажәытәи аҿатәи
қәрала еимаздо аԥҳәыс Мариам. Қәрала мацара акәындаз
ҩ-аамҭак шеималдо ауахәама данааҩналалак лыблақәа хьаак аархыларымзт, лажәа нагӡаны илзымҳәо гәҭыха хьанҭак
дамҽханакрымызт. Мариам аԥҳәызба қәыԥшӡа Маиа лыла
иахьатәи аамҭа «дацәажәоит», аха лара дзызхәыцуа зынӡаск
даҽакӡоуп. Хәыҷы-хәыҷла рхы ԥытлоит, аӡӷьы ааурышьҭызшәа,
ицәқәырԥо рҿаархоит лгәалашәарақәа. Убасҟаноуп егьаналаго адрама иашаҵәҟьа.
Уинахыс, асааҭ имыцхәу брук амоу аҳа раԥхьа иаабаз, уамак зҵазымкуазшәа иҟаз зегьы убас «ихәмаруеит»,
дара рыда ԥсыхәа ҟамло. Акультура Ҩны анаадыртлак
иқәгыларц зҽазыҟазҵо ахатәгәаԥхаратә ансамбль ирҳәо
ашәа «иаагьежьны» адрама «иацшәаҳәоит», ауахәама акәзар
ажәытәра иасимволхоит, уа аҩнуҵҟа иҟалаз ахҭыс азыҳәан
иҿаҳау шаҳаҭхоит. Баша аҷыхь иашьны уаҟа икаршәыз
аҵысҵәҟьагьы, ауаатәыҩса рлахьынҵа иадҳәалахоит. Аоркестр аҟны амузыкатә инструментқәа зегьы мелодиак
аҳәаразы ишеицыхәмаруеиԥш, ахәаԥшҩы ибла иабо, илымҳа
иаҳауа шынеибакәу зегь убри адрама ганрацәала аарԥшра
иазкхоит, џьара еицҭахысуеит. Аперсонажцәа рцәажәараҿ
ҵакы змам, иҭацәу ажәак рҿыҵшәом. Иара убасҵәҟьа аспектакль иадҳәалам, иаҭахым маҭәаркгьы аарԥшхом асценаҿы.
Уи адрама ахаҭа иарбану, ишыҟалаз, уинахыс иаҿиашьахаз
атәы араҟа ҳалацәажәарым, ахәаԥшыҩцәа ижәбап, ишәаҳап…
Ашәҟәыҩҩы ҟаза инапала иҩу, иҟәышу, иҵаулоу ари
аԥсихологиатә драмаҿы ихәмаруеит Қырҭтәылатәи ССР
жәлар рартистцәа Минадора Зыхәба, Анна Аргәын-Коношок,
Азиз Агрба, Шәарах Ԥачалиа, Михаил Ақаҩба, Аԥснытәи
АССР аҿы амаҵ ду зухьоу артист Нурбеи Камкиа уҳәа аԥсуа
сценаҿы збаҩхатәра бзиа аазырԥшхьоу артистцәа аӡәырҩы.
184

Иқәлыргылоит аспектакль ҳреспублика анҭыҵгьы зыхьӡзыԥша наҩхьоу, раԥхьаӡатәи аԥсуа ԥҳәыс арежиссиор Нелли Ешба, сахьала еиқәиршәоит Евгени Котлиаров, амузыка
азиҩит Иван Кортуа.
Ҳгәы иаанагоит уи аспектакль аԥсуа театр арепертуар
арԥшӡо, ахәаԥшыҩцәа архәыцуа, иаргәырӷьо иҟалап ҳәа.
«Аԥсны ҟаԥшь», 1969

ԤСҲӘЫТӘИ НҴАМҬАК
Рыӷза ҳәа иашьҭоуп Ԥсҳәы ҳабла хәыҷык. Ицәыҩҩажәӡа,
ахықәцә жәытә баашҵас ихыжәжәаны игылоу Бырӡы ашьха ашьапаҿыҵәҟьа ишьҭоуп иара. Аҵаҟа акалҭ инаҿықәсны
ицоит, аӷьӷьа-гәгәаҳәа зышьҭыбжь ааҩуа Бзыԥ аӡиас. Убри
аҳабла ахахьы, ԥыҭк уахьаанаскьо, ицыҩ-цыҩуа ацаҟьа унадгылоит. Иахьа уажәгьы ацаҟьаҿы улаԥш нарықәшәоит, акьыба цымхәрас ишыҟаҵоу мҩашьо, ашыц лабақәа аларҟацааларҟацаны.
… Цәгьарас ирыбжьалаз, еимаркыз здырхуада, еиӷацәа
бааԥсхеит аублааи ԥсҳәааи. Аублаа агатәылантәи ԥсҳәаа
инарықәланы, рырахә-рышәахә рхырцон, рыжәлар тҟәаны,
тәцәас иргон. Рҽеибыҭа ашьха нхыҵны рҿаархон ԥсҳәаагьы.
Аублаа рҳаблак инақәланы, ибылны, иццышәны инахысуан.
Ԥхьаҟа урызхәыцыр, шаҟа рыцҳашьарада аҭоурых рхыччазеи аҩыжәларыкгьы. Реиӷара ианасакьаҳәымҭаз, амшынԥсцәаҳа аԥаҩ иаҿаччо ирзыԥшын.
Қәыларак аан, Ԥсҳәытәи хацәа ӷәӷәақәак, хацәа бза­
мыҟәқәак, аублаа ирықәланы иахьдырҳәуаз, хәба-фба
шықәса ирҭагылаз, еишьеи еҳәшьеи тҟәаны, арахә ирылацала Ԥсҳәыҟа иаарцеит. Атәра инаганы иҭарҵеит, рыԥсы
ахьынӡаҭоу хақәиҭра рмоуа.
Аамҭа, егьа ихьанҭазаргьы, иқәҳа ицон, ешьеи еҳәшьеи
ирызҳауан. Ахәыӡеи афыӡеи ззырҳәо ақәра инҭагылеит.
Ргәахы ҭнафаауан рыԥсадгьыли изыхшази рышҟа агәхьаагара.
Иналыхәаԥшуаз ахаҵа игәаҭа еилаго дыԥшӡахеит аеҳәшьа.
Лашьа иакәзар, иԥшра-исахьа уханаршҭуа, уаҩы еилҟьак,
гәымшәак иакәхеит. Хәыцырҭас ирымаӡаз – рыԥсадгьыл ахь
185

излахынҳәышаз акәын. Егьа ҟарҵандазгьы, ԥсыхәа рзамҭеит.
Рыжәлар аублаа ахьынхоз агатәылаҟа мҩа заҵәык акәын
игаз. Уи амҩа шааиуа, Дауы ашьха инхыҵуеит. Уаҟа «агәашә»
хьчауа, еиқәных итәоуп, ахақәиҭра рыцәзырӡыз ԥсҳәаа рыр.
Арԥыс дразҵааит ԥсҳәаа: саҳәшьеи сареи ҳхы ҳақәи­
ҭышәтәырц, ҳхы злаҿаҳхыша, ишәзыҟаҳҵарц ишәҭа­хузеи ҳәа.
Убасҟан иахьа уажәгьы ашыц лабақәа зларкьакьоу
ацаҟьаҿы ашьхымза ҭазаарын. Ԥсҳәаа рарԥарцәа аӡәырҩы
адхьымӡӷкыланы рҽыршәахьан, аха иахәомызт, ашьхымза
ахьыҟазынӡа изнеиуамызт.
– Абни ашьхымза иҭоу ацха ҳҿоуҵар, уаҳәшьагьы уаргьы
шәоуҳашьҭуеит, – ҳәа иарҳәеит ԥсҳәаа.
Аубла ҷкәын реиҳа иӷәӷәоу аҵла – ашыц иалхны, ӷьатамакӷьатамак иаҟараны алабақәа ирмазеит. Иааикәыршаны
идҿеиҳәалеит. Ахац дук ааиган, иахьынӡазынаӡоз уиала днықәлеит. Ацаҟьа кылҵәаны, алабақәа налаҵо, џьара
ахаҳә ахала иахьеиҟәжәаз иныбжьаркьакьо, акыр мши
ҵхи рышьҭахь, ес иҟаиҵалакгьы, днеит ашьхымзаҿы. Ацха
ҭигеит. Илбааганы ирҿеиҵеит иаҳәшьеи иареи тҟәаны измаз.
Иаҳәшьа агәырӷьара дыкны дагон ахақәиҭра ҳауит ҳәа.
Ԥсҳәаа ирбеит ари арԥыс имшәаӡо агәы шизҭоу, уаҩы
иимбац хаҵа ӷәӷәак шиакәу. Ари иҩыза ауаҩы доуҳашьҭыр,
ҳаӷацәа, аублаа рҟны дахьнеиуа, хымԥада, драԥхьагылаҩхоит.
Ԥсҳәаа ҳцарҭа-ҳаарҭақәа зегьы усгьы идыруеит, дҩаҳақәланы
ҳанирҵәоит ҳәа рыӡбеит.
– Ишәҳәаз ҟасҵеит, ацыӷ ахьзымнеиуаз саҿаланы
ацха шәызҭызгеит. Уажәшьҭа инашәыгӡа шәаргьы шәажәа.
Ҳаушәышьҭ саҳәшьеи сареи, – иҳәеит арԥыс.
– Ашьхымза уҭаланы ацха ҭугазар, џьмак акьатеи зырблакьаз уиҩызоуп, узхара уфеит. Ҳа-ҳа-ҳа! – инеихыччеит ԥсҳәаа.
Аубла ҷкәын дшыржьаз ибагәышьеит. Иԥсадгьыл азхьаара, насгьы уажәы ихыччаны ацаҟьа дахьаҿарҵаз, зегьы изеилаланы, агәаӷ бааԥсы ҵысит игәаҿы. Аха дымчыдан.
Блеихаҟәысрак иалагӡаны, ацаҟьа ахықәцәынӡа деиҭаҩхалеит.
– Бзиала, саҳәшьа! – ҳәа иаҳәшьа иналызҿиҭын, дыууаӡа
дыԥеит хланҵы. Ахра аҵан, ахаҳә хьшәашәа инықәшит ишьа.
Атәреи атҟәареи раҵкыс аԥсра еиӷьазшьаз аубла ҷкәын
унаизхәыцыр, дара ԥсҳәаа ирԥеиԥшхаз атрагедиа зегьы убла
иаахгылоит. Угәы иаанамгарц залшом, абасҟак ахақәиҭра
бзиа избоз, дара ишеилыркааз ала иуҳәозар, атәра аҵкыс
ақәӡаара еиӷьызшьаз, ԥсҳәаа, ахақәиҭра зирымҭазеи, дзыр186

зеилымкаазеи аубла ҷкәын ҳәа. Аха ауаҩы иара ихаҭа имам
акәхап даҽаӡәгьы ицәирӡуа.
– Ҳара, нхара ҳәа абраҟа ҳанааи, – лҳәеит аурыс ԥҳәыс
Анфиса Иван-иԥҳа. Уи шықәса ԥшьынҩажәа днарҭысхьеит.
Ирҳәоит, Ԥсҳәы инхо зегьы лара дреиҳабуп ҳәа. Лыхшыҩ
еилгоуп, лажәа ртәаны, дааҭгыла-ааҭгыло дцәажәоит. Лмаҭа
ҷкәын дсыцны ҳаннеи, аԥсуаа реиԥш, дҩаҳхаҵгылеит. –Ҳара
Ԥсҳәы ҳанааи, азнык азыҳәан ҳгьежьны ҳцарцгьы инақәаҳкит.
Аиашазы, угәы ааҭҟьартә иҟан. Лҩаҵәк ҩеиуа, машәырынгьы
хыбрак унықәыԥшуамызт. Иккаӡа иҭацәын. Аха аҭацәрақәа
егьакуп, егьыҩбоуп. Уаҩ дыхьнымхац уаннеиуеи, ауаа нханы иахьыхҵәази еиԥшым. Ҳаҭгәынқәа еимамлацызт. Ибааны
еилаҳаз аҩнқәа руасхырқәа ус ишьҭан. Ибыл-былны иубон
ахәышҭаарақәа хчнызас ирымаз ахаҳәқәа. Исгәалашәоит,
саб еибгаӡа иҟаз ҟәџьалк ибан иааигеит. Асаанқәа, адыргьла
ԥҽыхақәа, амсатә мҳаҵәқәа, уахьнеилак икаԥсан. Уиаҟара хара
ҳазцозеи, абар, уҩыза смаҭагьы дахаануп. Абра, ҳаҩнашьҭахь,
ашәҵла дук гылан, ахала ихжәаны икаҳаит. Иажәит, сара
сеиԥш. Ахәыҷқәа неин иахьнахәаԥшыз, ажәытәӡатәи аԥсуа
шәақьи иаагьежьны иҟарҵо ашәаҩақәеи рбеит. Ашә-ҵла
аҩнуҵҟа гәаҩазаарын. Уаҟа иҭаҵаны ирҵәахит. Ашәақь агәыцә
зегьы баҩлашала ирҭәын. Абна зхыҵәаз аӡахәақәа исса-ссаӡа
ирҿалон. Акаҷыҷ жьуп уеизгьы араҟа иҟало.
– Шәара иалжәдыраазеи уи ажь акаҷыҷ шахьӡыз?
– Ажь закә хку злаҳдырыз акәым, ақыҭа зегьы Ԥсҳәы
шахьӡыз аадыруан акәымзар, аӡиасқәа, ашьхақәа, аҳаблақәа
изакәызаалак акыр рыхьӡ аадыруазма! Зегьы ҳазҳәаз
ахьшьцәа роуп. Ҽнак саҳәшьеи сареи ақыҭа иалганы игаз
амҩахәасҭа ҳаныланы ҳнеиуан. Уажәы Свиатаиа гора ҳәа
изышьҭоу ашьха ааигәара ҳнеиуан, ҳанԥшы, хацәақәак
аџьма агәы, агәаҵәа аҵәы иахаҵаны аныҳәара иаҿын. Амца
иахакнаҳан акәац зҭаз ақәабқәа. Уажәы, аԥсуаа шәеиԥш,
ҳаргьы иаауеит абысҭа, аха сара убасҟаноуп раԥхьаӡа абысҭа
анызбаз. Амца ачуанқәа ахакнаҳан абысҭа аура иаҿын.
Саҳәшьеи сареи урҭ ҳрыцәшәан, ҳаибарыҩны аҩныҟа ҳааит.
Ҳаб ауаа шаҳбаз аниаҳҳәа, иаразнакала уахь дцеит. Еибадырит. Саб дхаланы ибахьан. Убри ашьха ахықәцәан джуп Иналиԥа Ҟәыԥ. Уи ԥсҳәаа хыс ирымаз, рыр иреиҳабыз иакәын.
Аибашьраҿ дҭахеит иара. Иуасиаҭ иалаҵаны иҳәеит, убри
ашьха ахықәцәан дыржырц.
187

Саб иидырыз ахьшьцәа ианышьхылоз, ианышьхыҵуаз
ҳаҩны иԥхьалон. Аԥхын акәым, аӡынра ианасакьаҳәымҭаз
иаауазгьы ыҟан. Ааи, иџьоумшьаӡан. Ииашоуп, аӡын араҟа
ҩба, хԥа метра асы ауеит. Ибзианы дысгәалашәоит, Хаҷыҷ
ихьӡын аԥсыуа шәарыцаҩык. Убри аӡынра агәҭан Ешырантәи
абра даауан шәарыцара. Ма дышԥахысуаз иара! Смажәи,
ижәлагьы бзианы издыруан, исхашҭит. Ӡынрак иаҳфаша
ашәарах жьы ҳзынижьуан, иаргьы изышьҭыхуаз иманы дцон.
Ацыӷ еиԥш акәын асы дықәгыланы дышныҟәоз, убас ибзианы
иҟаиҵон ашәаҩақәа. Ииашоуп, асы зегьынџьара еимарҩызны
ианышьҭоу, аҟьалара мариаӡоуп. Сабгьы диазҵааит амҩа
узлахымҟьозеи ҳәа. Иара уи азыҳәан иҟаиҵоз ауп иџьоушьаша.
Амҩа дацәхҟьар ҳәа дахьацәшәақәоз, архәарақәа,
ахыҵырҭақәа рҿы ашәҵлақәа ршьапқәа иҟуан, иҿаҟәон, нас
уи амҩа дықәнаҵон. Иара иҟымҭа дымҩашьо идыруан.
Убри ашәарыцаҩ Хаҷыҷ дахаанын, ибахьан араҟа
быжьшәы ҭӡы анынхоз. Ирҳәоит, иҵегь еиҳаны инхон ҳәа, зегьы амҳаџьырра ицеит.
Ажәытәтәи аҭыԥхьӡқәа ануҳәа, уажәы Битага ҳәа
азаҳҳәоит Бзыԥ аԥшаҳәаҿы ишьҭоу аҳабла. Уи ахыхьгьы Битага ҳәа иашьҭоуп. Иаанагозеи Битага? Урҭ аҩҳаблак рҿы инхоз зегьы Быҭәаа ракәын. Быҭәаа рҭаҳара ҳәа иашьҭазаарын.
Гәриԥсҭа ҳҳәоит ҳара. Уаҟа иҭанхозаарын Агрбақәа. Аграа
рыԥсҭа азырҳәон иахьҭыԥ лаҟәыраз азыҳәан. Ӡышаа, ԥшыцаа,
рыӷаа, гәашаа уҳәа ахьшьцәа ирацәаӡаны ажәлақәа ҳарҳәеит
Ԥсҳәы инхақәоз ҳәа. Аныҟәара сцәыцәгьоуп акәымзар, абааш
ахьыҟоу, иахьеибашьқәоз, аӡыхь ԥшьақәа уҳәа аҭыԥқәа усырбон, –абраҟа лажәа даалгеит Анфиса Иван-иԥҳа.
Бырӡышьха сыҩхалеит. Срызхәыцуеит аубла арԥыс
ихҳәаау алегенда, аҭакәажә исалҳәақәаз.
Агәақь-агәақь ҳәа иааҩуеит алаӷәым тҟәацыбжьқәа.
Дау ашьапаҿы, Бзыԥ ахахьы абна ахьҭырго амҩа ҟарҵоит,
Чамашьха, Ауадҳара ахыҵырҭаҿы агеологцәа адгьыл
кылырҵәоит. Ана-ара алҩаҵәқәа кахәхәа иҩеиуа, аҩнқәа
рхыбрақәа аҵла рыбӷьы иаҵәара иалаҷҷауа салаԥшуеит
иахьатәи Ԥсҳәы. Анхацәа аӡынра рҽазыҟарҵоит. Аҭәа дырхуеит, ашьхымзаҭрақәа ԥханы ихырҩоит. Абар, иаахагьежьаан, ашьхақәа рҩыҵра иҵаршәу ақыҭа Ԥсҳәы агәҭан инатәеит
аҳаирплан. Ирҳәоит, араҟа наҟ-ааҟ амашьынақәа ааиуа амҩа
188

ҟалоит, афымца станциа ҟарҵоит ҳәа. Уи агәра угоит. Ҽааны,
В. И. Ленин иубилеишықәсаан напы адыркуеит аҳаиртә
баӷәаза асасааирҭагьы аманы аргылара. Усоуп ҳара ҳаамҳа
закәанс ишамоу: ԥхьаҟа ацара, аизҳара, иахьаҵкыс уаҵәы
аиӷьхара.
«Аԥсны ҟаԥшь», 1969

ЖӘЕИНРААЛАК АЗЫ ГӘААНАГАРАҚӘАК
Аҵыхәтәантәи ашықәсқәа рзыҳәан аԥсуа литература иаланагалеит акымкәа ҩбамкәа ажәлар рҿаԥыцтә
ҳәамҭақәа ирылхны иаԥҵоу асахьаркыратә ҩымҭақәа. Усоуп,
ажәлар рҿаԥыцтә ҳәамҭа азнеишьа апринципқәа шырацәоу.
Џьоукы, аҳәамҭа иара ус, ишаараҳаз, ажәлар ишаарҳәо
ақьаад ианырҵоит, џьоукы ажәлар рҳәамҭа рхы иархәаны,
рхатә философиатә ҵакы аҭаны, иақәнагахаша «ацәеи-жьы»
нақәҵаны, иаԥырҵоит асахьаркыратә литературатә ҩымҭа,
даҽа џьоукы, еиҿырԥшраҵас, метафораҵас рҩымҭаҿы
иаарымҩатәны рхы иадырхәоит. Урҭ акы еиӷьуп, иаҳа ииашоуп, ҽакы еицәоуп, ииашам ҳәа неилых-ааилыхшьа рымам.
Аус злоу, ихаданы иҟоу, ажәлар рҿаԥыцтә ҳәамҭазы зкалам
шьҭызхуа ауаҩ шаҟа ҳаҭырқәҵарала, шаҟа бзиабара дула дазнеиуа, насгьы дызлацәажәарц ииҭаху амифологиатә хаҿсахьа
шаҟа ииашаны еиликаауа ауп. Ишабалак ҳәа днадсыланы,
иахьиҭаху, ишиҭаху ашәҟәыҩҩы ихы иаирхәарц даналага, уи
аҳәамҭа иара ахы ашьа иара иамурц залшом.
Хыхь ишысҳәаз еиԥш, аԥсуа шәҟәыҩҩцәеи апоетцәеи
аӡәырҩы рхы иадырхәахьеит ажәлар иаԥырҵаз амифологиатә
хаҿсахьақәа. Еиҳарак урҭ рацәахеит аҵыхәтәантәи аамҭазы.
Уи уаҩ деигәырӷьартә иҟоуп, аха маҷк аҟарагьы уаҩ игәы
иҽаннаҵоит, избанзар амифологиатә хаҿсахьа еиӷьаҳтәуеит,
иҵегь иазҳарҳауеит шырҳәо, ианеицәартәуагьы ҟалалоит.
Абаҩхатәра змоу апоет Мушьни Лашәриа ихатәы
жәеинраала бзиақәеи аклассикатә ҩымҭақәа ҟазарала
еиҭеигақәаахьоуи рыла аԥхьаҩцәа ибзианы дырдыруеит. Уи
уажәааигәа (ажурнал «Алашара» № 10, 1969) иикьыԥхьыз
ацикл аҟынгьы «Сҭампылтәи аџьармыкьаҿ», «Уи сара сакәын»
уҳәа, иқәҿиаз ажәеинраалақәа алоуп. Абраҟа иану «Салан ацәа, зынӡа ихааз ацәа» зыхьӡу ажәеинраала санаԥхьа
гәаанагарақәак соун, исҳәарц сҭахуп. Арифмеи аритмеи рга189

нахьала уааигәырӷьаратә еиқәшәоуп иара. «Адунеигьы …
жаҳәон», «ацәгьеи абзиеи еицын, еицыршәаӡомызт, рыҩбагь
зеибабомызт рызхара» уҳәа, уаҩ игәы еихьызшьыша,
узқәышаҳаҭымхақәаша цәаҳәақәак уԥылоит, аха урҭ ракәым
араҟа зыӡбахә сымоу. Иҳанаҳәозеи, ҵакыс иамоузеи ари
ажәеинраала? Апоет еидкыланы дрылацәажәоит ҩ-хаҿсахьак
амифологиатә хаҿсахьа Абрыскьыли алитературатә хаҿсахьа
Дон-Кихоти. Инықәырԥшны иаҳгәалаҳаршәоит урҭ афырхацәа
зҿыз, иззықәԥоз. Хаз-хазы уаҩ еиликаахьоу, еицырдырхьоу
хаҿсахьақәоуп, аха апоет урҭ еиваиргылоит, еициҵоит. Уи
излеиҳәо ала:
Ҭоуба еицыруан ҩыџьа афырхацәа,
Ҭоуба еицыруан ҩыџьа ахәыҷқәа.

Ажәеинраала дахьналаго урҭ еицны иаҳирбоит апоет. Еиваргыланы абас еиԥшгьы рзиҳәоит:
Ихырқәақәон Дон-Кихот иҽабаа,
Аԥша ӡлагарагь амҵәыжәҩақәа аҟьон.
Ашақә иасуан Абрыскьыл ирашь уа,
Алаԥш дгьыли-жәҩани ирыхьӡон.

Ажәакала, урҭ еицуп. Абрыскьыл иаамырхьааӡакәа
аҳаԥы дааҭыҵын, еицәажәақәарц Дон-Кихот днаидгылеит.
Иаарыкәыршан ҭынч иԥшуп напы иамыргәаҟыц ажәытәтәи
аԥсабара. Еидгылоуп арҭ аҩфырхацәак, еинышәашьа зқәым
ацәгьеи абзиеи (ажәеинраалаҿ ацәгьеи абзиеигьы рызхара
изеибабом) шеишьҭоу еиԥш акәым, еицуп еиҩызцәаханы.
Ажәеинраала излаҳәо ала, Абрыскьыли Дон-Кихоти
еицныҟәартә, уск иазықәԥаларц азыҳәан ҭоуба еицырулартә
гәыла-ԥсыла еизааигәоу џьоукы роуп. Уажәшьҭа, ажәеинраала
ҳҽынаҟәыҭханы ҳахәаԥшып изусҭцәоу арҭ аҩ-хаҿсахьак.
Абрыскьыл – аԥсадгьыл абзиабара, ахақәиҭраз ақәԥара,
ауаҩы иуаҩра ԥызҽуа иарбан мчызаалак акы аҿаԥхьа зхы
лазмырҟәуа ажәлар иаԥырҵаз мифологиатә хаҿсахьоуп.
Уи анцәа ихаҭа диҿагыланы дахьықәԥоз дахьырҟьаноуп,
190

зынџьырла деиқәԥах аҳаԥы дзыҵаҿаҳәоу. Абрыскьыл –
трагедиатә хаҿсахьоуп, уи агәаҟра дҭагылоуп. Убри данышәом,
дықәԥоит. Аҳаԥы дҭыргарц иҭалаз ауааи иареи реицәажәара
мацарагьы иаҵанакӡозеи!
Уажәшьҭа ҳахәаԥшып изакә хаҿсахьоу, дызусҭоу ДонКихот, насгьы иаанагауа донкихотраа. Уи хылҵшьҭрала
даамысҭоуп. Ицәеи ибаҩи еикәыршаны адәы иқәу,
зықәрахьгьы инеихьоу аӡәы иоуп. Дон-Кихоит ажәытәӡатәи
арицартә романқәа дрыԥхьо мацара, аԥсуаа ирҳәалоит еиԥш,
ашәҟәыԥхьара «ихы еиланаган», хьыӡрацара ҳәа аныҟәара
зылшо, афырхаҵара, арицарра злоу аӡәы иакәны ихы
иԥхьаӡеит. Ижьакцаӡа иаҳәа наиҟәниҵан, ахақәиҭреи амали усҭоит ҳәа джьаны, бџьаршьҭыхҩыс анхаҩы Санчо Пансо
даашьҭыхны амҩа дықәлоит. Усҟан, арицарцәа рхаан, ҵасны
ишаԥыз ала, уи димазар акәын афырхаҵарақәа ззыҟаиҵо,
бзиа иибо аԥҳәызба. Убри азыҳәан иалихыз анхаҩ ԥҳәызба
Алдонса Дульцинеиа Тобоссктәи ҳәа хьыӡшьарас илиҭоит. Ус
иаҳа иԥшӡан. Ддәықәлоит Дон-Кихот аваҵарақәа хаххала
иҽабаа Рассинант дақәтәаны. Иара ашәҟәыԥхьара убриаҟара
ихы ҭнаҟьахьан, аԥсҭазара аиашеи, ихы иҭиҳәааз афантазиеи
ицәеилаҩашьоит. Аԥша ӡлагарақәа анибалак, адауцәа ибаз
џьшьаны, иаҳәа ҭкәыцәаа дрыжәлоит, згәы нырхоу, зцәа ԥҽу
ауаа дрыдгыло џьшьаны, ацәгьоуцәа дрыдгылоит, дрыцхраауеит. Дахькаҳауаз, дахькыдҟьоз, дахьырыпҟоз иахҟьаны, еснагь
ашәытақәа дырганы дыҟоуп.
Испаниатәи ашәҟәыҩҩы ду Мигель Сервантес де Сааведра ироман афырхаҵа Дон-Кихот ихьӡ ажәлар рцәажәаратә
бызшәа иалалеит. Дон-Кихот диҩызоуп ҳәа изырҳәоит афантазиор, аԥсҭазара иаҟәыҭхоу, ацәгьа-мыцәгьа иаҿагыло, аха
зымч-зылша ззымдыруа, зықәԥара шбашоу ззеилымкаауа,
зегьы зхыччо ауаҩы. «Уи ихьӡ хыччара хьыӡшьараны аурыс нхацәаҵәҟьагьы рцәажәаратә бызшәа иалалеит» –ҳәа
иҩуан Дон-Кихот изыҳәан аурыс шәҟәыҩҩы ду И.С. Тургенев.
Абас иҟоуп абжьаратә ашәышықәсазтәи арицартә романқәа
ирҿагыланы, пародиаҵас Сервантес ииҩыз ароман афырхаҵа
хада Дон-Кихот ихаҿсахьа.
Уажәшьҭа ҳхынҳәып М. Лашәриа иажәеинраалахь. Иаҳ­
ҳәап, Абрыскьыл иӡбахә змаҳаӡац, аха Дон-Кихот ихаҿсахьа
191

бзианы издыруа аӡәы даԥхьеит абри ажәеинраала. Ишԥеи­
ликаауеи? Автор еиваргыланы – еиԥшитәыҵәҟьо акәым –
дрыхцәажәоит аԥша ӡлагареи Ҷлоутәи аҳаԥи, Дульцинеиеи
Абрыскьыл дзыдҿаҳәалоу ашьаҟеи, Дон-Кихот иҽабааи Абрыскьыл ирашьи. Урҭ еидкыланы иаҳирбоит. Издыруада, автор
асеиԥш зыҟаиҵо ацәгьеи абзиеи еиҿаиргыларц, ашкәакәеи
аиқәаҵәеи цқьа еилыхны иаҳбарц азыҳәан акәзар? Усҟангьы
арҭ еиҿаргылашьа змам, антиподра ззеибауа хаҿсахьақәоуп.
Ишаабаз ала, арҭ аҩхаҿсахьак, аҳаи аҵәеи узеихаҳараҳа,
еидкылашьа рымам. «Ҭоуба еицыруан ҩыџьа афырхацәа»,–
иҳәоит апоет. Иарбан ҭоубоу аӡахәа бжьындаҵәҟьа
данаҵсуа анцәа диеихырхәошәа аанамгарц азыҳәан, зхы
лазмырҟәуа, ажәлар доуҳала, гәыла-ԥсыла ахақәиҭра роурц
азыҳәан дахьықәԥоз дахырҟьаны аихатә гәашьа зынџьырла
иадҿаҳәалоу Абрыскьыли, идоуцәоу џьшьаны аԥша ӡлагара
абарбалқәа ирхьынҳало афантазиор, ауаҩы цәа-ҭабаа ДонКихоти еицырураны иҟоу? Аӡәы ажәлар рхәыцра далҵит,
рыбзиабара зегьы идҵаны дыршеит. Егьи ашшәҟәыҩҩы
ифантазиа иаӡбыз аӡәы иоуп. Ианаԥҵоу аамҭақәагьы акыр
ашәышықәса рыбжьоуп, ихаз-хазӡоуп иара убас изхылҵыз
асоциалтә-уаажәларратә ҭагылазаашьақәагьы. Хыхь-хыхь мацара уаҩ дазхәыцыр, уаҩ дыхнахыртә иҟоуп аиаша азыҳәан
Дон-Кихот иқәԥара. Аха ҳзызхәыцша инарҵауланы аҵакы
иашаҵәҟьоуп. Убасҟан еилаҳамкаарц залшом Дон-Кихотра
иаанаго.
– ҳаԥхьоит
ажәар аҟны. Издыруада, апоет иҳаиҳәарц иҭахызар Абрыскьыл дызҿыз, дыззықәԥоз, уи иусқәа донкихотран ҳәа? Усҟан
иаҳагьы иԥшӡам, ииашам аԥсуа Прометеи изыҳәан усеиԥш
аҳәара. Ажәакала, Абрыскьыли Дон-Кихоти реидкылара, мамзаргьы Абрыскьыл иқәԥара донкихотран ҳәа аҳәара Абрыскьыл дланарҟәуеит.
Аԥсуа жәлар иаԥырҵеит адунеитәи амифологиатә
фырхацәа дуӡӡақәа ирывагылаша ахаҿсахьа. Уи адоуҳатә
баҟа ду ҳара ҳаигәырӷьо, ҳабла аҷыц еиԥш ҳахӡыӡаауа
иҳахьчалароуп.
«Аԥсны ҟаԥшь», 1969

АԤСУА ТЕАТР АМШ
Февраль мза 17 – аԥсуа профессионалтә театр аира иамшуп. Ари аныҳәа дууп ҳара ҳмилаҭтә культура зегьы азыҳәан.
Асеиԥш иҟоу амш аан ирҿыцны иаҳгәалаҳаршәароуп ҳтеатртә
ҟазара аҟырҟы зырхәхәаз, уи уасхыршьҭаҵаҩцәас иамаз ауаа.
Убарҭ рыӡбахә анаҳҳәо зегьраԥхьаӡа иҳаргылоит Дырмит
Гәлиа, Платон Шьаҟрыл, Самсон Ҷанба, Антон Шьакаиа, Симон
Бжьаниа.
Ишдыру еиԥш, адраматә ҩымҭақәа ыҟамкәа атеатр
ахаҭагьы ҟалашьа амам. Рхатәы ҩымҭақәа аԥырҵа, аиҭагақәа
дырмазеи, ишакәхалак, хыхь зыӡбахә ҳҳәаз аҵарауаа
апиесақәа рзыҳәан еиҵахара ҟамлартә иныҟәеит. Уажәшьҭа
раԥхьа ишьҭан зегьреиҳа ицәгьаз аус – актиорцәа рыԥшаара,
урҭ коллективкны реиҿкаара. Актиорра азыҳәан ҷыдала
ҵарак иалгаз дабаҟаз мамзаргьы. Ажәа ишалоу еиԥш, зегьрыла аҵла амҵан итәаз ирҩызан. Абарҭ ашықәсқәа игәаларшәо,
Аԥсны жәлар рпоет Дырмит Гәлиа иҩуан: «Иааулакгьы
ирыхәмарша аматериал еиқәҳаршәеит. Уажәшьҭа зҵаара хаданы иқәгылеит атруппа аиҿкаара. Изаҟаразаалак џьара акала асцена ианаалашаз ауаа абааҳгарыз? Ахацәа ԥшаашьак
уаҩы ириҭаргьы, аҳәса ррольқәа ихәмаршаз рыԥшаара
цәгьан. Арахь еиҿкаатәын ахацәа реиԥш аҳәсагьы злаз атруппа», – ҳәа.
Шаҟа уадаҩра рыԥгылазеи раԥхьаӡа аԥсуа сценаҿ
иаацәырҵыз, иахьагьы уи зырԥшӡо Қырҭтәылеи Аԥсни жәлар
рартистцәа Азиз Агрба, Леуа Касланӡиа, Разымбеи Агрба,
Минадора Зыхәба, Анна Аргәын-Коношок, Шәарах Ԥачалиа,
Михаил Ақаҩба, аҟазара амаҵ ду азызухьоу Екатерина
Шьаҟрылԥҳа, Иван Кокосқьериа, Џьарнас Амқәаб, Самсон Кобахьиа, Иасон Ҷоҷуа, Вера Дбар, Марица Ԥачалиа уҳәа убас
егьырҭгьы.
Ахәаԥшыҩцәа аднаԥхьало ианалага инаркны, аԥсуа театр иадыруан, уи ахықәкы хада – рмилаҭ аҵара-лашарахь
ркылгара, аамҭа ҿыц иааиз рхы аҭагалара. Убри азыҳәан ауп
раԥхьаӡа аԥсуа сценаҿы иқәдыргылаз апиесақәа изрылаз
Самсон Ҷанба идрама «Кьараз», ахақәиҭразы аԥсуа жәлар
рықәԥара сахьаркны иаазырԥшуаз, ажәытәра ҿаԥҽуа аҿатә
аамҭахь ажәлар ирыԥхьоз Ӡаӡ Дарсалиа ипиеса «Ажәытәра
иагаз» уҳәа реиԥш иҟақәоу.
193

Аԥсны аколлективизациа анымҩаԥысуаз ашықәсқәа
рзыҳәан атеатр имҩаԥнагоз аусура шьардаӡа аҵанакуеит.
Иабаҟаз иахьеиԥш амҩақәа, иахьеиԥш
атранспорт.
Адекорациақәа рыжәҩа иқәҵаны ҳартистцәа шьапыла ашьха қыҭақәа ирҿан, хеидкыларала еицынхаларц ажәлар
ирыԥхьауа, игәышьҭыхгаз афырхацәа злаз аспектакльқәа
ддырбон.
Абарҭ ашықәсқәа рзыҳәан аиҭагара аус напы аларкит иахьа уажәраанӡагьы ҳаԥсуа бызшәеи ҳлитературеи зырбеиауа
аиҭагаҩцәа дуқәа Азиз Агрба, Иасон Ҷоҷуа, Шәарах Ԥачалиа,
Владимир Ҷкадуа. Урҭ ирыбзоураны аԥсышәала ицәажәеит
адунеитәи аклассикцәа Еврипид, Шекспир, Молиер, Лопе-де
Вега, Шиллер, Гольдони, Островски, Горки уҳәа рҩымҭақәа.
Дара рзанааҭ хада – ақтиорра аамышьҭахьгьы,
режиссиорцәасгьы аусура иалагеит Азиз Агрбеи Шәарах
Ԥачалиеи. Урҭ иқәдыргылеит «Отелло», «Аҵыхәтәантәиқәа»,
«Аескадра аҭахара», «Гьечаа рҵыхәтәа», «Харада ахара зыдқәоу» уҳәа реиԥш иҟоу, аԥсуа сцена зырԥшӡаз
аспектакльқәа. Аҩажәижәабатәи ашықәсқәа рынҵәамҭазы
Асовет тәылаҿы раԥхьаӡа акәны ҳтеатр аҟны иқәыргылан
Еврипид итрагедиа дуӡӡа «Медеиа». Араҟа афырхаҵа хада,
колхаа рҭыԥҳа Медеиа лроль дыхәмарит, атрагедиатә
хаҿсахьақәа раарԥшразы абаҩхатәреи атемпераменти злоу
Минадора Зыхәба.
Аџьынџьтәылатә еибашьра ашықәсқәа раан, асовет
жәлар зегьы аӷа хәымга иҿагыланы ақәԥара хықәкыс ианрымаз, аԥсуа театр асценаҟны иқәдыргылеит Георги Гәлиа
ипиеса «Афырхаҵа иҳра». Ари апиеса иаанрԥԥшуан Кавказ
иқәынхо ажәларқәа рыԥсадгьыл ашҟа ирымоу абзиабара,
иаанарԥшуан ашьхауаҩ иԥсахәага ҭанаҵы ахәура дышҭамло.
Ажәлар ирыԥхьон анемец фашистцәа рықәхразы.
Аибашьра ашьҭахь, аҭынчра аамҭазы, атеатр аусура
иаҳагьы еиӷьнатәит. Аки-аки еишьҭаргыланы иқәдыргылон
аспектакльқәа. Убри аамҭазы ахәаԥшыҩцәа рҟынтә ахәшьара
бзиақәа зауз иреиуоуп Г. Габуниа «Амра агыламҭазы», А. Корнеичук «Аескадра аҭахара», М. Горки «Аҵыхәтәантәиқәа» уҳәа
убас егьырҭгьы.
Ҳаԥсуа театр ақәҿиара бзиаӡақәа аанарԥшит 1957
шықәсазы Қарҭ имҩаԥысуаз аԥсуа литературеи аҟазареи Рдекада аҟны.
194

Аҭәымҭаҵәҟьа иҭагыланы, аизҳара дуқәа аманоуп
ҳтеатр иахьатәи аныҳәа мшы ишаԥыло. Уажәы ааигәа арежиссор қәыԥш Дырмит Кәартаа иқәиргылеит еицырдыруа апоет, Ленинтә премиа алауреат Расул Гамзатов ипиеса
«Ашьха ԥҳәызба». Уи ВЛКСМ 50-шықәса ахыҵра иазкны
Қырҭтәылан иқәыргылаз аспектакльқәа рахьтә иреиӷьӡақәаз
ирхырыԥхьаӡалеит, аҭыԥ бзиагьы арҭеит.
Ақәҿиара дуқәа роуит иара убас раԥхьаӡа акәны
ахәыҷқәа рзыҳәан аԥсышәала иқәыргылаз А. Островски ипиеса алакә «Асҭыԥҳа». Иқәлыргылеит ари аспектакль аԥсуа
театр арежиссиор хада Нелли Ешба. Мар Барџьиев иҩымҭа
«Аиҿахысра» (арежиссиор М. Мархолиа). Зегь раԥхьаӡагьы
уаҩ дзеигәырӷьаша акоуп артистцәа рколлектив азҳара.
Уажәы араҟа рыжәҩа еибыҭаны аус еицыруеит х-абиԥарак.
Иаҳхысыз ашықәс азы, ӡыхь цқьак иаҩызаха, атеатр иналалеит Русҭавели ихьӡ зху Қарҭтәи атеатртә институт иалгаз
гәыԥҩык артистцәа ҿарацәа.
Ҳазну ашықәс азы атеатр аҿаԥхьа аусутә дуқәа шьҭоуп.
Иааигәахоит авожд дуӡӡа В.И. Ленин диижьҭеи 100 шықәса
аҵра.
Ҳтеатр аколлеектив иалшоит ишахәҭоу аԥылара ари амш.
«Аԥсны ҟаԥшь», 1969

ҲАԤШУП
Атеатртә ҟазара бзиа избо рацәаҩуп. Еицырдыруа
ари ахшыҩҵак сара изхысҳәаауа, аҵыхәтәантәи аамҭазы
имаҷҩым атеатртә ҟазара аамҭа цеит, ажәытәан акәын уи
ажәлар иртрибунаны ианыҟаз ҳәа зҳәақәо роуп. Агәра
згоит: ауаҩы дычча-хәмаруанаҵы дхәыцуанаҵы иҟалоит
атеатртә ҟазарагьы. Ус анакәха атеатр асезон ҿыц аартра
ныҳәаҵас дазԥшуеит ахәаԥшҩы. Гәаанагара хәыҷқәак исымоу нарыцҵаны, ҳаԥсуа театр асезон ҿыц аартра аламҭалазы,
зеиӷьашьарақәак сҳәарц сҭахуп.
Ҳалагап зыда ԥсыхәа ыҟам – адраматургиа ала. Аԥсуа
литератураҿы зегьреиҳа ишьҭаханы иҟоуп ари ажанр. Уи
зыхҟьо рацәоуп. Ҳзызхәыцша – ԥсыхәас иҟоузеи? Аԥсуа театр
иҳаҩсыз асезон аан ишыҟанаҵазоуп, даҽа мҩакы збом сара.
195

Зықәыргылара иаԥсаз апиесақәа анмаҷха, аԥшаараа иалагеит алитература егьырҭ ажанрқәа рҟны. Абар, зеиӷьа аԥсуа
литература иаланамгалац «Ахра ашәа». Артист ду, адраматург
Шәарах Ԥачалиеи арежиссиор Нелли Ешбеи напы аларкит
уи аинсценировка азура. Акыр аамҭа иаҿын. Аус еицыруит адраматурги арежиссиори. Иагьрықәҿиеит. Ибзиангьы
иқәыргылан. Ажәлар рлегендартә фырхаҵа асценаҿынтә даабеит, зеиуа ҳмаҳацыз апоезиатә бызшәа ҳаҳаит асценаҿынтә.
Аԥсны аныҳәа мшқәа раан уи ҳамҭа дуны иҟалеит, ҳмилаҭтә
культура аизҳара иеигәырӷьо рзыҳәан.
Аринахысгьы аԥсуа литератураҿы иреиӷьу аҩымҭақәа
аинсценировкақәа рзуны асценахь рнагара еиҵыхлатәуп.
Ажәақәак сҳәарц сҭахуп аиҭагақәа рзыҳәан. Иҳаҩсыз
асезонқәа раан аԥсуа театр иалнаршаз рацәаӡоуп аклассикатә
ҩымҭақәа еиҭаганы рықәыргылараҿы.
Ҳара иаҳҭахуп аклассикатә ҩымҭақәагьы. Аха, рыцҳарас
иҟалаз, сара издыруеит, аклассикатә ҩымҭақәа еиҭаганы
рықәыргылара аҵкыс, егьа ибааԥсызаргьы, аԥсышәала
иҩу ықәыргылалатәуп зҳәақәо усеиԥш агәаанагара уаҩ
дзақәшаҳаҭхом. Адунеи аклассикатә литература аҟнытә
имаҷымкәа арҿиамҭақәа абахьеит аԥсуа сцена. Ҳара ҳтеатр
аҭоурых арбеиара, ҳтеатртә ҟазара азырҳара, ахәаԥшыҩцәа
адунеитә культура дырдырра уҳәа ирацәоуп урҭ ҳара
иҳарҭаз. Адунеитәи аклассикатә рҿиамҭақәа амилаҭқәа зегьы рзыҳәан иблахтыганы, ирлашаганы иҟалеит. Урҭ ҳара
иаҳҭахым, иҳамбааит ҳәа аԥхьагылара змоу, ибеиаӡоу акультура мап ацәызкуа диҩызахоит.
Ҳәарада, Шекспири Шиллери рҩымҭақәа ирываҟәыло
аԥсуа ҩымҭа ҟалаанӡа урҭ ртәқәа ықәыргылалатәуп ҳәа
сҳәазшәа еилкаатәым. Асценахь иноугартә иҟоу амилаҭтә
драматургиа ахьынӡамаҷу, иахьынӡаҟам, акы, амилаҭтә
литература егьырҭ ажанрқәа рҟны иреиӷьу аҩымҭақәа
аинсценировкақәа рзулатәуп, ҩбагьы, цәшәарак ҽынкыларак
ҳәа ҟамҵакәа, еиҭаганы иқәыргылалатәуп иреиӷьу аклассикатә
ҩымҭақәеи иара убас аешьаратә литературақәа рҟны иналукааша апиесақәеи.
Абраҟа иацсҵарц сҭахуп зеиӷьашьарак. Иаҳҳәап,
адунеиаҿы еицырдыруа аклассикатә ҩымҭак еиҭаргеит
аԥсшәахь. Атеатр аҟны иқәдыргылеит, аха ақәҿиара амоуит. Изыхҟьозеи? Еиҭазгазгьы иқәзыргылазгьы аҭыԥантәи
196

ахәаԥшыҩцәа ирзымхәыцит. Иазымхәыцит урҭ ртемперамент.
Ааи, раԥхьаӡа иргыланы ртемперамент. Абри рхамшҭлароуп
ҳаԥсуа режиссиорцәа.
Ҳаԥшуп…
Ҳазлашәыргәырӷьозеи ҳрежиссиорцәа, ҳазлашәыр­гәыр­
ӷьозеи ҳартистцәа ҳәа, ҳаԥшуп ҳарҭ, гәыкала ақәҿиарақәа
шәзеиӷьашьо ахәаԥшыҩцәа.
«Аԥсны ҟаԥшь», 1971

ГӘЫКАЛА ИАԤҴОУ АРҾИАМҬА
Ахәыҷы гәҭыӷьӷьала даԥхьоит иԥсадгьыл иазку
ажәеинраала. Уи диазҵаауееит адиктор: «Иудыруазеи уара,
аԥсуа ҷкәын хәыҷы, уԥсадгьыл Аԥсны азыҳәан?» Абас иалагоит акинофильм «Аԥсны – Аԥсынтәыла». Иҭнахит иара
Қырҭтәылатәи акиностудиа. Аҭыхратә гәыԥ напхгара азиуан,
ҳара ҳтәылаҿы акәым, уи анҭыҵгьы еицырдыруа акинорежиссиор Г. А. Асаҭиани. Афишақәа рҟны уи ижәла санаԥхьа,
издырит, ари акино «уалбагас» ишыҟаҵам. Аҟаза инапы
иҵихуазаалакгьы ҭакԥхықәра дула дазнеиуеит.
Сеиҭахынҳәырц сҭахуп акино алагамҭахь. Аԥсуа школ
хәыҷы иазҵааит уԥсадгьыл Аԥсны азыҳәан иудыруазеи
ҳәа. Сара сахьтәаз сгәы нҭыԥсааит. Акгьы сыздырӡом иҳәоз
џьысшьеит. Избанзар уи, ажәҩан гәиаҵәареи, амшын еишьылреи, ашьха казказқәеи, ажәакала, ибла иабо раамышьҭахь,
хыла-хшыҩла иԥсадгьыл Аԥсны азыҳәан акгьы издырӡом.
Аиҵбыраӡатәи аклаасқәа рҟны итәоу иакәым ашкол иалго
иазҵааргьы, иаҳҳәап, аԥсуа ҳәынҭқарра анбаҟаз ҳәа, ииҳәо
иҿамшәо даанхоит. Арԥыс бзиа дибар ҟалоит аԥҳәызба, бзиа
дзибаз ихаҭагьы изымдырӡо. Ижәлеи идгьыл гәакьеи рҭоурых
изымдыруа, ауаҩы иԥсадгьыл бзиа избом. Ҳара ҳашколқәа
рҿы аԥсуаа рҭоурых иахысӡом. Абри шаҟа игха дуугьы
ҳгәаланаршәоит зыӡбахә ҳамоу акино, ҷыдала уи ишазкымгьы.
Асценариа зҩызгьы, иҭызхызгьы, ҳәарада, хықәкыс ирымаз раԥхьа иргылан аԥсуа жәлар рыԥсадгьыли дареи рыхабар ахара анарҩра, иззымдыруа дырдырра. Уи ахықәкы
бзиангьы инагӡахеит. Аха абраҟа иҟалеит даҽакгьы. Уи акино
ҳарҭ, аԥсуаа ҳхаҭақәагьы аӡәырҩы иаҳнардырит ҳаԥсадгьыл,
197

ҳҭоурых. Аԥсни аԥсуааи ҳҭоурых зегьы кинок акәым, ишырҳәо
еиԥш, шәыҟәгьы ианӡалом. Уӡааԥшылацәар ахшгьы еиқәаҵәак
хубаалоит. Афильм гха сса-мыссақәак амоукәа иҟаларым.
Аха аус злоу, уи аԥызҵаз, ирҳәаз ахәыҷы, гәыблрала ирҳәеит.
Абриоуп изыхьӡу аешьара, аиҩызара, аҳаҭыреиқәҵара. Абзиабара ахьыҟоу аиашагьы ҟалоит. Сара саӡәыкны уи акино
аԥызҵаз ирасҳәоит – иҭабуп!
«Аԥсны ҟаԥшь», 1971

ҚЬААЗЫМ АГӘМАА
Қьаазым Агәмаа аҩра далагеит дышқәыԥшӡаз, иара
убасҵәҟьа, ауаҩықәра бжагьы изнымҵыкәа, ишәымҭа дышҭа­
гылаз даԥхеит илитература гәакьа. Насгьы ибаҩхатәра иаҳа
аҽаныԥнашәашаз, иҳанаҳәарц иҟаз реиҳа ианҳанаҳәашаз
ашықәсқәа рзыҳәан, апоет инапаҿы, акалам ацымхәрас
импыҵашәуа икын абџьар. Иажәеинраалак аҟны ус иҳәоит:
Сара сеигӡом сшьа икаҭәоугьы,
Сыԥсадгьыл иасҭеит аҭоуба,
Иаҭаххозар сыԥсы иҭоугьы,
Раԥхьа ишасҭо агәра га.

Арҭ ацәаҳәақәа рыҵабыргра иԥсҭазара зегьы ала
ишьақәирӷәӷәеит апоет.
Қьаазым Агәмаа ирҿиамҭа иаҳа иҳазгәакьахоит, ииҳәаз
ажәа ҳамлакҩакуа агәра ҳгоит изҩыз ихаҭа иажәеи иуси
шеиқәшәоз, урҭ узеиҟәымҭхо ишеидҳәалоу анаадырлак. Апоет-алирик иԥсадгьыл иақәлаз аӷа диҿагыланы деибашьуан
ҩ-бџьарк – ахы цаҳәцаҳәи ажәа мцабзи – рыла. Ирҿиамҭақәа
рҟынгьы, тема хадас имаз ҩ-темак ракәын; Аԥсадгьыли Абзиабареи. Урҭ аҩбагьы, еицрыхшьа рымамкәа, еилаӡҩан иара
изыҳәан. Абзиабароуп ауаҩы дуаҩызтәуа. Аԥсадгьылаз ихы
амеигӡароуп иуаҩра ԥышәагас, ршаҳаҭгас иамоу.
Қьаазым Агәмаа ибжьы гәыкӡа иангаз ашықәсқәа
рзыҳәан аԥсуа литература асаби-қәра инҭысуан, абжьы адунеи инықәҩырц аҽеибыҭара, ашьақәгылара иаҿын. Атрадициа дуқәа змаз аешьаратә литературақәагьы рхырхарҭа
198

усҟан даҽакала иҟан. Ауаҩытәыҩса ихы-ихшыҩ игәыиԥсы аҵкыс, имахәҿақәа иаҳа ирызхәыцуан. Алитература иацәтәымыз ари атеориа акыр иаԥырхагахеит аԥсуа
литературагьы. Убасҟан «аҽага ӷәӷәаны ибҟьароуп бзиа
банызбо» ҳәа анырыҩуаз, аттрактор иавԥшны уаҩы данырымбоз аамҭазы, ари алитературатә хырхарҭа зынӡаск
иҽизацәымыхьчазаргьы, ибаҩхатәра ду иабзоураны, Қьаазым
Агәмаа иаԥиҵеит алирикатә поезиа иашаҵәҟьа иаҵанакуа,
аԥсуа литература ыҟанаҵ инхаша ажәеинраалақәа. Бзиа иибоз аԥҳәыс иналықәкны, раԥхьаӡа аԥсышәала ажәеинраала
зҩыз, ҳлирикатә поезиа хацзыркыз апоетцәа дыруаӡәкуп уи:
Аԥсра абла са схыԥшыло,
Ашьа ансылҵуаз зны скәабо,
Схәыцреи сгәыкреи уаҟа еицылон,
Саԥхьа бтәазшәа сгәы иарбо.

Абас, дахьыҟазаалак, гәаҟрас дызҭагылазаалак, зегьын­
џьара ицуп алирикатә фырхаҵа бзиа иибо аԥҳәыс лхаҿсахьа.
Уи ибзиабара, агәышьҭыхра уаҩы изҭо, ауадаҩра аан ицхраауа бзиабароуп.
Апоезиатә рҿиамҭақәа раамышьҭахьгьы, Қьаазым
Агәмаа ҳлитература иазынижьит апрозатә ҩымҭа шьахәқәа.
Ажәабжьқәак ракәымзар, ихациркыз аҩымҭа дуқәа акгьы
нагӡаны рҩыха имаӡагәышьеит. Иҟаиҵаз алагьы ҳара иаҳҳәар
ҳалшоит, иаԥхьаҟа аԥеиԥш ду змаз, ашәҟәыҩҩратә баҩхатәра
иашаҵәҟьа злаз, апрозатә ҩымҭақәа раԥҵара зылшоз уаҩын
ҳәа Қьаазым Агәмаа. Уи иҩит иара убас адрамақәагьы ҩба.
Аиҭагара аус аҟынгьы иџьабаа рацәоуп. Ажәакала, уи игәы
еисуанаҵы иԥсы ҭан ҩ-уск рзыҳәан: аԥсадгьыл ахьчареи алитература арҿиареи.
Ажанрқәа акыр рҟны ихы шԥишәахьазгьы, Қьаазым
Агәмаа, ҳәарада, ибаҩхатәра еиҳарак аҽахьаанарԥшыз,
иар­гьы иаҳа аҟаҵара дахьахьӡаз алирикатә поема аҟноуп.
Уаҟа уи ихьӡ даҽа хьӡык иаламҩашьо иаанхеит. Иреи­ӷьу
иажжәеинраалақәа, ахь-ҟәырҷахақәа ирҩызаха, иргәылҷ­
ҷауеит ҳаԥсуа лирикатә жәеинраалақәа.
1972

ИАХЬАТӘИ ААМҬА, ИАХЬАТӘИ АУАҨЫ
Уажәааигәа сара Бакуриани сыҟан. Атеатр, амузыка, акино, ашәҟәыҩҩра, асахьаҭыхра уҳәа, адоуҳатә беиара арҿиара знапы алаку аҿар реилацәажәара-рсеминар
салахәын. Уи мҩаԥыргеит инарҭбааны, егьырҭ ареспубликақәа
рҟынтәи аҿаргьы алархәны. Жәаҩа мшы ицон асеминар.
Иқәгыланы ицәажәеит Қырҭтәылеи уи анҭыҵгьы еицырдыруа ашәҟәыҩҩцәа, арежиссиорцәа, ауаажәларратә усзуҩцәа,
артистцәа. Иаҳдырбеит макьана аекранқәа рахь ирмышьҭыц
акино сахьа ҿыцқәа, иҟан аспектакльқәа рыпремиерақәа,
асахьаҭыхҩцәа ҿарацәа инеиҵыхыз рцәыргақәҵа.
Сара абри уажәы изысгәалашәаз уиоуп, асеминараҿы
иҟан гәаартыла аицәажәара, аизҳарақәа иҟоу инарываргыланы, агхақәа рзыҳәан иаахтны аиаша аҳәара. Абри ажәа
инаҵшьны иазгәасҭарц сҭахуп. «Азҩа зӡаз иан дагеит» аҳәоит
аԥсуа жәаԥҟа. Абри иаҳарак иаҳхамышҭлароуп ҳара, абџьарс,
ҿахәҳәагас, лахьынҵала
насыԥла акалам заҭәашьахаз.
Аԥсҭазараҿы ианакәзаалак аиҿыхарақәа рацәоуп. Уи
аныҟам ԥхьацара, аизҳара зыҟалом. Ацәгьеи абзиеи, амши
аҵхи реиԥш, еснагь еишьҭоуп. Ашәҟәыҩҩы, сара сгәанала,
иуалԥшьақәа раԥхьа игылоуп, урҭ реҩдыраара, абзиа, аиаша адгылара, аамҭа иаԥырхагоу, иашьашәалам, рыцҳашьарак
ҟамҵакәа, ажәа мцабзла раҿаԥҽра. Еиҿыхарак ыҟаӡамкәа,
иршшаны ахәша ахьшьны аҩра, аԥхьаҩ акгьы инаҭом. Аха,
ҳәарада, ари исҳәаз иаанагом, акалам иҵыҵуа зегьы сатиразароуп, ицҳауазароуп ҳәа сҳәазшәа. Раԥхьаӡа иргыланы,
иарбан ҩымҭазаалакгьы, ауаҩытәыҩса изыҳәан агәыблра,
абзиабара, агуманизм аҵазароуп. Асахьаркыратә ҩымҭа, аӡи
аҳауеи реиԥш, зыда ԥсыхәа амақәам иреиуоуп аԥсҭазаара
ашьақәырӷәӷәара, уаҵәтәи амш лашахь аԥхьаҩ инарԥшра.
Ари ааԥхьара гәахәа дус иҟаҵаны исыдыскылеит. Акалам
зку, адоуҳатә беиара арҿиара хықәкыс измоу зегьы, иҵегьы
аҭакԥхықәра, аԥсҭазара нарҵауланы аарԥшра, иахьатәи
ауаҩы ихаҿсахьа аԥҵара азыҳәан иҵегьы ҳхы аџьабаа
аҳарбарц ҳаднаҵоны ауп ишеилыскаазгьы.
Иҟасҵазеи сара схаҭа? Шықәсык аҟара ҵуеит иҩны
салгеижьҭеи, акраамҭа сзыргәаҭеиуаз, акраамҭа аус здызулоз
аповест «Асас». Уажәы изгәаӷьит уи акьыԥхьахь рыҭара. Ирнылараны иҟоуп ажурнал «Алашара» ааигәатәи аномерқәа. Аса200

хьаркыра аганахьала, сҟазара, сԥышәа хәыҷы ахьынӡасызхаз,
иалшаз сыздыруам, уи аԥхьаҩ ибап. Аха акы заҵәык аԥхьаҩ
иҿаԥхьа сызлаԥхамшьо, уи аповест аҟны срылацәажәоит
ҳара ҳаамҭазы акырӡа зҵазкуа азҵаарақәа. Ауаҩи уи иламыс
ацқьареи, аамҭа иуднаҵо ауалԥшьа анагӡареи, уи ишухәҭоу
иузынамыгӡартә аҭагылазаашьа уақәшәар, иҟауҵашеи уҳәа,
акыр азҵаарақәа цәыргоуп. Ҳәарада, иаахҵәаны абасоуп ҳәа
урҭ рҭак аҟаҵара сара исылшомызт. Азҵаара сзықәргылазар,
убригьы акыр аҵанакуаны исыԥхьаӡоит.
Ԥхьаҟатәи сыпланқәоу? Урҭ заа рҳәара агәаӷьра цәгьоуп.
Избанзар, исыздыруам исзыҩуоу, исзымҩӡакәа схы-сгәаҿы
иаанхауоу. Акы заҵәык исҳәо, изҩыша сымамкәа саанхахьаны сгәалашәом. Аха еснагь исзымдыруа ишызҩышоуп. Ухыугәы иахьынӡаҭоу, уахьынӡазхәыцуа, уи иаҵыҩуа амузыка
ашьҭыбжь уара заҵәык иахьынӡауаҳауа, абыржәы унатәаны
укалам уқьаад инақәукыр зеиуа умҩыц, ссирк уҩрашәа угәы
иабоит, аха ажәақәак анынануҵалак, уимоу, иҩны уаналгалакгьы, акьыԥхьра акәым, иузааигәоу уҩызцәагьы дырбара иаԥсамкәа ианумпыҵахо ҟалалоит. Ажәабжь хәыҷык
уҩуазаргьы, уаанӡа иуҩхьоу акы еиԥшымхароуп, угәыла
иҩышьа иазааигәамхароуп. Ҽаӡәы иԥышәа, ҳәарада, иухәоит,
аха уара иуцәмыӡроуп ухатә гәеисышьа. Абарҭқәа ирыцәганы,
акыр сзыҩуаны сҟалозар, ҳәарада, иахьатәи ҳаамҭа иахьатәи
ауаҩы идунеи, ихәыцрақәа, игәҭыхақәа раарԥшра иазкхоит.
«Аԥсны ҟаԥшь», 1973

ИВАН ЕСНАҬ-ИԤА КОРТУА
Ианакәзаалак ауаатәыҩса дзыԥсоу иахьынӡахәҭоу идырны, ҳаҭыр иқәҵара рцәуадаҩуп, ҭынч ихы ӡырымгауа, уамак
ауаа рыбла дхымгылауа зҽынаԥхьакшәа иҟоу ауаҩы иусгьы
уамак аҵанамкуашәа, иҟаиҵогьы рацәаӡамшәа рбагәышьоит.
Ашьха уазааигәаны уанаҵаԥшлакоуп иахьынӡаҳараку убла
ианабо. Иџьоушьаша ауаҩы уаҳа убла дамбо, реиҳа даныхарахалак, дануцәыӡлакьоуп, уи ибаҩхатәреи ихи ихшыҩи
ахьынӡаҵаулаз, иахьынӡаӷәӷәаз
ангәауҭауа, ижәлари
иԥсадгьыли рзыҳәан дзыԥсаз ккаӡа ианудыруа. Убасҟан аамҭа
201

наскьацыԥхьаӡа иара иусқәа ихьӡ иԥша рыманы иаҳа-иаҳа
рыҽӡыргауа рҿынархоит.
Ишықәсхыҵреи игәалашәареи ирызкны уаха абраҟа
ҳаззеизаз ауаҩ иҳаҭгәын макьана иқәымиаацт раԥхьатәи
ашьац. Абысҟак аамҭа маҷны ишцахьоугьы, уи иҟамзаара
аныԥшит ҳаԥсуа культура. Иара дреиуан асовет аамҭазы
иааиҵагылаз аԥсуа интеллигенциа раԥхьатәи абиԥара
ҿыц анхараз аҵәҩан азырсыз анхаҩы илҩаҵә ҩеиларц
азыҳәан инхара иаҵанакуа иарбан усзаалак зегьы инапы рылаимкырц, зегьы рзыҳәан аԥхӡы каимҭәар ԥсыхәа
шыҟам еиԥш, убарҭ, раԥхьаӡа иааиҵагылаз аԥсуа интеллигенциа уск амацара рхы ақәкра, убри заҵәык рыԥсҭазаара
азкышьа рымамызт. Шәахәаԥш, аа, ҳара ҳмилаҭтә хдырра
арҿыхараҿы ираԥхьагылаз арккаҩы Дырмит Гәлиа шаҟа ус
хкы дырҿыз, шәахәаԥш, Самсон Ҷанба иуаажәларратә усура аамышьҭахьгьы, иара алитература ашҭаҿы мацарагьы
шаҟа жанр инапы рылакыз. Урҭ реиԥш аҿырԥштәқәа шьарда
ирацәоуп, қәрала уамаӡак рхымҵуазаргьы, акыр уадаҩреи
залымдырреи зхызгахьоу ҳара ҳапрофессионалтә ҟазареи
ҳлитературеи рҭоурыхаҿы. Хыхь зыӡбахә сҳәаз ҳаеҵәа
дуқәа ҩыџьа раҟара ибаҩхатәра изалымшазаргьы, Иван
Кортуа дызҿыз, инапы злакыз аусқәа хкы-хкыла ирацәан. Уи
аӡәы ҳәа даарывагылеит, аԥсуа музыкатә культура ашәҟәы
анҵареи, насгьы ҵара-дыррала рыҭҵаареи рҿы зыҟаҵамҭа
ахә ашьара уадаҩӡоу Константин Ковачи, Кондрат Ӡиӡариеи,
Иван Лакрбеи. Иара убасҵәҟьа, иаҳҳәар ҳалшоит, Иван Кортуа
раԥхьаӡатәи аԥсуа сахьаҭыхҩы ду Александр ШервашидӡеЧачба иус аихаҳаразы иҩагылаз инаимданы иацызҵаз дреиуоуп ҳәа. Уи идекорациақәа рыла иҩычахьан акымкәа-ҩбамкәа
аԥсуа спектакльқәа. Азқьышықәсақәа ирылоу ҳҭоурых
азхәыцра шҳацәмаҷу еиԥш, ҳарҭ аԥсуаа иааҳаҭәаумшьартә
иҳацәмаҷуп ҳҭоурых инархараны ҳаԥхьаҟа азхәыцрагьы.
Шаҟа имаҷны инхазеи Иван Кортуа иҟаиҵаз адекорациақәа
рықәҭыхымҭа афотоқәа. Иара абраҵәҟьа ажәалагалак
аҳасабала, исҳәарц сҭахуп даҽакгьы. Знапы алаку изылшо
ауаа рымчала иалыршахааит Иван Кортуа иҭынхаз музыкатә
нҵамҭоума, статиақәоума, ажәлар рҳәамҭақәа ианиҵаз роума, ишынеибакәу акыр иаԥсаны иҟоу еизганы, еиқәыршәаны
рҭыжьра. Убри аныҟаҵаха, убасҟан ауп уи ихамышҭра, ихьӡ202

иԥша амырӡра, ашьҭыхра азыҳәан акыр ҟаиҵахьеит ҳәа уаҩы
иҳәар аналшауа.
Уажәраанӡа ишысҳәаз еиԥш, Иван Кортуа ԥсабарала
илаз абаҩхатәрақәа рацәан, иаргьы акаҿы ихы дшамеигӡо
иҟаиҵаз аусқәа шаҳаҭра руеит. Иуаажәларратә усура,
исахьаҭыхра, амузыкатә культура арҿиара уҳәа инапы злакыз
аусқәа ирывагылан ҷыдала ашәҟәыҩҩцәа дызларзааигәаз
даҽакгьы. Асовет тәыла анҭыҵгьы аӡбахә наҩит Иван Кортуа
еиҿикааз, иԥсҭазаара аҵыхәтәантәи амшқәа рзыҳәанынӡа
напхгара ззиуаз аҭаҳмадацәа рашәаҳәареи рыкәашареи
ансамбль. Ари еицырдыруа усуп. Аха аҭаҳмадацәа, урҭ, Миха
Лакрба иажәақәа рыла иаҳҳәозар «зыԥсы ҭоу абиблиотека» Иван Кортуа ашәаҳәареи акәашареи рзыҳәан мацара
акәмызт изеизигоз. Уи напҟазарала ианиҵон ҭабара зқәым
аӡыхь иаҩызоу ҳсахьаҩыратә литература зхылҿиааз ажәлар
рҿаԥыцтә ҳәамҭақәа. Абри аус ԥшьа, аус ду аҟынгьы Иван
Кортуа аӡәыс ҳәа дрывагылан аҩажәижәабатәи ашықәсқәа
рзыҳәан Максим Горки аԥсуа шәҟәыҩҩцәа рышҟа иҟаиҵаз
ааԥхьарала афольклортә материалқәа реизгаразы рарҭмаҟқәа
наразқәынҵаны ақыҭақәа инарылалаз, Баграт Шьынқәба,
Кәаҵиа Шьаҟрыл, Хәыхәыт Бӷажәба, Арсени Аҳашба, Шьалуа Инал-иԥа уҳәа иналукааша ҳашәҟәыҩҩцәеи ҳнаука
аусзуҩцәеи. Дарӷьажәҩаны дрывагылан, иҟаиҵазгьы шмаҷым
ала шаҳаҭра руеит 1955 шықәсазы «Аԥсуа жәлар рашәақәеи
ражәабжьқәеи» ҳәа хыс иаҭаны иҭижьыз ашәҟәы. Уи аахыс ашықәсқәа ԥыҭк шынабжьысхьоугьы, ари аизга аҵакы
даҽакхеит, уимоу, иаҳагьы ихәарҭахеит, иаҳагьы иҵаулахеит
ҳара ҳамшқәа рзыҳәан. Зымра ашәахәа иабзоураны аԥсуа
жәлар ахақәиҭра ироуз В. И. Ленин ишәышықәсахыҵра
ныҳәа дуны ҳанаԥыло аамҭазы, шаҟа уаҩы акыр ианаҳәо,
шаҟа аамҭа ианаало нҵамҭақәоузеи «Ашларԥҳа Зармахани»,
«Кәыџԥҳа Алмаси» ирыҳҳәааны Иван Кортуа ашәҟәы ианҵаны
иаҳзеиқәирхаз ажәлар рҳәамҭақәа. Раԥхьатәи ажәабжьаҿы
ҳара иаабоит аԥсуа жәлар адәахьтәи раӷацәа ирҿагыланы
ахақәиҭраз рықәԥара, аҩбатәи ажәабжь аперсонаж Кәыџԥҳа
Алмас илзаҳҳәар ауеит стихиала ицәырҵыз, раԥхьатәи
аԥсуа ԥҳәыс ареволиуционерка ҳәа. Еиҳарак усеиԥш аҳәара
азин ҳнаҭоит, лара Кәыџԥҳа Алмас, Кьахь Ҳаџьараҭ иеиԥш,
ииашаҵәҟьаны аԥсҭазаараҿ дахьыҟаз, лхылҿасахьа ихҭҳәаан
203

иахьаԥҵам. Шаҟа аматериал ду рылоузеи абарҭ ҩ-ҳәамҭак
адраматургцәеи акинорежиссиорцәеи рзыҳәан!
Уажәраанӡа ишысҳәаз еиԥш, ашьха уаҵагыланы
уанаҵаԥшуоуп шаҟа иҳараку анубауа, аха ауаҩы ихаҭа
днаскьацыԥхьаӡа ублаҿ иаҳа-иаҳа иааиуа ицәырҵуеит уи
иԥсҭазаара ззикыз иус бзиақәа. Нас игалааит ихьӡ-иԥша иԥсы
ахьынӡаҭаз, хьӡи-ԥшеи дашьҭамкәа, ҭынч зус ду ҟазҵаз, ауаҩ
қьиа Иван Кортуа.
1970

АУАЛԤШЬА
Иани иаби Аԥсныҟа данааргаз фышықәса ихыҵхьан.
Инасыԥ иаҵанакит Алеқсеи хәыҷы: нхарҭа-нҵырҭас иалырхит
Лыхны. Урҭ ирыздыруамызт изакә ҭоурых дуу иамоу, ахьӡ-аԥша
ахара ишнаҩхьоу ари ақыҭа. Иҟалап асасдкылареи аԥшӡареи
ракәзар ихызхыз. Арантәи еишьылӡа ухыԥшылоит, жәытәнатәаахыс аԥсуаа рлахьынҵа зыдҳәалоу амшын. Ихарацәамкәа,
иааигәацәамкәа, рмаҟҿаҳәара цәиқәарақәа инадыркны,
ԥсҭазаара ахьыҟаӡам, рхыцәқәа ҵааршәны блахкыгақәа
рҟынӡа ашьхақәа. Араҟа ииз асаби, иблақәа анаахит инаркны,
ари амшыни, арҭ ашьхақәеи иблақәа рышьцылоит. Мышкызны, дҩеидасны, аамҭала днаԥырҵны дхынҳәаанӡа, изгәамҭар
ҟалоит рыԥшӡара.
Алексеи аԥшӡара даршанхартә дҩеидасхьан, иаалырҟьан
урҭ анибаз. Ирҳәоит, џьара хҭыск иарҿыхароуп ҳәа абаҩхатәра.
Аԥшӡара гәыла-ԥсыла изгәакьан. Афотоаппарат еиԥш, иибаз
рсахьа ҭнахуан игәырҵҟәыл. Иахьагьы игәалашәоит Алексеи
Краиниуков дгачамкны шьхеи мшыни дышрыхәаԥшуаз.
– Еиҳарак урҭ рсахьа ақьаад ианысҵарц сҭаххеит,
шықәсык ааҵхьаны, ҳахьынтәааз, Украинаҟа ҳхынҳәны ҳанца
ашьҭахь. Убри амш сгәалашәараҿ иаҳа егьаанхеит.
– Избан?
– Уаҟатәи сҩызцәа хәыҷқәа ахаан шьхеи мшыни рымбацызт. Урҭ ирзеиҭасҳәарц салагеит шаҟа иԥшӡоу Кавказ.
Егьа ирԥшӡаны исҳәарц салагаргьы: «Ашьхақәа ҳаракуп,
204

амшын дуӡӡоуп, иҭбаауп» – абриак акәын исҳәоз. Дара
ахыччон, сара ажәақәа сызхомызт. Сандыргәаа, ҽазны санаауа рсахьақәа ҭыхны ишәзаазгоит сҳәеит. Уаҳа ишԥеиҳәои
ахәыҷы хымдыр. Усҟан иабаздыруаз, амшыни ашьхақәеи
рыԥшӡара ааурԥшырц азыҳәан, сара сакәым, Аивазовскии Левитани рқыцәқәагьы шымчыдоу. Аха сҩызцәа ажәа
рысҭахьан. Ҩбагьы, абасҟак зыԥшӡара сзырбаз ашьақәеи
амшыни рҿаԥхьа ауалԥшьа сыдын.
– Инаугӡама нас уи?
– Мап. Иахьа уажәгьы ус сааиуеит. Ауаҩы ауаа рҿаԥхьа
мацара акәымкәа, аԥсабара аҿаԥхьагьы ауалԥшьа идуп.
Аԥсабароуп иара ԥсыс ихоу. Рыцҳарас иҟалаз, уи бжеиҳан
ҳазхәыцуам.
Ҳаицәажәо ҳгылоуп исахьаҭыхырҭатә ҟазараҿы. Сара
акакала иҭыхымҭақәа срыхәаԥшуеит. Ииҳәо ажәақәеи, сара
сызхәаԥшуа иусумҭақәеи еимадоуп, еидҳәалоуп, ишеимадоу
еиԥш аӡи, аси, аӡышьҭреи. Аӡиас аласышьалеи аҟазшьалеи
иудыруеит, изҭысны иаауа аӡышьҭра адәы иашара иагәылгоу,
мамзаргьы ацаҟьақәеи аҿыбгарақәеи ирыҿганы иаагоу. Абри
акәхап изахьӡу, қыцәи калами зку аԥсҭазаара разааигәара.
Рхаҭақәа уи аилашыра иагәылазар, рбаҩхатәра иарҿиазгьы
аԥсҭазаара иагәылгамхарц залшом.
Аԥснытәи АССР аҟны зҽаԥсазтәыз асахьаҭыхҩы ҳәа ахьӡ
зху, Алексеи Краиниуков, тема хадас имоуп ҩба – Аԥсни Украинеи. Украина диит, Аԥсны дааӡеит.
– Ашкол уабаҭаз? – снаиазҵааит.
– Бомбора аҳаблаҿы. Иахьа уажәгьы дысгәалашәоит
сырҵаҩы Надежда Николаи-иԥҳа Светлова. Сара сеиԥш,
Лыхнынтә, Бомборантә, Гәдоуҭантә уҳәа, уи ашколахь инеиуаз,
шаҟаҩы ахәыҷқәа лааӡазеи, шаҟаҩы дырхамышҭуа дынхазеи
уи арҵаҩы?
– Лыԥсы ҭоу?
– Ааи, апенсиахь дцахьеит. Зыԥсҭазаара аԥсуаа рҵеицәа
рааӡара иазызкыз аурыс ԥҳәысуп. Арҵаҩы бзиа, аԥсуаа
шәыдгьыл қьиа, шәыдгьыл ԥшӡа, ашкол саналга, – Одессатәи
асахьаҭыхратә училишьче Грекова лыхьӡ зху, ажәакала, зегьрыла сманшәаланы сааиуан, иаалырҟьаны зегьы иеиқәыбга
205

имцазҭгьы. Зегьы ироуит даҽа хырхарҭак. Ақыцә наҟ
икаршәтәхеит, абџьар шьҭыхтәхеит.
Аибашьра раԥхьатәи амшқәа инадыркны, Аԥсадгьыл
ахьчаҩцәа дрылагылан Алексеи Краиниуков. Адокументқәа
срыхәаԥшуеит. Афашистцәа асовет дгьыл иқәырцеит, нас акакала рхы иақәиҭыртәуан Европатәи аҳәынҭқаррақәа раҳҭнықалақьқәа. Алексеи дызлаз ар хәҭа Берлин иалалеит. Абар,
иԥыржәаз ҭыҩраҵас, иҟәыбаса еилажьуп Реихстаг. Аха уаанӡа
изныкымкәа ахәрақәа, агоспитальқәа, аконтузиа… Нас аибашьра анеилгагьы, Берлин игылаз асовет ар хәҭа рҟны аангылара. Инеиԥынкыланы жәибжь шықәса абџьарла ихьчон
Аԥсадгьыл.
– Сара сразҟы иаҵанакит. Аҵыхәтәантәи схысра Реихстаг
иақәкын. Шаҟаҩы уаанӡа изымнаӡазеи! Урҭ, иҭахаз рҿаԥхьа,
ҳара, еиқәхаз иҳадуп ауалԥшьа. Акы, иаҳхаҳмыршҭларц,
ҩбагьы, ҳазықәԥаларц урҭ рхы зқәырҵаз – Аԥсадгьыл ахьчара.
Еиҭах ауалԥшьа. Сара игәасҭеит, асахьаҭыхҩы ари ажәа
уажәы-уажә ицәажәараҿ ишналаиршәуаз. Иҟалап, дарбанзаалак аҟазара арҿиара знапы алаку, аус изыруқәо ируакзар,
уимоу, егьраԥхьагылазар убри, ауалԥшьа анагӡара.
Украина, Аԥсны, аибашьраҿ иҭахаз… Ишԥанагӡатәу урҭ
зегьы рҿаԥхьа иуду ауалԥшьа? Ауаа рыла. Џьоукы алкааны. Сахәаԥшуеит исахьақәа руак. Абар Владимир Ҳаразиа.
Аибашьҩы, ахаҵа гәымшәа. Уи иблақәа урхыԥшылар,
убасеиԥш иҟоу агәаӷ рхыубаалоит, иумҳәарц залшом, абри
иеиԥшу афырхацәа ыҟанаҵы, ишәарҭам Асовет тәыла ҳәа. Ахы
иқәшәеит. Дҭахоит иара ихаҭа. Иҟамлоз дҳәазаны ддәықәлар,
иԥсы аиқәырхара дашьҭалар. Ахаҵа дышгылоу дҭахароуп.
Ишыԥыруа иԥсыроуп ашьауардын. Даҽа ԥыҭҩык аӷацәа анихып иԥсадгьыл гәакьа. Аҵыхәтәантәи имч еизганы дҩагылан,
иршәуеит аҵыхәтәантәи агранат.
Аибашьра атематика иазку аҭыхымҭақәа акы, ҩба, хԥа…
Ирацәоуп урҭ.
– Уԥсҭазаара зегьы уи иазукыргьы, нҵәашьа змам темоуп.
Иугәаламшәои, Верешьчагин иҭыхымҭақәа реиҳараӡак аибашьроуп изызку. Сара сыблала избеит Реихстаг аилаҳара, уи
асовет бираҟ анахадыргылоз. Убриак мацарагьы акырынтә
иҭухыр ҟалоит, – иҳәеит асахьаҭыхҩы.
206

Уаҟа, маҷк иадамхаргьы, ауалԥшьа нагӡан. Иҟан аса­хьа­
ҭыхҩы дзыргәаҭеиуаз, иахьагьы уахагьы дзызхәыцуаз даҽа
темакгьы. Амцабз иаҩызаз аԥсуа револиуционер Е. А. Ешба
В. И. Ленин иҟны днеихьан. Авожд дуӡӡа идҵақәа наигӡахьан.
Ус рҳәоит адокументқәа. Ари ахҭыс иалаҽхәоит аԥсуа жәлар.
Гәахәара дула ҳрыԥхьоит адокументқәа. Аха ишԥаарԥштәу
убри ауаҩы иблала ибартә?. Шаҟа хьӡы змоу ус дуузеи авожд
дуӡӡа исахьа аҭыхра, аха шаҟагьы ицәгьоузеи! Ицон аҵхқәа,
амшқәа… Аескизқәа акымкәа, ҩбамкәа…
Уажәы асахьа «Ефрем Ешба В. И. Ленин иҟны» ҳана­
хәаԥшуа, иаҭахыхыз ари аҭыхра, авожд даланахаланы акы
иҳәоит, уи иуси иажәеи рынагӡара иазыхиоу аԥсуа револиуционер қәыԥш дӡырҩуеит, ажәак иеиҩиршәом ҳәа, иаармарианы
иаҳҳәар ҟалоит. Абраҟа акәхап иахьыҟоу аҟазара амаӡақәа
руак – иуадаҩу атема, иҵаулоу ахшыҩҵак, имарианы ҳарбара,
иласны ҳаҳәара. Асахьаҭыхҩы усеиԥш арҿиара дазкылсуеит,
акыр ихы аџьабаа анаирбалак, аԥышәа аниоулак ашьҭахь.
Еиҭах ауалԥшьахь ахынҳәра. Дахьиз аукраин дгьыли, дахьырааӡаз, дара дырҵеизшәа дахьрыдыркылаз аԥсуа
жәлари рҿаԥхьа идыз ауалԥшьа… Еиҭах иналукааша ауаа
рҭоурых, рбиографиа аҵара, аилкаара. Абас дшеимдоз, Алексеи имԥыхьашәеит Дырмит Гәлиа Украина дшыҟаз атәы зҳәоз
адокументқәа.
Украина дуӡӡоуп.Дабанеиқәеи? Еиликаарц ибарц ииҭахыз
абраҟа? Дырмит Гәлиа илитературатә рҵаҩцәа дыруаӡәкны
диԥхьаӡон Тарас Шевченко. Уи ипоезиа, исахьаҭыхра, ифилософиа, ижәлар рхақәиҭразы иқәԥара, ишынеибакәу зегьы
аԥсуа поет изааигәан, изгәакьан. Иажәеинраалақәа аԥсшәахь
еиҭаигақәахьаз ыҟан, иҵегьы еиҭеигарц игәы иҭан. Абар
адунеиаҿ еицырдыруа иажәеинраала «Ауасиаҭ ажәа».
Са санԥслакь шәара сыжәжы,
Адамра сҭаҵаны.
Сазан ҭбаа агәҭаны.
Са с-Украинаҿы,
Адә ду ԥшӡа ҭбаақәеи
Сара избауа, цқьа исаҳауа,
Иара абжьы шгауа.
(Еиҭ. Д. Гәлиа).

207

Иабыкәушь анышә дахьамадоу? Дгьыл иқәу ауаатәыҩса
зегьы рзыҳәан ихәарҭахартә, абасеиԥш иҟоу хәы змам амал
ду зҭынхаз апоет, гәаныла диеихырхәон, гәаныла диаҭабуан.
Иблала ибарц иҳаҭгәын, уаҟа шьыҵәрак ашәҭқәа ықәиҵарц
иҭахын.
Дырмит Гәлиа иԥшәма, иарӷьажәҩа Елена Андреи-иԥҳа
илгәалашәо илҳәоит:
– Ихы хтны акраамҭа дгылан Тарас ду иҳаҭгәынаҿ.
Дхәыҭхәыҭуа ажәақәак иҳәозшәа саҳаит. Анцәа диҳәоз
џьушьарын. Мамзаргьы ҭоубак иҭиуеит угәахәрын. Маҷк ихы
рҟәны, иҽыриашаны дгылан. Ашьҭахь сиазҵааит ухәыҭхәыҭуа
иуҳәоз закәыз ҳәа. Аҭак симҭеит. Аха ԥыҭрак ҵхьаны, сара уаҳа
сшимазҵаазгьы, иара ихала дааҟәымҵӡакәа дышизхәыцуаз
мҩашьо, иаалырҟьаны ус иҳәеит: «Иҳаҭгәынаҿ абас уангылалак, иара иажәеинраалақәа рыла, ихаҭа уаниацәажәалак, амч
ҿыц улалоит, иаҳа уӷәӷәахоит» ҳәа.
Дырмит Гәлиа ишьҭра дхылан, Тарас Шевченко анышә дахьамадоу Днепр ахықәан, Каневҟа дцеит асахьаҭыхҩы Алексеи Краиниуков. Абар аҳаҭгәын, абар уи аӡиас, абар Украина,
адгьыл каршәра…
Аескизқәа акымкәа, ҩбамкәа…
– Араҟагьы исзыԥшын уадаҩрак. Сара саннеиз шықәса
ҩажәа реиҳа ҵхьан Дырмит Иосиф-иԥа уаҟа даныҟаз аахыс.
Ари аамҭала акырӡа аиҭакрақәа ҟалеит. Тарас ду иҳаҭгәын
иахагылаз, аԥсуа жәлар рпоет зымҵан авенок шьҭеиҵаз,
абиуст ықәыргахьан. Уи аҭыԥан аукраин жәлар идыргылеит
абаҟа наӡааӡа, абаҟа ду. Еиҭах аԥшаара. Иқәыргаз абиуст музеик аҟны исыԥшааит, асахьаҭыхҩы далацәажәоит иҭыхымҭа
иарҿиашьахаз, уи аҭоурых. Сахәаԥшуеит ииԥшааз афактқәеи,
ибаҩхатәреи, ифантазиеи ирылҵыз.
Сара сҟазараҭҵааҩым. Аха уеизгьы-уеизгьы убиологзароума аҵла аԥшӡара убарц азыҳәан. Иаԥырхагам бзиа изубауа, изугәаԥхо узымҳәозар. Аус злоу, ухшыҩ акыр анаҳәозааит,
уцәанырра арбеиозааит, ублақәа аргәырӷьозааит узхәаԥшуа.
Ашәыгақәа иарбан ԥштәқәоу асахьаҭыхҩы ихы иаирхәазу, урҭ
шеинираалазу? Аӡәы игәаԥхоит шарԥазтәи ашәаԥшь, даҽаӡәы
хәылԥазтәи ашәаԥшь аԥштәы.
Тарас ду дыԥшуеит аӡиас Днепр ахь, уи анырцәҟа, ҳәаа
змам Украина акаршәрақәа рахь. Анышьақәа ирықәтәаны
џьоукы аӡиас ихуп. Аҳаҭгәын иқәу амармалташь ӷәы иа208

нуп апоет иуасиаҭ ажәақәа. Урҭ дрыԥхьом Дырмит Гәлиа.
Ҿырҳәала идыруеит:
Сара сыжәжы, нас шәа шәнагыл,
Ашьамҭлаҳәқәа нкашәыжь,
Нас ҳаӷацәа ршьала
Ицқьашәтә ахақәиҭра.
Саргьы ҭаацәара ду аҿы,
Ахақәиҭ ҭаацәа ҿыц аҿы,
Сышәхашәмыршҭын, сышәгәалашәала
Жәа хаа гәыҟаҵагала.
(Еиҭ. Д. Гәлиа).

Дгылоуп Дырмит Гәлиа илабҷашь хәыҷы инапы
ақәкны, ихы маҷк иааларҟәны. Аԥша асуеит. Ублала иубо
џьушьоит аԥша иасуа. Насҭха игылоуп уаҟатәи нхаҩцәақәак.
Урҭ рԥырхагам гәыла-ԥсыла еицәажәо ҩыџьа апоетцәа.
Аҩыџьагьы рмилаҭқәа реиҩызара иасимволуп.
Аԥсни Украинеи акыр ацәыргақәҵақәа ирыладырхәхьеит,
напҟазарала иҟаҵоу А. Краиниуков абри исахьаҭыхымҭа.
Уи иҳаракны ахә ршьахьеит аӡәырҩы асахьаҭыхыҩцәеи
аҟазараҭҵааҩцәеи. Уажәааигәа Украина иҭыҵит Тарас Шевченко изкыз ашәҟәы. Уаҟагьы аӡбахә бзианы иалацәажәоит
абри асахьа. Аха ахәшьара дуҵәҟьа арҭеит Тарас ду имузеи аусзуҩцәа. Урҭ асахьаҭыхҩы ашәҟәы изаарышьҭит дара
ираадирхәарц.
– Ируҭома? – снаиазҵааит.
– Сара исҭахыҵәҟьоу, Аԥсны иҟазароуп, – иҳәеит асахьаҭыхҩы.
Ҳанеиԥырҵуаз симазҵааит уажәы зҭыхра уаҿузеи,
планқәас иумозеи ҳәа. Исгәалашәеит ауалԥшьа азыҳәан
ииҳәаз ажәақәа. Уи здыруа аҟазара арҿиаҩы, ахаан иоуам
агәҭынчра. Еснагь имаҷишьалоит иҟаиҵахьоу.
Иҩны аансыжьит даҽа знык уахь анеира сеилаҳауа.
Гәдоуҭа шәнанагозар, уахь шәнымҩахыҵ шәаргьы. Дышә­
ԥылоит асас инеира еигәырӷьо, ихиҿы аагьежьны, ибла
ҭбаақәа қьиаӡа, ашәыгақәа зымпыҵататоу асахьаҭыхҩы. Уаҟа
шәара ишәԥылоит аԥшӡара. Уи аԥшӡара иазнарҳауеит шәара
шәыжәлари шәыԥсадгьыли рышҟа шәгәаҵа иҭоу абзиабара.
Абри акәхап иарбан ҟазаразаалак хықәкы хадас иамоугьы.
«Аԥсны ҟаԥшь», 1973

АԤСУА ЛИТЕРАТУРЕИ АҲӘААНЫРЦӘТӘИ
АԤХЬАҨЦӘЕИ
Есааира иазҳауеит, аҽарҭбаауеит аԥсуаа рдоуҳатә беиара ду – рлитература гәакьа. Уи аԥсуа ԥхьаҩцәа рымацара
ракәымкәа, асовет тәыла ахьынӡанаӡааӡо аԥхьаҩцәагьы еицырдыруа иҟалахьеит. Уаҩ дзеигәырӷьаша акоуп иара убас,
аԥсуа шәҟәы аҳәаанхыҵтәи аԥхьаҩцәа рахьгьы имаҷымкәа
инеиуа иахьалагаз. Абар уи зырҵабргуа факт ҿыцқәак.
Ажурнал «Иностраннаиа литература» (аномер 12, 1972)
акритикатә ҟәша ианнаҵеит асовет литература аиҭагаҩцәа
аӡәырҩы рыстатиақәа. Абраҟа иануп асовет шәҟәыҩҩцәа
рҩымҭақәа араб бызшәахь ирацәаны еиҭазгахьоу Ливантәи
ашәҟәыҩҩы Никола Тавиль истатиа. «Ауадаҩрақәа рыгәхьаа
мкыкәа, аус улатәуп» ҳәа хыс измоу. Астатиа аҟны уи
дааҭгыланы далацәажәоит асовет литература бзиа ишибо, араб жәлар ахақәиҭраз рықәԥараҿы Октиабртәи
асоциалисттә револиуциа иахылҵыз алитература цхыраагӡа
дуны ишырзыҟалаз. Никола Тавиль ихаҭа нбанҟәшәаҩыс аус
иуан атипографиаҿы. Иусура иҽахаршәаланы еиҭегон асовет шәҟәыҩҩцәа ражәабжьқәа. Убарҭ ирыбзоураны Никола
Тавиль бзиа ибо далагеит Асовет тәыла, асовет уаа. Раԥхьаӡа
иҭижьыз ашәҟәаҿы ианылеит аурыс шәҟәыҩҩцәа Н. Тионови К. Симонови, аерманы шәҟәыҩҩы В. Ананиани, аԥсуа
шәҟәыҩҩцәа М. Лакрбеи А. Лашәриеи рҩымҭақәа. Абас ала, уи
ибзоураны араб бызшәахь еиҭаргахьеит иналукааша ҳаԥсуа
шәҟәыҩҩцәа ҩыџьа ражәабжьқәа.
Шықәсқәак уажәаԥхьа Аԥснытәи ашәҟәыҩҩцәа реидгыла дсасны даҭан Даниатәи ашәҟәыҩҩы, акоммунист
Ханс Шерфит. Уи Аԥсныҟа дааит Асовет тәылаҿы акырџьара
данныҟәа ашьҭахь. Иԥсадгьылахь даныхынҳә Ханс Шерфит
иҩит «Шьыжь шәаԥшь атәылаҿы» ҳәа хыс иаҭаны, инеиҵыху
астатиа. Абри астатиаҟны уи бзиабара дула дахцәажәоит
Аԥсны. Абар, ииҩуа аҳәаанхыҵтәи асас:
«Ацаҟьақәа ҳрыбжьысны, амҩа уадаҩ ҳаныланы ҳцоит
Азанҭаҟа. Аиҩхаа ду наҟгьы-ааҟгьы иаҿагылоуп аҩнқәа. Араҟа
иаадрыхуеит аҭаҭын, аџьықәреи, ирааӡоит арахә. Амилаҭ
рацәа нхоит ари ақыҭаҿы.
Ақыҭа ҳалаԥшны игәаҳҭоит. Аколнхара ахантәаҩы аҩыза
Чакветаӡе дҳацуп, ақыҭа ҳирбоит. Уи дҳаҳәоит, ақырҭшәа
210

аамышьҭахь, аурысшәеи, абырзен бызшәеи, аҭырқәшәеи,
аԥсшәеи рыда уаҳа бызшәа ахьизымдыруа азыҳәан
даҭаҳамҵарц. Иахьеицәыхарақәоу, амҩақәа ахьыцәгьоуи,
насгьы милаҭла еиуеиԥшым ауаа рацәаҩны иахьынхо
аҟнытә, аколнхараҿы акультуратә ҩнқәа рацәаны ирызгылоуп, ирацәоуп иара убас ашколқәагьы. Аерманы школ аҟны
ақырҭшәа ддырҵоит аҩбатәи бызшәас иԥхьаӡаны, ақырҭуа
школқәа рҟны, рхатәы бызшәа аамышьҭахьгьы, аурысшәеи
аҳәаанхыҵтәи абызшәеи рҵоит ахәыҷқәа. Аҭӡы газеҭ «Авангард» ԥшь-бызшәак рыла иҭыҵуеит.
Азанҭа игылоуп хышәҩык зкуа атеатр. Аколнхара иалоуп 900-ҩык. Уи Ҵулукиӡе ихьӡ ахуп. Сара уи аколнхара ахьӡ
сххашҭуам, избан акәзар, ахәылԥаз, аколнхара аправлениа излаӡбаз ала, сара рколнхара саларҵеит. Абасала, сара
азанҭатәхеит.
Аԥсны аҟазаара азыҳәан мышкоуп исзынхаз.
Иацы ҳаҟан асахьақәа ргаллереиаҿы. Ҳара ҳнеины иаабеит иара убас ахәыҷқәа рсахьаҭыхратә школ.
Азанҭа ақыҭаҿтәи атеатр уаҳа алацәажәара аҭахха­
рымашь? Интересс иркрымашь даниатәи сара сколле­гацәа
Аԥснытәи ашәҟәыҩҩцәа реидгыла ишалоу 5-ҩык. (Араҟа Ҳанс
Шерфиг маҷк дҩашьеит, Аԥснытәи ашәҟәыҩҩцәа Реидгыла
иалоуп 55-ҩык – Џь.А.). Аха ашәҟәыҩҩцәа рҭагылазаашьа
уаҩ даналацәажәо, хымԥада иҳәароуп, аԥсуа шәҟәыҩҩцәа
ашәҟәыҩҩра рызҭаз Асовет мчра шакәу, Аԥсны – иналукааша ҿырԥшыгоуп. Ареволиуциа ҟалаанӡа аурыс ҳәынҭқарраҿы
рхатә шәҟәыҩҩра рымамызт 40 рҟынӡа милаҭ ҳәа иҩуеит
Шерфиг. Аҟәа дынхон асахьаҭыхҩы ԥҳәыс В.Д. Бубнова. Уи
лаҳәшьагьы ларгьы инеиԥынкыланы 30 шықәса Иапониа
иҟан, уаҟа инхон, аус руан. Токиотәи ауниверситет аҟны аурыс
бызшәеи алитературеи ддырҵон. Иаҳхысыз аԥхынра азыҳәан
ирҵаҩы ԥҳәыс бырг дибарц Иапониатәи дааит Икеда Кентаро.
Уи иапониатәи шәҟәыҩҩуп, еиҭагаҩуп. Еиҳарак иҽадцаланы
еиҭеигоит аурыс литература аклассикцәа рҩымҭақәа. Уахы­
ки-ҽнаки ракәын иара Аҟәа дахьынӡаҟаз. Иԥсадгьылахь
даныхынҳә Икеда Кентаро ажурнал «Литература Васеда»
ианиҵеит Аҟәеи Аԥсни ирыхҳәааны аочерк. Ҳаҭырқәҵарала,
бзиабарала дахцәажәеит аԥсуаа раҳҭны қалақь. Аочеркгьы
нацҵаны, ирҵаҩы илзааишьҭыз асалам шәҟәы аҟны уи иҳәоит
аиҭагара дшаҿу аԥсуа шәҟәыҩҩцәа ражәабжьқәа.
«Аԥсны ҟаԥшь», 1973

ЏЬОКОНДА
Москва, А. С. Пушкин ихьӡ зху аҟазара амузеи аҟны
уажәы ааигәа ицәыргақәҵан аамҭала Лувртәи (Франциа)
амузеи аҟнытә иааргаз Италиатәи асахьаҭыхҩы дуӡӡа Леонардо да Винчи иаԥҵамҭа адунеитә ҟазаратә гәлымҵәахқәа
ирыԥхьагылоу – «Џьоконда», мамзаргьы «Мона-Лиза». Адунеи
аҿы дгьыл маҿак ыҟам уи аӡбахә ахьазымдыруа. Убриазоуп
Москва ианаанага, избарц зҭаххазгьы рхыԥхьаӡара ҳәашьа
амамкәа изырацәахаз.
Абри арҿиамҭа хьыршәыгә Москва дцаны ишибаз
ҳаиҳәеит ашәҟәыҩҩы Џьума Аҳәба. Аредакциа иҳәеит
шәҟәыҩҩык иаҳасабала уи арҿиамҭа изнарҵысыз ахәыцрақәа
ртәы иҩразы.
Ашара акыр агуп. Ауаа жәпа ҳрывсны ҳнеиуеит. Иабаҟоу
рҵыхәа? Улаԥш зынаӡом. Ашьҭахьӡа игылоу иҟны ҳнеины
ҳнагылоит ҳаргьы. Ҳара иҳашьҭарххы, ауаа рхыԥхьаӡара
азҳара иаҿуп.
Сахьгылоу сгәы сҭахәыцуеит. Ихьанҭагәышьоуп абас­
ҟак аԥшра. Сахьаҩыра патреҭк сахәаԥшуеит ҳәа асҟак
сызгылагәышьом зҳәарагьы дубап. Аха ари аҩыза уара
уԥсҭазаараҿ иҟалоит зны заҵәык. Сгәыӷуазма уи асахьаҩыра
ахаҭаҵәҟьа (аоригинал) збап ҳәа?! Жәҩангәашәԥхьара
еимҟьаны избап ҳәа агәыӷра иаҩызан уи сара сзыҳәан. Дарбан нцәоу абасҟаҩык имҵаныҳәарц ауаа ззеизахьоу! Иарбан
ныхоу, иарбан саркьалу Џьоконда лаҟара амч зоухьоу! Мап,
иҟам адунеиаҿ аԥшӡара аҵкыс иааиуа даҽа мчык. Егьырҭ
аиааирақәа зегьы аамҭалатәи иааироуп. Хәышә шықәса
инарықәгәыӷуа аиааира го дааиуеит Џьоконда.
Ҩ-ажәак еихысҳәаалоит. Москва ҳанааи адырҩаҽныҵәҟьа
атеатр «Современник» ашҟа ҳцеит. Баша ҳцагәышьеит, аблеҭ
ҳаушам, ҳазнеишам, аха ҳнагәыдыԥшыларгьы ҳгәы абаап ҳәоуп
иаҳарак ҳашцаз. Атеатр ахыбра ҿыц ахь ииасит. Уаҟа сымнеицызт. Инықәырԥшшәа издыруан иахьыҟаз. Ҳанкыдыԥшылааакыдыԥшыло ҳашнеиуаз, абилеҭ мыцхә шәымоума ҳәа
ҳазҵаара иалагеит. Уажәшьҭа идырын, ҳзышьҭаз атеатр ара
ааигәа џьара ишыҟаз. Абилеҭ мыцхә умоума ҳәа иуазҵаауа
урывсны унеила. Кварталк егьаагымхо уаанаскьоны, атеатр
унадгылоит. Билеҭ мыцхә узынхамашь ҳәа иԥшны еснагь игылоуп уаҟа. Иреиӷьу мҩақәҵагоуп убри.
212

У. Гибсон иҩымҭа «Аҟәараҟәанҽа иақәтәоу ҩыџьа» цон
уи ауха. Самыԥхьацызт апиеса, исымбацызт аспектакльгьы. Имыцхәны иазынхаз аӡәы абилеҭқәа импыҵысԥаан,
насыԥ змоу ҳара ҳреиӷьны ҳхы ԥхьаӡо, атеатр ҳныҩналеит.
Сара срызхәыцуан билеҭ мыцхә шәзынхазар ҳәа иҵааԥшаауа игылаз ауаа. Дарбан гәаҵәажәпоу ателевизори акинои ираамҭахеит, атеатр ԥсуеит зҳәаз? Иԥсуеит иԥсыҽу
апиесақәа, иԥсуеит иҽеим аспектакльқәа. Аха сара агәра
згеит, ауаҩытәыҩса адоуҳатә беиара дазхьуанаҵы, атеатргьы
шыҟало…
Ҳазааигәахоит аихатә гәашә. Ҳазааигәахоит уи луада. Сгәеисра иацлоит. Шаҟа шықәса ҵуааз уи асахьаҩыра
аоригинал, блеихаҟәысрак иадамхаргьы, анахәаԥшра
сазхәыцуазижьҭеи. Ҩ-зҵаарак ракәын Париж ицаны иаауаз
рышҟа сара исымаӡаз: «Улыхәаԥшыма Џьоконда? Иубама
Парижтәи анцәа лан луахәама?» Абар сара сыблала избоит урҭ
руак. Анаџьалбеит, иарҿиауазеи ауаҩытәыҩса инапы, иҟазара,
ихшыҩ! Абарҭ ҳаиԥш иуааԥсны адгьыл иқәҵәҟьазмашь Леонардо да Винчи, Микеланџьело, Шекспир, Бетховен, Толстои,
Данте?! Ирҳәоит адунеиаҿ иҟамлац егьыҟам ҳәа. Ус анакәха,
уажәы иааҟало зегьы анкьаӡа зны иҟалахьан. Ус анакәха,
убарҭ реиԥш иҟоу ауаа еиҭах адгьыл иқәнагаларцу? Уиҵәҟьа
агәрагара уадаҩуп.
Адунеи зегьы аҟны аӡбахә рдыруеит уажәы уи ауада.
Ашәхымс ҳанхыҵит. Абар лара. Дҳахәаԥшуеит. Уажәы ушлы­
хәаԥшу аҵкыс, лара уара дышухәаԥшуоуп раԥхьа игәоуҭауа.
Дасу дахьгылоу иараӡәзаҵәык ишҟа дааԥшуа џьишьоит. Убла
иамариашаны угылар, ларгьы дышиашоу духәаԥшуеит. Маҷк
аганахь унаскьар, ларгьы уахь дхьаҳәуеит. Иуҭахызар, унаскьа
ауада акәакьахь. Уаҟагьы уара иухәаԥшуеит лыблақәа, аӡәгьы
шәгәы нсырхом лҳәарашәа. Уахьцалакгьы лылаԥш узхоуп.
Ауада ҩнырҭәааны игылоу аӡәаӡәала зегьы ирылшоит ирҳәар Џьоконда иараӡәзаҵәык иакәын дызхәаԥшуаз
ҳәа. Ирҳәо ахьеиқәымшәо даҽакаҟны ауп: дасу иара итәала
еиликаауеит уи лыԥшышьа, иарбан блаз дызлаихәаԥшуаз.
Лыци-лышәи еихымхкәа, аарла игәоуҭартә дԥышәарччома?
Ааи. Уҭылҵаарц лҭахушәа, угәаҵа дҭаԥшуа, лылаԥш маҷк
иргызмалны дааԥшуама? Ааи. Маҷк дҽырхықәымҵоума?
Сара саасҭа узакәызеи уара ҳәа уалҳәома? Иуалҳәома саргьы суаҩуп, ууаҩыз уаргьы, адгьыл иқәу аԥшӡарақәа уара
213

уреиӷьуп ҳәа? Ааи! Ааи! Угәы иаанаго зегьы рзыҳәан – ааи!
Урцәымшәан угәаанагарақәа. Рҳәарагьы уацәыԥхамшьан.
Ухаҭа угәы иаанагақәаз, лара лҿала иуалҳәазшәа, рыгәра га,
избанзар убарҭ зегьы рҳәоит уи лыблақәа, лқьышә ԥшӡақәа,
уамак иаум лыхәда ҵҟәашаара, ԥшӡарала уамаӡакгьы
иаҩцацәам лнацәкьарақәа. Убарҭ зегьы ирҳәоит адәахьтәи
лҭынчра, ҩнуҵҟала лгәеилыххара, лгәеибафара; убас
иуацәажәоит лыхцәқәа, лыцәҩыча. Уара угәаанагара бзиақәа
зегьы уцырҳәоит уи лганахьтә, лара лынасҭха иааԥшуа
аԥсабара. Ишԥаҟоу ажәҩан ахаҭагьы? Уаҳа акгьы сымбацзаргьы, анаџьалбеит, ажәҩангьы ма исымбаӡацыз? Исымбацзаарын. Уи илхыку ажәҩан, иккаӡа еилгам, еимаҳаны
ишәшьым, илашацәам, илашьцацәам. Изба акәым, исмаҳацызт
иҟоуп ҳәа ари еиԥш ажәҩан. Иналывакшәа, мҩахәасҭакгьы
ҵәиҵәиуа иаагоуп. Убри амҩа данызма абри аԥҳәыс? Анасыԥ
лыԥшаауазма? Доуҳатә мчума дызмырҭынчуаз? Гәнаҳарак
лыхьны, ахҿыхра дашьҭазма? Аԥшаара хыдароуп ҳәа
даатәама, мамзаргьы сзышьҭаз сыԥшааит, аха иаԥсамзаарын
уи аԥшаара лҳәоу? О, иҳаҳә ажәақәак, Мона Лиза! Иҳалҳәоит.
Иарбан роману уи иҳалҳәо зегьы зынӡалара.
Ушԥаҟалои раԥхьаӡа уи уанлыхәаԥшлакь? Мап, лара
уара данухәаԥшлак? Афы сысызшәа снелууааит иҳәап апоет.
Сгачамкит иҳәап асахьаҭыхҩы. Сҿаҳахеит иҳәап акомпозитор.
Акгьы сыздыруам сара. Амц шәсызжьом, сшыҟалаз ҳәа акгьы
сгәалашәом. Лыԥсы ҭаны џьара дызбахьаз џьысшьоит. Иаабациҳаҳац ԥҳәыск лакәушәа збеит. Издыруада, асахьаҭыхҩы
игениарақәа ируакзар абригьы. Уаҩы иимбац аԥҳәыс лсахьа
ҭихырц, уиала ҳара ҳлаирҟәырц иақәимкит уи.
Арҭқәа санрызхәыц, схи-сыԥси сақәиҭны саноулышьҭ ауп.
Адәылҵраз ашәхымс сынхыҵхьан, аха ашацаҳәа сышьҭахьҟа
сеиҭаахынҳәит. Даҽа знык, даҽа зны заҵәык сналыхәаԥшып…
Акгьы рымҳәеит илыкәшаны игылаз лыхьчаҩцәа. Сара сеиԥш
зшьара иқәлҟьахьоу егьаҩы рбахьан убри аҽны мацарагьы.
Лаԥшыла лпатреҭ аҭыхра салагеит. Акы аанмыжькәа, зегьы
рыххалароуп сыблақәа. Сҟамлац уажәаҟара урҭ сҭахны.
Анаџьалбеит, наӡаӡоумашь ари аиԥырҵра?! Схырхәахырхәо шьҭахьҟа-шьҭахьҟа снеиуеит. Сара схырхәон ажәала
214

еиҭаҳәашьа змам аԥшӡара аҿаԥхьа. Схырхәон ауаҩытәыҩса
ибаҩхатәра, идоуҳатә беиара, иуаҩра аҿаԥхьа. Суаҩԥсны адәы
сахьықәнагалаз даҽазнык сеигәырӷьо сҟазҵаз флоренциатәи
агении иҿаԥхьа схырхәон.
О, иҟамлааит адунеиаҿ ауаҩытәыҩса изыҳәан даҽа
хырхәарак!
«Аԥсны ҟаԥшь», 1974

ЖӘЛАРЫК РҾАХӘЫ
Шықәсык егьаагымхо ажурнал «Алашара» акьыԥхьра
иаҿын уажәы хазы шәҟәны иҭыҵыз Аԥсны жәлар рпоет Баграт Шьынқәба иҭоурыхтә роман «Ацынҵәарах». Аԥхьара уаналагалак ублақәа ааузаҟәыҭхаӡом. Хык уаԥхьар, анаҩстәи
ахаҿы иҟалозеишь ҳәа уҿынаухоит. Инагӡаны уаԥхьар уҭахуп,
арахь инҵәарҳәагьы ушәоит. Уаӷоу саӷоу иаҳааит, иуқәшәира
исықәшәира изыҟалааит сыжәларгьы саргьы иаҳзыҟалаз,
исҳәаз даҽа убри аҟара сҳәаргьы нҵәашьа амам суаз ажәа
(жәларык руаз руасиаҭ ажәа), шәарҭ ажәа шәасыршьит, шәгәы
ҭысшьааит иҳәарызшәа, ахш қәаб агәараҳәа еилазыршышаз
Зоурҟан Золак иажәа нагӡамкәа, иаалырҟьашәа даангылеит.
Ашәҟәыҩҩы иҟазарақәа ируакуп абригьы – иҵегьы иҳәандаз
шуҳәо, шьҭа шәара шәхаҭа шәхәыц ҳәа наҳәаны аангылара.
Иҳәамкәаны иаанхаз инацҵаны азхәыцра мариоуп.
Иԥеиԥшхарызеи жәлары рцынҵәарах? Уи еилкаауп. Ижәлар
реиԥш, адгьыл даныӡаауеит иаргьы. Ҳазыӡырҩып иҳаҳаз
ареквием. Ҳзыԥхьаз еиҭаҳҳәарцу? Даҽа убриаҟара еиҭа
иҩтәхоит. Убриаҟара игәлырҭәаауп ароман. Имыцхәу, абри
бжьасыжьыр иаԥырхагахарым ззуҳәаша махәҭа хәыҷык иадамхаргьы иагәыларсым. Алитератураҿ иҟагәышьоуп убри
еиԥш апарадокс. Ажәлар рытрагедиа алитература азыҳәан
имышхәабзазарахоит. Аибашьрақәа, аҳәынҭқаррақәа реил­
ҳара шаҟа ҩымҭа ссир ахҳәааузеи. Аубла жәлар рықәӡаара
иаҳнаҭеит «Ацынҵәарах». О, шаҟа деигәырӷьарыз ашәҟәыҩҩы
уи арыцҳарагьы ҟамлар, иара аҩрагьы иқәымшәар! Аха
215

уи атрагедиа ҟалеит Аԥсны ааҵраҿы. Абри аҩыза ароман иҩыр акәын ҷыдала аԥсуа шәҟәыҩҩы. Зыԥсы ҭаны
адунеи иқәу зегьы уалԥшьак-уалԥшьак рыдуп. Ажәларгьы
убасоуп. Аԥсуа жәлар уалԥшьаны ирыдын, дара шьаладала ирзааигәаз, адунеи ианыӡааз жәлар руасиаҭ ажәа
аҳәара. Дара рхаҭақәа, Зоурҟан Золак ишиҳәо еиԥш, адгьыл
убасҟак иацәыхьанҭахеит, шәаџьҳәаҩыкгьы дрыҭнымхеит.
Абраҟагьы аҭоурых рхыччеит аублаа рнапхгаҩцәа, рԥызацәа.
Урыстәыла адлара ԥсеиқәырхагоуп, шәабџьар шьҭашәҵа ҳәа
ирацәажәарц инеиз аԥсуаа рхаҭарнакцәа, ашәы рышәҵаны,
мыткәма ҳәарала ирԥылеит. Урыстәыла иадгылаз аԥсуаа раҳ,
ҳара ҳзыҳәан иԥсыз аӡәы уиҩызоуп, аублаа ҳкыкахш, уара
узааӡаз, ашьа алоуҭәеит ҳәа иарҳәеит. Еишьцәак ирҩызаз
ҩ-жәларык ирыбжьдаз ацҳа ԥҵәеит убри аҽны. Егьыҟалеит
аишьцәа анеицәыӡлак, ианеидымгылалак иҟалало. Аха
дырҩегьых иахьа шәаџьҳәаҩыс аублаа ирзыҟалаз даԥсуоуп.
Ажәа сахьарк азҟазацәа ираԥхьагылоу руаӡәк, акыр шықәса
инеиԥынкыланы, иаамҭа, идырра, ибаҩхатәра ду дара ирзикит.
Изакә
ҩымҭа
ссиру
ҳлитература
иаланагалаз,
литературатә теориала еиқәршәаны иақәнаго атерминқәа
азыԥшааны иахцәажәашт акритикцәа, алитератураҭҵааҩцәа.
Ҳара ҳазхаанугьы, ҳара ҳазхаанымгьы ԥхьаҟатәи абиԥарагьы,
ҳара иадаҳбалаз абзиарақәа инарыцҵаны иадырбалашт.
Усоуп ишыҟоу аҩымҭа бзиа. Ес ииуа абиԥара ҿыц ирыциуеит иаргьы. Ҳара уажәазы иаҳҳәап ажәа заҵәык, зеиӷьаҟам
ажәа, – агәырӷьаҿҳәаша. Агәырҩа ду еиԥш агәырӷьара дугьы
аиҭаҳәара уадаҩуп. Убри азыҳәан акәхап, агәырӷьаҿҳәаша
ажәа анырҳәо уамак зацрымҵо. Агәырӷьаҿҳәаша иаанагоит
еихаҳахеит ҳәа ахәышҭаара, ҿыц ихәжжаӡа иҩеибакит ҳәа
уаҟа еиқәыз амца. Аԥсуа жәлар ироуит даҽа доуҳатә баҟак.
Ҳмилаҭтә литература даҽа шьха ҳаракырак иҩхалеит. Шьарда шықәса ҵуан, абасеиԥш ицқьоу, абасҟак ажәлар рбызшәа
иазааигәоу ажәала иҩу, инеиҵыху ҩымҭак ҳара иаҳмоуижьҭеи.
«Ацынҵәарах» уаԥхьаны уаналгалак, угәырӷьоит аԥсшәа
ахьудыруа, излаҩу абызшәала уахьаԥхьо. Ари акырӡа
аҵанакуеит еиҳарак уажәы абызшәа аганахь ала, ихәанчоу,
мчыла аԥсышәала ирцәажәоу, ианеиҭаргалак ишыҟало ҳәа
216

заа иазхәыцны иаԥҵоу аҩымҭақәа ҳгәахы анԥырҵәахьоу
аамҭазы.
Ароман иалаԥсоуп аублаа ражәақәак. Иара убас
аҭырқәшәа аҟнытә ажәақәакгьы. Урҭ ҳәоуп аҭаҳмада имҳәар
ада ԥсыхәа ахьыҟамыз аҭыԥқәа рҟны. Амала, сгәанала, ихатәы
бызшәа аҟнытә иҵегьы ажәақәа алаиршәуазар цәгьамызт.
Дара аублаа рхатәы бызшәа «абза бзы» ҳәа, акәын ишашьҭаз.
Иаҳҳәап, ажәақәак наларшәуа, сыбза бзы сазхьаауеит ҳәа
неиҿыҵҟьалар ибзиаӡами? Урҭ ажәақәа здыруа, изаҳауа
уаҩԥсы дыҟагәышьам, аха сахьаркырала, ԥсихологиала иаҳа
ииашахон. Аӡәгьы имаҳауазаргьы, ууасиаҭ ажәа уҳәоит уан
лбызшәала. Хатәы бызшәак изаҩызан Заурҟан Золак аԥсшәа.
Аха егьа умҳәан, аубла жәақәа иҵегьы инеиҳаны имҳәалар
игәы иаурымызт. Абраҟа ихәарҭа дуун норвегиатәи аҵарауаҩ
Г. Фогт еиқәиршәаз аублаа ржәар. Иҟалап Заурҟан Золак
џьара-џьара даԥсуацәазар, иаԥсуа гәҭылсоу иаамышьҭахь
даҽаӡәы изымҳәаша ажәақәа, ажәаԥҟақәа, аиҿырԥшрақәа
алеиҵозар ицәажәара. Уи иаҳагьы даҳзааигәанатәуеит.
Иаҳагьы ирааигәаны иаҳнарбоит аублаа рҭахарала ҳара
ишаҳцәыӡыз зегь реиҳа иаҳзааигәаз жәларык.
О, шаҟа ирацәоузеи ароман иҳанаҳәақәо! Џьара
иҳацәажәоит иаахтны, даҽаџьара шәара шәазхәыц ҳәа
ҳхы ҳазыннажьуеит. Зегьраԥхьаӡа иргыланы, уи ҳгәаҿы
иазнарҳауеит Аԥсны ашҟа иҳамоу агәыблра. Аублаа
лықәццышәаа изгаз, рдаракәац ықәызхыз амца қьоуқьад иалагылан Аԥсынгьы, аха еибганы иалҵит. Иҟагәышьан зыԥсадгьыл
зҭиуаз аԥсуаагьы. Иахьеиӷьу ҳцоит ҳәа ажәлар рхьырԥшны
мҳаџьырра иргеит. Аха иҟан зыԥсадгьыл знапхыцқәа
аларԥаны изкызгьы. Урҭ роуп уи аԥсеиқәырхара зыбзоуроу.
Аублаа рԥеиԥш иԥеиԥшхоит зыԥсадгьыл нзыжьыз. Иашоуп,
аус руит адинхаҵара, аурыс ҳәынҭқар ир ршьаарҵәыратә еибашьра. Уаанӡа амшын нырцәынтә ирыжәлоз егьырҭ аӷацәа
рабашьрагьы рыдгьыл ҵәыӷьахьан. Аха егьа ус иҟазаргьы,
егьа хамышҭыхә ирықәшәазаргьы, аԥсадгьыл кажьны ақәҵра
риашашьа, рқьиашьа амам.
Жәларык адунеи ианыӡааит. Ҭыԥхьыӡқәаки, машәырла
ашәҟәы ианшәалаз ажәа кьоушәоуқәаки ракәымзар, ак217

гьы рыҭнымеит. Ароман аҟны аҭыԥ ӷәӷәақәа ируакуп, аублаа
аӡәырҩы еилатәаны, ашәаҳәара рҽахьазыркуа, рашәаҳәашьа
ахьеиқәымшәо аҭыԥ. Ашәа аԥсра – ажәлар ирыԥсроуп. Аублаа
рашәақәа, ражәабжьқәа, репосқәа, рлегендақәа, рлаф уҳәа,
доуҳатә беиарас ирымаз зегьы дара ирыцыԥсит. Аԥсрақәа зегьы иреицәоуп абри.
Даҽа проблема дук ықәгылоуп ароман аҟны. Иҟоуп
аԥсуа ажәа бзиак – абчараҳ ҳәа. Ашәарыцаҩцәа ргәыԥ
анапхгаҩы (аб ажьала ичо раҳ) ауп уи иаанаго. Ашәарыцареи
ашәарҭареи еицын. Абчараҳ изымдыруазар ашәарыцаҩцәа
ахьиго, хра ҭакнаҳарак, еибгала хынҳәыша ахьамамыз
абӷацымкыра иаҿеигалон. Абчараҳ бзиа ажәлар рашәа далан. Афырхаҵаратә жәабжьқәа ихырҳәаауан. Абас дыҟоуп
аԥсҭазараҿ ажәлар рнапхгаҩы, рԥыза. Аублаа ртрагедиа
аиҳараӡак зыхҟьаз рнапхгаҩцәа роуп. Урҭ рхатәы интересқәа
изырхымсит. Ҭоурыхла илашәхеит. Рыжәлар ԥхьатәи рԥеиԥш
рымбеит. Абраҟагьы аԥсуа ҭауади-аамсҭеи аӡәырҩы
ҳгәаланаршәоит ароман. Аӡәк илшоит арк рхы ҭигар. Аха
аӡәы Ҳаџьы Кьарантыхә иеиԥш зеиԥшу, илшозаап жәларык
ҭаирхаргьы.
Аублаа гәыла-ԥсыла имарҭаҭацәан. Рхы ақәрҵо
иԥсылманцәамызт. Уаҳа ԥсыхәа анырмоу, ҳаԥсы алаҳ­
зеиқәырхозар ҳәа инахьынҳалеит аҟароуп. Ақьырсианра усгьы рымԥан иҟамызт. Издыруада, аԥсуаа ҳаиԥш, ажәытәанӡа
иқьырсианцәаны, аҭырқәцәа ианрымпыҵархаланахыс иԥсыл­
манра рыдыркылашәа рузаргьы. Аха ақьырсиан динхаҵара
рыман ҳҳәартә, уахәамак иадамхаргьы ирыҭнымхеит. Ажәлар
еидызкыло ҳәа урҭ ирымаӡаз рныха Быҭҳа акәын. Зыԥсадгьыл
зцәыӡыз, ҳәарада, рныхагьы рцәыӡуан. Зашхәа иҭалаз иашәа
дара ирымҳәеит. Иухамышҭуа символ дууп, рныха аныр­
цәыӡ, аныха ирзаҩызаз Ҭаҳир дара рнапала дахьыршьуа.
Иҳанаҳәозеи абри? Ажәлар еидызкылашаз идеологиак рмоу­ит.
Ароман ахы инаркны аҵыхәанӡа (раԥхьаӡатәи
даҟьақәак алаҳамҵозар) гәаҟра уазуп иаҳәо. Иуаҳауа угәаҵа
шыҭнашьаауагьы, иџьоушьаша, угәы ԥнаҵәаӡом. Избанзар
ахҭысқәа убасҟак ирацәоуп, убасҟак ибзианы ашәыга ҿыцқәа
азиԥшаауеит ашәҟәыҩҩы. Заурҟан Золак иажәабжьҳәара
218

Аублаатәылан ашьхақәа рҟны иҵхәраауаз аӡыхьқәа
ирҩызаха иналагоит. Ицқьаӡа, адунеи иахьықәнагалаз
еигәырӷьо аҿыҩанахоит аӡыхь. Амшынахь инаскьацыԥхьаӡа,
аԥштәы еиҭазкыша, агьама бжьызхыша аҩарқәа алаҭәоит.
Аҵыхәтәан амшын иналаҭәаны, инықәӡаа ицоит. Аҭаҳмада
иажәабжьаҳәарагьы иаҳа-иаҳа ишьҭыҵуа иалагоит.
Иахьа уажәраанӡа ҳара иҳамамызт аҭоурыхтә роман.
Иажәеинраалоу ароман аԥҵараҿы дышуасхыршьаҭаҩу еиԥш
уажәшьҭа иаҳҳәар ҳалшоит Баграт Шьынқәба аҭоурыхтә
роман аҩрагьы дахацыркҩуп ҳәа. Иумдырырц залшом автор уи иҩразы ҵҩа рымамкәа ашәҟәқәеи адокументқәеи
дышрыԥхьаз, ибзиаӡаны иҽшазыҟаиҵаз. Аҳәынҭқар иаантәи
Урыстәыла, Қырҭтәыла, Аермантәыла, Ҭырқәтәыла уҳәа
акыр аҳәынҭқаррақәа рполитикатә ҭагылазаашьа имҵакәа,
адинхаҵара иамоу философиеи, ажәлар рыԥсҭазараҿ уи
иаҵанакуази еилимкаакәа дызлацәажәоз атрагедиа ҵаҵӷәыс,
мзызс иамаз изеилкаауамызт. Ароман аҭоурыхҩҩцәа
рзыҳәангьы ихәарҭа дуны иҟалеит.
Ахшгьы еиқәаҵәак хшәалоит, рҳәоит. Маҷк ҳгәы еихьнашьуеит (ашәҟәыҩҩы ус еиӷьуп, иаҳа ииашоуп ҳәа дазхәыцны
иҟаиҵазаргьы) аубла ҭаҳмада ижәлар руасиаҭ зеиҳәо,
абызшәадырҩы Шәарах Кәаӡба ицәажәара (ахьаҵрақәа
рҟны) сахьаркырала иахькәадоу. Аԥсуа ҵарауаҩ иаҵкыс,
аубла ҭаҳмада аԥсшәа иаҳа идыруеит, иаҳа бызшәа цқьала
дцәажәоит. Насгьы ҳзызхәыцша, Шәарах Кәаӡба аԥсуа
қыҭа иалҵыз уаҩуп. Акыр дҩеидасхьан аҵарахьы данцоз.
Шықәсқәак рыла абас ихәашьрымызт ихатәы бызшәа. Иашоуп, асахьаркыратә литератураҿы аперсонажцәа рцәажәашьа
шаҟа еиԥшым иаҳагьы еиӷьуп, аха урҭ рцәажәара сахьаркызароуп. Иҟалап, Шәарах иҳаиҳәақәогьы (ииҳәақәо зегьы,
шамахамзар, ишаадыруагьы) аҭаҳмада иеиҳәо иҟаҵазар
еиӷьызҭгьы. Ҳаргьы иҳаҳауан, даргьы еинарцәажәон.
Шәарах Кәаӡба – литературатә хырхәагоуп. Иаҭахха­
рызма уи ибиографиа убасҟак аҳәара? Ус еиԥш иҟоу аперсонаж зыԥсы ҭаны адәы иқәҵәҟьаз ауаҩы ибиографиа иаҳҭо
ҳаналагалак, дышхыҭҳәаау иаҳагьы иацәааԥшуеит. Аибашьрахь дҭахеит ҳәа иааркьаҿны иҳәазар еиӷьзар?
219

Асеиԥш иҟоу аҩымҭа ду иагқәоу иҵегьы сса-мыс­
сақәак ҟалашт. Аԥаҩқәа ҭырҭәааны инеиуа аӡиас џьара
иааӷӷарахаргьы, иаарласны еиҭа иҩыҭҭәаауеит, аӡыӷӷоуп
ахаан изыҵауламхо. Иҵегьы исахьаркындаз иҵегьы иҭыр­
ҭәаандаз ахьуҳәо аҭыԥқәа шыҟоугьы (абаҩхатәра ду
ианаҳмыжьуа рацәоуп, убри ауп иҟалаз), иаҳҳәар ҳалшоит
аԥсуа сахьаркыратә жәа аҟазара ҽыԥарак иԥеит ҳәа ароман
«Ацынҵәарах» иабзоураны.
Аԥсадгьыл абзиабара иазку ҩымҭак саԥхьандаз
угәахуазар, азежәтәи ашәышықәсеи аҩажәатәи ашәышықәса
раԥхьатәи ашықәсқәеи рзыҳәантәи аҭоурых уазҿлымҳазар,
аԥсуаа рымҳаџьырра зыхҟьаз ҭуҵаауазар, шаҟа иԥшӡоу
ахатәы бызшәа, уи закә мал дуу удырырц, доуҳала убеиахарц уҭахызар, уаԥхьа абри ароман. Уи гәыҭшьаагоуп,
ихшыҩрҵагоуп, игәазырҳагоуп. Абасеиԥш иҟоу атрагедиатә
ҩымҭа азыҳәаноуп Аристотель «катарсис» зиҳәаз. Доуҳала
уарыцқьоит атрагедиа. Бла ҿыцла уқәнарԥшуеит адунеи.
Изаҳауа рзыҳәан игәышьҭыхгоу симфониоуп аублаа
жәлар ирыхҳәааны адунеи иқәҩыз ареквием гәыҭшьаага.
«Аԥсны ҟаԥшь», 1975

МШАҼНЫ ДЫЗНЫЛАЗ АМҨА
Уи арҵаҩы жәларык дрылазаргьы, лныҟәашәала мацарагьы дрылҳкаауан. Сара исыздыруам лныҟәашәа ишазысҳәаша.
Дыццакцәомызт, аха мыцхәгьы ашьшьыҳәа дныҟәомызт.
Ауаҩы ишиоуа еиԥш ихатәы цәажәашьа, ихатәы бжьы, уи илымоуп, даҽа ԥҳәыск лныҟәашьа еиԥшым, лхатәы ныҟәашьа.
Есҽны ҩынтә, зны-зынлагьы хынтә дызнысуа амҩа, Аҭара
ақыҭа еиԥш иҟоу ақыҭа азыҳәангьы имҩа хароуп,имҩа уадаҩуп.
Агәаҩарақәа дырҭаланы дырҭысроуп, џьара аҳәынҵәара
дылсыроуп, џьара – ахаҳәра. Иҟоуп убасеиԥш иҟоу ауаа,
егьа гәеиҵахара дақәшәаны дыҟазаргьы, иқьышә аччаԥшь
ықәымкәа дцәажәаӡом. Иԥсҭазаара зегьы инагәылганы игоит убри аччаԥшь. Убасҵәҟьа зыҽны иаашьҭылхыз лныҟәашәа
мԥсахӡакәоуп дшааиуа уи арҵаҩгьы. Аныҟәашьа мацара
220

акәындаз, мышкы шьыбжьаанӡа илымԥсахыц, лқәыԥшразы
дызнылаз амҩа, илымԥсахыц зыҽны ишьҭылхыз лзанааҭ.
Иҟан иуадаҩыз аамҭақәа. Аибашьра анцоз уи анеилга иацааиуаз ашықәсқәа раан уҳәа, аԥсуа бызшәеи алитературеи
дырҵара уадаҩын. Иҟамызт, зынӡаск имаҷӡан арҵага шәҟәқәа.
Еиқәзыршәоз дҟаларгьы, рҭыжьра цәгьан. Арҵага шәҟәқәа
уаҩы ихы иқәикрын, иара ус, аԥсышәала иҩу асахьаркыратә
шәыҟәқәа рацәазҭгьы. Ажәакала, иахаану иргәалашәоит, аԥсуа
рҵаҩы игәы казышьша шьарда ирацәан. Лара данын «анцәа
илзишаз» амҩа, лара илыԥсахуамызт лныҟәашәа.
Исгәалашәоит, шықәсқәак ракәын иҵуаз аибашьра еилгеижьҭеи. Аԥсуа урокқәа маҷӡаны акәын ишҳауаз.
Ианҳамазгьы бжеиҳан, аурокқәа ҳҽырзыҟамҵакәа акәын
ҳашнеиуаз. Арҵага шәҟәқәа ҳамамызт. Аҽыкәаша зхымԥоз
чанаба бзиан уи ҳара ҳзыҳәан.
Ҳаиҳараҩык бзиа иаабоз иаҳлырҵоз амаҭәар акәмызт.
Бзиа даабон лара ҳарҵаҩы лхаҭа, Лидиа Еқәып-иԥҳа.
Лҭынчреи еснагь лқьышәқәа ирықәыз аччаԥшьи рымацара
ракәмызт уи зыбзоураз.
Лара лыда аԥсышәала аӡәгьы дахьҳмацәажәоз аҟнытә
лцәажәашьа мыцхәы иԥшӡаз џьысшьон сара усҟан, аха
саныҩеидас, иаалырҟьаны шықәсык иналагӡаны аԥсышәала
ахьхьаҳәа ицәажәоз арҵаҩцәа рыла ҳашкол анҭәгьы, иаабеит убарҭ зегьы раҵкьыс ирԥшӡаны аԥсышәала дышцәажәоз
лара.
Ишысҳәоз саҟәыҵит. Дааит ҽнак лыччаԥшь ԥаса аасҭа
иаҳагьы иԥшӡаханы. Изакә гәырӷьароузеи абри илымоу ҳәа
ҳшазхәыцуаз, лшәыра иааҭылгеит шәҟәқәак. Арҵага шәҟәқәа
ракәзаап ҳгәахәын, усҟакгьы ҳамеигәырӷьеит.
– Дырмит Гәлиа ишәҟәы ауп абри, – лҳәеит лыблақәа еихаччо.
Уажәы аԥсуа шәҟәы иаԥхьало иџьешьашт, уамас
иҟалазеи, Аԥсны жәлар рпоет ишәҟәы ҭыҵны иналгазар ҳәа.
Аха усҟан аамҭақәа ҽакын; Аԥсышәала шәҟәык рзыҳәаноуп,
зҽаԥсазтәыз арҵаҩы ҳәа ахьӡ лыхҵареи, аорден лыҭареи
уҳәа лџьабаа аҳәынҭқарра иҳаракны ахә зашьахьоу, аԥсуа
бызшәеи алитературеи дзырҵо Аԥснытәи ҳарҵаҩцәа дуқәа
ируаӡәку арҵаҩы Лидиа Еқәыԥ-иԥҳа Кәыҵниа.
«Аԥсны ҟаԥшь», 1976

АҞАЗАРАҚӘА РЕИЛАЗААРА
Уажәаабыкьа агазеҭ «Аԥсны ҟаԥшь» ианын «Адраматург,
арежиссиор, ахәаԥшҩы» ҳәа, рубрикас измаз Р. Ебжьноу истатиа «Ахәаԥшыҩцәа еснагь игәырӷьаларц…». Агазеҭ убри
астатиала иаԥшьнагеит Аҟәатәи аҳәынҭқарратә драматә
театр аспектакльқәа ирыгу-ирыбзоу рылацәажәара.
Агазеҭ ииашаны иҟанаҵеит атеатр иазкны, еимакыеиҿакык аҳасабала, аицәажәара ахьаԥшьнагаз. Алитературатә
критик қәыԥш, хәаԥшҩык иаҳасабала ииҩыз астатиа, уаҩ
дзырхәыцша, атеатр аусзуҩцәа агәаҽанызаара рызҭаша
ахшыҩҵакқәа агәылоуп. Даараӡа ирацәоуп атеатр иазкны
иҳәатәу, уаҩ дызлацәажәаша, аимак-аиҿак ҟазҵаша. Хазыхазы урылацәажәар ҟалоит, иаҳҳәап, адраматурги арежиссиори русуеицушьа, арежиссиор ихала апиеса аус шадиуло,
апиеса асценахь инеиаанӡа изнысуа амҩа, иихәмаруа ароль
артист ихала аус шадиуло, дшыԥшаауа, атеатртә бызшәа,
артистцәа ииашаны рцәажәара, рдикциа, аспектакль сахьаркырала аиқәыршәара, сезонк иаҵанакуа арепертуар аҟаҵара,
арежиссиор итеатри актиор итеатри зыхьӡу, аспектакль
ишахәаԥштәу, убригьы шҟазароу, ахәаԥшҩы иестетикатә гьама, уи иетика, аиҭагара аус ишырҿиаратә процессу, ԥсабарала
абаҩхатәра шаҭаху, ҩ-бызшәак рдырра мацара шазымхо уҳәа
убас иҵегьы.
Ианаамҭаз, насгьы азҵаарақәа ииашаны иқәыргыланы
иҩу Р. Ебжьноу истатиа агхақәа иреиуоуп убарҭ азҵаарақәа,
атемақәа рацәаны иахьицәеилахәаз. Акгьы нагӡаны,
ишьақәзырӷәӷәаша аргументқәа ааганы дахьзаламцәажәаз
зыхҟьазгьы убри ауп. Иқәыргылазҭгьы руак алкааны, нас убри
акәша-мыкәша аимак-аиҿак ҟаҵазҭгьы, иаҳа хәарҭара аиуан.
Аспектакль «Арбаӷь ҿнаҭаанӡа»
аԥсуа
сценаҿ
иқәзыргылаз арежиссиор егьырҭ арежиссиорцәа ирымҳәацыз
ҿыц имҳәеит ахьиҳәо, ахәаԥшыҩцәа макьаназ атеатртә
етика ишахәҭоу иазыҟаҵам ҳәа ахьиҩуа уҳәа, имоукыша, зықәшаҳаҭра уадаҩу ахшыҩҵакқәа шыҟоугьы, астатиа зҩыз атеатр дазгәыблҩымшәа деилкаатәым. Ииашоуп, сара сеиԥш, уигьы дтеатрҭҵааҩым, дтеатртә критикым.
222

Усеиԥш иҟоу аҟазацәа мышкызны ианыҟало, ҳтеатр аӡбахә
аҳәарагьы иаԥсамкәа, ахԥшьгаратә драмкружокқәа рҟынӡа
иаҳцәылаҟәыр ҟалоит. Атеатр иазгәыблҩым, уи иазкны
хшыҩҵакқәак иашамкәа изамхаҳәаз иакәӡам, уи алахьынҵа,
изыниалакгьы изынԥалакгьы, ақәҿиара аиургьы, иҵабгаргьы
зегьы изеиԥшны, харантәи дгыланы иааԥшуа иоуп.
Егьа ҳаҳаҭыр еибабаргьы, еиҩызарала пату еиқәаҳҵаргьы,
амилаҭтә театртә ҟазара иаҳа иҳаракны иҳаргылозар, иаахтны
иҳамҳәар ауам. Шықәсқәак уажәаԥхьа, администрациатә напхгареи арежиссиор хадеи аӡәы ианлыдыз, илԥырхагахақәоз
шыҟазгьы, реицбара шымариамызгьы, сара стәала, ҳтеатр
арежиссура иаҳа иӷәӷәан. Ҳазну аамҭазы арежиссуратә напхгара иалшо зегьы ҟанаҵом, рырҿиаратә ԥшаарақәа иҵегьы
еиӷьрымтәыр ҟалом уҳәартә иҟоуп Р. Ебжьноу истатиа
хшыҩҵак хадас иамоугьы абри ауп. Иаҳҳәаз дырҵабыргуеит
аҵыхәтәантәи аамҭазы иқәыргылоу аспектакльқәа.
Аспектакль анаҳҳәалак, арежиссиор ииԥшааз амизен­
сценақәа, адетальқәа, иагәылсны ицо ахҭыс (сквозное деиствие), иаахтны иқәыргылоуп уи инеиҳаны, инахыҳәҳәоны,
иаҵаҵәахны иагәылоу азҵаара (сверхзадача), артист
иҽеиҭакшьа (перевоплошьчение) уҳәа рымацара ракәӡам
ҳара ҳзызхәыцқәо. Урҭқәа зегьы аҭахуп, аӡахәа ԥашәда ԥсыхәа
шамам еиԥш, аха ишдыру еиԥш, аспектакль аҟазарақәа ирсинтезуп. Араҟа изаҳҳәо, ҳаԥсуа спектакльқәа рҟны зыда ԥсыхәа
ыҟам аҟазарақәа еицны, џьарак еицҭахысуа лассы-лассы
иахьаамбо азыҳәаноуп. Иаагап ҿырԥштәқәак. Аспектакль
«Ахәра ашәа» адекорациа, инеизакны иугозар, иманшәаланы,
ианаало иҟаҵоуп, аха ианымаалаӡо, монтажла еизгоу музыкала еиқәыршәоуп. Иҟамлеит акомпозитор иҟазара. Иалҵызеи?
Абду, ахәра зныз афырхаҵа изкны ашәа зыҩуаз арԥыс, ииҩуа
башоуп, баҩхатәра ҳәа аакгьы имагәышьам ҳәа ҳҳәо аҟынӡа
ихаҿсахьа лаҟәит. Даҽакуп иҟалаз аспектакль «Атрамваи
«Агәаҳәара» аҟны. Иахьналаго узақәшаҳаҭымхозаргьы, инеизакны музыкала хар амамкәа, иара ишанаалаша еиқәыршәоуп,
аха декорациала аиҿкаараҿы еиларҩашьахеит ҩ-хырхарҭак –
условност ҳәа изышьҭоуи ареалисттә хырхарҭеи.
Ҳаԥсуа литератураҿы ишьҭаханы иҟоу ажанрқәа
рацәоуп. Убарҭ раԥхьа игылоуп адраматургиа. Уи ахьеиҵо
223

арежиссиорцәа рымацара ирхароушәа, адраматургцәеи
дареи иахьынӡахәҭоу аусс ахьеицырымуа иахҟьошәа, зегьы дара рықәыжьра, ҳәарада, ииашам. Ҳадраматургиа
аԥсыҽреи, ҳаамҭа иақәнагахаша апиесақәа ахьыҟами роуп
адраматургиа аганахьала иҵегьы аус шадулатәызгьы апиеса «Ахәра ашәа» ақәыргылара зыхҟьаз. Апиеса иагқәоу
шыҟоугьы, аспектакльгьы угәы еихьызшьыша агхақәа шамоугьы, атеатр арепертуар изалоузеи уҳәартә иҟам. Уаҩ
дзызхәыцша ахаҿсахьақәа уԥылоит уаҟа. Иқәыргылоуп апроблема бзиақәа. Аҟазара дуҵәҟьа аҟынӡа изымҩеизаргьы,
апиеса зҩызгьы, иқәзыргылазгьы, рнапы шҟазоу уеизгьы
ианыԥшуеит, иагу рацәазаргьы, иахьахәҭақәамыз апиеса ахаҭа
иркьаҿқәазаргьы, алирикара маҷк иацәыӡзаргьы арежиссиор-апрофессионал ишықәиргылаз шудыруа еиԥш аспектакль
«Атрамваи «Агәаҳәара».
Еиҭасҳәахуеит, ҳаԥсуа драматургиа даараӡа ишьҭаханы
иҟоуп. Изыхҟьақәо рацәоуп. Убарҭ ируакуп уи ажанр мацара знапы алаку аӡәгьы дахьҳамам. Адраматург ҳәа дыхҭакны
иҳамоу Шь. Ҷкадуа, иаҳхаҳмыршҭлароуп дшыпрозаику, Шә.
Ԥачалиа инапы злаку аҟазарақәа иаҳагьы ирацәахеит, Н.
Ҭарԥҳа дпоетессоуп, Р. Џьопуа дактиоруп. Ажәакала, адраматургиа мацара аӡәгьы даҿым. Абас ишыҟоугьы, апиеса аԥсыҽра мацара акәӡам иагу, иаҳҳәап, аспектакль «Алоу
дгәаауеит». Араҟа иҟалеит аҟазара иаднамкылаӡо, уи аҳәаа
иахысуа анатурализм ашҟа ииасыз амизансценақәа. Сара избаз, исаҳаз роуп исҳәо. Иаҳҳәап, апиесаҿ ус иҟам ҳәа ҳгәы
ишаанагогьы, адраматург иҩӡазаргьы ус еиԥш иҟоу ажәақәа,
аремаркаҿ ианиҵаргьы абас ихәмарроуп ҳәа, арежиссиор иҳәароуп абарҭ ажәақәа уаргьы саргьы ҳдырԥхашьоит,
актиорцәа рҿы иаҭәам дҳарҳәоит, изырԥхашьаша дҳарҟаҵоит,
аҟазара ҳаҟәҵӡаргьы, аԥсуа ламысгьы иаҵанакуам ҳәа. Сара
зыӡбахә сымоу аҳәахьча ииҳәақәоуи, асценахь иааишьақәеи,
нас Шьараҭын иан илеиҳәақәо ажәақәеи, аԥҳәызбеи иареи
рыхәмарреи, ахәышәтәырҭахь данырготәи асценақәеи роуп.
Асахьаркыратә-литературатә ҩымҭа ахә шьалатәуп аҵара
бзиа змоу, згьама ҳараку аԥхьаҩ идкыланы. Убасҵәҟьа аспектакльгьы зеиԥшрахаз гәаҭалатәуп иазыҟарҵоу, зиестетикатә
гьама бзиоу, ааӡара змоу ахәаԥшҩы инаидшәаланы. Ашәҟәы
224

атиражрацәа уи ахаҭабзиара шаҳаҭра шазымуа еиԥш, азалаҿ
иго аччабжьи анапеинҟьареи аргументс иузаагом аспектакль
аҳаракреи алаҟәреи реилкааразы. Ҳаспектакльқәак уеизгьы-уеизгьы ахәаԥшҩы дҳарччароуп, уеизгьы-уеизгьы инапы
иеинҳарҟьароуп ҳәа иқәыргылоушәоуп сара ишызбо.
Ҳәарада, аспектакль азыҳәан ҷыдала амузыка рыҩлар
еиӷьуп акомпозиторцәа. Акы, уи аспектакль зыда ԥсыхәа
амам акомпонентқәа ируакуп, ҩбагьы, ҳарҭ аԥсышәала ателевизори акинои злаҳамам ала, аԥсуа сцена аԥсуа шәақәа
ирырҿиарҭахоит, апропаганда рзыҟаҵарҭахоит. Атеатр асцена аҟнытә ауп ажәлар ишрылаҵәаз «Аҳәынҭқар ҟьантази»
«Аҳақ ашәареи» рзыҳәан иҩу ашәақәа. Аспектакльқәа асцена иқәҵит, ашәақәа аанхеит. Аҵыхәтәантәи ашықәсқәа раан
иқәыргылоу аспектакльқәа рзыҳәан ус еиԥш ҳазҳәом.
Ҳашәҟәыҩҩцәа-классикцәа аӡәык-ҩыџьак рҩымҭақәа
рышҟа арежиссиорцәа хьаԥшыр, урҭ рпиесақәа ҳаамҭа
иазааигәатәны иқәдыргылар ҟалоит ҳәа ҳгәы ишаанагогьы,
алаԥшра маҷӡоуп аԥсуа пиесақәа арепертуар ралаҵараан.
Аха алаԥшра рацәоуп аиҭагараан. Арепертуар аҟаҵараан
даараӡа иазхәыцлатәуп артистцәа рганахьала атеатр мчыс иамоу, ахәаԥшҩы итемперамент, аамҭа иақәнагахаша. Сгәанала,
аԥсуа сцена иаҳа ианаалоит «Ишьаарҵәырахаз ачара» еиԥшу,
ахҭыс дуқәа злоу, атемперамент ӷәӷәа змоу, ахшыҩҵак егьа
иҵаулазаргьы, ахәаԥшҩы игәы змырҿыӷьуа, ишьа-ида иахькьысуа.
Аӡахәа хьыдҳаны ажьымжәа ҿаларц азыҳәан иаҭахуп
иԥсылоу адгьыл, зымахәҭа иахьынҳалаша аҵла, иаҭахуп
ианаамҭоу ақәа, ианаамҭоу амра. Аспектакль бзиахарц
азыҳәан рџьабааи рбаҩхатәреи еиларҵароуп арежиссиор,
асахьаҭыхҩы, акомпозитор, атеатр администрациатә напхгара, убарҭ инарыцлароуп ахатәы интересқәа раҵкыс атеатр
аинтересқәа иаҳа иҳаракны аргылара, ашьыцра еиқәаҵәа
акәымкәа, ашьыцра бзиа, нас иҟалоит зегьы цәҟьарак
реицҭахысра. Убри акәхоит изахьӡу культурала, доуҳала
аҳаракра. Убасҟан иаҳа лассы-ласс иҳаулоит апрофессионалтә
спектакльқәа.
Аԥсуаа иҳамоуп уаҩ далаҽхәартә, амилаҭ иргәадухартә
аспектакльқәа
ҟазҵаша
актиортә
ҟазаратә
мчқәа,
арежиссиортә баҩхатәра. Ус шакәу шаҳаҭра руеит «Ишьаар­
225

ҵәырахаз ачара» (арежиссиор Х. Џьопуа), «Ахра ашәа»,
«Дон Карлос», «Абна ашәа» (арежиссиор Н. Ешба), «МариОктиабр», «Абираҟ шкәакәақәа» (арежиссиор Д. Кәартаа),
«Алаԥшҵашәарақәа», «Аиҿахысра» (арежиссиор М. Мархолиа) уҳәа убас имаҷымкәа арежиссиортә ԥшаарақәеи
актиортә ҟазарақәеи ахьыҟоу аспектакльқәа.
Ҳтеатртә критикцәам ари аицәажәара, аимак-аиҿак хацзыркыз Р. Ебжьноугьы саргьы. Саӡәыкны гәахәас иҟасҵоит
сахьиашоуи сахьиашами аахтны иҳәаны, ацәажәара рхы ала­
дырхәыр атеатр азҟазацәа, акомпозиторцәа, асахьа­ҭы­хыҩцәа,
артистцәа, нас, ҳәарас иаҭахузеи, акьыԥхь аҟни аспектакль
бзиақәеи рыла ражәа рҳәароуп дара, атеатр зыда ԥсыхәа
амам арежиссиорцәа.
«Аԥсны ҟаԥшь», 1976

НЕФЕРТИТИ ЛХААН
Ауаҩԥсы ихаҿы аагара ицәыуадаҩхартә, ақәра дууп мсыраа рҟазара.Хәба-фба нызқь шықәса рхыҵуеит рархитектуратә
ргыламҭақәа, рыскульптуратә рҿиамҭақәа, ахаҳәтә ҭӡамцқәеи
ацаҟьақәеи ирну аҩырақәеи асахьанҵамҭақәеи. Аха, аус злоу,
рықәра асҟак иахьдуу, аамҭа иазымгакәа иахьеиқәхази мацара акәым.
Ҳарҭ, атом аиҟәырҷҷареи акосмос ашҟа аԥырреи ирхаану, аҩажәатәи ашәышықәса иахшаз, иџьаҳшьаша акы ҳарбара
даараӡа иуадаҩуп. Аха ауаҩытәыҩса ԥхьаҟа ицацыԥхьаӡа,
амра лашара иаҩызаха, иаҳагьы иазҳауеит, иаҳагьы ишьҭы­
ҵуеит Мсыраа рҟазара зыԥсоу. Урҭ арҿиамҭақәа иахьа уажә­
гьы удыршанхоит, удыргачамкуеит, дунеи ҿыцк узаадыртуеит.
Уаҩы ихаҿы аагара ицәыуадаҩхартә иҟоуп даҽакгьы. Урҭ
аскульптуратә, архитектуратә рҿиамҭақәа аԥҵоуп, аԥсабара
амчқәа, аԥсабаратә цәырҵрақәа рҿаԥхьа ауаҩы дымчыдоуп, амҵахырхәара аамышьҭахь уаҳа акгьы илшом ҳәа
иҟаз адинхаҵара аҳра анауаз аамҭақәа рзы. Акьыр хаҳәи,
асыпи, аҳаши ирылху ақьашанақәа, абаҟақәа, асфинксқәа
урыхәаԥшыр, иумбарц залшом адунеи аҿы иҟам даҽа мчык,
226

ауаҩытәыҩса имч аҵкыс еиҳау, аԥсабара иамшац даҽа ԥшӡа­
рак, ауаҩытәыҩса иаҵкыс иԥшӡоу ҳәа.
Ҳашықәсԥхьаӡара ҟалаанӡа, аԥшьбатәи азқьышықәса
анҵәамҭазы Нил аӡиас аԥшаҳәаҿы ашьақәгылара иалагеит, зеиԥш уаанӡа иҟамлацыз аҳәынҭқарра, аҿиара иалагеит ижәытәӡатәу ацивилизациақәа руак. Уи аҳәынҭқарра
иаҵанакуаз адгьылқәа ҳәаа рымамызт, ҳәаак амамызт алшарагьы.
Аибашьрақәа, аиааирақәа, ақәыларақәа, аҳәынҭқарра
аҩнуҵҟа иҟаз аиҟарамра, аҳратәра уҳәа, инарҵауланы
ҳагәылаԥшыртә ахаҳәқәа ирзынхеит аҩырақәа, еиқәхеит,
иҳашҳатәарахаз арҿиамҭақәа рҿы.
Убас аамҭа иазымгакәа, иахьа уажәгьы еиқәханы иҟоуп,
иаҳҳәап, Нил аӡиас иаҽԥынгылоу ацаҟьаҿы иҭыҿҿа иану
аҩырақәеи асахьақәеи. Уи аныҟаҵази иахьа уажәи ирыбжьысхьеит х-нызқьи хышә шықәса инареиҳаны. Ҭоурых
шәҟәык иуанаҳәаша аҟара уанаҳәоит. Иҭаԥҟаны рсахьақәа
ануп аҳи аҳкәажәи. Амра иамҵаныҳәоит. Иара, амра акәзар,
аҳи аҳкәажәи ирзаанашьҭуеит ашәахәа-напқәа. Икәымпылкәымпылӡа ашәахәа-напсаргәыҵақәа ирнуп аԥсҭазаара асимвол… Уи, анхара, адәы акәзаарын асимвол мсырҭа «аих» ҳәа
иашьҭан. Иааџьоушьартә аԥсуа жәа «анхара» угәаланаршәоит
Мысра ҳәынҭқарраны ианеиҿкааха,Фив акәын аҳҭнықалақьс иамаз. Ус иааиуан шәышықәсала. Аҳцәа рабиԥарақәа
рҽырыԥсахуан. Адинхаҵара акәын рхы-рыхшыҩаҿ аҳра зуаз.
Ирацәаҩын Мсыраа рынцәахәқәа Мсыраа зегьы аҳак дроуртә
ишеидҵамызгьы, зегьынџьара иҿион аҟазарақәа.
Маҷк ҳнашьклаԥшып убри аҿиара зыбзоураз, ҵаҵӷәыс иамаз. Еиҳарак аҿиара аиоуит архитектура. Уи убасҟак ишьҭыҵит,
убасҟак иҳаракхеит, дгьыл иқәнагалахьоу ауааԥсыра уаанӡа
зеиԥш рымбацыз, рхаҿгьы иахьынӡарзаамгацыз аҟынӡа.
Ауаҩы зынӡак дыԥсӡом, идунеи иԥсахуеит аҟароуп,
ицәеижь ԥсыргьы, игәы-иԥсы аанхоит ҳәа ирыԥхьаӡон
ажәытәтәи мсыраа. Здунеи зыԥсахыз, уахь дахьиасыз адунеи
ҿыц аҟынгьы иҭахуп анхара-анҵыра, ахыбра, ара даныҟаз
амаҵуцәа имазар, урҭ имазароуп уаҟагьы. Ус акәымкәа, ара
даныҟаз имаҵуҩыз, анарцәгьы дмаҵаҩхароуп ҳәа иԥхьаӡан.
227

Убри аҟнытә, иалкааз ауаа,еиҳарак аҳ ихаҭеи уи иҵанакуази
рзыҳәан аргылара иалагеит аҳаҭгәынқәа.
Аҳцәа рыԥсы шҭаз аҳаҭгәынқәа ҟарҵон. Аҳаҭгәын ргылара архитектура еиӷьхауа ишааиуаз, аамҭа амч зқәымхо
апирамидақәа рыргылара аҟынӡа ихалеит. Урҭ архитекторцәа
рахьтә иреиҳаӡаз аӡәы, Имхотеп, ихьӡ еиқәхеит аҭуорых
аҿы. Убри иоуп ахаҳә ԥшьаркцаны иԥҟаны, ицәны, мардуан
ҳасабла еиқәҵо, зыдунеи аамҭала изыԥсахыз аҳ ицәарҭа –
апирамидақәа рыргылара раԥхьаӡа иаԥшьызгаз.
Архитектура ҳаналацәажәо, уи знысхьоу жәытә-натә аахысгьы аҿиашьа мҩа ҳананыԥшыло, зегь раԥхьаӡагьы ҳхаҿы
иаауеит, урҭ, ауаҩытәыҩса инапы иарҿиахьоу, ажәытәӡатәи
аџьашьахә ссирқәа бжьба рыӡбахә анырҳәо, раԥхьа идыргыло мысратәи апирамидақәа, инапылаҟаҵароу ашьхақәа.
Агении Имхотеп ишыҟаиҵаз инықәныҟәаны иҟаҵоу
апирамидақәа иреиуоуп аҳ Хеопс ипирамида. Уи зегь реиҳа
еицырдыруеит. Аиԥш зеиԥшу инарылукааша акоуп. Иҳаракуп
иара 147 метра. Излеиқәу ахаҳә ԥшьаркцақәа ҩба-хԥа тонна
инадыркны, ҩажәижәаба тонна рҟынӡа ихьанҭоуп. Инагӡаны
аргылара азыҳәан рхы иадырхәеит ҩ-миллионки хышә
нызқьи хаҳәԥшьыркца. Ахаҳәқәа убасҟак еиҟараны, ииашаны ицәны еиқәуп, ахыцәхәыц узрыбжьамҵо, хаҳә ԥшьыркцак
ахьынҵәои егьи ахьалагои аилкаара уцәыуадаҩхартә.
Аҳ «даныцәалак» дахькҿарҵоз, апирамида (аҳаҭгәын)
аҩнуҵҟа узлаҩналоз азымҩанык зегьы гранит хаҳәла
иҟарҵеит. Адәахьы иакәдыршеит амра анақәԥхалакь иҟәашӡа
ицырцыруаз акьыр хаҳә.
Ҳәарада, аргылара ариаҟара зҭахыз, апирамидақәа
рыҟаҵара зылшоз, аҳцәа рымацара ракәын. Дара урҭгьы
зегь рымч ақәхомызт. Зықьҩыла атҟәацәеи атәцәеи аус рулар акәын акыр шықәса. Аҳ Хеопс иԥсы шҭаз ипирамида
аныҟаиҵа инаркны аҵкыс еиҳау дыргылартә еиԥш алшара
рмоуит мсыраа. Убасҟан акәхарын иаҳа ианасакьаҳәымҭаз,
реиҳа аӷәӷәамҭа ианҭагылаз рҳәынҭқарра. Уинахыс иаҳа-иаҳа
амчқәа каԥсон. Аҩнуҵҟатәи аибарххарақәа, аиҿагыларақәа
аҳәынҭқарра алшара дыркәадон. Иаҳа-иаҳа иӷәӷәахон
ирықәлоз адәахьтәи аӷацәа, агәларатәи аҳәынҭқаррақәа.
228

Абас ишааиуаз, ҳашықәсԥхьаӡара ҟалаанӡа, ажәохәтәи
ашәышықәса анҵәамҭазы, Мысратәи аҳәынҭқарра аҭагы­
ла­заашьа зынӡаск ибааԥсхеит. Аҩнуҵҟа иҽеимхеит. Аныха­
ԥааҩцәеи аҳцәеи аиӷарара рыбжьалеит. Аҳәынҭқарра аҩнуҵ­
ҟа ауаа ҩыџьараны рҽыршеит. Амчра зымпыҵазкыз, ауаа
лыԥшаахқәа, ираԥсышәаны иуҳәозар, унеишь-уааишь ҳәа
зарҳәоз, аныхаԥааҩцәа ирыдгылеит.Аҳәынҭқар иҵакыреи иареи ирыдгылоз, ирыцхраауа ҳәа ирымаз «немх» ҳәа изышьҭаз
(абраҟагьы аԥсуа жәа «анымха» даараӡа иугәаланаршәоит)
анымха-хымҵәацәеи, ҩныда-гәарада иҟази, аӷарцәеи ракәын.
Уаҩы иџьеишьаратәы иҟоуп ари, аха аҭоурых ус аҳәоит.
Анцәа ажәҩанаҿ дыҟоуп, адгьылаҿ нцәас иҟоу сара, уи
ихылҵшьҭра соуп, сараӡәк исҳәогьы ҟалароуп, изуагьы зегьы
бзиоуп ҳәа акәын усгьы аҳцәа шыҟаз, шәышықәсала ишааиуааз. Ҳәарада, ахархь уаа ргәы иахәомызт уи. Даргьы уаҩԥсыс
иршьаларц рҭахын.
Ацыхаӡы адамба иагәыдчыло мацара, иҭәны ианхыҵуа
еиԥш, аҳәынҭқарра аҩнуҵҟа маӡала аилашра иаҿыз аиӷарара,
иаахтны аиҿагыларахь ииасит, ҳашықәсԥхьаӡара ҟалаанӡа,
ажәиԥштәи ашәышықәса алагамҭазы, ҳәынҭқарс Аменхотеп
Аԥшьбатәи даныҟаз.
Аменхотеп («Амон игәы наӡоуп»)адинхаҵара еилажәгеит
ҳәа хҭынҟьас ириҭеит иаӷацәа. Аныхаԥааҩцәа рыхьӡ-рыԥша
ирцәарц, ажәлар рҿы апату ирықәыз хиҽырц, даалаган
анцәахәқәа зегьы аԥихит. Аҳҭны-қалақь нцәахәыс иамаз
Амон-Ра «дахиҳәеит». Атон («Амра агәы») аамышьҭахь уаҳа
нцәахәы дыҟам иҳәан, анцәахәқәа зегьы рыхьӡқәаҵәҟьагьы
аҳәара иаҟәихит, адинхаҵараҿы ареформаҵәҟьа ҟаиҵеит.
Ирацәаҩны анцәахәқәа рымҵаныҳәара иашьцылахьаз Мсыраа рзыҳәан ари еиԥш аиҭакра ҳаамҭазтәи ажәала
иуҳәозар, револиуциак иаҩызан.
Анцәахәқәа анырацәаз ажәытәрахь уаҳа хынҳәышьа
шыҟам, иҟаиҵаз аиҭакра аиааира аимыргар шимуа агәра
диргарц азыҳәан, анцәахәы Амон-Ра ицәа зхикаауаз аҳҭнықалақь Фив лкажьны, наӡаӡа далҵит далҵит Аменхотеп.
Ахаан уаҩԥсы дахьнымхацыз цәҳәырак ахь иааигеит иаҳҭынра. Аҳҭны-қалақь ҿыц хьӡысгьи иаиҭеит нцәахәыс
ишьҭихыз, дызхылҵшьҭроу ҳәа ииԥхьаӡоз Атон иахаршаланы,
Ахетатон («Атон ажәҩангәы») ҳәа.
229

Ажәытәтәи анцәахәқәа рымҵаныҳәара анаԥих, аны­
ҳәарҭақәагьы рышә аиркит.
Адинхаҵараҿы иҟалаз абри аиҭакра, ҳәарада, аиҭакра
ду ҟанаҵон аҟазараҿгьы. Раԥхьа иргыланы аныҳәарҭақәа
рархитектура даҽакала иԥсаххеит, анцәахә ҿыц инаалартә
иҟаҵатәхеит. Амра ашәахәа-напқәа аныҳәарҭа аҩнуҵҟа
иаанашьҭыртә иҟазар акәын. Убраҟа, ахыбра аҩнуҵҟа дгыланы, аԥсаҭатә ахәда ԥиҟон иара, адгьылаҿтәи анцәа, аҳ ихаҭа.
Аиҭакра дуқәа ҟалеит ауааԥсыра рсахьаҭыхшьеи
рбаҟақәа рыҟаҵашьеи рҟынгьы. Ауаҩы дызлаҟаз инац­
ҵаны, иаҳа деиӷьтәны даадырԥшуазҭгьы ԥаса, уажәы аса­
хьа­ҭыхыҩцәа, аскульпторцәа уа даадырԥшуа иалагеит игра­
қәагьы мӡакәа, дшааҟаҵәҟьаз, уимоу дшыҟаҵәҟьаз аҵкыс
маҷк деицәартәымашь уҳәо дахьаадырԥшуазгьы ыҟан.
Убас, маҷк еицакны, иҭаԥҟаны, ахаҳә иануп аҳ Ехнатон
ихаҭеи, иԥҳәыс, аҳкәажә Нефертитии рсахьақәа. Уихәаԥшыр,
иаамыцхәцәаны ихы-иҿы хәхәоуп, ихәда ҵәырмаԥсцәоуп,
иваҵарақәа ылыҳәҳәо, имгәацәа ҭысҳаԥӡа, ишьапқәа
фархь-фархьӡа ауп дшыҟоу. Амала исахьа ахьаанырҵаз
зегьынџьара еиԥшуп иҿыԥшылара. Иблақәа ҭшәоуп.
Иԥынҵа дууп. Иҿырҟьара ҭбааны, иқьышә маҷк иаахьаҽуп.
Ицлымҳәа кахәхәа иауп. Ииашаҵәҟьаны, уаҩ фархьк, мчыдак
шиакәузгьы, дымчымханы дубом. Агәра гаҵәҟьаны, еиҳа ииашоуп ҳәа иалихыз амҩа дшанымҵуа, зышьҭахьҟа ихьамҵуа,
агәаӷьра злоу аӡә иоуп уҳәоит, убас иҟоуп иҿыԥшылара, ихыиҿы ианыԥшуа агәамч.
Ауаҩы исахьа аарԥшышьеи, ибаҟа аҟаҵашьеи рҟынгьы
Ехнатон иҭахын иара иаанӡа ишыҟарҵоз еиԥшымхарц, уимоу, ԥасатәи аҟазара иаҿагыларц. Уаҟагьы даанымҿаасит
ари аҳ. Ихаҭа ихьӡгьы, иԥҳәыс, аҳкәажә лыхьӡгьы иԥсахит.
Усеиԥш аҟаҵара уамаӡа аҵанакуан. Дызхылҵшьҭроу анцәа
мап ицәикит ҳәа аанагон. Афараонқәа ихылҵит ҳәа усгьы
дыԥхьаӡан алра анцәахәы. Амон-Ра, Аменхотеп, хыхь ишаҳәаз
еиԥш, уи мап ицәикит. Амра анцәахәы Амон-Ра иакәым,
аха иара амра ахаҭа, Атон ауп аԥсҭазаара зшо, иара убри
ауп нцәахәысгьы иҳамо аниҳәа ихаҭагьы уаанӡа нцәахәыс
ииԥхьаӡоз Атон ихьӡ иахаршаланы Аменхотеп ихьӡызҭгьы,
230

уажәы иааиԥсахын, нцәа ҿыцс ишьҭихыз, Атон иахаршаланы,
Ехнатон («Атон алԥха змоу») ҳәа хьӡыс ишьҭихит. Иԥҳәыс Нефертити («Аԥшӡа дааит») зыхьӡыз аҳкәажәгьы, хьӡыс Нефернефру-Атон («Иԥшӡа ссируп Атон») ҳәа лыхьӡиҵеит.
Аҳҭны-қалақь аҟны иргылатәын ауахәамақәа, аханқәа,
аганҩны еиҵыхқәа, ахархь уаа рынхарҭақәа. Иргылатәын
аҳҭынра аҟазацәа аус ахьырулаша аҟазарҭақәа. Убарҭқәа
рзыҳәан, Мысра иахьаҵанакуаз зегьынџьара, аҳ Ехнатон
раԥхьаӡа далагеит архитекторцәа, аскульпторцәа, асахьа­
ҭыхыҩцәа реизгара.
Хыхь ишаҳҳәаз еиԥш, усҟан Мсыраа агәра ргон ауаҩы
ицәеижьы ауп иԥсуа акәымзар, ԥсра ақәӡам иԥсы ҳәа.
Убри аҟнытә, ԥсра зқәым аԥсы иԥсы, мышкызны, ари адунеи ахь ихынҳәырц анаҭаххалак, ԥсыс изхалаша цәеижьык
ырмазеитәын, мамзаргьы еиқәырхатәын раԥхьа иннажьыз.
Еиқәырханы иахьа уажәраанӡагьы иааӡеит, мышкызны рыԥсы
хынҳәны иааны ирхалоит ҳәа, агәра ганы иҟарҵаз амумиақәа.
Аха аԥсы хынҳәны ианаалак, иахалап, нас аԥсы ҭанаҵап ҳәа,
еиҳарак иҟарҵоз абаҟақәа, ақьашанақәа, даҽакала иуҳәозар,
аскульптурақәа ракәын. Иҟарҵон урҭ акьыр хаҳәи аҳаши
(амармалташь) ирылхны. Амҿгьы иалырхлон ауаҩы ицәаҳа.
Аҳаш ишалырхуаз ҳаназхәыцуа, иаҳгәаламшәар ауам аԥсуа
жәа «дҳашҳатәарахеит», ауаҩы дымԥсӡеит, дхаҳәхеит. Ус
дыҟоуп уажәазы. Мышкызны иԥсы хынҳәуеит.
Збаҟа ҟарҵоз ауаҩы ибаҟеи иареи зегьрыла еиԥшызар
акәын. Џьоукы рыԥсы шҭаз, даҽа џьоукы анԥслак, асабрада рҿырхуан ибаҟа аҟаҵара азыҳәан. Зқьашана ҟарҵоз
иеиԥшымхар, уажәшьҭан, иԥсы хынҳәны ианааилак, изхалаша,
изтәу ацәҩашьар ҟалон.
Ҳаамҭазтәи атермин ала иуҳәозар, аскульпторцәа
иаԥырҵон ареалисттә рҿиамҭақәа.
Иԥшра-исахьа аамышьҭахьгьы, урҭ иаадырԥшуан ауаҩы
ари адунеиаҿ дахьынӡаҟаз дызҿыз, асоциалтә еиҟарамраҿы
иарбан ҭыԥс иааникылоз. Аҳ иакәзар, адунеи зыԥсахыз,
нырцәы дахьнеиуагьы, имаҵ зушаз амаҵуцәа рқьашанақәа
ҟаҵаны ицҭарҵон апирамидаҿ.
Ехнатон аҳәынҭқарра дахагылан жәибжь шықәса. Идунеи аниԥсах ашьҭахьгьы, даҽа ҩбаҟа-хԥаҟа абиԥара аҳҭны
қалақьс ирыман Ахетатон. Аҵыхәтәан аиааира ргеит Ехнатон
231

иаӷацәа. Аҳҭны-қалақь акәым, баша қалақьынгьы иаанымхарцаз, иҟаӡамызшәа иҟәыбаса икарыжьит Ахетатон блахкыга, иԥырҽит абаҟақәа, архитектуратә ргыламҭақәа. Убас
ирызныҟәеит рыбла иабоз зегьы. Аха, насыԥла, ирацәоуп рыбла иамбартә, анышә иахьамадаз иабзоураны, акгьы рмыхькәа
еиқәхаз аҟазаратә рҿиамҭақәа.
1912 шықәса рзыҳәан анемец археолог Лиудвиг Борхардт археологиатә ԥшаарақәа мҩаԥигон Мысра. Уи иҟаиҵеит
аарԥшра дуӡӡа, аха ацәгьара дуӡӡагьы ҟаиҵеит мсыраа
рзыҳәан. Маӡала, иӷьычны Германиаҟа игеит иԥшаамҭақәа
иреиӷьыз Нефертити лыскульптурақәа ҩба.
Раԥхьа машәырла иаадырԥшит аскульпторцәа реиҳабы,
аскульптор хада Тутмес иҟазарҭа. Аслан абаҩ иалхыз хҩа
хәыҷык аҟны ианын: «Анцәа илԥха змоу аскульптор Тутмес»
ҳәа. Нцәас иԥхьаӡаз аҳ шиакәыз ҳаназхәыцлак, имарианы
еилаҳкаауеит, уи аҟаза изакә ҭыԥыз аҳҭынраҿы иааникылоз,
шаҟа пату иқәыз. Абаҟақәа иҟаиҵоз рмодельқәа ҵәахын уи
иҟазарҭаҿы.
Ҽнак, қьырса мза алагамҭазы, анышә зжуаз, иԥшаауаз
аусуцәа ианизҿырҭ, дласны днарыдыххылеит Борхардт.
Иаадырԥшыз закәыз данаахәаԥш адырреи аԥышәеи змаз археолог, дымҩашьахуа, иаармарианы идырит аҳ Ехнатон ибаҟа
шакәыз. Уи ҟаҵан акьыр хаҳә иалхны. Рыцҳарас иҟалаз ихыиҿы зегьы ԥыҽҽын. Аԥҽыхақәа еизгауа, еидырҷаблатәхеит.
Ахәҭақәа ахьырзымԥшааз, иҭаԥыҽҽны ус иаанхагәышьеит.
Уажәшьҭа абаҳақәа наҟ ишьҭаҵатәын. Аҳ иааигәа-сигәа
иҟалон иара изааигәаз ауаа рбаҟәақәагьы.
Ашьшьы-шьшьыҳәа, напхыцла анышә бӷьаҭуа рҿы­
нархеит.
Тутмес иҟазарҭа аҭӡамц азааигәараҵәҟьа, акьырмыт
ԥҽыха иацрыҵыз асаба ақәтата, скульптура хәыҷык анышә
иааҵырхит. Уи аҳкәажә Нефертити лбаҟа акәын. Насыԥла, акгьы змыхькәа, еибга-еизҩыда еиқәхеит. Аиԥш зеиԥшыз напы
иҟанамҵацыз, уи аҩыза арҿиамҭа бла иамбацызт, напы иамкыцызт.
Ари аскульптура зыԥшааз Борхардт, ианиԥшааз
ауха, амшынҵа иҩырц, ииԥшааз зеиԥшроу дахцәажәаны,
ақьааад ианиҵарц данынатәа, егьа дхәыцзаргьы, егьа
ажәа иԥшаазаргьы, зегьы шымчыдаз, ажәала ҳәашьа ша232

мамыз аниба, ақьаад ианиҵеит ҳәоу заҵәык: «Ахцәажәара
хықәкыдоуп – иахәаԥштәуп» ҳәа. Жәеиза шықәса анҵы
ашьҭахь уи археолог иԥшаарақәа рылҵшәа аниҩуазгьы, ари
ахшыҩҵак еиҭа иҳәахит.
Борхардт диашоуп. Изеиԥшроу, ишыҟаҵоу ажәала
ҳәашьа амам, зышәагаа ҩынҩажәа сантиметра заҵәык иҟоу
ари аскульптура. Угәазхара узлыхәаԥшуам аҳкәажә Нефертити. Лхаҿы ҟәымшәышәуп, лқьышәқәа уажәымзар-уажәы
аԥсыԥхара нарықәлоит уҳәап. Ииашаӡа иҟоуп лԥынҵа.
Лыблақәа маҷк иааҵакуп. Маҷк ихьанҭоуп лыблақәа. Аа-ҵла
иалхны иҟаҵан лыблақәа рыгәқәа. Абӷацымкыраҿынтә иаагаз
ахрусталь лызҭан блаҷыцс.
Еиқәхеит аскульптура злашәыз аԥштәқәагьы.
Абраҟа, Тутмес иҟазарҭаҿы, археолог иԥшааит аскуль­
птурақәа рацәаны. Урҭ зегьы раԥхьа идыргылоит, зышәагаа
хәыҷу, 19 сантиметра иҟоу, асып (песчаник) ҩежь иалху, Нефертити лыскульптуратә патреҭқәа даҽакгьы. Инагӡаны иҟаҵам
иара. Аха амра шәахәацк алагьы ишудыруа еиԥш, аскульптор
иҟазара шаҟа идууз, шаҟа дгенииз убоит иҟаҵоу алагьы. Збаҟа
ҟаиҵоз аҳкәажә, амра лыршанхоит ҳәа ззырҳәоз Нефертити,
лыԥсы изҭамҵеит амзар, уаҳа акгьы агымхеит. Ҳәарада, лара
дшыҟаҵәҟьаз инацҵаны, деиӷьтәны, иаҳагьы дырԥшӡаны
дааирԥшит аскульптор, аха, усҟантәи аҩырақәа изларҳәо
ала, Нефертити лхаҭагьы уаҩы ишимбац дыԥшӡазаарын.
«Ԥшӡарала иҭәу. Агәырӷьара аҳкәажәс иамоу. Аҽхәаԥхьыӡ
згым. Аблахкыга» ҳәа, –акәын ишлыхцәажәоз.
«Чистеишеи прелести
чистешии образец», –иҳәеит
инагӡаны изылгам Нефертити абри лыскульптуратә патреҭ
азыҳәан А. С. Пушкин. Урҭ, Тутмес иҟаҵамҭа ссирқәа ирыбзоураны, дара аныҟаҵаз, Ахетатон ҳҭны-қалақьс ианыҟаз, Ехнатон
аҳра аниуаз уҳәа рыӡбахә иалацәажәацыԥхьаӡа, аҳкәажә блахкыга рыбла дыхгыло мацара, убарҭ аамҭақәа зегьы неидкыланы, Нефертити лхаан ҳәа азырҳәо иалагеит. Лыхьӡгьы адунеи
ауаатәыҩса ржәар иалалеит инагӡоу аԥшӡареи, игәышьҭыхгоу
аҟәымшәышәреи, иҵаулоу ақьиареи ирсимволны.
Убасҟак иӷәӷәоуп гәыла иԥхоу, напы ҟаза дула иҟаҵоу
арҿиамҭа амч.
«Аԥсны аҟазара», 1979

АГӘЦАРАКРА ДУ АҬАКС
Зегьы ауаҩы изы, зегьы ауаҩы иаҳаҭыр азы… Ажәа
дуқәоуп абарҭ ажәақәа, иҵаулоуп рҵакы. Гуманизмла
иҭәуп. Аԥсҭазаараҿ рынагӡара усҵәҟьагьы имариам. Абри
иазықәԥоит ҳара ҳ-Коммунисттә партиа, убас шакәу дырҩегьых
ишьақәирӷәӷәеит Л. И. Брежнев СССР азанааҭеидгылақәа XVI
реизара ду аҟны иқәгылара. Аҭынчра бзиа избо, апрогрессивтә
уаажәлар рыҩнуҵҟа аиҩызара, аҳәынҭқаррақәа еибарххарала акәымкәа, гәреибагарала аизыҟазаашьа рыбжьазарц зҭаху
дарбанзаалак гәахәас иҟаҵаны дазымӡырҩырц залшомызт
уи ажәахә. Сара еиҳарак сазҿлымҳаны сазыӡырҩит ҳара
ҳаидеологиатә ӷацәа рзыҳәан иҳәоу ажәақәа. Ишдыру еиԥш,
анаукатә коммунизм, марксисттә-ленинтә ҵара иаӷацәоу, насгьы уи аԥырхагаразы иаарылшо зегьы ҟаҵо идәықәу рацәоуп.
Ҳара урҭ рнышәашьа ҳамам. Иҟарҵо апропаганда хәымга
ҳара иаҿаҳаргылоит ҳдунеихәаԥшышьа. Абри аус ԥшьа аҟны
иаҳуалу, иҳахәҭоу рацәаӡоуп ашәҟәыҩҩцәа. Ҳара ҳҩымҭақәа
ирыло афырхаҵа заԥхьаҟа аԥеиԥш бзиа змоу, зтәыла
иаԥшәмоу фырхаҵоуп.
Узҿу, унапы злаку, уԥсы зызҭоу аус жәлар ишырҭаху,
аҳәынҭқарра пату шақәнаҵо агәра анугалак, уус бзиа иаҳагьы
угәы ацԥыҳәо уҟалоит, иаҳагьы иумпыҵаманшәалахоит, убри
инаваргыланы, иаҳагьы ишьҭыҵуеит уара иуду аҭакԥхықәра.
Ашәҟәыҩҩы инапаҿы иҟоуп абџьарқәа иреиҳау – ажәа. Уи
абџьар ҳара иазаҳкуеит ҳаидеологиа ду ахьчара, иазаҳкуеит,
ауаҩы иуаҩра аҳаракра, ҳагьазықәԥоит ҳҽаԥсатәны ҳаԥыларц
аныҳәа дуӡӡа – Октиабртәи асоциалисттә револиуциа 60
шықәса ахыҵра.
«Аԥсны ҟаԥшь», 1977

234

АГӘЫЛА ИМЦА АԤХАРРА
Вильниус ақалақь салаланы снеиуан. Исзымдыруа
қалақьк аҟны саннеилак, хықәкык сымамкәа, сахьцо-сахьаауагьы цқьа исзымдырӡо, бзиа избоит схала ақалақь анаԥшаалаԥшра. Уажәадагьы саақәахьеит, аха саацыԥхьаӡа ҿыц
иаасыртуеит, уаанӡа исзаҵымдыраацыз ҿыцк аҵыздыраауеит
абри, Европа ақалақь ԥшӡақәа ируаку, литваа раҳҭны қалақь.
Ҭагалара аҽааҩнашахьан. Ахьшәашәара налалахьан,
амшын афҩы алшәшәо, Балтикантә иасуаз аԥша. Ақалақьи
аԥсабареи ракәым, аԥшаҵәҟьагьы зынӡаск даҽакалоуп ишасуа араҟа. Игәыԥсыршьагоуп, игәыраҳаҭгоуп.
Исгәалашәоит, ақыҭан, ҳгәылара Зақара Гәџьуа ҳәа уаҩы
заҵәык дынхон. Иҩны амца еиқәиҵаӡом, ахьҭа данаклак,
агәылара дцаны, иҽырԥханы даауеит ҳәа алаф илырхуан.
Убри алаф уажәы зынӡаск даҽакала сазхәыцуан. Амца
дарԥхарц азыҳәан мацара акәхарымызт уи агәылара дызцоз. Мҿқәак неиҿаижьыр, амца иаргьы еиқәиҵарын. Даҽа
ԥхарран уи агәылара дзышьҭаз. Аԥсҭазаара уадызхало,
иԥсеиқәырхагоу ируакуп убри – агәылара унеины, угәы-уԥсы
рԥханы ахынҳәра.
Абасшәақәа иҟаз гәҭахәыцрақәак срыланахаланы снеиуан. Иаакәыршаны ашәаԥыџьаԥ ахашьшьы, ашьапаҿы ишьац
ԥшқараха Пушкин ибаҟа ахьҭагылоу абаҳча хәыҷ снавсит.
Саԥхьаҵәҟьа рыҽҩышьҭырхит, зеиԥш ҳтәылаҿы има­
ҷу архитектуратә баҟақәа. Игәасҭахьеит, абаҟақәа изла­
џьоушьаша ируакуп урҭ рҽеиҭакра, уахынлеи ҽынлеи реиԥ­
шымра. Ари аныхабаа хымш уажә аԥхьа ианызбаз ҽынлан.
Амра ақәшуан. Еилаарцыруан. Усҟан еиԥш акәымкәа, уажәы
зынӡаск даҽа ԥштәхәык аман. Ажәҩан иаҳа иазааигәахазшәа,
аҳаракырагьы иацлеит. Ахәлара ааигәахацыԥхьаӡа, алашьцара шәацәымшәан ҳәа ауаа иранаҳәарц аҭахызшәа, иаҳа-иаҳа
аҽышьҭнахуан.
Аготика… Ари архитектуратә хырхарҭа раԥхьаӡа
ицәырҵит егьҿиеит Франциа аҳәаақәа ирхыҵит, ирылаҵәеит
Европа иреиӷьу аҳәынҭқаррақәа. Акырӡа ихьшәаны акәзаргьы,
ажәохәтәи ажәафтәи ашәышықәсақәа рзыҳәан Литванӡагьы
235

иааӡеит. Абар иахылҵызгьы – иреиӷьу аготикатә рҿиамҭа –
аԥсыцқьацәа Аннеи Бернардинскии рныхабаа.
Сныҩналоит, саадәылҵуеит, сгачамкны сахәаԥшуеит.
Сеиҭаҩналоит, сеиҭаадәылҵуеит. Сара Вильниус сынхозҭгьы,
мышкы
бжьасыжьуамызт
абри
«ахан
хьыҵәцара»
снахәамԥшыкәа. Уахәаԥш мыцхәы ухы-угәы анақәбзиоу, уи
иугәаланаршәап адунеи аҿы зегьы аамҭала ишыҟоу. Уахәаԥш
лымшарак уҭашәазар, ухы-угәы ақәмаҷны, ауаатәыҩса,
анцәа иумҳәан, аха гәыхшәарҭас ишьҭухзар. Уи ишьҭнахуеит
угәалаҟара, хәшәыс ирзыҟалоит ухы-ухшыҩ, угәы-уԥсы.
Адунеиаҿ исзеилымкаақәо ҵҩа рымамкәа иаурацәахым,
аха аҟазара амаӡақәа рахьтә исзеилымкаақәо иреиуоуп абри: избан, ауаатәыҩса рыԥсҭазаратә ҭагылазаашьа
аныуадаҩу, раамҭа анырцәыцәгьоу ианырцәыхьанҭоу, абаарра ашәҭ анылиаауа еиԥш, убасҟан излацәырҵуазеи ԥсра-ӡра
зқәым, азқьышықәсақәа ирхаанхаша аҟазаратә рҿиамҭақәа?!
Аҿырԥштәқәа ааҳгар ҳалшоит алитература, архитектура, аскульптура уҳәа аҟазара ахкқәа зегьы рҿынтә. Иҟалап,
ауаҩы аҵанӡа даннеилак, имч-илшара рҽыҩбатәны, идоуҳатә
мчы хышхыҵәаны ихозар ԥхьаҟа, ахара дарԥшуазар. Издыруада, иаауазар убас мацара ишьҭибахуа: ацәеижьы амчымхара ианақәшәалак, адоуҳа ҵыргәас иҟалауа, адоуҳа
анааԥсалак, ацәеижьы маакырас аҽыҟаҵауа. Исыздыруам арҭ
сыгәҭахәыцрақәа ахьынӡаиашоу, аха сыбла иабоит, ауаҩы
еснагь ԥхьаҟа иԥхьалаша, ауаҩытәыҩса илшара, ихы-ихшыҩ,
ифантазиа ҳәаак шамам изырбалаша, ауаҩы ауаатәыҩса
бзиа излеибалаша архитектуратә шедеврқәа руак. Ахала
исанаҳәоит аготика ахықәкы хада – шаҟа ауаҩы ихы-ихшыҩ
рхәаҽырц, шаҟа ауаҩы дладырҟәырц иаҿыз аҟара, аготика
иаҳагьы ԥхьаҟа, аҳаракырахь иԥхьон.
Литваа ишырҟазшьоу еиԥш, амаӡажәа еибырҳәошәоуп
амҩасыҩцәа шеицәажәо.
Ҭынчроуп. Аныхабаа иахәаԥшуаз ауаҩы, дшанханы данаанхалак, иԥырхагамхарц азыҳәан акәхап араҟа амашьынақәа
аиасра изаҟәырхыз лгәахәт. Исгәалашәон, абри, аԥсыцқьацәа
Аннеи Бернардинскии рыхьӡала ажәафтәи ашәышықәсазы
идыргылаз, ҟазаратә хырхарҭала аготика иаҵанакуа, абри,
236

Европатәи архитектуратә шедеврқәа рыӡбахә анырҳәо,
раԥхьа идыргылақәо ируаку акостиол дахәаԥшуа, Наполеон
ииҳәаз ажәақәа: «Исылшозҭгьы, снапсыргәыҵа иқәыргыла
иганы Париж агәҭа исыргылон» ҳәа. Абас иҳәеит аимператор
хамаԥагьа, аныхабаа изыргылаз ажәлар ираҭәамызшәа.
Ҩ-машьынак аарла еивысуа иҭшәоу, хаҳә цәиқәарала
ичаԥоу аулицала, аныхабаа аганахьшәа снавалеит, убра­
хьынтәи сахәаԥшырц.
Сылаԥш нақәшәеит хымш раԥхьа абра саныҟаз еиԥш,
уажәгьы иара убри аҭыԥ аҿыҵәҟьа ашәҭ ҿыцқәа шышьҭаз.
Аӡәы диасны дышцоз ицәкаҳаз џьысшьеит усҟан. Ҵаны,
сазымхәыцит акәымзар, амҩасыҩцәа урҭ ашәҭқәа ишрывсуаз, уи ахьышьҭаз ааигәа-сигәа ршьапы шыдмыргылоз ала, акы
ишазҳәаз уаҩы идырыртә иҟан.
Мҩасҩык сиазҵааит. Ҳаицәажәара иҽналаирхәт даҽаӡә­
гьы. Руаӡәк акы ицәыбжьахар, егьи инациҵон. Сахьазҵааз
ргәы иахәаны акәын ишырҳәоз. Урҭ ирҳәамҭаны исаҳаит,
аухаҵәҟьа сымшынҵа ианысҵеит, ԥсраҽнынӡа исхамышҭыша
ажәабжьк.
Наполоен ииҳәаз ажәақәа ирҭакын уи исаҳаз.
Аныхабаа иавгоу аулица аҿықә аҟныҵәҟьа, ашәҭқәа
ахьышьҭарҵо, иԥсырҭа ҟалеит акинооператор Иустинас. Уи
дышҭахаз абасоуп.
Аҟазара бзиа избоз уаҩын Иустинас. Адокументтә
фильмқәа ҭихуан. Зны иҭихыз афильм аҟны игәеиҭеит аныхабаа шҵысҵысуаз. Инапаҿы иикз акинокамера ҵысуаз
џьишьан, ҿыц еиҭаҭихит. Еиҭах, зны-зынла иааҵысҵысуан аныхабаа. Дазхәыцит. Акинокамера инапаҿы икымызт. Амашьына иақәгыламызт. Изықәиргылоз адгьылаҿ иарсны иҭихуан.
Зегьакакәын аекран аҟны, ҭынч ишнеиуа, иаалырҟьаны
иааҵысҵысуан аныхабаа.
Аныхабаа акәша-мыкәша амашьынақәа анымҩамсуаз
инақәыршәаны иҭихит.
Игәеиҭеит.
Изаҟаразаалак ҵысра амамызт.
Иустинас идырит иҟалаз. Аныхабаа инадырххыланы иавсуеит аулица. Аидарамҩангага машьынак ииасыцыԥхьаӡа,
237

аныхабаа ҵысуазаап. Уи аҵысҵысра убасҟак ишәарҭан,
шықәсқәак анааҵлак, ишьшьар, еилаҳар ҟалон аныхабаа.
Иустинас иибаз, еиликааз ашәҟәы ианҵаны аиҳабыра
рахь ишьҭит.
Агәра рымгеит. Убасҟан иӡбеит ҷыдала аныхабаа иазкны
акино ҭихырц. Акамера иманы аныхабаа иавагылоу аҩны ахыб
дықәлеит. Иҭихуан аулица анҭацәыз. Ианиҵон ашьҭыбжьқәа.
Акино аҭыхра дшаҿыз, иразҟыдара, ахыб дҩықәыҵәраан,
дҭахеит. Дкаҳаит абраҟа, ашәҭқәа ахьышьҭарҵо аҭыԥ
аҿыҵәҟьа. Икамера иҭаз аплионка аус адырулеит иҩызцәа.
Иҭыхны иҟаз аадырԥшит. Аекран аҟны иахәаԥшызар, абар
аџьашьахә. Ааигәара машьына анмиасуа, аныхабаа ҵысӡом,
иҭынчӡа игылоуп. Ашьҭыбжь оумагаха, аидарагага машьынак
шаавалалак, аҵысҵысра иналагоит.
Аинтеллигенциа ирылаҩит, иахәаԥшын иҟаз рбеит.
Аиҳабырагьы рыхшыҩ азырмышьҭыр амуит. Акинооператор
ииҳәаз шиашаз иԥсрала ишьақәирӷәӷәеит. Уи иԥсы ахҭынҵаны
еиқәирхеит аматериалтә культура абаҟа ссир. Акинооператор
иԥсы аҿаԥхьа шәашьа змам ауалԥшьа рықәны ирыԥхьаӡоит
литваа. Инышәынҭраҿ ибаҟа дыргылеит. Араҟа, дахькаҳаз
аҭыԥ аҟны, ашәҭқәа шьҭарҵоит.
Даараӡа уаҩ дзырхәыцша ажәабжьын исаҳаз. Акинооператор иҭахашьа мацара акәмызт игәышьҭыхгаз. Иреихырхәаны
иҭабуп ҳәа роуҳәартә иҟоуп ихы зқәиҵаз зыԥсоу дырны, ихьӡ
камыршәкәа иаазго ажәлар.
Исгәалашәон аныхабаа аԥшӡара даргачамкны Наполеон
ииҳәаз ажәақәа. Акиноҭыхҩы Иустинас иҭахарала аимператор иеиҳәеит аныхабаа иахьахәҭаҵәҟьоу игылоуп, изыхәҭоу
ажәлар иртәуп, иаҭахханы иҟалозар, ахьчаразгьы ҳхы-ҳаԥсы
ҳаигӡом ҳәа. Уи ифырхаҵара, зыԥсадгьыл зхы ақәызҵаз,
аибашьҩы ифырхаҵара иаҩызан сара сзыҳәан. Убри ансаҳа
инаркны, даҽакалагьы сазхәыцуа, сзадымҵуа сахәаԥшуан
литваа-ргенира иашьанаха игылоу архитектуратә шедевр.
Исгәалашәон, ахьҭа данаклак, агәылара дцаны иҽырԥханы
даауеит ҳәа ҳгәылак изырҳәалоз.
«Аԥсны аҟазара», 1982

АБРЫСКЬЫЛ «ДАХЬИЗ» АҨНАҾЫ
Аурыс сахьаҭыхҩы, аҵарауаҩ Владимир Сергеи-иԥа
Ориолкин изкны абри астатиа зҩит 1967 шықәсазы, иара
убасҟан «Аԥсны ҟаԥшь» ианын. Иркьыԥхьит ибжамҽамны,
иркьаҿӡаны. Астатиа сдырҩит схызхых фактқәак. Аԥсны имиз,
Аԥсны иамааӡаз ауаҩ Аԥсныҟа дааны, аԥсуа жәлар рдоуҳатә
рҿиамҭа ихатәык еиԥш бзиа ибеит. Уи аӡыргара далагеит,
аԥсуаа рҭоурых иреиӷьу аԥсуа ҵарауаҩык иаҟара иҭиҵааит.
Убарҭ рыдагьы, убас иҟаз ирҿиамҭақәак збеит, усҟантәи
аамҭазы даҽа сахьаҭыхҩык иҿы исымбацызт. Абарҭ афактқәа
рыла ишьақәгылан астатиа. Аха аиҳарак амхын. Хрушьчов
ихаан иааԥсасииз аҳауа, еиҭах аҵааршәхара иаҿын. Сталинизм аҽырӷәӷәара иаҿын «аихатә» ашәқәа зҿаз акабинетқәа
рҿы, ацензураҿы. Астатиа уажәы ишьақәсыргылеит. Изызку ауаҩ иаҳаҭыраз, насгьы аамҭа адокументк аҳасабалагьы,
ихарҭәааны акьыԥхьра иаԥсаны исыԥхьаӡоит.
Аԥснытәи асахьаҭыхҩцәа ааԥынтәи рцәыргақәҵа аныҟаз
акәын. Азал ҭбаа-ҭыцә сшааҩналаз, сылаԥш сзаҟәымҭхауа,
сахьак инадхалеит. Гәыла-ԥсыла исызгәакьоу акы анызбаалеит уи. Ҳәагәыжьла дҿаҳәаны, хараӡа днаскьага аҳаԥы
дҭаҿаҳәоуп Абрыскьыл. Амацәыс ҵырҵыруа ахышә илаҷҷоит,
адгьыл ырхыџхыџуа идыдуазар акәхап. Иԥшышьа иуанаҳәоит:
иҭынчрам аҳаԥы анҭыҵ, ҭыраси маҭи рдаракәац ықәихырц
дахьашьҭаз, анцәа диеихырхәошәа аанамгарц, аӡахәа бжьанда ихы ларҟәны дахьыҵымсуаз иԥсадгьыл хазынаҿы. Иҟалоит,
рхәыцра, рықәԥара иасимволу ауаҩы-алегенда ахақәиҭра
ирҭарц ацәашьқәа аркны аҳаԥы иҭаланы иаауазар жәлар
рхаҭарнакцәа. Абарҭқәа ирыҵаркуа шмаҷымгьы, асахьаҿ
ихаданы сара избаз даҽакуп. Аҳаԥы дҭаҿаҳәоуп Абрыскьыл –
ауаҩы. Ишьҭахьҟа лашьцароуп. Гәаӷла иҭәу иблақәа иуарҳәоит
игәышԥы иакәршоу азынџьыр ишазҿамҳәаз ахақәиҭраз уи
иқәԥара. Зжьыҵәырқәа ҭыҵны ицауа инапы ӷәӷәақәа рыла
абар-абар егьигым дызлаҿаҳәоу ац еиҿижәарц. Уанихәаԥшуа
угәы иаанагоит: «Ишԥаҿаҳәаз, анаџьалбеит, ажәлар рхәыцра,
рыхшыҩ!» Абас дыршеит уи аԥсуаа, убасҵәҟьа «дагьибеит»
асахьаҭыхҩы. Снахәаԥшуеит иҭызхыз ижәла: Вл. Ориолкин.
Абас еиԥш аԥсуаа ҳҭоурых, ҳагәҭыха, ҳмифологиа здыруа
ауаҩы дызусҭхарыдашь?
239

Инхарҭас ҳәа еилыскааз адрес қьаад бӷьыцк инанысҵеит.
Кьалашәыр шыҟоу ахы рханы ицоит сызҭатәоу амашьына. Ақәа
кыдхаҽа илеиуеит. Уи еиҳагьы еиӷьуп. Асахьаҭыхҩы иҩны дубарц уҭахызар, амш аныцәгьоу уиҭаа рҳәоит. Сазхәыцуеит
амҩа сахьықәу. Уада ҭбааҭыцәк дыҩнатәоуп. Аҭӡамцқәа рыбжак ԥенџьырхап. Аҩны ахыб азбжак, иҟалап, исаркьатәызар.
Убасоуп асахьаҭыхҩцәа рлабораториақәа шыҟоу. Иара ипалитра иаԥхьа иргыланы, иқыцә аффаҳәа аус аруа дадгылоуп. Аҭӡамцқәа рҿы икыдуп, икыдгылоуп, асаара ишьҭоуп
иҭыхымҭақәа.
Амшын зыҽхырҟәыҟәла игылаз аҩны лаҟә даадәылҵит
аԥсуа ҽҟаза иеиԥш, иӡара еиҩыҳаҳа, иааигны хаҵак.
– Бзиала уаабеит! – иҳәеит аԥсышәала.
– Бзиа жәбааит… исҭахыз аҩнаҭа сақәымшәазар ҟалап…
– Зыхьӡ шәазҵааз сара соуп, – ҿааиҭит иара.
– Шәаԥсуоума?
– Мап.
– Аԥсышәала шәанцәажәа…
– Маҷк сҵеит. Уаԥсыуамкәан аԥсшәа удыруазар ҟамлои!..
–Сахәаԥшуан шәҭыхымҭаа «Абрыскьыл иԥиххаауеит
ишьамҭлаҳә­қәа!» Убриаҟара исгәаԥхеит, исыздыруам иш­
шәас­­ҳәара! Саҭашәымҵан шәахьеиласырхаз! Иахәҭан заа
иаасыцҳар…– сҳәеит сара.
– Судукылартә аамҭа умоума ҳәа?.. Ус зныкыр сасра
днеихьоума аԥсуа?! Аусқәа зегьы раҵкьыс дхадаӡами асас?
–иҳәеит аԥшәма дԥышәарччо.
– Владимир Сергеи-иԥа, убри шәҭыхымҭа аҟынгьы
еиҳарак иџьасшьоз абыржәы ишәҳәаз ишьақәнарӷәӷәеит.
Саҭамыз, аха иабажәдыруеи шәара абриаҟара аԥсуаа рҭоурых,
ҳқьабзқәа, ҳҵас?
…Ҳныҩналеит
исаркьаԥсараха,
асахьақәа
ҭәны
иҩнагылоуп ҳәа сзызхәыцуаз ирҿиаратә лабораториа.
Сгәаанагара џьара акала иагьазааигәамхеит ҳзыҩналаз ауада.
Аԥшь-ҭӡамцкгьы еивҵарыԥхаа шәҟәыла иҭәуп. Аԥенџьырқәа
рҿы, асқамқәа, уназхәаԥшлакгьы ирықәу шәыҟәқәоуп.
Аҩырҭатә стол еиқәырчаҟәа ақьаадқәа ықәуп, бжак ҩуп,
бжак цқьоуп, зцәа зыхҩежьаахахьоу, иажәӡахьоу ашәҟәқәа,
ақьаадқәа ргәылаҵа-ргәылаҵаны, астол акьыԥшьаҿ иқәуп.
Ҷыдала иҟаҵоу алаандаҿ иқәгылоуп ачаҟәа, аҿа, ахмаҷыр,
240

аҟәџьалқәа, анышәаԥшьтә џьамқәа. Зегьы улаԥш абарыхьӡои!..
– Азин усҭоит иуҭаху аанкылан ахәаԥшра, – иҳәеит
аԥшәма сыблақәа ҭырхаха сыԥшышьа аниба.
– Ари закә ҟәџьалузеи?
– Уажәааигәа ҳаԥшьарӡҩык иҟаиҵеит, уамак ахыҵуам,
зқьи фышә шықәса раҟароуп!..
– Иеиқәлацәоума? – аҟәџьал иавагылаз анышәаԥшьтә
гәыблаа хәыҷы ааныскылеит.
– Уи еиҳагьы иқәыԥшуп, ҩбаҟа нызқь шықәса роуп
иахыҵуа, –дԥышәарччоит аԥшәма.
– Излашәцәымҵадмырсыцзеи? – сҳәеит, иара саргьы
зыԥсы ҭоу акеиԥш иԥхьаӡауа.
– Изымҵаирсуазеи изҭаху игааит, исҭиуеит.
– Ииашану?! – саагәырӷьеит.
– Иааг дара злаархәоз аԥара, аа, абри аҩыза нацәхыԥк
иаҟараз еиха гьежь хәыҷык астол инықәиршәит.
– Аԥара-ҿырп, «колхидка» ҳәа археологцәа изыхьӡырҵаз.
Унапаҿы иукуп ҳара ҳашықәсԥхьаӡара ҟалаанӡа ахәбатәи
ашәышықәсазы рџьыба инҭарыԥсоз аԥара ҿырп.
– Аԥара мыжда, убасҟангьы еилахәаахәҭразма изҿыз…
Мап, шәуада ааимысымдакәа лабахылагьы сшәыздәылцом.
Арҭ закә шәҟәқәоузеи? –снаиазҵааит. Сгәанала: – «Исаҳәа
уара узыԥхьо ашәҟәқәа, сара иуасҳәоит уара узусҭоу рҳәоит.
Издыруада абриала деилыскаар. Зышҟа сцода, зыҟны саанагада?»
– Убри аҭӡамц иубо ашәҟәқәа зегьы ма, иаахтны ма
инықәырԥшны Аԥсни Кавкази рыӡбахә зҳәақәо роуп.
Искыз аҩтомк рцәақәа снарыхәаԥшит «В.В. Латышев.
«Известиа древних писателеи о Скифии и Кавказе».
– Шықәса ҩажәаҟа рышьҭахь ажурнал «Вестник древнеи истории» аномерқәа рҟны ианын. Убри иагәылхны
еиқәыршәоуп.
– Усҟангьы Аԥсны шәынхозма?
– Еиҳагьы ҵуеит ссасны сышәҭааижьҭеи?
– Шәара шхеиԥш иҟоу асас изыҳәан Аԥсны агәашә еснагь иаартуп.
– Уара уабанӡатәиу? – сара дсазҵааит.
– Кәыдры хықәантәиуп.
– Ҳахәаԥшып ажәытәанӡа Кәыдры ишашьҭаз, – В. Латышев еиқәиршәаз ашәҟәы ааиртит. – Ажәытәӡа уи иахьӡын
241

Коракс ҳәа. Коракс бырзен бызшәала иаанагоит «Алаҳәа
рыԥрырҭа» ҳәа.
Иагьиашаҵәҟьаны, иахьа уажәгьы Кәыдры аиҩхаа
иахаԥыруа, еицрыхәхәа ашьхантәи агаҟа царҭа мҩас ирымоуп алаҳәақәа. Урҭ ҟыруа ианцо: «Шәымаха-жьы шәфааит,
ԥхасҭак џьара иҟалеит», – рҳәоит.
– Аԥсаатә рымҩа рыԥсахӡом. Иҟалоит ажәытәӡагьы ус
акәызҭгьы.
– Сара сахьынхоз атәы сашәҳәеит, аха иабаҟоу сара
исыздыруамеи шәара шәахьынхо аҭыԥ атәы шәасҳәартә! –
сҳәеит.
– Абраҟа, Ҵҟыбыни Аҟәеи ирыбжьанакуа адгьылаҿ ҳара
ҳашықәсԥхьаӡара ажәаҩатәи жәиԥшьтәи ашәышықәсақәа
рзынӡагьы иҟан Ҭҳәыбын ҳәа изышьҭаз аҭыԥнхарҭа. Абри
сқәацә ансыргылоз абра иҵысхит анышәаԥшь џьам. Ас еиԥш
иҟоу аџьамқәа ирхыҵуа уасҳәахьеит. Имаҷуп атәылақәа
Аԥсны аҟара археологиатә материалқәа ахьырацәоу. Араҟа
шьаҿацыԥхьаӡа зқьы шықәса зхыҵуа абаҟақәа уԥылоит, –
иҳәеит.
– Владимир Сергеи-иԥа, уажәшьҭа реиҳа изқәыскша сыздыруам. Шәара занааҭла шәсахьаҭыхҩума, шәархеологума,
мамзаргьы шәҭоурыхҩҩу?
– Диплом ҳәа сара акгьы сымам. Санқәыԥшӡаз – ареволиуциа, саныҩеидас – аибашьра. Абарҭ ажәақәеи сара сҭоурыхи
еизааигәоуп, еилаҵәоуп… Сара сандуи сабдуи бзиа иаанеибаба, санду лҭаацәа ирымуит урҭ рынасыԥ еиларҵар. Инхон урҭ
уажәтәи Ленинград амҵан. Санду дҭауадыжәлан. Дирымҭеит
сабду. Иҟалап усҟан аԥсыуак диқәшәан иабжьигазар иҟаиҵаша,
- дԥышәарччоит Владимир Сергеи-иԥа, –иабжьызгазаалак,
сабду ихы иаирхәеит аԥсуаа шәҵас. –Дымҵаирсит. Дагьабеигеи зугәахәуа? Диманы дааит Аԥсныҟа. Наа ақыҭа ауахәамаҿ
агәыргьын рхарҵеит. Ари ҟалеит аԥсуаа шәвосстание Лыхны
ианҵысыз алагамҭаз. Аԥсни аԥсуааи рыӡбахә ҳара ҳаҩнаҭаҿы
алакә аҟны зыхьӡ рҳәо тәылак еиԥш, иеиҭаҳәатәыс иаанханы
иҟан. Акыр ҵхьан, ишубо, нхарҭас исоуит сара Аԥсны.
Срыхәаԥшуеит акакала ари ауаҩ ссир икалами иқыцәи
ирыҵиххьоу анаукатә статиақәа, акьыԥхь ианылахьоу, макьана
ианымлац. Аԥсны аҭоурых фактқәа ирылхны иҩу ажәабжьқәа,
урысшәала иҭыҵыз аԥсуа лакәқәа, апоезиатә, апрозатә уҳәа
хкы рацәала аԥсуа шәҟәқәеи ажурналқәеи ирзыҟаиҵаз
аиллиустрациқәа…
242

– Саҭамыз, аха сышәмазҵаар сзычҳауам. Еиқәырчаҟәа
ари апапка иагәлоу закәузеи, Владимир Сергеи-иԥа?
– Иалҵуа макьана саргьы исыздыруам.
– Уеизгьы?
– Романуп. Ацыԥҵәахақәа роуп.
– Аамҭас иаҵанакуазеи?
–Аԥсуа баагәара ду аныҟарҵазтәи аамҭа. Абазгааи
аԥсилааи реизыҟазаашьа, насгьы абаагәара ду аҟаҵара ҵакыс
иамаз аасырԥшырц сҭахуп.
Идуны иҭыхны аҭӡамц аҟны икыду афото снахәаԥшит.
–Ари ахаҳә ду, апатреҭ ҭышәхыртә иҟанаҵазеи? – сҳәеит.
–Уи макьана имаӡоуп, – дааԥышәарччеит Владимир
Сергеи-иԥа, –иуасымҳәеи Аԥсны шьаҿацыԥхьаӡа иуԥылоит
ҳәа хәы змам абаҟақәа. Мап, ауаҩытәыҩса макьана цқьа ирыздыруам аԥсуаа шәҭоурых шаҟа идуу, ажәытәанӡа шәкультура
шаҟа иҳаракыз.
–Шәҟәык иуанаҳәаша аҟара аҳәоит абри ахаҳә. Ишьҭоуп
иара Гәараԥ ашьхаҿ. Абар, х-кәакьк рыманы, насгьы абарҭ
аџьарсахьақәа ҭаԥҟаны ианырҵеит ҳара ҳашықәсԥхьаӡара
ҟалаанӡа аабатәи ашәышықәсазы.
Уи раԥхьа ианырҵақәаз роуп. Аҩбатәи анҵарақәа рҿы
иаабоит Ҵабалтәи акультура иаҵанакуа амаҭәарқәа, аихақәа,
адамыӷақәа. Ас еиԥш иҟоу адамыӷақәа шьҭрала измоу аԥсуаа
хылҵшьҭрала ирзааигәоу иуԥылоит иахьагьы. Ахԥатәи
аҭыхымҭақәа. Абри аҽыуаҩи аџьар сахьақәеи, византиатәи
акультура иадҳәалоуп. Аԥшьбатәи, ишубауеиԥш, знапы иафоз
ҵәымӷла иӷьӷьаны, рыхьӡ рыжәла анҵаны, бзиа ишеибабозгьы
нацырҵеит. Иҟагәышьоуп усеиԥш иҟоу ауаа.
–Анауказы аартра дуӡӡа ҟашәҵазаап, Владимир Сергеииԥа.
–Сара иҟасҵаз уамак ыҟам, аха аԥсуаа шәҭоурых
азыҳәан хәы змам акы ауп абри ахаҳә. Ахаҳә анаҳҳәа,
шәгәы ишԥаанагои, изхылҵызи абри ажәа? Уазхәыц, ахаҳә,
зхы рҳәны иҟаҵоу. Ахаҳәтә шәышықәса ҳәа изышьҭоу аамҭа
угәаланамыршәаӡои? Зхы рҳәны иҟаҵоу амыруга, мамзаргьы
ахаҳәтә еиха. Убас аҵакы амоуп ашьанҵагьы. Ашьа-анҵара.
Арахә адамыӷа зланырҵоз ахаҳә. Аԥсуа бызшәаҿы даара ирацәоп ауаҩытәыҩса знысхьоу аформациақәа акакала
иаазырԥшуа ажәақәа.
243

О, уара иуздыруам аԥсуаа шәҭоурых иҩызар, шаҟа
идуу, иҵаулоу! Адунеи зегьы угаргьы, реиҳа зықәра дуу,
реиҳа ижәытәӡатәиу акультура змоу ажәларқәа иреиуоуп
аԥсуаа. Аха уи зегьы ҳәам, иҩым, иҭҵаам. Зегьы аанкылоуп,
ааԥын агәҭаны аҵаа зысыз аҵиаа еиԥш – ацәажәара даҿуп
асахьаҭыхҩы – аҵарауаҩ. Сара сыблақәа ааихмырсыӷь аҭӡамц
ашҟа сыԥшуеит.
– Ибзианы ишәҳәеит ааԥынра агәҭан аҵаа зысыз еиԥш
ҳәа. Аа, абанҭ ауаа амра шырцәаҵәахыз еиԥш аԥҭа ӡлачы,
аԥҭа еиқәаҵәақәа, – сҳәеит. Цқьа снахәаԥшит уи аҭыхымҭа.
Иеишьҭагыла, еицхрашьшьы инеиуеит абаандаҩцәа. Иршәу,
ирхоу, ирышьоу зегьы еиԥшуп. Убригьы символра ауеит.
Иршәыз, ирхаз, ирышьаз еиԥшызар акәын адәы иқәыз. Рызегь рыбӷақәа ырхәоуп. Рышьҭахьҟа иҟоуп рнапқәа. Убарҭ
анапқәагьы иуарҳәауа рацәоуп. Напқәак раҵәоуп ҭачкәымны.
Урҭ анапқәа зтәу ргәаҵаҿы имыцәац ахақәиҭра азхәыцра.
Даҽа напқәак зтәу ргәы шкаҳаз, ақәԥара акгьы иаԥсам ҳәа
шырҳәауаз удыруеит. Иаадыртит рнапсаргәыҵақәа. Адунеи
зегьы снапаҿы иҟазароуп иҳәоит ауаҩы даниуа, иҭаҷкәымқәа
раҵәаны дмақаруеит. Акгьы згом сахьцауа, зегьы шыҟац иаанхоит иҳәоит аҵыхәтәантәи имҩа днықәлауа, иҭаҷкәым
неилшәоит, иааԥшуеит инапсаргәҵа. Убарҭ анапқәа зегьы ирылукаауеит баандаҩык инапы. Уи иҭаҷкәымқәа убас
ираҵәоуп, уажәымзар уажәы акшараз дыхиоуп. Ихылԥагьы
алымҳацәқәа хьарҽуп, ирҳәауа цқьа иаҳарц азыҳәан.
Ибласаркьақәа
дрылаԥшны
дыԥшуеит
мрагыларахь.
Ихаԥыцқәагьы аахирџьаџьеит. Игәы еицҳауеит аҟыҿыҳәа.
– Судырма? – дааԥышәарччеит Владимир Сергеи-иԥа,
дкылкааны уи абаандаҩы сышихәаԥшуаз ангәеиҭа. Сара иаразнак дыздырит саԥхьа итәаз ауаҩи зсахьа сахәаԥшуази
аӡәы шракәыз, аха иазҵаара сзыгәаӷьуамызт.
– Цқьа уахәаԥшқәа, нас иуасҳәап.
Инахараӡаны мрагылараҿ амра ҩывҵхахеит, аԥсабараҿ
ишаԥу еиԥш. Аха иҩывҵхахаз амра иаԥыраҳаит аԥҭа хьанҭа,
аԥҭа еиқәаҵәа. Уи аԥҭа цқьа унахәаԥшыр мдыршьа умам
дызусҭоу. Ажәларқәа раб, Сталин. Ақьала еиԥшҵәҟьаноуп
ишхьадышьшьуа иԥаҵақәа. Трубақәак ирҭыҵуа алҩа
иблақәа ирхыҳалеит. Ирцәаз ахәышҭаарақәа аҵыхәтәантәи
рылҩаҵәқәа ракәхап.
– Акыр аамҭа шәҭакызу? – снаиазҵааит.
244

– Сҭаркит 1949 шықәсазы, 1954 шықәсазы соурышьҭит.
Исыздыруам, иҟауҵаз гаӡаран рҳәеит џьоукы, даҽа џьоукы
уаҩы изымгәаӷьуаз угәаӷьит рҳәеит. Досу дшахәаԥшуа еиԥш.
Бериа иусқәа сырҿагылеит, сизашшит. Убри аҩыза ахыдара
уаҳахьоу?! Сгәабзиара уашәшәыран, усгьы дыԥсуеит рҳәан,
жәашықәса сықәырҵеит, мамзар хымԥада сыршьуан.
– Усҟан Аԥсныҟа шәаахьазма?
– Уара, излазбо ала, схы-сҵыхәа зегьы аауасымҳәар ууам.
Сара сиит 1912 шықәсазы, Пугачиово ақалақь аҿы, аха схәыҷра
мҩасит Киргизиа. 1936 шықәсазы Казантәи аҟазаратә техникум сҭан. Убасҟанҵәҟьа сиасит Ленинградтәи асахьаҭыхратә
академиахь. Сҵара сзынамыгӡеит. Агәамбзиара иамуит.
Срыԥҳақәа уашәшәыран. 1937 шықәсазы сааит Аԥсныҟа. Хар
амамкәа сгәабзиара шьақәгылеит шықәсқәак аҩнуҵҟала. Иаарласны арра сыргеит. Аибашьра иалагеит уа сшыҟаз, 1924
шықәсазы ӷәӷәала сырхәит, аконтузиа змоу ҳәа соурышьҭит.
– Шәабаҭакыз? – снаиазҵааит.
– Норильск.
– Урҭ алагерқәа ирызкны повестк саԥхьахьеит. «Один
день Ивана Денисовича» ахьӡуп. Ушьара уқәнаҟьоит. Сара
сабгьы дҭакын. Убри аповест санаԥхьоуп саб ихигаз анеилыскаа, – сҳәеит.
– Ааи, уи аповест саргьы саԥхьахьеит. Ашәҟәы изызҩит автор Солженицын. Иаргьы аҭак сзааишьҭит. Ииҩыз зегьы иашоуп.
– Акыр ҵуоу шәара аԥсуаа рҭоурыхи рмифологиеи
шәырзҿлымҳауижьҭеи?
– Ишуасҳәаз еиԥш, саныхәыҷызгьы Аԥсны аӡбахәқәа
саҳахьан. Аха абраҟа санааи ауп уи бзиа ианызбаҵәҟьа. Абри
еиԥш иҟоу аԥсабараҿы инхауа ажәлар закә жәларузеишь
ҳәа азхәыцра салагеит. Шаҟа иеилыскаауаз, убасҟак
бзиа избон аԥсуаа. Рҭоурых шыҵәаху еиԥш, дара аԥсуаа
рхаҭақәагьы даараӡа «ихҩоу» уаауп. Агәаҟра дуӡӡа дақәшәар,
иахьынӡаилшауа игәырҩа ирмаӡоит, фырхаҵара дук ҟаиҵазар,
иҟасҵаз, изуз ҳәа иҿала иузирҳәаӡом. Аҳәынҭқарцәа
иааҟарҵоз зегьы иҩны ишьҭырхуан. Иабаҟоу, џьаракыр, иҩны
ишьҭырхма аԥсҳацәа иҟарҵаз?
Сазыӡырҩуан ииҳәауаз, аха иауамызт, сыбла сзаҟәыҭхауамызт «Амра алашьцара» захьӡыз,уажәраанӡа зыӡбахә
сымаз аҭыхымҭа. Даараӡа узырхәыцша хаҿсахьоуп акануеи. Уи ишәақь харшаланы икуп. Дшаҳәшаҳәуа деилаҳәоуп.
245

Даараӡа
иугәаланаршәоит ареволиуционерцәа. Цқьа
уазхәыцыр, иҟалап абаандаҩцәа раҵкысгьы ирыцҳашьатәу
убри акануеи иакәзар. Издыруада, уи анкьа дуаҩызҭгьы, аха
уажәшьҭа убасҟак ихы ҭырҟьахьеит, ииҳәауа, ииуа изымдыруа
убасҟак ддырҟьалахьеит, дпалачха, дызхагылоу абаандаҩцәа
дрылазаргьы иашьа гәакьа, изаҟаразаалак гәыблрак ҿыхауам
игәаҵан. Уи дгәырӷьаҵәа дазыԥшуп Сталин ихаҿсахьа змоу
аԥҭа ӡлачы, аԥсцәаҳа.
Сара асахьаҭыхымҭа сахәаԥшуеит. Владимир Сергеи-иԥа
аԥсуаа ртәы зҳәауа ашәҟәқәа, адокументқәа сирбарц аизгара
даҿуп.
Аҵх наскьеит, иаахыкәкәеит ақәагьы. Даҽа ԥыҭк аамҭа
сымандаз, издыруадаз Аԥсни аԥсуаа ҳҭоурыхи рдырраҿы,
зыԥсы ҭоу аенциклопедиа иаҩызоу ауаҩы ссир иҟнытә ҿыцс
иҵегь шаҟа саҳараны иҟаз.
Ианыркьыԥхьуаз иагдырхазгьы налаҵаны, абраҟа
иаанҵәеит усҟан изҩыз астатиа. Уиаахыс шаҟа шықәса цаз
убоит, аԥхьаҩ. Убасҟантәи ҳаибабара ашьҭахь жәаҩа шықәса
ааҵхьаны, 1979 шықәса азы Владимир Сергеи-иԥа Ориолкин иԥсҭазаара далҵит. Исахьаҭыхымҭак, инаукатә статиак,
илитературатә рҿиамҭак, иарбанзаалак иахьынӡазалшо акгьы саҩсыжьуамызт, уи иԥҳа, алитература адырҩы, Б. Пастернак ирҿиамҭа азҟаза, Маргарита Ориолкинеи сареи, аамҭала
ашәҟәыҩҩцәа реидгылаҿы аус еицаҳуан. Ашьҭахь, лара Солженицын иҩымҭақәа дрыԥхьоит ҳәа лыцәгьа рҳәан, аусура
дамырхит. Рыҩны еимырдеит, анапҩымҭақәа рцәыргеит. Иӡит
Владимир Сергеи-иԥа изааишьҭыз, сара сыблала избахьаз,
Солженицын исалам шәҟәы.
В. С. Ориолкин ҷыдала бзиа ибауан нарҭаа ирыхҳәаау
ажәабжьқәа. Уи аепос иазкны акымкәа ҩбамкәа аҿыханҵақәа
аԥиҵеит.Аха зегь реиҳа иара дзышьҭаз аԥсуаа ҳҭоурых аӡыргара
акәын. Аԥсны имҩаԥысуаз археологиатә експедициақәа, шамаха, зегьы дрылахәын. Уи иоуп иаазырԥшыз хыхь зыӡбахә
сҳәаз Гәарԥ ашьхаҿы ишьҭоу, ҳара ҳашықәсԥхьаӡара
ҟалаанӡатәи аамҭа иаҵанакуа адыргақәа зну ахаҳә-ԥшьа. Уи
баҟа дуӡӡоуп, иаҵанакуа ахә ашьара уадаҩуп.
В. С. Ориолкин аԥсуаа рҭоурых иахҳәааны иаԥиҵахьеит
асахьаркыратә литература аҩымҭақәа. Еиҳарак уи даз­
ҿлымҳан аԥсуа ҳәынҭқарра иаҵанакуа аамҭа. Иԥсҭазаара
даналҵ иҭынхеит аусумҭа ду «Аԥсуаа рбызшәеи рдоуҳатә
246

культуреи аҭоурых етногенез аҿы» ахьӡны. Анапҩымҭа шьҭоуп
Аԥсуа институт аҿы. Иахьа уажәгьы иҭыжьым.
Аԥсны дахьынхоз азыҳәан уи ауаҩ бзиарак аҟаҵара,
ламысла уалк иқәны иԥхьаӡауан. Уи иуалԥшьа инацҵангьы
ишәеит. Ишәамкәа иаанхеит ҳара иҳақәу ауалԥшьа – ирҿиамҭа
аҳаҭырқәҵара, ихьӡ ҳхамыршҭра.
1967–1990

«АЦЫНҴӘАРАХ» АВТОРИ АԤХЬАҨЦӘЕИ
Аԥхьаҩцәеи иареи еилибакаауа, абзиара цҳас ианрыбжьала, уи аҵкыс еиҳау насыԥс иҟоузеи ашәҟәыҩҩы изыҳәан.
Ароман «Ацынҵәрах» ажурнал анылара ианалага инаркны,
хыԥхьаӡара рацәала аԥхьаҩцәа ауит.
Хыԥхьаӡара рымам ашәҟәыҩҩы ироман аҵыхәала
аԥхьаҩцәа рҟынтә иоуа асалам шәҟәқәа. Ашәҟәыҩҩы иҩны,
аус ахьиуа ауадаҿы ҳтәоуп. Уахьыԥшлак ашәҟәқәа, афотоқәа,
ахсаалақәа, археологиатә маҭәарқәа, аҭоурыхтә документқәа
згәылоу апапкақәа ықәуп.
Саӡәыкны, акырынтә схы сазҵаахьеит, изакәзеи ароман «Ацынҵәарах», ҭоурыхтә документтә ҩымҭоу, мамзаргьы ихҭҳәаау, иӡбоу сахьаркыратә ԥҵамҭоу ҳәа. Уаҟа иалоу
аперсонажцәа ииашаҵәҟьаны аԥсҭазаараҿ иҟақәадаз, автор
ихы иҭҳәааны ииӡбақәада?
– Баграт Васили-иԥа, шәроман анҭыҵ, санаԥхьа, ҳәарада,
Шәарах Кәаӡба шәара дшәыӡбеит, ус ауаҩы дыҟамызт
сҳәеит. Иаабац литературатә хырхәагоуп сгәахәт. Уажәы
саазқәылаз…
– Дыҟаҵәҟьазма Шәарах Кәаӡба ҳәа алак-ҩакра уалагама уаргьы? –дыччоит Баграт Васили-иԥа.
– Абарҭ асалам шәҟәқәа рҟны аӡәырҩы азҵаауеит убри.
Уажәааигәа лаҭатәык дсықәшәеит, даԥсыуан. Шәарах Кәаӡба
ҳәа аӡәгьы дыҟамызт, уи автор диӡбеит анысҳәа, игәы иалсит.
Аибашьраҿ ибжьаӡыз ҳаҷкәынцәа рыхьӡ зырӡша акы сҳәазшәа
иԥхьаӡеит. Шәарах Кәаӡба диит ҳәа Баграт иахьиҳәо
аҳаблагьы ҳара ҳҿы иҟоуп, убри иеиԥш зеиԥшыз арԥыскгьы
сара схаҭа дыздыруан. Дҵарауаҩын, аибашьраҿ дыбжьаӡит
ҳәа даналага, аиаша шәасҳәап, дыҟаҵәҟьазар ҟаларын убас
еиԥш аԥсыуак ҳәа сҳәо сҟалеит саргьы.
247

– Ҽнак аусураҿ сыштәаз, – ҿааиҭит Баграт Васили-иԥа,
– хаҵак аҭел дасит. Абраҟа, авокзалаҿ ҳрацәаҩны ҳгылоуп.
Шәарах Кәаӡба ҳәа дыҟаҵәҟьазу дыҟамзу ҳәа аимакра
ҳаҿуп. Акыр ықәҵаны ҳаисеит. Џьоукы дыҟаҵәҟьан убас еиԥш
аӡәы рҳәеит, даҽаџьоукы дыҟамызт рҳәеит. Шәеилаҳархеит,
ҳаҭамзааит, аха ҳшәыҳәоит, ҳаилшәырга, шәара шәыда
ԥсыхәа ҳамам, иҳәеит. Усеиԥш аӡәгьы дыҟамызт ҳәа ниасҳәа,
ҳаи, рацәа ахы сгәыдуҵеит, саҵахагәышьеит иҳәан, ибжьы каҳаны, аҭел нықәиҵеит. Шәарах Кәаӡба ҳәа аӡәыр
дыҟаҵәҟьазма? Дыҟамызт. Сара схазы акәым изысҳәо, аха
аперсонаж, алитературатә фырхаҵа, ашәҟәыҩҩы диӡбаанӡа,
ихы дҭиҳәаанӡа дыҟамызт, аха даниӡба, дшаны ашәҟәы
дананиҵа инаркны уи дыҟоуп, зыԥсы ҭоу аӡәы иакәны ажәлар
дрылагылоуп.
– Абарҭ асалам шәҟәқәа рҟны аԥхьаҩцәа азҵаауеит, Баграт Васили-иԥа раԥхьаӡа абри ароман шәхы ишԥаҭашәеи?
Шәалазгалазеи?
– Аԥсуа жәлар рҿаԥыцтә рҿиамҭақәа рҿы, насгьы акыкҩбак ҭоурыхтә фактқәак исымԥыхьашәақәахьази рыла,
аублаа рлахьынҵа сазҿлымҳауижьҭеи акрааҵуан. Шьарда сазхәыцхьан. Изакәу схаҭагьы исзымдырӡо, схы-сгәы
иҭаланы акы саргәаҟуан, саргәаҭеиуан урҭ рзыҳәан акы
сҳәарц. Цәаныррала издыруан, аха изакәыз, ҳәатәыс исымаз,
насгьы иарбан жанру изласҳәаша ҳәа акгьы сыздырамызт.
Ԥхынрак азыҳәан сышцацыз еиԥш, ԥсшьара сцеит Шәачаҟа.
Амашьына ԥшааны, лассы-лассы сцалон аублаа реиҳа иахьынхоз аҭыԥқәа рахь. Сымацара слеиҩеиуа, снатәо, сҩагыло
акырынтә сықәԥшқәахьан. Сыблақәа анаахызҩалак, жәларык
рҽышьҭыбжьқәа слымҳа иҭаҩуан, иааины сыбла ихгылон.
Ԥшра-сахьала Кавказ инхо амилаҭқәа инаҳалукаартә иԥшӡан,
рфырхаҵарагьы, ргәымшәарагьы убас иҟан аублаа.
– Аҭаца дааумгахкәан, сара мыжда, аубла ҭыԥҳа
дааугазшәа, рҳәоит ажәытә уаа.
– Аублаа даараӡа иҳаракны ирыхәаԥшуан аԥсуаа. Сышцац еиԥш, ҽнак сцан, аублаа ахьынхоз, ҳаблас иахьрымаз
наарак аҟны сынхалеит. Амҵан аҳәира ахыҵәаны, аублаа
ишреиҭаҳамҭаз мҩашьо, ижәра-жәыханы, аха иахьа уажәгьы
ашьапы ӷәӷәаны, амахәқәа џарџаруа биа ҵлак шгылаз збеит. Сынкахәыцуа убри амҵан сышгылаз, сылаԥш нақәшәеит
248

мақьа дук. Ашьац ахиаахьан. Напыла иаасрыцқьеит. Уи иаҟараз
амақьа сара сыдунеихаан исымбац. Агәҭанӡа иҭыфаахьан.
Абиа амҵан снатәеит убри амақьа сахәаԥшуа. Сизхәыцуан
аубла хаҵа. Уи саԥхьа дтәан. Аҿы ҟьаҟьаӡа, ашыҩ-шыҩ ҳәа
амақьа иқәшьуа иеиха ихуан. Иеиха нышьҭеиҵар, аҿы цырцыруа, ихырц аҭра иааҭигон иаҳәызба хәыш ду. Ишьҭахьҟа,
инаҩс игылан иҩны, иҟан инхара. Ихшара еибаргәырӷьо
ашҭа иқәын. Ашәхымсаҿынтә дааԥшуан иԥҳәыс ԥшӡа, аубла
ҭыԥҳа. Ахәыцра сшалаз, аԥсшьарҭа ҩнахьы схынҳәит, аха сара
сзыҳәан аԥсшьара ыӡит. Снатәаны, иааилышьны, иаармарианы ажәабжьк, мамзаргьы идуцәам поемак зҩырц сҭаххеит.
Аха убри снапы аласкаанӡа, ҭоурыхтә материалқәак сыԥшаап
сҳәан, аимдара салагеит архивқәа рҟны. Урҭ срышьҭало
сҿанаасха, аӡыхь дшашьҭаз, амшын аазыртыз сиҩызахеит.
Адунеихаан сгәы иаанагомызт аублаа рҭоурых убасҟак идууп ҳәа. Қарҭ, Москва, Ленинград уҳәа ақалақь дуқәа рҟынтә
илҩааны ашәҟәқәа мацара ҩынҩажәижәаба том инареиҳаны
иаагатәхеит, иҵатәхеит. Иҵатәхеит Ҭырқәтәыла аҭоурых.
Иԥшаатәхеит Африка ажәытәтәи ахсаалақәа. Изҩырц исҭахыз
ажәабжь иаҳа-иаҳа иазҳауан. Мчыбжьык мызкы иналагӡаны
изҩып ззысҳәоз аҩымҭа жәашықәса егьаарыгымхо садхалеит.
Иалҵыз убоит. Сгәы иҭаз, схы иҭаз зегьы убраҟа иагәыласҵеит.
– Аԥхьаҩцәа гәахәа дус иҟаҵаны ирыдыркылеит шәроман,
Баграт Васили-иԥа. Аԥхьаҩцәа ргьама, рԥсихологиа зҵо социологк изхаша аматериал ыҟоуп урҭ иаарышьҭыз арҭ асалам
шәҟәқәа рҟны. Москва ианҭыҵ аҭираз Аԥсныҟа иаарышьҭыз
цырак ыҟамкәа инҵәахьеит. Ашәҟәыҭира аусҳәарҭаҿ сазҵаан,
ҳара азаказ ҟаҳҵеит ҩынҩажәижәаба нызқь ҳзаарышьҭырц,
убасҟак ҳамазаргьы иаҳҭиуан рҳәеит. Аиҭаҭыжьраз иҟоузеи?
– Иҟалап еиҭаҭрыжьыргьы, Москва ашәҟәҭыжьырҭаҿгьы
асалам шәҟәқәа рацәаны ироузаап иаҳзаашәышьҭ ҳәа.
– Баграт Васили-иԥа, сара издыруеит «Ацынҵәарах»
қырҭшәалеи ерманы бызшәалеи аиҭагара ишаҿу, иаарласны
иҭыҵраны ишыҟоу. Уаҳа иабеиҭаргақәо?
– Аиҭагара иаҿуп Болгариа. Иара убас уажәааигәа
ашәҟәы соуит аиҭагара иалагеит ҳәа Венгриа. Еиҭазго лхаҭа
ашәҟәы сзылҩит. Иазгәоуҭаша, ароман ахьӡ ажәак ала
еиҭаҵуазаап дара рбызшәала.
– Ахьӡ анышәҳәа, Баграт Васили-иԥа, ароман ахьӡ
аԥсышәала иаҳа уаҩ акыр ианаҳәоит. Шәгәы ишԥаанаго?
249

– Ажәа «ацынҵәарах» иажәа каҳаны, ицәаԥҽыганы, мамзаргьы уаҩы излеихыччо, дызларыцҳаршьо ажәаны иҟам.
Жәларык, мамзаргьы абиԥарак рхаҵара ззынхаз, ирҟәырҷахоу,
иаҳҳәап, ахра ду бганы еилаҳар, аԥҽыха дук ишазырҳәо
еиԥшоуп ацынҵәарах ҳәа ауаҩы ишизырҳәо. Аболгарцәеи
авенгерцәеи еиҳарак изларгәаԥхаз, даргьы, ҳара, аԥсуаа
ҳаиԥш, ауама рзааимгахьаз аҭырқәа, рҭоурыхтә гәаҟрақәак
аҳәазар акәхап.
– Аублаа рҭоурых бзианы излашәҵаз ала, акы сшәзҵаауан
Баграт Васили-иԥа. Милаҭла реиҳа иззааигәадаз, иаахтны
исҳәозар, иаԥсыуа племиазма убарҭ?
– Урҭ хазы милаҭын. Уара уеиԥш ароман иаԥхьаз
аӡәырҩы сазҵаахьеит. Аублаа рцәажәара зныз алента
сазыӡырҩит. Ражәақәа зныз ажәарқәа сыԥшааит. Ажәақәак
аԥсшәа иазааигәомашь уҳәартә иҟазаргьы, урҭ злацәажәоз
абызшәа, аԥсуаагьы иаҳзеилкаауам, адыгьаагьы ирыздыруам.
Ԥшра-сахьалагьы, ҟазшьалагьы, бызшәалагьы аублаа даҽа
милаҭк ирыламҩашьо рхатәы рыман, зегьрыла ихазын. Амала, аԥсуааи дареи еидгылон, аиуара, аиҭынхара рыбжьан.
***
Баграт Васили-иԥа иархив дагәылаԥшуеит. Сара аԥхьаҩ­
цәа рҟнытә иаақәаз асалам шәҟәқәа иахьынтәаашьҭқәо
гәасҭоит. Иҟалап аублаа ртәык аҳәозар сгәахәын, Шәачантә
иаашьҭыз салам шәҟәык аарылысхит. Гергедава ижәлан
изыҩуаз. Шықәса ҩынҩажәа раҟара ҵуазаап Шәача ааигәара
ажәытәан аублаа ахьынхоз ҳаблак аҟны дынхоижьҭеи.
Уи излаиҩуа ала, игәи илаӷырӡи неилаҵәо даԥхьеит
«Ацынҵәарах». Ашьҭахь игәылацәагь ириҭеит иаԥхьарц. Зегьы еизаны иалацәажәеит. Аублаа ртәы ирбахьоу, ираҳахьоу
ргәаладыршәеит. «Ҳҳабла аҵыхәан, абнараҿы ҵәак ылагылан
аублаа иреиҭаҳамҭаны. Уи шаҟа шықәса ахыҵуа уаҩы издыруам. Ҳазегьы ҳҩықәланы ҳцан, амаӷ иаганы иҟаз убри ашьапы ҳрыцқьеит. Ҳаимдо ҳашнеиуаз аублаа рнышәынҭрақәагьы
ҳаԥшааит. Урҭгьы ҳрыцқьеит. «Уроман иаԥхьаз ҳазегьы убас
ҳаӡбеит, аублаа рҟәыхк ахьаабо иаҳмырӡларц, еиқәырхашьа
зламоу ала еиқәҳархаларц» ҳәа иҩуан аԥхьаҩ. Асалам шәҟәы
аԥхьара саҿын, даҽакгьы сазхәыцуан. Шаҟа амч дуузеи
250

асахьаркыратә литература, уи ииашаҵәҟьаны ажәлар рҿахәы
аҳәара ианазку. Баграт Шьынқәба ироман «Ахра ашәа» иабзоураны Кьахь Ҳаџьараҭ ихьӡ ҭыгахеит, адунеи дақәлахо
даанхеит, ҳәынҭқаррас иҟоу зегьы иӡбахә раҳаит. Аублаа
рзыҳәан убас иҟалеит «Ацынҵәарах». Ирхашҭхьаз, адунеи
ианыӡаахьаз ажәлар, ашәҟәыҩҩы ибаҩхатәра дуи, идырра
ҵаулеи ирыбзоураны, рыхьӡ адунеи иаҳаит. Ари еиҳау насыԥс
иҟоузеи иара, ашәҟәыҩҩы изгьы, усеиԥш иҟоу аҩымҭақәа
зланагалаз ҳаԥсуа литература азыҳәангьы.
«Аԥсны ҟаԥшь», 1977

АԤАШӘҚӘА АНЫӶӘӶӘОУ
Ирҿиаратә ԥсынҵры иаҳа-иаҳа иацло, иазҳауа даауеит адунеи аҿы еицырдыруа ашәҟәыҩҩы Фазиль Искандер. Ажәа аԥшӡараз исымҳәеит адунеи аҿы еицырдыруа
ҳәа. Уи иҩымҭақәа, шамаха, аҳәынҭқарра дуқәа зегьы рҿы
еиҭаргахьеит.
Гәалашәара хәыҷқәак аазгар сҭахын. Берлин сыҟан.
Ҳаиҭагаҩ-амҩаԥгаҩ иахьа адәқьанаҿ инанагараны иҟоуп
Искандер ишәҟәы ҿыцк лҳәеит. Ҳнеит ианылҳәаз асааҭ
азы. Аахәаҩцәа ҭәны еизахьан. Сышзамыԥхьозгьы саргьы
иаасхәеит. Иахьагьы исымоуп. Шотландиа аҳҭны қалақь
Единбург абиблиотекаҿы асовет делегациа ҳгәы иахәарц,
иахыҽхәо иаҳдырбеит Искандер иҩымҭақәа зныз, анапы
рацәа иахьакхьаз иахҟьаны зцәа зхыԥԥы иҟаз ишәҟәы англыз
бызшәала.
Фазиль Искандер ҳиргәырӷьеит даҽа ҩымҭа ҿыцк ала–аповест «Ахәыҷра аҵла». Ари аповестгьы, иҩымҭақәа реиҳараӡак
реиԥш, Аԥсны иазкуп, аԥсуаа ирхҳәаауп. Иҩуп гәыблрала, бзиабара дула. Автор Москва дынхоижьҭеи акрааҵуеит, аха уи
Аԥсны ацәгьеи абзиеи, иагуи иабзоуи, изеигәырӷьои ихьаанагои иахьагьы уахагьы иалагылоу аӡәы иеиԥш ауп ишидыруа,
избанзар, шамахамзар, есышықәса дааны ахи аҵыхәеи дналсҩалсны ибоит идгьыл гәакьа, дрыҿцәажәоит ижәлар, иԥшаауеит
ԥхьаҟатәи иҩымҭақәа рпрототипқәа. Дрызҿлымҳауп ареспублика аизҳарақәа.
251

Аповест афырхацәа руаӡәк, Қьаазым зыхьӡу, игәы
дҭахәыцуа иҳәоит џьара: «Зегьреиҳа аус злоу, ауаҩы
дахьынтәалагаз аԥашә ауп», –ҳәа. Абри ахшыҩҵак иҳанаҳәо
рацәоуп иара ашәҟәыҩҩы ихаҭа изыҳәан. Фазиль Искандер урыс бызшәала иҩуа аԥсуа шәҟәыҩҩуп. Ҳәарада, ари
аҩыза атермин иамазкуа иақәшаҳаҭымхо ҟалашт. Адоуҳатә
беиарақәа, ауаҩы ирҿио иҟазарақәа, зегьы раасҭа, реиҳа
имилаҭтәуп алитература. Асахьаркыратә ҩымҭа излаҩу
абызшәоуп раԥхьаӡа еилкаашьас иамоу иарбан милаҭу уи
зтәу. Ари идыру усуп. Аха иахьа Асовет ҳәынҭқарра иаланхо
ажәларқәа зегьы рзыҳәан аҩбатәи бызшәа гәакьаны, зыда
ԥсыхәа рымам бызшәаны иҟалеит аурыс бызшәа.
Амилаҭтә республикақәа рҟны ицәырҵит атермин ҿыцгьы.
Ирҳәо уаҳауеит, акьыԥхь аҟны ҳаԥхьоит, иаҳҳәап, урысшәала
иҩуа аҟазах шәҟәыҩҩы, урысшәала иҩуа абашкир шәҟәыҩҩы
уҳәа. Абри аҩыза убоит аԥсуаа ҳаԥсҭазаараҿы. Г. Гәлиа, Ф. Искандер, Иу. Лакрба, Д. Чачхалиа, Е. Басариа уҳәа аӡәырҩы
рхаҭақәа гәыла-ԥсыла, шьала-дала иаԥсыуаны, аха урыс
бызшәала иҩуа шәҟәыҩҩцәоуп. Урҭ рхыԥхьаӡара аринахысгьы
иазҳауа ицалоит.
Ҳәарада, аԥсуа ихаҿы, иԥсихологиа, ихәыцшьа уҳәа
раарԥшреи, рыҭҵаареи, реилкаареи рзы аԥсшәа аҵкыс
еиҳаны бызшәак иалшараны иҟаӡам. Аха, изааӡарызеи, аԥсуа
повестқәак, ажәабжьқәак рҟны убас еиԥш фырхацәақәак
ҳԥылоит, ахьхьаҳәа аԥсышәала иаԥҵоу аҩымҭақәа рҟны аасҭа
саӡәыкны, урысшәала иҩуа Фазиль Искандер иҩымҭақәа
санрыԥхьалак, аԥсуаа иаҳа избоит, афырхацәа шаԥсыуаау
иаҳа издыруеит. Ари иаанагом, урысшәала иаҳа имариоуп
аԥсуа иаарԥшра, насгьы урысшәала иҩлароуп ҳәа.
Урысшәала иҩуа аԥсуаа аӡәырҩы инарҵауланы сахьаркырала иаадырԥшуеит амилаҭтә ԥсихологиа. Урҭ рфырхацәа
рхәыцшьала, рыламыс абзиарақәа ахьаҳдырбо ала, аԥсуаа
ирзааигәоу ҩымҭаны, еигәырӷьаны изыԥхьо акы акәны иҟалеит.
Асовет тәылаҿы мацара акәымкәа, уи анҭыҵгьы аԥсуаа рыхьӡ
бзианы иргахьеит Фазиль Искандер. Убарҭқәагьы, насгьы
аԥсуаа аурыс бызшәа аҩбатәи бызшәа гәакьаны, уи аҵакы,
алшара, адырра, аҵара есҽны ишазҳауа уҳәа, зегьы неидкыланы ҳазхәыцны, иаамҭаӡами урысшәала иҩуа аԥсуаа рзыҳәан
аҳәара ҳалагар, урысшәала иҩуа аԥсуа шәҟәыҩҩцәа ҳәа?
252

Насгьы, сгәанала, иаамҭазар ҟалап, аԥсуа культура аҭоурых
ианалацәажәо, алитература аӡбахә анырҳәо, урысшәала
ишыҩуа нацҵаны, урҭ рыхьӡ ҳаҭырқәҵарала аҳәара.
Иаагап аповест «Ахәыҷра аҵла» аҟнытә ҿырԥштәқәак:
Арҭ аҳәоуқәа убасҟак иаԥсыуа ҳәоуқәоуп, аԥсшәа аҟнытә
аурысшәахь еиҭагоу џьушьоит.
Аповест ахҭыс мҩаԥысуеит аԥсуа қыҭаҿы, аибашьра
ашықәсқәа раан, аха анҵәамҭаҿы автор уи ақыҭа ҳалаир­ԥ­
шуеит иахьатәи амшқәа рзыҳәангьы. Уи игәы иаланы иҩуеит
ҳазну аамҭазы ақыҭақәа кажьны, аҿар ақалақь ахь иахьцо. Иҳанаҳәозеи аповест ааизакны? Аԥсадгьыл ашәарҭа
ианҭагылоу ауаҩы иԥсадгьыл ихьчароуп, ауаҩы ауаҩра
имырӡуазароуп, иламыс цқьазароуп, дазықәԥалароуп иабацәа
урҭ рабацәа рхәышҭаара ахьмыцәаша.
Фазиль Искандер Аԥсны аԥсабара екзотикак еиԥш акәым
дшахәаԥшуа, ижәлар гәакьа, аԥсуаа рышҟагьы етнографиатә
интересым уи имоу. Убри азыҳәаноуп аԥсуаа идеализациа зырзимуагьы. Рыбзиарақәа реиԥш, рыграқәагьы ибоит, егьиҳәоит. Иҩымҭақәа реиҳарак ихаҭа иибаз, дызлахәыз,
ихәыҷра, ма иқәыԥшра иадҳәалоу роуп. Урҭ иразу, иқьиоу
сатиратә бызшәала, лаф ажәала.
Фазиль Искандер иповест ҿыц даҽа знык шаҳаҭра ауит,
даҽа знык агәра ҳнаргеит ижәлар ртәы аниҩуа ишилшо А. Чехов
253

ишиҳәаз еиԥш, «говорить и думать в их духе». Аҵла аԥашәқәа
ӷәӷәанаҵы амахәҭақәа џарџаруеит, иара азыҳәан акагьы
шәарҭам. Ашәҟәыҩҩы ижәлар дырзааигәанаҵы ишәҟәыҩҩра
иҭамбо аӡыхь иаҩызоуп. Аурыс бызшәала иҳәазаргьы, даҽа
шәҟәыҩҩык излеимҳәацыз ала уи иҳәеит аԥсуаа рыгәҭыхақәа
рацәаны. Уи асовет литература зегьы аҟны иҳәеит ажәа ҿыц,
иаԥшьигеит литературатә хырхарҭа ҿыцк, дагьыҟалеит асовет
тәылаҿы еицырдыруа, тираж дула зышәҟәқәа ҭыҵуа, зҩымҭақәа
аҳәаанхыҵ еиҭаганы иҭрыжьуа, иналукааша, урысшәала иҩуа
совет ԥсыуа шәҟәыҩҩны. Уи раԥхьатәи иповест «Абӷаџьмақәа
реҵәаџьаа» шаҟа бызшәа рахь еиҭаргахьоу хыԥхьаӡара
амаӡам. Аԥсуа кьыԥхьаҿгьы, ианцәырҵыҵәҟьа инақәырццакны,
ииашаны, иахәҭаны, егьаамҭаны ахәшьара бзиа аиҭеит апоеткритик М. Лашәриа.
«Аԥсны ҟаԥшь», 1977

ГӘАҲӘАРЫЛА ИАԤҴОУ АУСУМҬА
Усҵәҟьагь ақәра маҷым уажәшьҭа аԥсуа театр. Ҳкульту­реи
ҳҵара-лашареи русзуҩцәа дуқәа уи аҟырҟы дырхәыхәхьан,
ихацдыркхьан Аԥсны Асовет мчы шьақәгылаанӡагьы, аха
амилаҭтә театр ахьӡуҵартә еиԥш уи абӷа анеиҵнахыз, амилаҭ
ирҿахәҳәаганы ианыҟалаз Асовет мчы аиааира анага инаркноуп, убри аҟнытә мҩашьарада иазуҳәар ҟалоит Октиабртәи
ареволиуциа иабзоуроуп аԥсуаа атеатр ахьҳауз ҳәа. Зыҽны
ихацыркхаз аҽны инаркны иахьа уажәраанӡа изнысыз
амҩа ккаӡа уаннарԥшылоит иаҳхысыз ашықәс азыҳәан
ашәҟәҭыжьырҭа «Алашара» аҟны иҭыҵыз аҟазараҭҵааратә
наукақәа ркандидат А. Аргәын иусумҭа «Абаҩхатәреи
агәаҳәареи».
Атеатр иазкны аусумҭа аԥиҵахьан М. Лакрба, аха
иҩит шәҟәыҩҩык, драматургк иаҳасабала. Убри аганахьала
уахәаԥшуазар, ҳәарада, уи иусумҭа зыԥсоу иахьа уажәгьы
илаҟәымхац. Изхысҳәаауа А. Аргәын иусумҭа анаԥиҵоз ихы
иаирхәаша, дызқәышаҳаҭхаша мамзаргьы инарымакны
дызлацәажәаша даҽа авторцәақәак русумҭақәа имҵамызт.
Убригьы акырӡа иаруадаҩуан асеиԥш иҟоу аусумҭа аԥҵара.
Исҳәаз иаанагом, А. Аргәын аԥсуа театр аҭоурых иҩит ҳәа.
Усеиԥш иҟоу аусумҭа иахьа уажәранӡагьы иаԥҵам, аԥҵара
254

даа­раӡа иахәҭаны, иагьаамҭаны ишыҟоугьы. Ашәҟәы «Абаҩ­
хатәреи агәаҳәареи» иналкааны ааҩык аԥсуа актиорцәа
ирызкуп. Урҭ рырҿиаратә патреҭқәеи, рыԥсҭазаратә мҩеи
раарԥшра мацара иҽырҭеимыгӡеит автор. Дара инарыдкыланы, инаимҩатәны акәзаргьы, акырџьара дрылацәажәоит
аспектакльқәа неизакны, еилиргоит иаазыркьаҿны. Абри
ҳаналацәажәо, сажәа саԥыҩланы, заа исҳәарц сҭахуп згәа­
ҭарак. Саӡәыкны исҭахын аԥсуа театртә ҟазара аҿиараҿы
етапны иҟалаз спектакальқәак иҵегьы дырзааҭгылар, иҵегь­
гьы инеиҵыхны дрылацәажәар, ҩбагьы, ҷыдала далкааны
дзыхцәажәо актиор, ма актриса раамышьҭахьгьы, урҭ ирывагылаз ирыцыхәмаруаз иҵегьгьы инеиҳаны ажәақәак рзикыр, хԥагьы, ари аусумҭа уи иазкымзаргьы, иҵегь иҳәар ҟалон
арежиссиорцәа русумҭақәа, рыԥшаарақәа, рықәҿиарақәеи
реиҵахарақәеи ртәы. Ҳәарада, арҭ азгәаҭарақәа ҳамакра
мариоуп. Автор иҩуамызт аԥсуа театр аҭоурых. Уи итема,
ихықәкы даҽакын. Аха… аха зысҳәо рыцҳарак ыҟоуп араҟа.
Ашәҟәыҩҩы иаԥиҵаз ақьаадаҿ иаанхоит. Иԥсы ахьынӡаҭоу
иҩымҭа ахәшьара амоукәа, еилкаамкәа инхаргьы мышкызны
иаԥхьо, изыԥсоу ала ахә зшьо дҟалоит. Убас иҟоуп амузыкатә
рҿиамҭагьы, убас иҟоуп аҿыханҵаратә, аскульптуратә уҳәа,
асахьаҭыхыҩцәа раԥҵамҭақәагьы. Убри аҩыза иалхәдоуп
атеатртә ҟазара. Уи ҿыҭбжьык иаҩызоуп, аӡәгьы ианимаҳа,
баша аҳауа иналаӡ ицоит аҿыҭыбжьы. Шаҟаҩы артистцәа
ахаҿсахьа бзиаӡақәа аԥырҵаны, арежиссиорцәа аспектакль дуқәа ықәыргыланы уаҩы игәаламшәаӡо, аҭоурых
иазнымхаӡакәа ибжьаӡхьоузеи.
Араҟа усҟак иаҭыԥымзаргьы, хәаԥшҩык, атеатр
азыгәблҩык иаҳасабала, сагьрыҳәоит, сагьазыԥшуп ҳтеатр
ахацыркҩцәа, иналукааша ҳактиорцәа дуқәа ргәалашәарақәа
рыҩларц. Аӡәы заҵәык, Шәарах Ԥачалиа иаамышьҭахь, убри
аганахьала аӡәы акы иҩны исгәалашәом. Абарҭ иаҳҳәаз
ахшыҩҵакқәагьы ирыдкыланы ҳаназхәыцлак, изыԥсоу
ҳаракхоит А. Аргәын ишәҟәы.
Ҳазну аамҭазы ҳаԥсуа театр артистцәа рганахьала, ԥасаԥаса аасҭа, иаҳа аҽеибнаҭеит. Иҟоу арежиссиорцәа аҩыџьа
аспектакль бзиақәагьы ықәдыргылахьеит, абаҩхатәра шрылоугьы шьақәдырӷәӷәахьеит. Аха имаҷуп ҳрежиссиорцәа
рхыԥхьаӡара. Аӡәы илшоит амҩақәҵара, атеатр ахырхарҭа
алхра, аха ахырхарҭа рыҭаны, арҿиаратә мҩа ду ианиҵаша
арежиссиорцәа, ианамуӡах хҩык, ԥшьҩык имамзар, амҩа
255

иқәиҵода, ахырхарҭа зиҭода? Абас рҭагылазаашьа шыҟоугьы,
ирылшоит ҳәа агәра ахьааго аҟнытә, иҵегьы аус руроуп
ҳрежиссиорцәа, ҳзыхцәажәо ашәҟәы иранаҳәоит изакәытә
спектакль дуқәаз аԥсуа театр асценаҿ ицәырҵқәахьаз.
Иахьатәи ахәаԥшыҩцәа, еиҳарак еиҵагылаз аҿар,
аӡәырҩы ахааным, ирыздыруам А. Аргәын ишәҟәы зызку Екатерина Шакирбаи, Анна Аргәын-Коношок, Минадора
Зыхәба, Михаил Ақаҩба, Разынбеи Агрба, Азиз Агрба, Леуарса
Касланӡиа, Шәарах Ԥачалиа дара реиҳа ианрааз рбаҩхатәра
ашәҭымҭа ианҭагылаз аамҭазы иаԥырҵаз ахаҿсахьақәа, насгьы урҭ рҟнытә ҩыџьа, Азиз Агрбеи Шәарах Ԥачалиеи актиорра аамышьҭахьгьы, иахьрежиссиорцәаз аҟнытә, ахәаԥшыҩцәа
акыр шықәса ирхамышҭуа иқәдыргылаз аспектакльқәа.
Иахьатәи актиорцәа ҿарацәеи арежиссиорцәеи рзыҳәан
урҭ рыԥсҭазареи рырҿиамҭеи хәы змам ҿырԥшыга дууп.
Ҳәарада, иахьа асценаҿынтә иҳәатәу ашәа даҽакуп, иахьатәи
ахәаԥшыҩцәа зынӡаск даҽа уаҩуп, убри иахҟьаны арежиссурагьы актиортә ҟазарагьы рҿаԥхьа иқәгылоу азҵаарақәа
даҽакхеит, иаҳа иҳаракхеит, иаҳа иҵаулахеит. Аха егьа аамҭа
царгьы, атеатр аҿаԥхьа егьа зҵаара ҿыц цәырҵыргьы, наунагӡа
иҿырԥшыганы иаанхоит хыхь зыӡбахә ҳҳәаз ҳартистцәа
дуқәа рырҿиаратә ԥсҭазара, урҭ атеатр – рус хада, рыԥсы
ахҭнырҵо бзиа ишырбаз, егьа уадаҩра, мыҟәмабара, залымдара иақәшәазаргьы, атеатр камыжькәа ишааргаз. Убри амҩа
ккаӡа уаннарԥшылоит, абарҭ, хыхь исҳәаз агәаанагарақәагьы
узнарҵысуеит ашәҟәы «Абаҩхатәреи агәаҳәареи».
Иналукааша ҳактиорцәа ирызку ари ашәҟәы иану
аочеркқәа ҩуп исахьарку ажәала. Рызегьы неибанеиԥшны
напҟазала иҩымзаргьы, очеркқәак сахьаркыратә ҩымҭак
еиԥш урыԥхьоит. Амала рызегьы неизакны урыԥхьаны уаналгалак, автор дзыхцәажәо ҳҟазарақәа руак аусзуҩцәа иаҳагьы
пату рықәуҵо, изыԥсоу иаҳагьы иудыруа уҟанаҵоит. Убас,
артистцәа руаӡәк. Азиз Агрба уажәы Д. Гәлиа ихьӡ зху апремиа иҭаразы дықәгылоуп. Аҳамҭа ду дшаԥсоуи дызлаԥсоуи
сырзааҭгыланы салацәажәом. Иааркьаҿны, инасымҩатәны
акәзаргьы абраҟа исҳәо убриоуп, А. Аргәын ишәҟәаҿы уи
актиор ду, арежиссиор, изкыз аочерк санаԥхьа даҽазнык
агәра згеит Азиз Агрба хымԥада зыӡбахә ҳәоу апремиа иҭара
шахәҭоу, дагьшаԥсоу.
256

Агхақәеи абзиарақәеи хыхь исҳәаз инарываргыланы
аҵыхәтәан, сажәа саналго ҩ-зеиӷьашьарак нацсҵар сҭахуп.
Арҭ аочеркқәа ҭыҵхьан қырҭшәала, уажәы инеидкыланы
иҭыҵит урыс бызшәала. Ахәшьара ҳаракны иаҭаны ашәҟәы
аԥхьажәа иҩит аҟазараҭҵааратә наукақәа рдоктор, апрофессор Г. И. Гоиан. Ҳәарада, урҭ абызшәақәа рыла иахьҭыҵыз ус
бзиоуп, ус дууп, аха аԥсуа хәаԥшыҩцәа, аԥсуа ԥхьаҩцә ирымазар бзиан аочеркқәа дара рхатәы бызшәала, ҩбагьы асеиԥш
иҟоу аочеркқәа ирыԥсоу, зыхҳәаара ахәҭоу артистцәа иҵегьы
ҳамоуп. Иаҳҭахын убарҭ рзыҳәангьы иҩыр, уи аҩра шилшо
агәра ҳзыргаз А. Аргәын.
«Аԥсны ҟаԥшь», 1977

АМШЫН, АҬОУРЫХ, АԤЕИԤШ
(«Болгариатәи амшынҵа» аҟнытә)
Аныҟәарақәа раан иҟарҵало анҵамҭақәа, шамаха, зегьы алагоит амҩа иқәларц азыҳәан аҽеиқәыршәара ишаҿыз,
ирҭаххақәаша ишрышьҭаз, ишырԥшааз, ма ишырмоуз, нас,
ҳгәы архьыухьыурц азыҳәан, рҭынхацәеи дареи реиԥырҵра
иналацәажәоит. Уи аиԥырҵра еиҳарак имҩаԥысуеит
аҳаиртә баӷәазаҿы, мамзаргьы адәыӷба аанҿасырҭаҿы.
Абри, ишьақәгылахьоу атрадициа, ицәгьоуп ма ибзиоуп ҳәа
ахымҳәаакәа, ҳара иаҳҭахуп, аешьаратә ҳәынҭқарра Болгариа иҟаҵоу анҵамҭақәа ҳрылагарц иара уаҟа, ҳахьнеишаз
ҳаннеи инаркны. Уи мацара акәымкәа, еилаҳгап даҽа традициакгьы. Ҩымчыбжьа ҳахьыҟаз иаабаз, иҳаҳаз абзиарақәа
зегьы рҳәара ҳаламгакәа, иаҳгәалаҳаршәап иналкааны мышкы, иналкааны ҭыԥк. убри аҭыԥ арбану? Болгариа збахьоу, ма
шәҟәы-быӷьшәыла издыруа, ҳәарада, Софиа ауп иҳәашт, избанзар, сасра уахьнеиз, аԥшәма думбар иаҩызоуп, уахьнеиз
атәыла аҳҭны қалақь авсра. Араҟоуп жәытәнатә аахыс амилаҭ
идырҿиахьоу аматериалтәи адоуҳатәи культура ахьеизаку,
иахьубарҭоу, иахьуаҳарҭоу. Мықә ауахәама угәалазыршәо
ауахәама ахьгылоу, Софиа анакәмха узлацәажәо, хымԥада, арҭ
анҵамҭақәа Варна иазкуп, избанзар, еицырдыруа қалақьуп, еицырдыруа курортуп иҳәашт. Мап, аԥшӡа ссир Софиа, аеҵәара
иҭалаҳаны, ажәытәтәи архитектуреи аҿатә архитектуреи
257

узеиҟәымҭхо еинрааланы иахьеиларсу, аӡыцәақәа тәарҭас
иахьрымоу Варна абаҳчақәеи ааныжьны, ҳара ҳанҵамҭақәа,
ҳагәҭахәыцрақәа рзаҳкырц ҳҭахуп Албена.
Ахьӡ анаҳҳәаҵәҟьа, ҳажәа ҳаԥыҩланы, иаҳгәалаҳаршәап,
уи ахьӡ иадҳәаланы хәылԥазык абраҟа иҳамаз аицәажәара.
Абна-ккара инагәылахаланы, хыбрас ажәҩан ҳхагыланы,
«Староболгарски стан ресторан» аҟны ҳтәан еицырдыруа
ашәаҳәаҩы, «Ахьтәы Орфеи» ҩынтә изанаршьахьоу Михаил Белчеви ҳареи. Уи игәаларшәаны далацәажәон Аԥсны
даныҟаз игастрольтә концертқәа шымҩаԥысыз. Даҳхагьежьуа
ҳамаҵ луан ахәыҭаҩ ԥҳәызба. Лыԥшра-лсахьа мацара акәым,
лԥышәарччалашьагьы уи даарӡа дреиԥшын аԥсуа ҳәса
хәыҷқәа. Дҿаԥха-ҿаччо фатәы-жәтәы ҳәа уаҳа акыр шәҭахума
ҳәа данааҳадгыла:
–Абас ибзианы ҳамаҵ ахьыбуа азыҳәан баҳныҳәарц
ҳҭахуп, –иҳәеит Михаил. Лафҳәаҩык иакәын иара.
–Дабаҳныҳәо, лыхьӡ ҳаздырӡоме, –сҳәеит сара.
–Сара Албена сыхьӡуп–лҳәеит лара, лныҳәаҿа
ахьаажәуаз лгәы иаахәаны.
–Ҳкурорт қалақь ахьӡ шәыхьӡызаап, –сҳәеит.
–Иара ахьӡ сара исыхьӡым, аха сара сыхьӡ иара иахьӡуп,
–лҳәеит ларгьы лажәақәа алаф рылаҵаны. Сара, уи лафны
илҳәаз џьысшьеит, аха ашьҭахь еилыскааит, ииашаҵәҟьаны
реиҳа имилаҭтә хьӡыз аԥҳәыс хьӡы шахьӡырҵаз ҳара ҳаамҭаз
ииз ари ақалақь. Иԥшӡоу хьӡуп, алирика аҵоуп.
Сара сазхәыцуан Аԥсны аҳҭны қалақь. Аԥсшьаҩцәеи
араҟа инхо ақалқь уааи реизыҟазаашьаҿ изызхәыцым
шьарда ирацәоуп. Ааглыхра ахьҿио, акультура иахьазҳауа,
административтә центр ахьыҟоу ақалақь аҟны асҟак ира­
цәаны аԥсшьарҭа ҩнқәеи атурбазақәеи рыҟаҵара иашамзар
ҟалап. Ԥсшьара иаауа иҭахуп амузыка, акәашара, зынгьы ибжьы нҭыганы ашәаҳәара, игәы аԥсы ашьартә иаамҭа ахгара.
Уи рԥырхагоуп араҟа инхо, иаашар усура ицо аџьажәлар. Аҟәа
ақалақь аҟны аԥсшьаҩцәеи инхои иахьеилахаз иахҟьаны, адә­
қьанқәа урзыҩналом, автобусқәеи атролеибусқәеи узрықә­тәом,
аочеред уахәом, аԥшыха уара иумам, избанзар уԥсшьаҩым,
усура уццакуеит. Абарҭқәа уамак зҭахымыз, ибзиаӡаны иазхәы­
цит аболгарцәа рҿы. Акурорт қалақь – акурорт мацара иазкуп.
258

Акурорт амаҵ азызуа раамышьҭахь, уаҩгьы дынхом уаҟа, аа,
иаҳҳәап, ишыҟоу еиԥш ҳара ҳҿы Пицунда.
Аболгарцәеи аԥсуааи, ҭоурыхла ҳахьеиԥшқәоу рацәа­
ӡоуп. Уи зыхҟьаз раԥхьа игылоуп Амшын Еиқәа. Аԥсуаа ҳаиԥш,
аболгарцәа рзыҳәангьы акырынтә аӷацәа ӡыхнагахьан
ам­шын. Аԥсреи абзареи иҭадыргылеит аҭырқәцәа. Шәы­
шықәсала Болгариа иахаԥан Османтәи аимпериа. Уи ирзаанагаз ашьеи алаӷырӡи аԥсуаа ирзеиҭаҳәатәым, избанзар
ҳаргьы иаҳхаагахьеит. Иҟалон аболгарцәа, Христо Ботев
ишиҳәаз еиԥш, иҟаӡамызшәа адгьыл ианыӡааргьы, аурыс
ҳәынҭқарра акәмызҭгьы. Аурыс ир ҟалеит аболгарцәа рзыҳәан
иԥсеиқәырхаганы. Абри сазхәыцуан сара Шипка ахәаџа
санықәгылаз. Араҟа иқәгылоу абааш ҩ-жәларык рыешьара иасимволуп. Ҳаҭыр ду рықәҵауа, аболгар жәлар ирхадыршҭуам
аурысцәеи дареи реиҩызара зырӷәӷәоз иналукааша аҵеицәа.
Урҭ рзыҳәан иргылоу баҟак анызбалак, сара исгәалашәон
Аԥсны Урыстәыла адҵара зхы ақәзҵаз аԥсҳа илахьынҵа…
Болгариа аҭырқәцәа ирымпыҵыҵижьҭеи шәышықәса
ҵит. Милаҭтә ныҳәа дуны иазгәарҭеит абри ахҭыс. Ахақәиҭра
азыҳәан рықәԥара иазкны акино ҭихит Николаи Машьченко. Иазгәоуҭаша, убри арежиссиор иоуп изҭыхымҭоу
раԥхьатәи аԥсуа телехәаԥшратә фильм «Арҿиара». Абри
афакт иҳанаҳәо рацәоуп. Амилаҭ дуқәа, зылшареи зкультуреи
иаҳа иҿиаз, амилаҭ хәыҷқәа рахь иҟарҵо ацхыраара аҟны
акәхап раԥхьаӡа иргыланы иахьааԥшуа аинтернационализм,
иахьааԥшуа ленинтә милаҭтә политика.
Ҳазыхынҳәып Албена. Шәахыччаргьы, избаз, исаҳазоуп
исҳәо. Ашара адәы ианаақәлоз, аҽада аҟаабжь саанарԥшит.
Алу Қьааба иугаргьы, лагара агхом ҳәа араҟа сахьааизгьы,
аҽада аҟаабжьоума исаҳауа сҳәан асасааирҭа аԥенџьыр
салԥшны санынаԥш, Ешыратәи ахәаџақәа иреиԥшыз ахәаџа
анаараҿы иҳәуа иаҿан аҽадақәа. Ашьҭахь сыблала избеит убарҭ аҽадақәагьы аԥсшьаҩцәа рымаҵ аура ишазкыз.
Аҽадауардын (ус уҳәар ауазар) инаҵаркуеит. Абилеҭ ахә
шәаны унақәтәоит. Акурорт қалақь аҩнуҵҟа уцоит иахьуҭаху.
Ахәахьы сыҩхалан, асасааирҭақәа срыхәаԥшуа сгылан.
Избахьоу аҟазацәа ирҳәоит, Европатәи акурорт қалақьқәа
иреӷьӡақәоу ируакуп ҳәа Албена. Изла? Раԥхьаӡа иргы259

ланы архитектура аганахьала. Хыхьынтәи уанрыхәаԥшуа,
ашьха хәаџақәа иреиԥшнушьалоит асасааирҭақәа. Иаҳа
урзааигәахар, Египеттәи апирамидақәа угәаладыршәоит.
Зегьреиҳа бзиарас ирымоу, иӡбоуп рхатәы стиль ала, даҽа­
џьара иубом урҭ иреиԥшу аҩнқәа. Ашәҟәыҩҩцәа аӡәи-аӡәи
узеиҩымдыраауазар, изуҭахузеи ирацәаҩны ашәҟәыҩҩцәа.
Дазхоит аӡәы. Убасоуп архитекторцәагьы. Сара уи сазҟазам,
аха акырынтә сазхәыцхьеит Аҟәа идыргыло аҩнқәа рархитектура. Кәтык иаҵаз акәтаӷьқәа реиԥшоуп аҩнқәа
реиҳараӡак шеиԥшу. Аа, уажәы лассы-лассы акьыԥхь аҟны
иалацәажәоит Аҟәа азааигәара Маиак аҳабла курорт ҭыԥны
аҟаҵара. Аҳҭны-қалақь, административтә-ааглыхратә центр
азааигәара усеиԥш иҟоу акурорттә комплекс аҟаҵара иахьын­
ӡаиашоугьы уаҩ дазхәыцыртә иҟоуп, аха сара араҟа зыӡбахә
сымоу, џьарамзар џьара статиак аҟны иуԥылом уи, идыргыларц иззықәԥо акурорттә комплекс, архитектура аганахьала
оригиналла аӡбара, даҽакы излеиԥшымхаша, ахатәы хаҿы
шоуша азхәыцра.
Аекскурсиа ҳзымҩаԥигон арԥыс қәыԥш Пиотр Матев.
Иџьашьаны ҳаизыӡырҩуан, убас ибзианы идыруан имилаҭ
рҭоурых, ретнографиа., Болгариа зегьы аекономика. Уии сареи
ҳаицәажәарала еилыскааит ҳарҭ, акурорттә республикақәа
ҳзызхәыцша акы, Софиатәи ауниверситет аҟны иҟазаап аекскурсиа мҩаԥгара иазыҟазҵо афакультет. Ахԥатәи акурс
инаркны, астудентцәа аекскурсиа амҩаԥгара иаладыргоит.
Дарбанзаалакь астудентцәа зегьы ҩба-хԥа бызшәа ддырҵоит.
Уаҩы изымԥшаар ҟаларын Болгариа иазкны зҵаарак уи аҭак
изыҟамҵоз.
Болгариа аамышьҭахьгьы аҳәаанхыҵҟа сцахьеит, аха
сахьыҟазаалак исхамышҭуа ҷыдарак рыдызбалеит аболгарцәа.
Уи аҷыдара саныхәыҷызгьы игәасҭахьан. Аха сгәы иаанагон ус­
ҟан ҟазшьас имоуп аӡәы. Араҟа еилыскааит ишмилаҭтә ҟаз­шьас.
Аҭара ақыҭан, Аҭара Ахәы ҳәа иахьашьҭоу аҳаблаҿ иҟоуп ҭыԥк
Чачаа рашҭа ҳәа, Аԥсны аҳцәа иртәарҭан, ирынхарҭан убраҟа.
Абри, Чачаа рашҭа аҵыхәахьшәа, Кәыдры ахықә инықәырххны
нхаҩ бзиак иҵанакыша аҟара адгьыл Аболгар иқьаԥҭа ҳәа
иашьҭоуп иахьагьы. Ҭаацәарак аболгарцәа нхон убраҟа. Сара
исыздыруам урҭ Аԥсныҟа ианықәнагалаз. Иҟаларын, аԥсуа
мҳаџьырцәа рцынҵәарахқәак Болгариа ишнанагаз еиԥш,
260

ҳлахьынҵа злахьынҵахаз дара аболгар мҳаџьырцәақәакгьы
Аԥсныҟа иқәнагалазар. Сара сихаануп уаҟа инхоз аболгар
руаӡәк. Даараӡа уаҩ ҭынчын убри. Дцәажәаӡомызт. Амала
данцәажәоз ихиҿы зегьы ихалашауан. Гәыразрала иҭҭәаауан
илакыҵақәа. Исгәалазыршәаз, абри аҟазшьа рыдызбалон
араҟа, Болгариа сахьааиз, шамаха, саазацәажәоз аболгарцәа
зегьы. Еиҳарак рлакыҵақәа ҵлашаауеит, рқьышә аччаԥшь
ԥшӡа ықәлоит уахьатәиу анроуҳәалак. Уи егьџьашьатәӡам.
Асовет ар роуп афашизм рыхҳәаны, ахақәиҭра рзаазгаз. Иара
абраҟа Албена азааигәарагьы асовет солдаҭцәа шаҟаҩы
рнышәынҭрақәа ыҟоузеи!
Ҳгәыԥ иалаз ҩыџьа Болгариатәи ақалақь Толбухинаҟа
ицаны иҟан ҽнак. Аҳәаха рибамҭо ус ҿаарҭит ианыхынҳә:
– Атакси маншәаланы ианҳамԥыхьамшәа, хатәы машьынак аанкыланы ҳашцоз, автоинспектор ҳааникылеит. Ашофер
аштраф ииршәарц дшаҿыз, ҳара ҳашсовет уааз иаҳҳәеит.
Дҳаигәырӷьеит. «Асовет тәылаҿы инхоит сара сызхылҵыз
амилаҭ – аԥсуаа» иҳәеит уи. Ҳара иаҳҳәеит ҳгәыԥ аҟны аԥсуаа
шыҟоу. Ижәла ҳаиҳәан абар ианаҳҵеит – «Авицба», –рҳәеит.
Дшырбаз дахьырбаз, дзеиԥшраз, уаҳа ииҳәаз ҳәа акакала сразҵааит. Аԥсуаа дшырхылҵыз идыруа, аԥсуа жәлагьы
ижәланы дабаанагеи араҟа? Ашьҭахь сназхәыцит аҭоурых.
Ҳҵарауаҩ Г. А. Ӡиӡариа излеиҩуала, амҳаџьырра иагаз
аԥсуаа ԥыҭҩык Варна иӡхыҵит. Хымԥада, убасҟантәи аԥсуаа
ирхылҵыз аӡәы иакәын избаз. «Авицба» ҳәа ажәла ыҟам,
аха иҟалап, иара ииашамкәа иҳәазар, мамзаргьы ианызҵоз
ииашамкәа ианырҵазар. Аҩӡба акәхарын. Дшаԥсыуоу анидыр, насгьы имлаҭра игәаҿы имыцәацзар, хымԥада Варна, ма
Толбухин ааигәа-сигәа џьара инханы иҟазар ҟалоит аԥсуаа.
Шаҟа еидысхәыцлаз иазаауазеи, адырҩаҽны амашьына аанкыланы сцеит уи дахьырбаз. Сҵааит сыԥшааит, аха иԥшаара
злацәгьахаз, акы, ижәлаҵәҟьала ашәҟәы данымзар ҟалон,
Ҭырқәтәылан инхо аԥсуаа реиԥш, ҩбагьы, милаҭс дзеиуоу –
аԥсуа ҳәа џьаргьы дарбам. Уаҳа дысзымԥшаагәышьеит.
Аресторанаҿ ашәа иҳәон Михаил Белчев. Уи иашәақәа
руак изкын аҭырқәцәа дырҿагыланы ақәԥараҿ иҭахаз
аболгар ҷкәын. Ҩ-уск рҟны еиԥшызаап ауаатәыҩса зегьы.
Агәырҩа зегьы рзыҳәан илаӷырӡуп. Иччаԥшьуп зегьы рзыҳәан
агәырӷьара. Аԥсуа ҷкәынак иашьа аҭырқәцәа дыршьыр
261

игәаҟра ашәаҳәарала ишихигарыз, убасҵәҟьа иҟан аболгар
шәаҳәаҩ иашәаҳәашьагьы. Уи иашәа исгәаланаршәон аԥсуаа
ҳҭоурых, иаҳхаагахьоу агәаҟрақәа. Срызхәыцуан уажәы Аԥсны
инхо аболгарцәа. Акыр ашәышықәса зыԥсадгьыл иақәиҭымыз
ажәларқәа, милаҭс изеиуазаалакгьы, раашәақәа, ражәабжьқәа,
рфольклор, акырџьара рхәыцшьақәа, рԥсихологиа уҳәа зегьрыла анык илыхшазшәа еиԥшхоит, еизааигәахоит.
– Абасҟак иҿиаз акурорт шәмилаҭтә традициақәа
ирԥырхагоу? – ҳәа сиазҵааит Михаил, иашәа ҳәаны данаалга.
– Ҳаҷкәынцәа, ҳаӡӷабцәа, изааӡарызеи ибжьнахқәоугьы
ыҟоуп. Аха уаҳа ԥсыхәа ҳамам. Ҳмилаҭтә лагала абжеиҳарак
ахьынтәаауа акурортқәа рҟнытә ауп,– иҳәеит уи, нас лафны дааччан, ус инациҵеит. – Аа, умбои, абни аҽадагьы ҳара алагала
ҳнаҭоит. – Инапы нақәикит «ҟырԥ-ҟырԥ-ҟырԥ» ҳәа ашьаҿақәа
рыссаны еихго, илеиҩеирц, иԥшыхьырсырц ауаа зықәтәаз
аҽадауардын зманы инеиуаз аҽада. Гха дуны ихьгәышьеит,
дызмилаҭыз изеилымкаауа, аԥсуак аҽада дақәтәаны даауан
ҳәа А. П. Чехов иахьиҳәаз. Аԥсуа изыҳәан аҽада ақәтәара
аҵкыс еиҳау цәаԥҽыга ыҟам.
Акурорт амаҵ аура анаҳҳәа, абраҟа исаҳаз даҽа ҿыцкгьы
салацәажәарц сҭахуп. Софиатәи аконсерваториа аҟны иҟоуп
аестрадатә шәаҳәара иазку афакультет. Даҽа тәылакаҿ
иуԥылом ари. Уаҟа иалгаз, еицырдыруа ашәаҳәаҩцәа, жәлар
рартистцәа, хәылԥазыла ашәа рҳәоит аресторанқәа рҿы.
Аха иҳәатәуп, урҭ акрыфара-крыжәырҭақәагьы ҳара ҳҟны
иахьеиԥшым шырацәоу. Иааԥымҵәаӡо аныҳәаҿақәа дәықәҵо,
аҩы еибаршьуам, ажәала ргәы ԥибаҵәом. Игәыԥсыршьагоуп
араҟа аресторанқәеи асамықьҭанқәеи. Иреиӷьу аконцерттә
зал аҟны иуаҳаша ашәақәа араҟа иуаҳауеит. Аҵх ашарахь
инаскьаанӡа, шәтәаны ижәжәуазаргьы аӡәгьы дышәԥырхагам.
Абарҭқәа зегьы ианрыцлалак амшын, ашьха ҳауа цқьа, амра
каԥхара, убасҟаноуп уаҩы ианиҳәо аԥсшьара бзиа ҳәа. Гәылаԥсыла, цәала-жьыла аԥсшьара бзиа зҭаху дцааит Болгариа.
Ҳаԥсшьара мшқәа ниасит иҳамбаӡакәа.
Мшқәак анааҵ амҩа ҳақәлеит Румыниаҟа.
«Аԥсны ҟаԥшь», 1978

АЖӘАК АУП ИҲӘАТӘУ – ИҬАБУП
Ахшара рацәаны измоу, анхара-нҵыраз аӡәы ишьҭахь
игылам нхаҩуп сымҩалаҩ Пиотр Кәаӡба. Уи иқыҭа Ԥсҳәы
аҭоурых шәҟәыда-быӷьшәыдоуп ишидыруа. Баша исымҳәеит
«ахшара рацәаҩны измоу» ҳәа. Ихшара ԥхьаҟатәи рԥеиԥши
иқыҭа гәакьа алахьынҵеи еидҳәалоуп иара изыҳәан, аӡиас
ахыҵхырҭеи анҵәамҭеи шеидҳәалоу еиԥш. Агәаҭара мариан, еинышәашьа рымамкәа, игәаҿы ишеиҿагылаз ҩ-гәҭыхак.
Ақыҭа ҳалсны, наҟ, нхыҵҟа ҳхы рханы ҳнеиуан. Амҩа
сацәхымҟьарц снаскьеигон, нас сцар акәын схала. Сыццакуан, абна ҭызго машьынак сзахьӡандаз ҳәа. Сара, амҩасҩы,
гәҭыхас исымаз акы акәын, абрахь, Ԥсҳәы агәахьы, иҵегьы
иналганы лбааҟа, Рашаҩа, Грыбза, Беҭаха ҳәа иахьашьҭоу
аҳаблақәа рахьгьы иааргандаз амашьына мҩа. Абри анысҳәа,
уамак игәамԥхазшәа збеит Пиотр. Ашьҭахь ус ҿааиҭит:
–Иумаҳаӡаци аԥсуа жәаԥҟа ыҟоуп, акамбашь иагьа­
цәаӷәоит, иагьакәаҳауеит ҳәа? Убас ацәгьагьи абзиарагьы
еиҟароуп убри, амҩа ҳәа узҿу. Аибашьра алагамҭазоуп Ԥсҳәы
аҳаирплан ԥырны ианаа. Уинахыс ӡынгьы ԥхынгьы ақалақь
ахь ҳамҩа аатхеит. Ҳамҩа аатуп амш анбзиоу. Ажәҩан
еимаҳаны ианшәшьу? Иаалырҟьаны ауаҩы дычмазаҩхар,
дыԥҟатәхар? Машәыр бааԥск ҟалар, усҟан ишԥаҟаҳҵои?
Изхысҳәаауа, ибнакхьоу абрагьҩык иакәымзар, зхы зтәу,
дызусҭада амҩа иамеигәырӷьо. Аа, шықәсыкгьы ҵуам ахыу
ҳәа амашьына аакылсижьҭеи Ԥсҳәы ақыҭаҿы. Унақәтәа,
уца Риҵанӡа, нас уаантәи автобусқәа умоур ҳәа ушәома!
Аха иугәаларшәа сажәа саналагоз исҳәаз ажәаԥҟа. Абзиара
иаҳзаанагаз ацәгьарагьы ацуп амҩа. Уи иаанагаз, иҟанаҵаз
Риҵа унаӡаанӡа иубап. Сара иуасҳәо акы заҵәыкоуп. Ақалақь
аҟны мода ҿкны ирылало амаҭәа мацара акәу џьушьома.
Аҩнашәқәа, аԥенџьырқәа ирылыԥшааху ӷәла аҟаҵарагьы ҿкны
ирылоуп. Уажәы, убас ихҭаркыз ҵлақәоуп ааҵлеи араҵлеи.
Аҩҵлахкыкгьы рыԥҟара ҟалом, изаҳауада, уи иаххәыцуада
акәымзар. Ԥаса уаҩы иԥиҟомызт, иԥиҟаргьы гашьа амамызт
Аҟәаҟа. Убарҭ аҵлақәа ирыԥсцәаҳаха иаакылсит амашьына.
Аԥсқьарцәа ашәарыцараҿ мацара акәу џьушьома иахьыҟоу,
абнаӷьычыҩцәа ҿиеит. Зыԥҟара азин ыҟоу аҵла ааԥҟаны хыхь
инақәырҵоит, ҵаҟа инаҵарҵоит ааҵла, ммамзаргьы араҵла.
Ауаса ақәыџьма ишацәумхьчара ихьчалатәхеит.
263

Ақыҭа ҳалҵны ҳанынаскьа, ҳаиԥырҵит Пиотр Кәаӡбеи сареи. Дцеит иара ишьхымзагәарақәа рахь. Сарҭмаҟ сазқәынҵа,
аккара еизхашьшьыра сыҵаланы снеиуан. Игәасҭаз, Ԥсҳәы
акәша-мыкәша иџарџаруа еилагылоу аҵлақәа инеибеиԥшны
зегьы қәыԥшқәоуп, зықәрахь инеихьоу уаҩықәрак иеиҳа
рхыҵуам. Маӡас иаҵоу аилкаара мариоуп. Абар ахаҳәгәарақәа,
иахьагьы арахә ахьызхымҵқәо ыҟоуп. Абри ахаҳәгәара уҭрак
иакәыршазар акәхарын, анаҟа жәгәаразар ҟаларын, иаҳа
иҭбаауп. Инхон-инҵуан зықьҩыла амҳаџьырра иагаз. Убарҭ
рышьҭахьоуп абас абна анеиҵагыла.
Ҵыхәаԥҵәара амаӡам амҩа. Сналбаауеит, сынҭысуеит,
арҩашқәа срыруеит. Сабшалоуп автобус хәыҷы, араҟа «коробочка» ҳәа изышьҭоу анаауа. Уаанӡа сзыԥшуам, насгьы
сааныҟәақәар сҭахуп. Абнаԥҟаҩцәа рмашьынақәа ахьаауанӡа
шьапыла ицатәуп. Акыр снаскьахьан. Ԥсҳәы ахахьӡа убас
лаӷәымк тҟәацит, абӷаџьма аԥа канаршәыртә. Абна аҭгаразы
амҩа ҿыцқәа ахьаҿырго идырбгоит. Амашьынамҩа… Абна­
ԥҟара… Акәаӡба исеиҳәақәаз… Акгьы сзазхәыцуам. Хәба…
Жәаба… Жәохә… Шаҟа километр саахьоузеи! Сзынаӡандаз
абнаԥҟаҩцәа рҿынӡа, нас уаха уаҟа сыԥхьарын. Иааигәаны
иго иалагеит атрактор ашьҭыбжь, аихашьҭыбжьқәа. Абар
дар­­гьы, абнаԥҟаҩцәа. Иҟарҵо ахьынӡаиашоу, иахьын­
ӡабзиоу уазымхәыцыр, дарбану иџьазымшьара, ихнамхра урҭ рфырхаҵара! Изакәу еидара хьанҭоузеи ирықәу
амашьынақәа, насгьы шаҟа ишәарҭоузеи изҿысуа амҩа!
Ахәархь ашьҭыбжь ахьго сыҩхалеит. Изакә махәаршьахәарқәоузеи, дзакәытә уаҩы ӷәӷәозеи зымч абна илаӡуа.
Урҭ шаҟаҩы ыҟада! Ҩыџьа ахацәа ирымгәыҵамӡоз, уаҵаԥшыр
ухылԥа ухашәартә иҳаракыз ҵлак днадгылеит ихәархь кны.
Ашьапы ианҩыҵирҟа анаара шыҟаз илҭалеит. Ҵаны, иара
иԥҟатәуп ҳәа знырҵахьаз ҵлан, ахаҭа зԥырҟазеи узҳәомызт.
Аха иҟанаҵазеи ианԥырҟанахыс! Иаҵагылаз аҵла ҟатақәа
ҟәыбаса еиланажьит. Уаҟагьы иаанымхеит аԥхасҭа. Атрактор
«гусеничныи» ҳәа изышьҭоу, анаара иаҿаланы аҿаанахеит.
Иахьаауазгьы абна шаҟа аԥхасҭа анаҭоз азмырхакәа, ашәҵла
ҟиарла иаханы, иама ахылаӷьара иҭаланы аҿынанахеит. Ҩбахԥа километр убри аҵла дуӡӡа рҳәазаны иагон. Атракторгьы
ахьықәсыз, убри аҩыза аҵлагьы ықәырҳәазаны иахьагаз, адгьыл зеиԥшрахаз, алмҩанык аҵла ҟатақәа игылаз ирзаанагаз,
акыр шықәса ҵла мгылахуа ишыҟанаҵаз, сара исымҳәаргьы,
264

идыруп. Убас шаҟаџьара иҭыргозеи абна, шаҟа нызқь кубометр ԥырҟозеи аԥсуа шьхақәа рҿы! Џьара аҵлақәа арҩеит
асолиарка икаҭәаз, џьара ишакәым амца рцәакит, иблит,
џьара амашьынамҩа аҟаҵараҿы акыр километр инеизаакны
абна дырхит, иҵырхит. Ҿык, бзык ирызҳәом, гәаҵәа зызҭоу
рыцҳашьарада дзахәаԥшуам. Аҵкыс еицәамзар, еиӷьымызт
адырҩаҽны избаз.
Амашьынаныҟәцаҩ излеиҳәаз ала, ҩажәихәбаҟаҩажәижәабаҟа тонна абна ҩақәырҵеит амашьына. Ҳҩыџьа
акабина ҭбаа-ҭыцә ҳанҭатәеит. Ашьҭаларҭагьы амоуп уаҟа.
Рныҟәашьа усоуп ишыҟоу, уахынла ашьхаҟа рыԥхьара ргоит,
нас, шьыжьнаҵы, агаҿаҟа амҩа иқәлоит. Амҩа ҳақәуп сааҭк,
ҩба, хԥа. Игәыԥҵәагоуп амҩа, ухы уцәымӷымзар уанымлартә
ишәарҭоуп. Џьара амашьына аҿахоит, џьара ахаҵәира
ацәыцәгьахоит. Сара изакә шәарҭоу иҟоу салацәажәоит,
амашьынаныҟәцаҩ иаҳәатәын иҭабуп ҳәа. Ихаҭа имацара
иакәымзаап Пиотр Кәаӡба ихшара ԥхьаҟатәи рлахьынҵа
иазхәыцуа.
«Аԥсны ҟаԥшь», 1978

СИКСТИНТӘИ МАДОННА
Анемец мпыҵахалаҩцәа ҳаԥсадгьыл иқәцаны, дара,
адунеи рыда аҳ дамоурц иашьҭаз, афашистцәа рыдгьылаҿ
аибашьра амҩаԥысра ианалага, реих иҟанаҵаз адҵала,
германиатәи иреиӷьыз асахьатә галереиақәа ҭадырцәит.
Адунеи аҿы еицырдыруаз, хәы змаӡамыз аҳашҳатәарақәа
(аскульптурақәа), ахьлыхқәа, аҿыханҵатә рҿиамҭа ссирқәа
неидыҳәҳәаланы, убасеиԥш иҟаз ҳаԥқәак ихәыҵарыжьит,
аибашьра рԥырхагамхаӡаргьы, ацәаакыра мацара иахҟьаны
иԥхасҭахартә.
Дрезден азааигәара, қыҭа кҿахак аҟны, ахаҳә ҵхырҭа
хәаџақәак рҳаԥаҿы, асовет солдатцәа иаахәыҵыргеит,
убас афашистцәа ирҵәахыз асахьаҭыхымҭақәа рацәаны.
Урҭ ирылан «Сикстинтәи мадоннагьы». Еиқәыдрхарц, насгьы
иахьыԥхасҭақәахьаз
ишьақәдыргыларц
азыҳәан,
убасҟанҵәҟьа ҳтәылахь иаарышьҭит. Ҳаԥсадгьылаҿ иҟан ари
ашедевр 1956 шықәсанӡа. Ашьҭахь асовет еиҳабыра, ҳамҭак
еиԥш, анемец жәлар ирыздырхынҳәит.
265

Ирҳәоит, ауаҩы иеиԥш ашәҟәқәагьы ирымоуп ҳәа рхатәы
лахьынҵа. Рхатә лахьынҵа рымуп аҟазаратә рҿиамҭақәагьы.
Уаҩы иџьеишьартә иҟоуп «Сикстинтәи мадонна» раԥхьаӡа
анемец дгьылахь ианеишьахазгьы.
Италиатәи ақалақь Пиаченце иҟоуп аԥсыцқьа Сикст
ихьӡала иргылоу ныхабаак (ауахәама). Убри аныхабаа
азыҳәан акәын ҳазлацәажәо асахьа зҭихыз Рафаель. Акыр
шәышықәсагьы убра иҟан. Ашьҭахь, 1754 шықәсазы аныхабаа
амаҵзуҩцәа иӷьычны, хәы мариала, 70 килограмм ахьы ҳәа
ирҭиит. Акырџьара инанагақәеит. Аҵыхәтәан наӡаӡа «нхарҭас»
ҳәа илнахит Дрезден ақалақь.
Адунеи зегьы аҿтәи архитектуратә рҿиамҭа дуӡӡақәа
ҳанрылацәажәо, зегьраԥхьаӡа ҳхаҿы ишааиуа еиԥш мысратәи
апирамидақәа (аҳаҭгәынқәа), ашәҟәыҩҩраҿы раԥхьа
ишаҳгәалашәо еиԥш «Илиада» амузыкаҿы раԥхьа ишҳаргыло
еиԥш Бахи Бетховени рамҵамҭақәа, аскульптураҿы
аԥхьагылара шаҳҭо еиԥш Микеланџьело иҳашҳаҭәаратә
рҿиамҭа «Давид» , убас адунеи аҿтәи аԥшшәылаҩыратә
сахьаҭыхра ҳаналацәажәо Леонардо да Винчи иҭыхымҭа
«Џьоконда» инаваргыланы аӡбахә ҳҳәоит Рафаель ирҿиамҭа
«Сикстинтәи мадонна».
Ауаҩытәыҩса ихы-ихшыҩ иаӡбаны, инапы иарҿиахьоу,
игениара реиҳа иахьааԥшхьоу арҿиамҭақәа рахьтә абри
асахьаҭыхымҭа раԥхьа иргылон Достоевски. Ашәҟәыҩҩы
иԥсы ахьынӡаҭаз иуадаҿы икнаҳан уи асахьа ақәҭыхымҭа.
Уи зырҿиамҭоу агеницәа ргени, италиатәи асахьаҭыхҩы
Рафаель Санти (1483–1520) иԥсы шҭаз, ихьӡ-иԥша убасҟак
ажәлар ирылаҵәахьан, убасҟак бзиа дырбахьан, асахьаҭыхҩы
иҩны аԥхьа ииасуаз амҩаду «агәырӷьара аулица» ҳәа
иашьҭан. Рафаель ибаҩхатәра шаҟа идууз аамышьҭахьгьы,
ари афакт иаанарԥшуеит, усҟантәи аамҭазы аҟазара шаҟа пату
ақәыз, изыԥсоу шырдыруаз.
Адинхаҵара ирлашәны иамази аџьарсахьаныҟәгаҩцәеи
иҟәыбаса иқәырҵахьаз ажәытәӡатәи Бырзентәылеи Рими
рҟазара ду, ркультура ҳаракы, рдемократиа, ргуманизм
ҿырԥштәыс ишьҭызхыз, уи аиҭашьақәыргылареи аихаҳареи
иалагаз италиатәи Аиҭарҿиара (Ренессанс) аҭәымҭеи Рафа266

ель ибаҩхатәра аизҳа-зыӷьамҭеи еиқәшәеит. Дагьыҟалеит
уи, ауаатәыҩса рсахьаркыратә рҿиара ҽаԥарак ԥхьаҟа
изгаз атитанцәа дыруаӡәкны, Аиҭарҿиара агуманизмра
ахьынӡаҩеиз дашәага-заганы.
Аԥсабараҿы ауаҩы иаҵкыс еиҳау акгьы ыҟам ҳәа
дыԥхьаӡаны, хәы змам иакәны ауаҩы ихәаԥшроуп
хшыҩеилкаара хадас изықәныҟәоз Аиҭарҿиара агуманистцәа.
Асахьаҭыхыҩцәа азышәаҳәон ауаҩы ицәа-ижьы аԥшӡареи,
иҩныҵҟатәи идунеии. Архитекторцәа – ауаҩы ихы-ихшыҩ,
инахараны уи ихәыцра. Афилософцәа – ҳәаа змам ауаҩы илшара. Апоетцәа – ауаҩы адунеи дахьынӡақәу иԥсҭазара, уи
игәырӷьара, игәырҩара.
Ҳмыццакыкәа, цқьа, ҳахшыҩ азышьҭны, ҳахәаԥшып
«Сикстинтәи мадонна».
Наҟ-ааҟ иаанаскьан, иаатит аԥарда еиқәарақәа. Алашьцара хьаҵит. Адунеи иаақәлеит амш лашара. Доуҳала лцәа
далашәаны илыхшаз
лысаби дыкны, аԥҭа бымбылқәа
дрылаԥало, даауеит мадонна, анцәа Христос иан, аԥҳәыс
ԥсыцқьа. Уи агәра лдыргахьеит ауаатәыҩса рыԥсы ҿызхраны
иҟоу аҵеи лара длыхшеит ҳәа.
Ауаатәыҩса рыгәнаҳарақәа изыргәылымҵуа иргәылахеит.
Урҭ цқьахарц азыҳәан, рхаҵкы-рыԥсаҵкы дцароуп анцәахша
Христос.
Аа, ауаатәыҩса дшәымаз, шәара шәзыҳәан сиеигӡом,
дышәхызбаауам, шәыԥсы ацымхәрас дшәышьҭы ҳәа, лнапаҿы
дыкны даалгоит лысаби. Уи лыблақәа ирхубаалоит агәаӷьра,
зыда ԥсыхәа ыҟам аҿаԥхьа ахьамҵра. Аха ан лыблақәа ирхубаалоит даҽакгьы – агәыҩбара. Баша шәхаҵкы-шәыԥсаҵкы
дышәмышьҭын, сымаалықь ишьаԥса баша шәаԥсамхааит
аҳәоит ан лгәаҩбара.
Аҵх ихьаҵын, аԥарда еиқәаҵәа анааимҟьа, ажәҩан
ҵылашааит. Ԥшакгьы ахәхәаҳәа инасит. Ан лкасы инҭачит.
Лыҵкы акалҭ инахьысын, ихтыз лшьапқәа аанарԥшит.
Иарԥысра аҭәымҭа данааҭагыло, ижәлар рнапала дкыдҵаны дшыршьуа ицәа иалашәахьоушәа, иԥеиԥшу
идырхьоушәоуп иԥшышьа шыҟоу иара асаби, анцәахша Христос. Ԥхьаҟатәи игәаҟра мҩа зегьы рхаабалоит иблақәа.
Ажәҩан дылбааны, адгьыл ахь, ауаатәыҩса ҳашҟа лысаби длыманы дааиуеит ан. Уи лыуаҩра аҿаԥхьа ишьамхы аирсит аҭаҳмада, аԥсыцқьа Сикст. Иарма напы игәы иадкылоуп,
267

иарӷьа напала ауаатәыҩса ахьыҟоу адгьыл ахь амҩа лирбоит
Мадонна.
Ан иҟалҵо, илгәаӷьыз џьашьаны, ауаатәыҩса рышҟа
уи илымоу агәыблра даргачамкны, илҳәара лҿамшәо, лхы
аалалырҟәит, бара бҟынӡа сара сназгозеи лҳәарызшәа,
аԥсыцқьа Варвара.
Аҭыхымҭа акомпозициа зегьы еизызагара ырманшәало,
дара рхатәы хшыҩҵак рыманы, рнапы хәыҷқәа ҭахә-ҭахәӡа,
рымҵәыжәҩақәа хаха-хахаӡа, лаԥхьаҵәҟьа аԥҭа бымбылра
иаалԥшит ҩыџьа амаалықьцәа-ашацәа.
Ари арҿиамҭа, ишаабаз еиԥш, асиужет шеибгоу иаагоуп
Ашәҟәыԥшьа (Библиа) аҟнытә. Убраҟа иаҳәо, Анцәа ихаҵара,
уи иашьапкра аҟны иаанижьызҭгьы асахьаҭыхҩы, ҳәарада,
ҳара ҳаамҭазтәи ауаҩы ицәтәымхахьазаарын, ихашҭны, аамҭа
иагахьазаарын.
Абиблиатә сиужет ируаҩԥситәит Рафаель. Ауаа рыԥшра
рыԥшроуп, рхәыцра ҳаракқәа рхәыцроуп, рыгәҭыха дуқәа
рыгәҭыхоуп асахьаҿы иаабо. Аҭыхымҭа зегьы ауаатәыҩса
рышҟа бзиабарала иҭәуп.
Хыхь иаҳҳәаз, Аиҭарҿиара агуманистцәа хшыҩҵак хадас
ирымаз: «Ауаҩы еиҳау, ауаҩы еиӷьу аԥсабараҿы ԥсы зхоу акгьы ыҟам», –ауп Рафаель иҭыхымҭагьы хшыҩҵак хадас иамоу.
Егьа ажәа лыԥшаалыхла ҳцәажәаргьы, ашәа ажәала
еиҭаҳәашьа амоу аҳа, асеиԥш иҟоу асахьаҭыхратә рҿиамҭа
ажәала еиҭаҳәашьа амам. Уи «еиҭаҳәо» ҳәа иҟоу излаԥҵоу
«абызшәа» заҵәыкоуп, убри аҟнытә, ҳажәа абраҟа иааԥҵәаны,
ҳалаԥш назаҳашьҭып иара, ауаҩԥсы иаԥиҵеит ҳәа зыгәрагара
уадаҩу, «инцәахшоу» асахьаҭыхымҭа «Сикстинтәи мадонна».
«Аԥсны аҟазара», 1980

АНДРЕИ РУБЛИОВ
Абжьаратәи ашәышықәсазы аныхачаԥақәа шәыгала
иҭызхуаз асахьаҭыхыҩцәа дуӡӡақәа дыруаӡәкуп Андреи Рублиов. Иара ибиографиа иахьынӡахәҭоу иахьа уажәраанӡагьы
еилкаам. Дизар ҟалап ажәиԥшьтәи ашәышықәса хынҩажәатәи
ашықәсқәа раан, иԥсҭазаара далҵит 1427, мамзаргьы 1430
шықәса рзыҳәан. Амала аҭоурых ибзианы иадыруеит Андреи
268

Рублиов асахьаҭыхра данаҿыз, ирҿиара иаҳа ианеинҭәылоз
Урыстәыла азыҳәан изакә аамҭаз иҟаз. Аҭаҭарцәеи
амонголцәеи ахаԥаны, атәра иҭацаланы ирыман. Аурыс
жәлар ҳәынҭқарраны еидкыламызт, хазы-хазы ишаны, аҳра
ссақәа иҟаз ирылшомызт амонголцәа римпериа иаҿагыланы
ақәԥара. Абасала, милаҭк аҳасабала, ақәӡаараҿы инеины
иҟан аурысцәа. Ишәарҭан азиатәи ажәларқәа ирылаӡҩар ҳәа.
Урыстәыла аиқәырхара, аҭаҭарцәеи аманголцәеи рымпыҵхра
азықәԥара иалагеит абри аамҭазы аурыстә қьырсиантә
динхаҵара. Усеиԥш иҟаз амҩа иқәиҵеит, драԥхьагылаҩын
амонах Серги Радонежски. Убри иоуп Куликовтәи адәаҿы
имҩаԥысыз аибашьра ду «амца аҵазҵоз», хшыҩс иамаз. Аурыс дгьыл иагәаҵәахарц, хеидкыларҭахарц абри амонах иргылеит Троицктәи аныхабаа. Аԥсыцқьа Серги иҽхәаԥхьыӡк
аҳасабала, Андреи Рублиов Троицктәи аныхабаа азыҳәан
иҭихит «Ахҩык» («Троица») зыхьӡу аныхачаԥа. Аиҭаира
иаҿыз Урыстәыла иашьанахеит абри аҭыхымҭа. Амшын аҟны
ишеизо еиԥш аӡиасқәа зегьы, аурыс жәлар гәҭыхас ирымаз, изызхәыцуаз, иззықәԥоз зегьы аҳәеит асахьаҭыхҩа
ирҿиамҭа. Ашәыгақәа ссиршәа реиҿбаашьеи, акомпозициа ашьақәыргылашьеи рымацара рзыҳәан акәмызт ари
аныхачаԥа жәларык ирыгәҭыха ҳәаганы изыҟалаз. Еиҳараӡак
аус злаз, уи ҵакыс иамаз, аурыс жәлар иранаҳәоз акәын. Убри
еилаҳкаарц азыҳәан, иаҳгәалаҳаршәап аныхачаԥа асиужет.
Уи аагоуп ашәҟәԥшьа (абиблиа) аҟнытә. Амифологиатә сиужет излаҳәо ала, дыхҩыкны (аб-анцәа, аԥа-анцәа, Аԥсыцқьа)
иҽыҟаҵаны, иҽырҩашьа, баша ныҟәаҩызшәа, дсасны Авраам диҭааит Анцәа. Дызусҭаз шырзымдыруазгьы, Авраами
иԥҳәыс Сарреи «аныҟәаҩ» сасы дахьк иеиԥш дрыдыркылеит,
дныҟәыргеит.
Абас дахьрыдыркылаз азыҳәан, иҭабуп ҳәа алареиҳәарц,
зажәра инҭалахьаз Авраами Сарреи ирқәԥшит, ахшара
дриҭеит. Убарҭ, Авраами Сарреи рхылҵшьҭроуп ауриацәа зегьы ҳәа аҳәоит ашәҟәԥшьа.
Абри асиужет Андреи Рублиов иаанӡагьы, аны­хача­
ԥаҩцәа (иконописцы) аӡәырҩы рхы иадырхәахьан, аха урҭ
рҭыхымҭақәа рҿы ахҩык (аб-анцәеи, аԥа-анцәеи, Аԥсыцқьеи)
рҟнытә руаӡәк, аб-анцәа, аԥыжәара иманы, егьырҭ иара
иҿаԥхьа ихырхәо акәын ишҭырхуаз. Уи иазҳәомызт
Урыстәыла зыргәаҟуаз – аидгылара, мчыкны аилаҵәара, из269

банзар руаӡәк амчра импыҵакын, егьырҭ итәцәаны иҟаиҵон.
Ус анакәха, амонголцәа амагәшьхәа иҭацаланы ирымаз
атәылаҿы, иқәымгылар ҟаломызт абасеиԥш азҵаара: иабаҟоу
Троица иҳанаҳәарц иаҭахыз ахылаԥшра, излаҳхылаԥшуазеи
ҳәа. Аурыс қьырсиантә динхаҵара иара атәала еилнакааит,
иеиҭаҳәаны адинхаҵаҩцәа иранаҳәеит абри асиужет.
Зегьы зымчыз анцәаду, Авраам ила, ауаатәыҩса зегьы аԥсҭазаара риҭеит. Аха анцәа идыруан ауаатәыҩса
реиқәырхара ԥсыхәас иамаз. Иара, анцәа ихаҭа, ихылҵыз
Ахҩык («Троица») рҟнытә руаӡәк, аԥа-анцәа, Христос
ауаатәыҩса рхаҵкы дишьҭыр акәын. Иԥсы ихыҵыр акәын
ишыԥсуеиԥш дара, ауаатәыҩса. Авраам иҟаиҵаз асасдкылара, даҽакала иуҳәозар, ауаатәыҩса ргәыблра, рыбзиабара ахьидырҵоз азыҳәан, иара анцәаду, ауаатәыҩса
реиқәырхаразы ԥсҿыхгас дриҭон ихшара.
Ухы ахҭнумҵакәа ауалԥшьа нагӡашьа амам. Абри акәын
иаҳәоз Андреи Рублиов иныхачаԥа. Дара, Ахҩык («Троица»)
рҟнытә аӡәгьы аԥыжәара имам. Урҭ ирыбжьоуп аиқәышаҳаҭра,
аҳаҭыреиқәҵара, ҳаамҭазтәи абызшәала иуҳәозар, рыхҩыкгьы
зинла иеиҟароуп, рҳәатәы еиқәшәо, гәҭыхак еицрыманы, еидгылоуп.
Иҵегьы аныхачаԥақәа ҭихқәеит Андреи Рублиов, аха,
ишаҳҳәаз еиԥш, абри, аурыс жәлар ирыгәҭыха ҳәагахаз
«Ахҩык» алоуп адунеи дызлеицырдыру.
«Аԥсны аҟазара», 1980

МАРТИРОС САРИАН
Зыхьӡ-зыԥша адунеи иахыҵәахьоу аерманы сахьаҭыхҩы
ду Мартирос Сариан диижьҭеи сынтәа шәышықәса ҵуеит.
Октиабртәи ареволиуциа ҟалаанӡа зқыцә шьҭызххьаз ари
аҟаза ду, зегьрыла иныԥшит дызҭагылаз иаамҭа. Ишдыру
еиԥш, аҩажәатәи ашәышықәса алагамҭазы асахьаркыратә
хәыцраҿы ахырхарҭақәа рацәан. Убри шинырызгьы,
ибаҩхатәра аҭәымҭа данааҭагыла инаркны, Мартирос Сариан данылеит ареалисттә хырхарҭа. Абраҟа егьааԥшит
уи ихатәы ԥшшәылаҩышьа, ихатәы дунеихәаԥшышьа.
270

Аҟаза ирҿиамҭақәа рҿы иԥсадгьыл гәакьа Ермантәыла мацара акәымкәа, ирацәаны атәылақәа рыԥсабареи, рҭыԥ
ԥшӡарақәеи, руааԥсыреи аарԥшуп. Ублақәа хнакыртә,
еиламҩашьартә аԥштәқәа реиҿбаашьеи, реинраалашьеи,
ашьхақәа раарԥшышьеи уҳәа иџьашьо-илакәшьо, изныкымкәа
ирҿиамҭақәа срыхәаԥшхьан. Срыхәаԥшыцыԥхьаӡа хшыҩ­
ҵакык схаҿы иааиуан. Уи иҭыхымҭақәа уамашәаҵәҟьа еинрааланы еиларыгӡон ҩ-аамҭак. Уанахәаԥшлак, азнык, ҳаамҭазы
акәымкәан, ажәытәан иҭыхыз џьушьон. Аха цқьа уазхәыцны,
цқьа уанахәаԥшлак, иубон иахьеи уахеи иубауа аԥсабареи,
иахьеи уахеи узыҿцәажәауа ауааԥсыреи ишрызкыз. Амала
иубон урҭқәа зегьы уаанӡа излоумбаӡацыз даҽа ганкахьала.
Ҳәарада, избахьаз иҭыхымҭақәа альбомқәа ирнылақәахьази,
ашәҟәқәа рҿы иркьыԥхьқәахьази ракәын. Аҵара исыцҭаз
аерманцәа ирҳәалон уи иҭыхымҭақәа рхаҭақәа убарц
уҭахызар Ереванҟа ишцатәу. Акыр ҵхьаны, Ермантәыла аҳҭны
қалақь агәҭа игылоу асахьаҭыхҩы ду имузеи аҟынгьы анеира
насыԥс исоуит, аха усҟан аҟаза ду иԥсҭазара далҵхьан. Сара
араҟа, сымшынҵа сыцырхырааны, исгәаласыршәарц сҭахуп
1965 шықәса, ааԥынразы, машәыршәа Москва ҳаиқәшәара,
ҳаицәажәара хәыҷык.
Ҽнак, иаалырҟьаны исаҳаит Кузнецктәи ацҳаҿы иҟоу
Асахьаҭыхҩы иҩнаҿы Мартирос Сариан ицәыргақәҵа аартуп
ҳәа. Уаҟа, Москва аинститут исыцҭаз аерманы ԥҳәызба Анаидеи сареи ҳцеит иаабарц. Ҳмыццакӡо, сахьаҭыхымҭацыԥхьаӡа
акраамҭа ҳааҭгыланы ҳахәаԥшуа, ашьшьыҳәа азал ҳаҩноуп.
Аҟаза иҭыхымҭақәа ртематика ахьыҭбаауи, иахьҭыху аҳәынҭ­
қаррақәа ахьырацәоуи рҟнытә, сгәы иаанагеит, спиурк ҳәа
аерманцәа зышьҭоу, зыԥсадгьыл иахырбааз, иҟьалаԥаланы
атәым ҳәынҭқаррақәа ирылаԥсоу аерманцәа дреиуазар ҟалап
Мартирос Сариангьы ҳәа. Ашьҭахь еилыскааит ус шакәмыз.
Уи ихаҭаҵәҟьа иԥсадгьыл далхәдамызт, аха абаҩхатәра
иашаҵәҟьа змоу дарбанзаалакгьы арҿиаҩы иеиԥш, Мартирос Сариангьы ижәлар ирхыргаз атрагедиа дуӡӡа, ихаҭа
дақәшәазар еиԥш ирҿиамҭа ианыԥшит. Уи зегьрыла дерманы
сахьаҭыхҩуп, иара убриалоуп ажәларқәа зегьы деицыртәны
дызлаҟалазгьы.
271

–Варпет, ииашаны изырҳәеит аерманы жәлар ҳара
ҳ-варпет ҳәа. Уи ажәа, варпет – аҟаза аерманы ихы-игәазы
даараӡа акраҵанакуеит. Иус азҟазара мацара акәымкәа,
иҵегьы инеиҳауп, иҭбаауп, иҵаулоуп уи аҵакы. Убри аҟнытәоуп
Мартирос Варпет ҳәа изишьҭоу, –абас саҳәара дшаҿыз Анаид, иаалырҟьаны дааҭгылан, дгачамкшәа азал агәҭахьы
даанаԥшит. – Уԥшы, уԥшы, ани иааиуа дубома? Абни, аҳәсақәа
ивагылан иааиуа аҭаҳмада иара, Мартирос Сариан иоуп.
Инапы нархаханы, ивагылаз аҳәсақәа акы нараҳәо, азал
дыҩналаны дааиуан аҟаза ихаҭа. Мысратәи аԥсабара аарԥшра
иазкыз иҭыхымҭак аԥхьа ҳгылан.Саанаԥшитанаҩстәи аҭӡамцаҿ
икыдыз аҭыхымҭахь. Иааџьасшьеит иҭыхымҭа автопартреҭи
иара ихаҭеи ахьеԥшымыз. Сихәамԥшӡозшәа ҟасҵеит,
сихәаԥшыр ԥхашьаразшәа. Уажәы-уажә сынцәыҵаԥшуан.
Ивагылаз аҳәсақәа рыблокнотқәа инарнырҵон ииҳәақәоз.
Дҟәашӡа дышлан. Маҷк иааџьыҟәын ибӷа. Ихахәқәа ижәҩахыр
инықәсуама уҳәо идуун. Уамашәаҵәҟьа Дырмит Гәлиа
диеиԥшын. Уаҩы цых-цыхк, лахҿыхк шиакәыз ҩашьомызт.
Ацәажәара дшаҿу, иаалырҟьаны, аӡәы дналкааны зҵаарақәак
наииҭон. Ҳааигәараӡа данааи, ишьҭахьҟашәа ҳаҽнаваҳкит.
Ҳаибоит ҳәагьы сыҟамызт.
– Уара, арԥыс, уабанӡатәиу? –ҿааиҭит ихы насықәкны.
Ерманы бызшәала ажәақәак наиалҳәеит сҩыза Анаид.
– Издыруеит, снеихьоушәаҵәҟьа издыруеит Аԥсны,– иҳәан,
сҭиҵаарц иҭахызшәа, скылкааны дсыхәаԥшуа, саԥхьаҵәҟьа
даагылеит. Сахьатәиз аниаҳа, гәалашәарак шизнарҿыхаз
ҩашьомызт: – Сҭынха бзиак дынхоит Гагра, акыр атәылақәа рҿы
днеихьеит. Ҳаиқәшәацыԥхьаӡа иҳәоит, адунеи аҿы џьаргьы
исымбацт Гагра аҟара иахьыԥшӡоу ҳәа. Уаҟа ирацәаҩны
аерманцәа нхоит.
– Иахьыԥшӡам инҳархозма, зхаҵкыс асас деиӷьазшьо
аԥсуаа, – сҳәеит сааччашәа.
– Уаанҿас, уаанҿас, ус акәӡам ишиҳәаз, Ҭырқәтәылан
ссасны сызҭаз аԥсуак. Асас бжь насыԥк иманы дуҭаауеит
иҳәеит. Убри иоуп исазҳәазгьы сзышьҭаз сҭынхацәа Аԥсныҟа
ишцаз.
– Ҭырқәтәылан аԥсуаа жәбама?
–Ҭырқәтәылан мацара акәым.Амрагыларахьтәи атәылақәа
рҿы сахьыҟақәаз акырџьара избеит аԥсуаа. – Ицыз аҳәса
272

рахь даахьаҳәын, урҭ иаҳа иреиҳәарц: – Аԥсуааи аерманцәеи
лахьынҵала ҳахьеиԥшқәоу рацәоуп. Жәытәнатәаахыс ӷак
деицҳаман – аҭырқәа, ҭынхак, ԥсеиқәрхаҩык деицҳауит – аурыс.
Аԥсны… Даараӡа исҭахуп, лакәҵас зыӡбахә рҳәо убри атәыла
сналаԥшны избарц. Уа дынхоит сҩыза бзиа Дырмит Гәлиа.
Уии сареи хаҭала ҳзеибадыруам, аха ишәҟәқәа срыԥхьахьеит.
Сҭыхымҭак ҳамҭас изысҭин, ирҳәоит, иҩны икнаҳауп ҳәа. Уара
занааҭс иумоузеи, усахьаҭыхҩума? –днасазҵааит.
– Мап, сжурналиступ, – сҳәеит уаҳа исҳәара ансҿамшәа.
– Исырбеишь, – иҳәан ивагылаз аԥҳәыс бырг аткриткак
аалымихит. Иааирҳәын: «Салам шәысҭоит аԥсуа аԥхьаҩцәа»,
ҳәа наниҵеит.
Иаасгәалашәоит сҭыхымҭак Гәлиа изысҭиит ҳәа Мартирос Сергеи-иԥа ииҳәаз. Шаҟа ус бзиа ҟарҵазеи аҟазацәа
дуқәа аҳамҭа рыбжьызгаз. Абасоуп ишыӷәӷәахо ажәларқәа
реиҩызара. Ажәытәангьы аерманцәеи аԥсуааи акыр
еизааигәан. Аҿатә аамҭа иаҳагьы иарӷәӷәеит урҭ реибаҭахра.
Жәынгьы ҿангьы аерманцәа ҳаҭырқәҵарала иазныҟәоит
аԥсуаа ҳҭоурых, Матенадаран иҵәахуп хәы змаӡам, аԥсуаа
ҳтәы зҳәо аматериалқәа. Аԥсуаагьы аерманцәа ирырҭеит
ирымаз иреиӷьыз. Аҭырқәа иқәицаз рыдгьылаҿ индырхеит.
Убас иахьрызныҟәаз азыҳәан иҭабуп ҳәа алеиҳәарц, аерманы
жәлар рыхьӡала аԥсуаа рҵеи ду изааиҭит ирҿиамҭа. Абасоуп
ишеилыскааз уи аҳамҭа аҵакы.
Рдунеи рыԥсаххьеит аҟазацәа дуӡӡақәа аҩыџьегьы.
Аха аамҭа амч ақәымхо иаанхеит ӡбахәла реибадырра,
гәыла-ԥсыла реибаҭахра. Мартирос Сариан иҭыхымҭақәа
срыхәаԥшыцыԥхьаӡа, саԥхьа даагылоит ихаҭа, сгәы иқәыҩуеит,
ҟәыӷарала иҭәыз ибжьы.
Аҟаза ду инапала иахьҩуи, насгьы ииҩыз ажәақәеи рҟны
аԥсуаа ҳаӡбахә гәыблрала иахьҳәоуи рҟнытә, хәы змаӡам
реликвианы, иахьа уажәгьы иҵәахны исымоуп, ирҿиамҭа ду
«Ермантәыла аԥсабара» зыхьӡу ақәҭыхымҭа аткритка хәыҷы.
«Аԥсны аҟазара», 1980

ФЕОФАН ГРЕК
Ажәахатәи ашәышықәсазы иналаган, ажәиԥшьтәи
ашәышықәса анҵәамҭазы ишеилаҳара еилаҳаны иалгеит
Византиатәи аимпериа. Аҳәынҭқарра зықәгылаз ауасхыр –
аекономика хыбгалеит. Аха, уаҩы иџьеишьаша, аӡы зҵалаз
абаагәара еиԥш, иҟәыбаса еилаҳаз аҳәынҭқарраҿы иҿиеит,
ишьҭыҵны ишәҭыкакаҷит аҟазара.Еиҳарак иасакьаҳәымҭахеит
аҿаханҵатә ҟазара хкы. Усеиԥш ҟалалоит аҟазареи алитературеи рырҿиараҿы. Ажәлар ананамгара, агәаҟра, амчымхара ианҭашәалак, мамзаргьы ахақәиҭраз ақәԥараҿы амҩа
ҿыц иананылалак, алитературеи аҟазареи иаҳагьы аҿиара,
иаҳагьы ажәлар рҿахәы аҳәара иалагоит.
Ҳазлацәажәо ашәышықәсақәа рзыҳәан ақьырсиантә
динхаҵара идеологиа хадас иҟаланы иалгахьан Византиа иаҵанакуаз аҳәынҭқаррақәа зегьы рҿы. Аха дара,
ақьырсианцәа рыҩныҵҟа аҳәатәеиқәымшәара ҟалеит,
аҳәынҭқаррақәа зегьы хазы-хаз еихеит, ахақәиҭра азыҳәан
иқәԥон. Ишаҳҳәаз еиԥш, аилабаара иаҿыз аҳәынҭқарра
аҟны, аӡбаарра ашәҭ анылиаауа еиԥш, аҿыханҵатә ҟазара
уаҩы излеимбац ала ицәырҵит. Ҳәарада, уи ԥашәс иамаз,
идеиа хадас иаҵаз ақьырсиантә динхаҵара акәын. Аха уи
аидеологиагьы дара ишырҭахыз, дара ирҭахыз, аларҳәо рхы
иадырхәеит асахьаҭыхыҩцәа. Даҽа хшыҩрҵагакгьы ҳбоит
Византиа усҟантәи аҭагылазаашьеи аҭоурыхи ҳрызхәыцыр.
Ахыбгалара иалагаз аҳәынҭқарра ахеиқәырхара азыҳәан
ихьаԥшит ашьҭахьҟа, изнысхьаз аҭоурых мҩахь. Аекономикеи аполитикеи рганахьала уахь иахьхьаԥшуаз бзиарас, акы
зҿырҵаашаз ҳәа акгьы рбомызт. Амала аҟазара аганахьала
амч дуи аҿырԥштә ссирҵәҟьеи рнаҭеит. Ажәытәра инаҭаны
ирхашҭхьаз еллинааи аурымцәеи (римлианаа) рҟазара, рлитератураа, рфилософиа аҭҵаара рҽазыркит.
Иаҳа-иаҳа аҟазара ҿион, аха иаҳа-иаҳа аекономикатә
ҭагылазаашьа цәгьахон Византиа. Уаҳа хыгашьа анырзамҭа,
иреиӷьыз уи аҵеицәа – асахьаҭыхыҩцәа рыԥсадгьыл ааныжьны иқәҵит. Еиҳарак урҭ еихеит Урыстәыла, Сербиа, Болгариа уҳәа, динхаҵарала Византиа иаҵанакуаз атәылақәа
274

рахь. Уи егьџьашьатәӡам. Аԥсабара иашаз абаҩхатәра аӡыхь
иаҩызоуп. Џьарак амҩа кхар, анышә излахәыҵыҵыша даҽа
мҩакы иашьҭалоит. Убас зыԥсадгьыл аанзыжьыз абырзенцәа
дреиуан Феофан Грек. Дахьбырзеныз азыҳәаноуп аурысцәа
Грек ҳәа жәлас изирҭазгьы. Ауахәамақәа рҿы аныхачаԥақәа
ԥштәыла аҭӡамцаҿ ранҵараҿы, Андреи Рублиов иаамышьҭахь,
раԥхьа днаргыланы зыӡбахә рҳәақәо дреиуахеит абри, атәым
тәыла аҟынтә иааз асахьаҭыхҩы. Разҟыла, уи ихы-иҵыхәа
ҳазҳәо анҵамҭақәа маҷымкәа иаанхеит. Абри аганахьала Феофан Грек Рублиов иаҵкыс иаҳа насыԥ иман. Абар ииҩуа иара
ихааныз аурыс шәҟәыҩҩы Епифан Премудрый:
Абасеиԥш иҟоу анҵамҭақәа излаҳарҳәо ала, Феофан
Грек иԥсҭазараҿ иҟәыӷаз, аԥсуаа ишырҳәо еиԥш, ахәыҷы
иҿгьы, аду иҿгьы зхы назгоз, гәҭахәыцрала иҭәыз уаҩы ҭынчк,
уаҩы ҟәымшәышәк иакәын. Аха дҭынчмызт уи ирҿиамҭаҿы.
Хеигӡара изымдыруа аус иуан. Ақәра маҷ шниҵызгьы,
иаԥиҵаз хыԥхьаӡарала даараӡа ирацәан, урҭ зегьы еиқәханы
ҳара ҳҿынӡа изымааӡеит акәымзар. Еиҳарак уи гәҭынчра издыруамызт иааирԥшуаз ахаҿсахьақәа рҿы. Ҳарзааҭгылап
ҩ-рҿиамҭа дук. Новгородтәи аныхабаа аҭуан аҟны иҭыхны
икыдуп аныхачаԥа – Христос исахьа. Аныхабаа аҩнуҵҟа зегьы ҭнарҭәаауеит, убас иҟоуп уи иааԥшышьа. Аԥсыцқьацәа
ианакәзаалакгьы иҭырхуан хыхь, ажәҩанахь иԥшуа, бла
иамбаӡац, Анцәа имҵаныҳәо. Абри атрадициа дахысит Феофан Грек. Уи Христос исахьа ҭихит ҵаҟа ауааԥсыра ахьыҟоу,
зыда ԥсҭазаарагьы ыҟам, адгьыл ахь дааԥшуа. Даҽакалагьы
275

иҿыцу абри аныхачаԥа. Уаанӡа Христос даадырԥшуазҭгьы имч
илӡаахьаны, агәаҟра уаҳа наилымшо днанагахьаны, Феофан
Грек Христос ихаҿсахьа ҭихит махәҿалагьы гәыла-ԥсылагьы
амч иланы. Урыстәыла аҩнуҵҟа иагәылаҵәахуп ицәыргам
амчқәа ҳәа акәын ари иаанагоз.
Аҭоурыхаҿ, ишаадыруа еиԥш, абжьаратәи ашәышықәсазы
Урыстәыла акыр шықәса амчымхара иҭашәаны иҟан.
Аҳәынҭқарра акны еидымызт. Убри аидҵара, ҭаҷкәымкны
еилаҵәаны аӷа иҿагыларазы ахшыҩ рызҭоз, амҩа иқәызҵоз,
ақәԥарахь ирыԥхьоз дреиуан аныхабаа амаҵзуҩы, аб –
аԥсыцқьа Серги Радонежски. Аҽеибнаҭон Урыстәыла. Амчқәа
зегьы еизнагон. Иԥсаҟьаны иҟаз аҳратәрақәа еидгылон. Иааит ахақәиҭраз ақәԥара амшгьы. Европатәи аҳәынҭқаррақәа
акгьы иалшомызт Золотаиа Орда аҿагылара. Уи аимпериаҿы
уахгьы ҽынгьы амра ҭашәаӡомызт. Ақәӡаараҿы инанагахьаз Урыстәыла, ԥхьаҟатәи аԥеиԥш зегьы ӡбахон Куликово
адәаҿы имҩаԥысраны иҟаз аибашьра. Ирҳәоит, убри аибашьра аламҭалазы аибашьыҩцәа иддырбарц аныхабаа
иаадәылганы иааргеит ҳәа Феофан Грек иҭыхымҭа «Анцәа
иан лсахьа». Аибашьра адәаҿы усс иамаз ан лхаҿсахьа?
Аибашьцәа ргәы шьҭнахуан. Русԥшьаҿы ларгьы дышрыцыз
днарбон. Шәзыхшаз шәан леиԥш ишәыхьча шәыԥсадгьыл ҳәа
ранаҳәон.
Анцәа иан лсахьа, ҳәарада, Феофан Грек иаанӡагьы
аӡәырҩы аныхачаԥаҩцәа иаадырԥшхьан. Аха еиҳарак
урҭ даадырԥшуан гәырҩала деиҵаҭәны, лылахь еиқәны,
аԥсҭазаара лгәы ахымкәа. Адунеи ақәзаара башоуп, мчымхароуп, аԥсабара аҿаԥхьа сара акгьы сылшом ҳәа акәын
ианаҳәоз илыхәаԥшуаз. Ари атрадициа дықәымныҟәеит Феофан Грек. Уи иаԥиҵеит зынӡаск даҽа ныхачаԥак. Араҟа даабоит
анра-ԥара иацу агәыблреи, аԥсҭазара абзиабареи рыла иҭәу
ан. Илахҿыху, иҟәандоу, ихьӡыркны еилаарцыруа ашәыгақәа
рыла дҭихит аԥҳәыс ҟәымшәышә, аԥсҭазара зхылҵуа – ан
гәыраз. Лысабигьы ларгьы ирымҵаныҳәо ауааԥсыра акырӡа
иреиԥшитәит. Абасеиԥш иҟоу гуманизмла иахьҭәу азыҳәаноуп
ԥсра-ӡра зрықәым аурыс ҟазара аҭоурыхаҿы зыхьӡ хьтәы
нбанла иану Феофан Грек ирҿиамҭақәа.
«Аԥсны аҟазара», 1980

ЛЕОНАРДО ДА ВИНЧИ
Аԥсабара ҵҩа змам амаӡақәа аҵдыраара аҟны, адунеи ашьақәгылашьа аилкаараҿы, аартра дуӡӡақәа ҟазҵаз,
ауаҩытәыҩса адәахьтәи иԥшра-исахьаи идоуҳатә беиареи
қыцәла раарԥшраҿы ҽаԥара ԥхьаҟа изгаз, агеницәа ргени
Леонардо Да Винчи (1452–1519) ажәафтәи ашәышықәсазы
ишәҭыкакаҷыз италиатәи Аиҭарҿиара (Ренессанс) аеҵә
лашарақәа дыруаӡәкуп. Уи иԥсҭзаареи, иҵара-дырреи,
иҟазаратәи инаукатәи рҿиара уанрызхәыцуа, ухаҿы дааиуеит… асаби. Ауаҩы данысабиу зегьы дразҵаауеит. Ажәҩан
иалакнаҳау амза кыдырҩны излакамҳауазеи? Аӡқәа зегьы
амшын иалалоит, аха амшын ҭәны излахымҵуазеи? Аԥсаатә
амҵәыжәҩа наҟьар, иҩышҭыԥраауеит, ауаҩы инапқәа егьа
иҟьаргьы дахьгылоу дзеиҭаҵӡом изыхҟьозеи? Зегьы еиликаарц, аԥсабаратә цәырҵрақәа зегь хшыҩла еиҭаҳәашьак рымазарц иҭахуп. Даныҩеидаслак, еиҳараҩык, аԥсабара ус иашеит,
ус «анцәа» иҟаиҵеит, ус иҟоуп, ус иҟалоит ҳәа, рызҵаарақәа
ҭакда иахьынхаз ианышәоит, рыхгьы иахымҵаауа, даҽаӡәгьы
изымҵаауа, рыҽдырҭынчуеит. Аха иҟоуп даҽа џьоукых, «зысабира» ззынхауа, рызҵаарақәа рхамшҭкәа, рҭак аԥшаара
зыԥсҭазаара азызкуа. Убарҭ ракәхоит ауаатәыҩса «рысабира»
иналганы рҭәымҭахь иҩазгауа.
Леонардо Да Винчи дахьцалак ицын ақьаади акалами. Дыҩуан иара асаркьа ианумырԥшылакәа узамыԥхьо,
иаарҳәны, иарма напала. Жәеинраалоума, жәамааноума,
аҟазара иазку теориатә зҵаароума, иарбанзаалак хшыҩзцарак
ихы ишааҭашәалак, иқьаад инаниҵон. Аха уи азыҳәан мацара
акәмызт дахьцалак ақьаади акалами зицыз. Аԥсаатә ԥыруеит?
Инапаҿы иааникылон убри аԥсаатә. Ацәеижь аур-ашәара
ишәон изон, акапан гәеиҭон, иҭиҵаауан амҵәыжәҩақәа,
нас азхәыцра далагон ауаҩытәыҩсагьы дыԥрырц азыҳәан
иҟаиҵаша. Ирҳәоит, убасала иҟаиҵаз аԥрыга аппарат ала
Флоренциа азааигәара, Монте Чечеро (ачечеро италиа
бызшәала апҟа ҳәоуп иаанаго) ахәы дықәгыланы дыԥеит,
дҭамхакәа насыԥла деиқәхеит ҳәа. Еиқәхеит аԥрыга аппарат
зеиԥшрахаша ҳәа иҭихыз асахьагьы. Уи акырӡа ирзааигәоуп,
иреиԥшуп ҳаамҭазтәи аҳаирпланқәа.
Диит Леонардо Флоренциа азааигәара, Винчи аҳаблаҿы.
Уи далиааит Аиҭарҿиара аепоха реиҳа ианасакьаҳәымҭаз,
277

ажәафтәи ашәышықәса аҽанааҩнашоз. Ауаатәыҩса рдунеи­
хәаԥшреи, рсахьаркыратә гьамеи, рдоуҳатә беиареи раарԥ­
шраҿы аиҭакра дуӡӡақәа ҟазҵаз аамҭан ари аамҭа. «Ари
аепоха рызгәаҟуан атитанцәа, иара егьахшеит хшыҩлеи,
гәҭахәыцралеи, ҟазшьалеи, ҵара-дырра ҭбаалеи зепоха
иақәнагахашаҵәҟьаз атитанцәа» ҳәа, –иҩуан Аиҭарҿиара
азыҳәан Енгельс. Убарҭ атитанцәа днарылкааны, ҷыдала
Леонардо Да Винчи изыҳәан уи иҩуан: «Дахьҿыханҵаҩ
дуӡӡаз аамышьҭахьгьы, дматематик дуӡӡан, дмеханикын,
дынџьнырын. Убарҭқәа зегьы рҿы аартра ҿыцқәа ҟаиҵеит».
Аҟазара хкқәа зегьы раасҭа Леонардо да Винчи реиҳа
ихаданы иԥхьаӡон аҿыханҵа. Иара ҿиаларц азыҳәан
аҽазааигәанатәлароуп аԥсабара. Аха, «арҵаҩцәа ирырҵаҩу»,
абри аҟазара, аԥсабара аҿырԥшраҿы иаанымгылозароуп.
«Аҿыханҵа аԥсабара иацлабуеит, иагьаманакуеит» ҳәа, –
иҩуан аҟаза ду.
Дарбан рҿиаҩызаалакгьы иара иаанӡа иҟаз аҟазацәа
рԥышәа, иҟарҵахьоу аартра ихы ишаирхәо еиԥш, Леонардо Да Винчи ажәохәтәи ашәышықәсазтәи асахьаҭыхыҩцәа
рҟазара шьаҭас иҟаҵаны, иара ҿыц еихеиҳаит, аартра
дуӡӡақәагьы рыциҵеит. Иаартрақәа ируакуп ауаҩы цәалажьыла мацара акәымкәа, иҩнуҵҟатәи идунеигьы аарԥшра.
Ауаҩы иҩнуҵҟа дзеиԥшроу еиԥшоуп адәахьалагьы дшыҟоу.
Адәахьала еиҿкаам, деиԥхьытта иҟоу, гәыла-ԥсылагьы, хылахшыҩлагьы деиҿкаам. Абри ахшыҩҵак ҿыц инациҵеит
даҽакгьы. Ԥсы зхоу зегьы бзиа ибалатәуп, аха аԥсабара иашаз, аԥсы зханаҵаз, зегьы рханы дгылоуп, зегьреиҳа дбеиоуп, зегьреиҳа дегьыԥшӡоуп ауаҩы. Убри бзиа дбатәуп,
ицхраатәуп, идгылатәуп, аха ишԥа, насгьы изла? Дызлаҟоу
абзиарақәа ирыцумҵозар, ирыгырхатәым. Ицәеижьы ԥшӡоуп,
аха иҟәышра иҵегьы иацҵалатәуп, доуҳала дышбеиоугьы,
ибеиара иҵегьы иазырҳатәуп. Аԥсабара аҳас иамоу иара иоуп.
Абасҟак здырра ҭбааз, збаҩхатәра рацәаз Леонардо
Да Винчи иқалақь гәакьа Флоренциа далҵны дымцар амуа
дҭадыргылеит. Аҳәынҭқар Лоренцо иаҳҭынраҿы пату зқәыз
асахьаҭыхҩы Боттичелли заҵәык иакәын. Усҟан Леонардо
иқыцә иҵыҵхьан Италиа зегьы ихьӡ-иԥша ахзырҵәаз «Мадонна Литтеи», «Ашәҭ зку Мадоннеи».
Дықәҵны дцагәышьеит Миланҟа. Иӡбахә бзианы
ишнаҩхьазгьы, миланаа ақәгәыӷуамызт абасҵәҟьа иҟаз ауаҩы
278

дрызнеит ҳәа. Уамашәа дыԥшӡан, деиҿкаан, уаҩы-ламысын,
ажәа иҿан, ажәеинраалақәеи ажәамаанақәеи алиԥси рыла
иааихьишьуан, амузыкатә инструментқәа рҿы дыхәмаруан.
Аԥсабара зегьрыла изқьиаханы, меигӡарахда инаҭаз
абаҩхатәрақәа зегьы раасҭа Леонардо Да Винчи игенира
ааԥшит асахьаҭыхраҿы. Иаргьы ари аҟазара хкы «аҟазарақәа
зегьы ираҳкәажәны» иԥхьаӡон. Иҩымҭак аҿы ҳаԥхьоит абри
еиԥш. Аҳәынҭқар имшира аҽны дырҽхәаны апоема иҩит
апоет. Асахьаҭыхыҩгьы иҟаиҵеит аҳамҭа. Аҳәынҭқар бзиа
иибоз аԥҳәызба лсахьа ҭихит. Ашәҟәыԥхьара дааҟәыҵын,
дгачамкны аҿыханҵа ахәаԥшра далагеит аҳәынҭқар. Дгәааит
апоет. Ашәҟәы уаԥхьар иаҳа уанаҳәоит, аҳәынҭқар, иҿаҳау
ари асахьа аҵкыс, иҳәеит уи. «Ҿумҭын, апоет, иуҳәо иаанаго
ухаҭагьы иуздыруам. Алашәцәа рзыҳәан иҩу уара ушәҟәы
аасҭа инеиҳау ацәаныррақәа рымаҵ ауеит аҿыханҵа. Сара
исыҭ убасеиԥш иҟоу арҿиамҭа, слымҳақәа ираҳауа мацара
акәымкәа сыблақәагьы ирбаша» ҳәа, –наиаҭеикит аҳәынҭқар.
Абри ажәамаана инацаҳҵар ауаҩы иблақәа рзыҳәан
Леонардо Да Винчи ииҩуаз, нас иаҳагьы еилаҳкаауеит
уи ихшыҩҵак. «Ауаҩы иблақәа, –иҩуан асахьаҭыхҩы, –
ицәеижьы хышәс ирымоуп. Убри ахышә алоуп ауаҩы имҩа
дызланыԥшыло, гәахәарала адунеи дызлақәыԥшуа. Алашьцара иҭаҵәаху игәы-иԥсгьы зыргәырӷьо убри ахышәоуп.
Абла аныҟамла, ауаҩы иҩнуҵҟатәи илашьцара иара изыҳәан
иргәаҟгахоит». Абасеиԥш иҟоу уи ианҵамҭақәа ҳанрыԥхьалак,
нас иаҳа иаҳзымариахоит иҭыхымҭақәа рымаӡа рыҵдыраара.
Идыру усуп, ҩ-мҵәыжәҩак дышьҭырхуеит арҿиаҩы.
Абаҩхатәра, нас аџьабаа. Леонардо иқыцә иҵимыжьит
рҿиамҭак, инеиԥынкыланы акыр шықәса аус адимулакәа.
Ирҳәоит, «Џьоконда» аус адиулон ҳәа асахьаҭыхҩы иԥсы
ахьынӡаҭаз. Дызхааныз асахьаҭыхыҩцәа дрыдкыланы
ҳихәаԥшуазар, иаԥиҵаз арҿиамҭақәа хыԥхьаӡарала ирацәам,
насгьы рыцҳарас иҟалаз, ирҿиамҭақәа, реиҳараӡак, аамҭа
иалаӡит, ҳара ҳҿынӡа изымааӡеит. Насыԥла еиқәхаз ируакуп
«Мадонна Литта». Ҷыдала ҳагьазааҭгылап убри. Аҭыхымҭа
лара илхатәны измаз флоренциатәи ԥҳәыск лыхьӡоуп уи
хьӡыс иаху. Иаԥҵоуп иара Леонардо Да Винчи иҟазара реиҳа
ианасакьаҳәымҭаз аамҭазы. Уаанӡа иаԥиҵахьаз «Мадонна Бенуа» аҟны аасҭа, араҟа даабоит ахәыцра иҭанагалаз,
иҭышәынтәалоу аԥҳәыс қәыԥш. Изныкымкәа уаанӡа
279

иаԥиҵахьаз аҳәсақәа рхаҿсахьақәа дахьреиԥшқәоу рацәоуп
аригьы. Ицқьоуп, иҳаракуп лылахь. Усҟантәи аамҭазы ишмодаз еиԥш, аарла иубо, ихәыҷуп лыџьымшьқәа. Лԥынҵа
аазыхәхәоуп. Лқьышәқәа рыҵкарқәа маҷк иҩышьҭыхуп.
Ицәхаԥшьуп лхахәқәа. Имаана-маӡоу аԥышәарччара лҿықәуп.
Уи аԥышәарччара ацәанырра аҵоуп, аха инарҵауланы
иҵәахуп. Идуум лахьеиқәрак лҿықәубаауеит. Лнапаҿы илку
асаби, иқәра иааноумшьартә, агәҭыхақәа рхубаалоит иблақәа,
заа дышәхьеит. Лара, ан илшәу амаҭәа, флоренциатәи аҳәса
ирцәашәҵатәуп. Лыхәдаҿы инарҭбааны иҭыхуп лыҵкы.
Лыплашь аԥштәы змоу аҵҟьа амоуп. Лыхцәы ақәҳәашьа
аҵәахуа еиқәарҳәшәа илхоуп лкасы. Дзыдтәалоу аҭӡамц
шеиқәароугьы, лара дазыҵәахуам. Лышьҭахь ахышәқәа аартуп,
аха, иџьоушьаша, алшара уахьынтәи акәымкәа, лаԥхьаҟантәи,
нас лармахьтәи лганахьтәоуп ишаауа. Лыхәдеи лхы-лҿы инархьысуа ашәшьыра анаҟә ҵаӷеиԥш уалԥшуеит.
Абла иабо аԥшӡара зегьы ажәа иазеиҭаҳәом. Убри
азыҳәан акәхап изырҳәоугьы бла иабо хы иаԥсоуп ҳәа.
Зыӡбахә салацәажәаз Леонардо Да Винчи ишедевр «Мадонна Литта» шаҟаамҭа иаҳҭаху ҳахәаԥшуа, икнаҳауп, насыԥла,
Асовет тәыла ақалақь ссир Ленинград иҟоу Ермитаж азалқәа
руак аҿы.
«Аԥсны аҟазара», 1981

АМҨА ДУ УАННЫҚӘЛАУА
Ашәҟәыҩҩцәа ҿарацәа зҵамгылаз алитература, аҵеи
дызмам аҩнаҭа иаҩызахоит. Абри хшыҩзышьҭра азуноуп
КПСС Ацентр Комитет арҿиара знапы алаку аҿар аус рыдулара азыҳәан ақәҵра ду заднакылаз. Атәыла зегьы намҽхакны,
инарҭбааны ҳхәыцны иаҳҳәозар, ақәҵаара ашьҭахь арҿиара
знапы алаку аҿар реизҳа-зыӷьараҿы аиҭакрақәа ҟалеит. Иаҳа
лассы-лассы имҩаԥырго иалагеит арҿиаратә семинарқәа,
раԥхьатәи ашәҟәқәа ҭзыжьуа авторцәа қәыԥшқәа рхыԥхьаӡара
иазҳаит: ҿыц аҭыҵра иалагеит М. Горки шьаҭаркҩыс дызмаз
ажурнал «Алитературатә ҵара». Азауадқәа рҿы, афабрикақәа
рҿы ақыҭатә нхамҩақәа рҿы уҳәа иаҳа ирацәаны еиҿкаахеит,
аҿар здыԥхьало арҿиаратә еидҵарақәа, алитературатә
кружокқәа.
280

Алитературатә кружок – иеизҳарҭоуп, иааӡарҭоуп. Ҳәарада,
ари иаанагом ауаҩ қәыԥш алитературатә кружок дналалар,
дышәҟәыҩҩны дааҟалеит ҳәа. Ашәҟәыҩҩхара иаҭахқәоу
зынӡаск даҽакуп. Нас иабаихәо алитературатә кружок?
Раԥхьаӡа иргыланы, уи ақәыԥш идунеихәаԥшра арҭбаауеит,
ихы-ихшыҩ иазнарҳауеит. Асахьаркыратә ажәа – алитература
агьама, абзиабара азнарҳауеит игәаҿы. Дышәҟәыҩҩымхаргьы,
дышнеи-шнеиуа алитература азыҳәан иреиӷьу пропагандистны дҟалоит.
Инеиҵыху ажәа ала сзалагаз, алитературатә кружокқәа
рҵакы сгәалазыршәаз ашәҟәыҩҩы қәыԥш Анатоли Лагәлаа
иоуп. Уи раԥхьатәи иажәабжьнуп ажурнал «Алашара»
сынтәа иҭыҵыз актәи аномер. Акьыԥхь аҿы уажәадагьы
дцәырҵқәахьеит. Иҩымҭақәа акьыԥхь ианылаанӡагьы сыр­
зы­ӡырҩхьан. Раԥхьаӡа ажәеинраалақәа дрыԥхьо саҳаит
Очамчыра еиҿкааны иҳамаз алитературатә кружок аҟны.
Иажәеинраалақәа рҵаки рформеи раамышьҭахьгьы, исгәа­
лашәоит, даараӡа сгәаҵа инеит иаԥхьашьагьы. Узеигәыр­ӷьаша
усын иажәеинраалақәа ҿырҳәала иахьидыруаз. Уи иаана­гоз
уиакәын, игәы-иԥсы иазааигәан ииҩуаз. Ҩбагьы, уи иҳана­
ҳәон ҳара дзаҳзаԥхьаанӡа изныкымкәа ишхиҩылааз, аус шадиулаз, иааилышьны ишнеимгаз. Абри аамышьҭахьгьы ибжьы
иуанаҳәон игәаҵа гәҭыхала ишҭәу. Ибзианы исгәалашәоит
даҽакгьы, имӡакәа егьиасҳәеит. Иажәеинраалақәа иры­
ҵубаауан апоезиа аҵкыс апроза иаҳа ицәа ишалаз. Изла?
Исыздыруам ишысҳәаша, аха интуициала иаарласны еилыскаауеит иарбаан жанру ашәҟәыҩҩ қәыԥш иаҳа ицааиуа. Иҟалап,
убарҭ аилкаагақәа иреиуазар акы. Ажәеинраала ашәага-зага
иҭатәазароуп, аритм иҭымҵуазароуп (ишыжәдыруа, аритм
амоуп апрозагьы, аха уи даҽа ритмуп). Иҟалалоит убасеиԥш,
ахшыҩҵакы аарԥшраҿы иаԥырхагахозаргьы, иаҳа инарҭбааны
иаҳа инарҵауланы ахшыҩҵак азаамырԥшуазаргьы, арифмеи аритмеи еиламгарц, дҭымҵырц азыҳәан иҽанааникыло
апоет. Усеиԥш дҿаҳәам ашәҟәыҩҩы. Уи раԥхьаӡа иргыланы дзызхәыцуа, аԥсҭазара шаҟа инарҭбааны изимҽхакуа,
ихшыҩҵак шаҟа ирҵауланы изаарԥшуа, ифырхацәа рхаҿ­
сахьақәа шаҟа изгәылырҭәаауа ауп. Ахшыҩҵак аԥыжәара
ицәагауа, аҳәатәы имоу иаҳа дыхнахуа, апоезиатә канонқәа
зцәеилаго иалагаз, ажәакала, арифмеи аритмеи уиаҟара изцымааиуа, уи, хымԥада, ицәа иалоу апроза аҩроуп. Шаҟа ир281

ласны ихаҭа еиликаауа, ажанр рацәахь аҽҟьара акәымкәа,
шаҟа ирласны жанрк алкааны, убри азакәанқәа рыҭҵаара далаго, убриаҟара ирласны аԥышәа иоуеит, ирласны иӷәӷәахоит
имахәҿақәа. Изхысҳәаауа, иажәеинраалақәа шысгәаԥхозгьы,
хараӡа еиҳаны сеигәырӷьеит, иаҳа еиӷьашьангьы саԥхьеит уи
иажәабжь «Саб». Ажәабжь иагу убриоуп, алирикатә фырхаҵа,
Бықа, иҵегьы дыҷкәына хыхәандаз, иҵегьы иӷәӷәаны адгьыл дықәгыландаз угәахәуеит.Ҩбагьы, ажәабжь аҟны ихьухьууа, ауаҩы игәаҵа иацралақәаша ахьырацәоу аҟнытә,
имыцхәцәахазар ҟалап здунеи зыԥсаххьоу аԥҳәызба, бзиа
дызбоз, ларгьы бзиа илбоз арԥыс ихы ахьеиқәшәам. Алабжыши, уи иарцәаакуа ахчқәеи рылацәажәара иаҳа ирмаҷтәын. Заа
згәаҭарақәак ҟасҵеит. Уажәшьҭа салацәажәап абзиарақәа. Урҭ
хараӡа еиҳауп. Раԥхьаӡа игылоуп абызшәа ацқьара. Ицқьаны
дахьцәажәо аамышьҭахьгьы, иажәа еиҿкааны артәашьа идыруеит. Аҽыҩ бзиа иманы, изақәымтәо диҩызоуп, ижәар беианы, аха еиҿкааны ажәа ззымҳәо. Саӡәыкны, ашәҟәҩҩы қәыԥш
абаҩхатәра иашаҵәҟьа илоу иламу излеилыскаақәо иреиуоуп
акы. Дзыхцәажәо дуаҩума, маҭәарума, иааигәаӡаны иблаҿ ибауоу имбауоу. Иаҳҳәап, ашәҟәыҩҩы иҳәеит ауада саныныҩнала
сылаԥш нақәшәеит аҭӡамцаҿ икыдыз апатреҭ ҳәа. Уаҳа акгьы. Аԥхьаҩ изакәызаалак акгьы ианаҳәаӡом. Ашәҟәыҩҩы
убри апатреҭ ирааигәаны днахәаԥшны, изеиԥшроу, уаҟа иану
иҳанаҳәо, нас џьара детальқәак дрылацәажәар, усҟан иааганы
ҳабла иаахиргылоит. Абасала, акырӡа аҵанакуеит, урысшәала
адеталь ҳәа изышьҭоу – икылкааны ҷыда хәыҷык адбалара. Ан.
Лагәлаа иажәабжь аҟны ҟаза бзиаӡак инапала иҩуп уҳәартә
иҟоу адетальқәа амоуп. Иааҳгап абри аҩыза ҿырԥштәык.
«Папа аҭӡамц ахь днаҳәны деиҭақәиеит. Сара издыруан уи
акы дшамырҭынчуаз, акы игәы ишыҵхоз. Аха санынаԥшлак,
иҵыздыраар ҳәа дшәаны, иблақәа сырхирԥшылаӡомызт,
аҭӡамц ахь днаҳәуан, нас ихысга нацәа ашышкамсқәа злацоз аҭӡамц инадикылеит, алада ицозгьы, аҩада ицозгьы
инацәкьыс иннамкылаӡакәа, алаӷырӡқәа реиԥш, аҭӡамц
иаҿеибаҳәа инеиуа». Схаҭа снацәа аҭӡамц инадскылазшәа,
схаҭа снацәкьарақәа ашышкамсқәа авеибаҳәа инеиуашәоуп
ишызбаз, сцәа-сыжьгьы ишаныруаз. Ус анакәха, ашәҟәыҩҩы
қәыԥш изқәикыз ацәҟьара иақәшәеит. Иҳәарц ииҭахыз
слымҳагьы иаирҳаит, блалагьы исирбеит. Иааҳгап даҽа ҳәоук.
«Схахьы ахышә хәыҷы аҟнытә шхырцәаӷьк ааҟәымҵӡакәа
асаркьа иадхон, иара атәала иаӷьуазар акәхарын». Слымҳа
282

инҭаҩит уи ашхырцәаӷь ашьҭыбжь. Ашхырцәаӷь зҿугьы унарбоит, ажәабжьгьы инаҵанаҵоит агәалаҟазаара. Ажәабжь
аҟны иуԥылоит даараӡа иманшәалоу аиҿырԥшрақәагьы.
Иааизакны ажәабжь аҟны иҳаиҳәо шлахьеиқәҵагоугьы,
иҳәашьа агәалаҟазаара бзиа ҳнаҭоит. Алитератураҿы уи
даараӡа иуадаҩқәоу ируакуп – илахьеиқәҵагоу жәабжь
игәышьҭыхгахартә еиԥш аҳәара.Аԥсуаа ржәытә цәажәашьақәа
ируакуп, уамак ҟамлаӡазшәа, хьаа дук инамҭаӡазшәа, атрагедиа дуӡӡа алацәажәара. Абраҟа акәхап иахьыҵәаху алитература аԥсҭзара шьақәнарӷәӷәозароуп ҳәа иаҳҳәало.
Анатоли Лагәлаа ишәҟәыҩҩраҿы макьаназ ҵәҩан за­
ҵәык азырсхьоу анхаҩы диҩызоуп. Аха уи иаирсыз аҵәҩан
ҵәҩан бзиоуп, адгьыл ибзианы иалоуп. Ирҳәоит, ашәарыцацәа
иарбан шәараху зышьҭа дырхаз, ашьапхыц заҵәык ала мацарагьы ирдыруеит ҳәа. Ҵәҩан заҵәык аирсхьазаргьы, убри
аҵәҩан арсшьала мацарагьы иудыруеит заԥхьаҟа инхауа аӡәы шиакәу. Нхамҩа бзиа иоуааит, амҩа даннықәлауа
иасҳәарц сҭахуп мҩамш уқәлааит ҳәа.
«Аԥсны ҟаԥшь», 1981

АҾАР РЗЫҲӘАН ЗЕИӶЬАШЬАРАҚӘАК
Ҳарҭ, иахьатәи аԥсуа шәҟәыҩҩцәа, насыԥ ҳамоуп, здунеи зыԥсаххьоу ҳлитература ашьаҭаркыҩцәа дуқәеи, зыԥсы
ҭоу ҳаклассикцәеи ирыҿиамҭаны иахьҳауа, акыр зҿаҳҵааша,
аҩымҭа хазынақәа. Шамахамзар, ажанрқәа зегьы хацыркуп,
руасхыр шьҭаҵоуп. Уажәшьҭа аус злоу урҭ ирыцҵаны, еиӷьны
реихаҳароуп. Ари аамышьҭахьгьы, ҳара иҳамоуп даҽа уасхыр дукгьы, баара-ԥгара зқәым ауасхыр – ҳажәлар рҿаԥыцтә
ҳәамҭақәа. Ирацәоуп бзиа избо, изныкымкәа сзыԥхьахьоу
аԥсуа шәҟәыҩҩцәа рҩымҭақәа, аха иахьа уажәгьы сара
сзыҳәан иҟам даҽа аԥсыуа шәҟәык, аԥсуа лакәқәеи, жәлар
рпоезиеи, Нарҭаа дуқәа ражәабжьқәеи зну ашәҟәқәа раҟара
сзыԥхьахьоу. Апап дахьцалак ишицу еиԥш абиблиа, сахьцалак
счамадан иҭоуп Нарҭаа ражәабжьқәа. Саԥхьацыԥхьаӡа, уаанӡа
сыззымхәыцӡацыз, схаҿы имааиӡацыз ҿыцк нарыҵызбаауеит.
Ажәлар рҳәамҭақәа гәааӡагоуп, хшыҩрҵагоуп, урҭ иргәылоуп
ажәлар рестетикатә еилкаара, рыпатуеиқәҵашьа, бзиарас иршьоз, цәгьарас, ламысдарас ирыԥхьаӡоз, ажәакала,
283

урҭ иргәылоуп ажәлар рҟәыӷара ду, рхәыцра ҵаула.
Ишәгәаласыршәарц сҭахуп ажәлар рҳәамҭа, еицыжәдыруа
ажәабжь хәыҷык. Аҭаҳмада ажәа иҳәарц азыҳәан, аҽыԥҳәа
алабашьа анылаирс, машәырла иганаҿ игылаз арԥыс ишьапы
иҩалаиҵеит алабашьа аԥса. Аҭаҳмада иажәа ҳәаны далгаанӡа,
арԥыс ихьаацәгьа ичҳауан, иажәа ҳәаны дагьаалгеит, арԥысгьы
иԥсы илшәшәаны дынкаҳаит. Иааркьаҿны, еиҿкааны абас
иҟоу ажәабжь ҳарҳәеит ҳажәлар. Иҳанаҳәозеи ари? Еиҳабы
еиҵбыла апатуеиқәҵашьа аамышьҭахьгьы, иҳанаҳәоит
даҽак­гьы. Уи иҳанаҳәоит ахшыҩрҵага, иҳанаҳәоит жәынгьы
ҿангьы ажәа шаҟа пату изақәуз, ажәа шаҟа аҵанакуаны
иԥхьаӡоз аԥсуа. Арԥыс иԥсаҵкыс еиӷьишьеит аԥсреи абзареи зыӡбуаз аҭаҳмада иажәа. Абасҟак ажәа ахә ҳаракны иахьыршьо уеигәырӷьартә иҟоуп, аха, уазхәыцыр, уагьацәшәоит.
Шаҟа ицәгьоузеи, шаҟагьы игәаӷьыуацәоузеи, абасҟак ажәа
пату ззақәу, абасҟак ажәа иацклаԥшуа ажәлар рҿы ажәак
иадамхаргьы аҳәара. Насыԥ ҳамоуп аԥсуа шәҟәыҩҩцәа,
аԥсуа даҽаӡәы диламҩашьо, ихатәы хаҿы ахьимоу, аха
даҽа ганкахьала абраҟагьы ҳус уадаҩуп. Имариам, иара
ишиҟазшьоу аамышьҭахь, уара егьа иуҭаххаргьы, даҽакахьы
иузаамырҳәуа, иара иламыс иаҵанамкуа аамышьҭахь,
даҽакы здызымкыло аԥсуа ихаҿсахьа аарԥшра. Иаԥсуа ламыс шаҟа идырны, шаҟа ҳақәшәаны иаҳзаарԥшуа, шаҟа
имилаҭтә хаҿы ҳзеиқәырхо, убасҟак уи амилаҭқәа зегьы
деицыртәхоит, убасҟак бзиа деицырбоит атәым ԥхьаҩцәагьы.
Аԥсуа шәҟәыҩҩцәа аӡәырҩы еицаҳзеиԥшны иҳагны избо
убри ауп, ҳажәлар рҭоурых ҳаздыруам (ашколаҿы иддырҵо
иалагаанӡа, убас иҟалагәышьеит еиҵагыло ашәҟәыҩҩцәа
ҿарацәагьы), ибзианы иҳаздыруам ҳажәлар рдоуҳатәи рмате­
риалтәи культура. Ҳнаскьаны ҳааԥшны ҳажәлари ҳ-Аԥсни
ҳамбац, убри азыҳәаноуп, зны-зынла ҳгәы ҳзырхьшеи ҳзыр­
гәырӷьашеи реиҩдыраара заҳцәыуадаҩхо, ацәгьеи абзиеи реиламырҩашьара заҳцәыцәгьоу. Ма игаӡарала, дцәа­
ԥагьаханы, ма иҩнуҵҟала икультура ахьыҳаракым иахҟьаны,
дызқәиааз аԥашәқәа зыҵзырҩааз, ишьа-ида иаднамкылаӡо
атәым махәҭа иахьынҳалаз ашәҟәыҩҩы қәыԥш, аҳаи аҵәеи
еихазҳаз диҩызаха, дгьыли жәҩани дрыбжьакнаҳазшәа да284

анхар ҟалоит. «Ишьчите свои корень, свои глагол!» – иҳәеит
Маиаковски ду. Насыԥ имоуп ижәытәӡатәиу, ҵарада, хшыҩла
иаԥҵоу, аԥсуа аламыс ҳәа ажәак ала иззиҳәаз, ҳажәлар
ркультура ҳараки, мрагылареи мраҭашәареи ажәларқәа
шәҟәы быӷьшәыла, ҵараеилкаарала идырҿиаз акультура
дуӡӡақәеи зхы-згәаҿы иззеилагӡаз, нас убарҭ аҩкультурак
ирылҵыз арҿиамҭа ақьаад иззанҵаз аԥсуа шәҟәыҩҩы. Урҭ
аҩкультурак рҟнытә руак зыгхаз, зымҵәыжәҩақәа руак ԥҵәаз
аԥсаатә даҩызахоит. Ирзеиӷьасшьоит ашәҟәыҩҩцәа ҿарацәа
амҵәыжәҩа ӷәӷәақәа, ажәҩан гәыцқьа, ибзазаха ирԥылаша
аџьабааи агәацԥыҳәареи.
«Аԥсны ҟаԥшь», 1981

АХШЫҨҴАК ҴАУЛАНЫ, АҲӘАШЬА МАРИАНЫ
Сынтәа Аԥсны имҩаԥысраны иҟоуп асовет литература
Амшқәа, иара убас ныҳәа дуны иазгәаҭахоит Дырмит Гәлиа
диижьҭеи 110 шықәса аҵра. Ишԥаԥыло абарҭ аҩныҳәак аԥсуа
шәҟәыҩҩцәа? Абри арубрикала иналукааша ашәҟәыҩҩцәа
рыҿцәажәара, аинтервиуқәа рымхра еиҿнакаауеит агазеҭ
«Аԥсны ҟаԥшь». Ҳара ҳкорреспондент Б. Қаџьаиа диҿцәажәеит
ашәҟәыҩҩы Џьума Аҳәба.
– Џьума Басариан-иԥа, иаҳҳәар ҳалшоит сынтәатәи
ашықәс уара узыҳәан насыԥла иалагеит ҳәа. Ажурнал «Дружба народов» актәи аҩбатәи аномерқәа ирнылеит уроман
«Асқьала», Аԥсуа телехәаԥшраҿы аҭыхра иаҿуп Дырмит
Гәлиа иажәабжь «Атәым жәҩан аҵаҟа» иалхны иҩуз акиносценари. Англыз бызшәахь еиҭаргоит уповест «Бзоу».
– Зыӡбахә уҳәаз ароман «Асқьала», ишудыруа, ҩ-шәҟәкны
ишьақәгылоуп, хазы-хаз хәышықәса нарыбжьаҵаны иҭыҵит.
Уажәы «хыбрак» еицыҵаскырц сҭахуп. Иҭыҵуеит еицны
аԥсышәала. Тираж рацәала, ажәабжьқәагьы нарываргыланы,
урысшәала иҭыҵуеит Москва.
– Иҿыцу, иаҳзымдырӡо?
– Исгәалашәоит, Баграт Шьынқәба ироман «Ацынҵәарах»
ҩны даналга ҳшеицәажәоз, уалгама ҳәа саниазҵаа, – «Сар285

гьы иара салгеит, аха иаргьы сара исылгеит», – иҳәеит. Абас
исылганы сыҟан саргьы «Асқьала». Жәашықәса аибаргәаҟра
ҳаҿын. Акәаԥ сыргылеит. Сыԥсы сыма саԥырҵит. Иҵит шықә­
сык, ҩба, хԥа… Изҩит ажәабжьқәак, статиақәак… Еиҳарак
аамҭа баша изласцәымӡыз – ҿыц сеиҭарыԥхьеит ҳаԥсуа литература аклассикцәа рҩымҭақәа. Сара сзыҳәан урҭ раԥхьа
дыҟанаҵ дзыԥхьалаша, ԥсра-ӡра зқәым ажәеинраалақәа
рацәаӡаны, ареволиуциа ҟалаанӡатәи аԥсуаа рыԥсҭазаара
нҭырҭәааны иаазырԥшыз, епоск иаҩызоу ароман «Камаҷыҷ»,
ихьҟәырҷахақәоу ажәабжь кьаҿқәа, иахьа уажәгьы ҳадра­
матургиатә рҿиамҭақәа ирылыҳәҳәо адрама «Анаурқәа»,
бзиа ибаны, ҟазарала еиҭеигаз «Абжьас-цәа зшәу». Изакәытә
социалтә ԥсихологиатә жәабжьузеи «Атәым жәҩан аҵаҟа».
– Шәҟәыҩҩык иаҳасабала иурҭазеи урҭ рыԥхьара?
– Абызшәа ацқьара, аҳәоу аиқәыршәашьа, иҭбаау, иҵауылоу ахшыҩҵак аилкаара, имарианы аҳәара уҳәа, шаҟа
ирацәоузеи иҿуҵааша Дырмит ду. Иуҳәо аилкаара шаҟа
иуадаҩу, аҳәоу шаҟа иузеилахәарпашьуа, еиҭагоу, мамзар
аԥсышәала иҩу узымдыруа шаҟа узыҩуа, убасҟак афилософиа аҵоуҵеит, аԥсихологиа ааурԥшит ҳәа ирыԥхьаӡоит
ҳакритикцәақәак. Алитература азыҳәан иҟан, егьаанхоит
азакәан хадақәа руак. Имариам ахшыҩҵак, имарианы, еилыхха еиҿкааны аҳәара. Даҽакгьы. Идыру усуп, аԥсышәала
иаԥҵам аҩымҭа, аԥсуа литература иатәым. Аха уи иаанагом иаԥсыуа ҩымҭахарц азыҳәан аԥсышәала иахьуҩыз мацара азхоит ҳәа. Иҳамоуп убасеиԥш иҟоу, аԥсышәала иҩу
ҩымҭақәак, аперсонажцәа рыхьӡқәа аауԥсахыр, милаҭс изеиуоу узымдыруа иаақәхоит, избанзар, урҭ гәыла-ԥсыла,
хыла-хшыҩла иаԥсыуам, рмилаҭтә хаҿы рымам. Ҳәарада,
ирацәоуп ауаатәыҩса зегьы еицырзеиԥшу ахәыцшьақәа,
аҟазшьақәа, ацәаҩақәа. Ус иҟамызҭгьы, аԥсуа ԥхьаҩ акгьы
ианаҳәомызт даҽа жәларык иртәу арҿиамҭа, аԥсуа ҩымҭагьы
даҽа бызшәак ахь еиҭаргомызт, аха убарҭ, ауаатәыҩса
еицырзеиԥшу инарҷыданы, аԥсуаа ирымоуп дара ирхатәугьы,
дара рыда даҽаӡәы имамгьы. Абри ҳазлацәажәаз алоуп
еиҳарак ирҿиамҭа ишазнеитәу дарбан шәҟәыҩҩызаалакгьы.
Ашәҟәыҩҩы изыҳәан даараӡа иуадаҩу, даараӡа унапаҿы
286

иузаамго уаҩуп аԥсуа шәҟәыҩҩы иперсонаж. Иара ицәаҩа
иаҵанамкуа акы анааиурҟаҵа, аҽада акьахь ақәызҵаз
уиҩызахоит.
– Уара ушәҟәыҩҩраҿы реиҳа иуцәыуадаҩу иарбану?
– Ашәҟәыҩҩра ауаҩытәыҩса реиҳа ицәыуадаҩу иусқәа
ирыԥхьагылоуп. Ицәгьоуп раԥхьатәи аҳәоу аӡбара, ицәгьоуп
аҩымҭа аритм аԥшаара, гәлымҳала иуаҳароуп уи иаҵоу
амелодиа. Уаҟа унаршә анхиаха, ацәҟьара иақәшәеит ауп.
Уусқәа аныцәгьоу, шықәсыла уангәаҟуа, ухы-агәаҿы аҩра
уанаҿу ауп. Ақьаад анҵарахьы уаниас, угәы иҭаз егьа уҿы
иазымҳәаргьы, иаҳа уацәцоит. Акыр шықәса сазхәыцуан абри,
Аԥсны иҟалалоит, ҳрыцҳара агартә, ауаҩшьрақәа. Аӷьычра,
арҳәра, ажәа аимакра, аҩыжәра, аԥҳәыс лхыбаара, уимоу,
ашьоурагьы, ирыхҟьо ауаҩшьра, шәҟәыҩҩык иаҳасабала,
усҟак сазҿлымҳам. Уи иаанарԥшуа акоуп: аԥсымҭәреи
ауаҩра аҵкыс агыгшәыгра аиааиреи. Аха иҟалоит убас еиԥш
ауаҩшьрақәа, ашәҟәыҩҩы ианаҳәо даараӡа ирацәаны. Абас
иҟалаз уаҩшьрак акыр шықәса раахыс схы-сгәы иҭыҵуам.
Сразҵааит ибзианы иахаану ашаҳаҭцәа, архив аҿы исыԥшаан,
иҭысҵааит аус иазкыз аматериалқәа. Ауаҩшьра ҟазҵаз дсыриашарц саҿым. Уи асиужеи ала иҳаиҳәеит ахшыҩҵак ду. Саргьы, исылшоз ахәыҷала, уаҩшьрак зыхҟьаз, нас уи иахылҿиааз
аилкаара сҽазысшәеит. Иара имацарагьы иакәым. Ацәгьара
ҟаиҵеит аӡәы. Имацара изынхама?
– Иҩны уалгахьоума? Жанрс изҵазкуазеи?
– Азныктәи анапазы иҩны салгахьеит. Иаанхеит уи
аҵкысгьы имариам – арҽеира, ашьалашьынра, ахҩылаара,
аиҭахҩылаара. Ажәабжь ашәага-загаҿ инҵәама, иповестхама,
иахыҳәҳәама еилкаахоит аҵыхәтәан.
Ҳара ҳнапаҿы иаанаҳкылеит ашәҟәыҩҩ истол иқәыз
анапҩымҭа. Иахьӡын «Амҩасҩы». Егьиашаҵәҟьаны, жанрс
изҵанакуа ҳәа акгьы аҵаҩымызт. Хшә даҟьа инареиҳауп.
Ҳаиԥырҵымҭаз агазеҭ «Аԥсны ҟаԥшь» аԥхьаҩцәа рыхьӡала
ашәҟәыҩҩы изеиӷьаҳшьеит ирҿиаратә усураҿы ақәҿиарақәа.
«Аԥсны ҟаԥшь», 1984

АШӘҞӘЫҨҨРА – АХӘРАШӘОУП
(А. Гогәуа ханҩажәа шықәса ихыҵра иазкуп)
Иаасыкәыршаны саанаԥшы-ааԥшит. Сыбла иабаз, сгәахы
ҭнарӡыӡааит, иҳәеит Радишьчев.
Идгьыл гәакьа днықәыԥшит Алықьса Гогәуа. Ибла иабаз,
игәлымҳа иаҳаз, еидара хьанҭаха, игәаҵа инҭалеит. Уи аидара
хьанҭа аҵыҵшьас иамаз, игәаҵа ианылаз ахәра, хәырбӷьыцс
иамаз акы заҵәык акәын: ахәрашәа аҳәара.
Ашәҟәыҩҩра – ари ахәрашәоуп, хәырбӷьыцуп, абиԥарак
даҽа абиԥарак ирзынарыцҳауа, гәырӷьаҿҳәаша ажәоуп,
ишәаџьҳәаҩуп, иуасиаҭ ажәоуп. Ашәҟәыҩҩы изыҳәан – аидара аҵыҵгоуп.
Хәрашәак сҳәар, сыхәра хәырбӷьыцк нақәысҵар, нас
схьаа сацәцап, сыхәра сырӷьап иҳәоит ашәҟәыҩҩы.
Абас дналагеит Алықьса Гогәуагьы. Аха уи игәы дажьеит.
Ихьит ашәҟәыҩҩы иашаҵәҟьа ихьуа – хәрашәак аниҳәа, даҽа
хәрак ԥытлеит. Сеидара хьанҭа снаҵыҵып, нас саргьы адунеи
лашара салагәырӷьап, сыҟазаап зегьы шыҟоу иҳәан: икалам
иаирҳәеит хәрашәак, аха уи инашьҭарххны даҽакы ҳәатәхеит.
Абас дааиуеит акыр шықәса раахыс. Иҭижьит ашәҟәқәа акы,
ҩба, жәаба… Иеидара иаҳагьы иацлоит. Ихәра иацымлозар,
ӷьашьа амам.
Акыр жәашықәсақәа раахыс Аԥсны иахаҟыруеит алаҳәақәа…
Иаԥеиԥшхозеи арха каршәра иқәу аҽацә нышьацәхыслар?
Иаԥеиԥшхозеи абӷацамкыра иаҿоу ақәасаб, изықәгылоу
ахаҳә наҵҟьар? Убарҭ ирԥеиԥшхо уԥеиԥшхоит, уажәа, убзашәа, уаԥсшәа ануцәыӡ. Аа, абри ауп иуанаҳәо ашәҟәыҩҩра,
аԥсуа шәҟәыҩҩы.
Акыр жәашықәсақәа алаҳәақәа рҟырбжьы ҟармаҵыс
шәаҳәабжьны ираҳауан аӡәырҩы ашәҟәыҩҩцәа. Рыгәлымҳа
ашҟа даҽа бжьык неишьа амамызт. Аҭамӷьар бжьы иахәаҽуан.
Алықьса Гогәуа иаҳаит алаҳәақәа рыбжьы ишлаҳәа­
бжьыҵәҟьаз. Урҭ алаҳәақәа згәаҵәахы иацрыхо адгьыл
агәынқьбжьы иаҳаит. Иаргьы иабиԥара ибжьы нарықәиргеит:
ҳаи, шәанаџьалбеит, ашәаҳәаха шәызҭада, абжьы иго
шәмаҳаӡои, иҟоу шәымбаӡои ҳәа. Уаҟа уи инарыцирӷызит
уаанӡа игахьаз абжьы иашақәаҵәҟьа. Ари иаанагоз агәлымҳа
арҿыцра акәын, ахәрашәаҵәҟьа арҿыцра акәын. Уи ахәрашәа
288

изҳәо изыҳәан амшын ӡы ҵаа иаҩызоуп. Шаҟа ижәуа, иаҳаиаҳа дӡышоит.
Еигымхааит ҳиубилиар ихәрашәеи иареи!
Еигымхааит ҳбызшәеи ҳашәҟәыҩҩреи!

АДУНЕИ АЏЬАШЬАХӘ-ССИРҚӘА БЫЖЬБА
Ауаатәыҩса зегьы знысуа амҩа, изхысуа аформациақәа
еиԥшуп. Еиҿыԥшышьа, мамзаргьы еиҿцаашьа рымамызт.
Иҟамызт усеиԥш аиҭанеиааира. Аконтинентқәа реиԥш
еицәыхаран атәылақәа. Убас ишыҟазгьы, еиԥшуп рмыругақәа,
иахьеиԥшу рацәоуп рхыбрақәа. Ус анакәха, еизааигәан
рхәыцшьагьы. Инацҵаны уаҳа аԥхьаӡара ахьырзыцәгьаз иах­
ҟьама, мамзаргьы иԥсабаратәымыз даҽа мчык иадырҳәалама,
ишыҟалаз здырхуада, ирацәаны ажәларқәа рҿы ахыԥхьаӡара
«быжьба» налкааны иахәаԥшуеит жәытәнатә аахыс.
Аԥсуа ҿаԥыц рҿиамҭаҿгьы ари ахыԥхьаӡара мчы ссирк
аманы иаҳԥылоит. «Бжь-мҩак ахьеихагалоу…», «Аӡы бжьыхаҳәк ианырхыс гәнаҳа амам… », «Абжьымра схы иқәцеиуан…»,
«Бжь-шьхак рнаҩс…» уҳәа ирацәоуп ахыԥхьаӡара быжьба
иадҳәаланы ирҳәақәо. Ажәытәӡатәи (антикатәи) абырзенцәеи,
иара убас ажәытәӡатәи аурымцәеи (римлианаа) рҟынгьы
ахыԥхьаӡара быжьба иԥсабаратәым, аҽакала иаҳҳәозар,
Анцәа иеиҭаз мчык аманы ирыԥхьаӡон. Абри инықәныҟәаны
ҳара ҳашықәсԥхьаӡара ҟалаанӡа, ахԥатәи ашәышықәсазы
адунеи ахьынӡанаӡааӡо ауаҩытәыҩса инапала иааирҿиахьоу,
иҟаиҵахьоу аџьашьахә-ссирқәа рахьтә иалырхит быжьба.
Реиԥш-зеиԥшыз аџьашьахә-ссирқәа егьа ыҟазаргьы, ирымуит ахыԥхьаӡара быжьба иацрымҵеит. Ашәышықәсқәа акыр
аныбжьыс абыжьбатәи аџьашьахә-ссир ҳәа азырҳәо иалагеит
убарҭ, иалырхыз быжьба, реиҳарак, рхаҭақәа шықәӡаахьоугьы,
рыхьӡқәа рхамышҭкәа иахьеиқәхаз.
Абасала, иааркьаҿны иаҳҳәозар, антика ишьақәдыр­
гылеит, иацааиуаз ашәышықәсақәа ирыдыркылеит, ишьақә­
дырӷәӷәеит, адунеи аҿы ауаатәыҩса иааҟарҵахьоу зегьы
раҵкыс џьашьахә-ссирқәас иҟоу быжьба роуп ҳәа. Иарбанқәоу
урҭ быжьба?
289

МЫСРАТӘИ АПИРАМИДАҚӘА
Актәи аџьашьахә-ссир
Ари аџьашьахә-ссир қәрала иахыҵуеит хәнызқь шықә­
са рҟынӡа. Абасҟак шахыҵуагьы, изныкымкәа аӷацәа
шажәлахьоугьы, иахьа уажәгьы еиқәҟаца иқәгылоуп адгьыл. Иахьӡуп ари аџьашьахә-ссир пирамида ҳәа, даҽакала
иаҳҳәозар, афараонцәа (ахацәа) наӡаӡа рыцәарҭа аҭыԥ.
Игылоуп Мысра (Египет) адгьылаҿы. Ажәа пирамида аԥсуа
«аҳаҭгәын – аҳ игәы аҭыԥ» иазааигәоуп, аҩажәакгьы ҵакыс
ирымоугьы акоуп. Урҭ апирамидақәа иреиҳау, руак, Хеоԥс
ипирамида, раԥхьа ианыҟарҵа 147 метра иҳаракын. Уажәы,
ахыцәқәа аныбга, аура жәабаҟа метра агхеит. Апирамидақәа,
иԥшьыркцаны иԥҟоу, ицәны еидҵоу кьыр хаҳәла еиқәҵоуп.
Хаҳә ԥшьыркцак иакапануеит ҩ-тоннак рҟынӡа. Иаҳҳәап,
афараон Хеоԥс зыҩныҵҟа джу апирамида аиқәҵаразы иагеит
ҩ-миллионки хышә нызқь цыра хаҳә ԥшьыркца.
Абырзен ҭоурыхҩҩы Геродот излеиҳәо ала, абри апирамида аргылара иаҿын ҩажәа шықәса. Аус руан шә-нызқьҩык
рҟынӡа атәцәа. Аҭоурыхаҿ еиқәхеит апирамидақәа рыргылашьа раԥхьаӡа изыӡбаз архитектор ихьӡгьы. Уи ихьӡын Имхотеп. Архитекторра мацара акәымкәа, Имхотеп ашәҟәыҩҩрагьы
илан Ихьӡ-иԥша убасҟак идун, данԥсы ашьҭахь, мысратәи
ахҩаалаҩцәа уи ихьӡ нцәартәит. Амсыр қьаадыш (папирус)
нарымҵаҵаны, акалам аннақәыркуаз, Имхотеп ҩынтәгьы
дынцәахеит. Абырзенцәа Мысра анрымпыҵархала ашьҭахь,
Имхотеп ихьӡ рҳәо иалагеит амедицина анцәахәык
иаҳасабала, избанзар ахәшәтәра аус аҿгьы иҟаиҵахьаз
рацәан. Абасҟак ҟазҵахьаз аҟаза ибаҟа дыргылеит. Ирҳәоит,
адунеи аҿы раԥхьаӡа збаҟа дыргылаз аҵарауаҩ Имхотеп
иоуп ҳәа.
Аамҭа амч зқәымхо ҳәа егьыҟам, аха аамҭа мчыдоуп, ауаатәыҩса рнапала иҟаҵоу, аџьашьахә-ссир, Мысратәи
апирамидақәа рҿаԥхьа.

290

ВАВИЛОНТӘИ АБАҲЧАҚӘА
Аҩбатәи аџьашьахә-ссир
Уажәраанӡа ҳазлацәажәоз актәи аџьашьахә-ссир –
Мысратәи апирамида, аамҭа иазымгакәа, ихымбгалакәа
еиқәханы иҟазар, аҩбатәи аџьашьахә-ссир, вавилонтәи
абаҳчақәа, рыӡбахә ада, ирҭынханы акгьы аанымхеит. Уи
злаҟаҵаз ақьырмыт усҟак иӷәӷәамызт, цқьа иӡымызт, насгьы
иаҵагылаз ашьаҟақәа иныркылартә иҟамызт.
Қәрала вавилонтәи абаҳчақәа апирамидақәа раҵкыс
еиҵбын. Урҭ абаҳчақәа аныҟарҵоз адунеи аҿы иаԥырҵахьан
«Илиадеи» «Одиссеиа», рыргылара иалагахьан абырзенцәа
рықалақьқәа. Убас ишыҟазгьы, Вавилонтәи абаҳчақәа рархитектура иаҳа иазааигәоуп, абырзенцәа рархитектура аҵкыс.
Ҳәынҭқарра дуӡӡан ассириа-вавилонтәи аҳәынҭқарра.
Уи аҳәынҭқарра ду аилаҳамҭазоуп ианыҟарҵаз ажәҩан
иалакнаҳаз абаҳчақәа.
Алеқсандр Македониатәи Вавилон инапаҿы ианааигоз,
ари аҳәынҭқарра амчхара даараӡа икаҳахьан. Иара, Александр Македониатәи, ихаҭа ишимыргылазгьы, мамзаргьы
ихаҭа ишықәимхызгьы, зегьакоуп уи ихьӡ аџьашьахә-ссирқәа
ирыдҳәалоуп, избанзар уи иҟаиҵоз ампыҵахаларақәа
идырхыџхыџит Мрагыларатәи аҳәынҭқаррақәа зегьы.
Ҳашықәсԥхьаӡара ҟалаанӡа, 331 шықәсазы вавилонаа ацҳаражәҳәаҩцәа изырышьҭит Александр, еибашьрада, шьакаҭәарада рықалақь далаларц, инапаҿы иааигарц.
Македониатәи ампыҵахалаҩ ари ақалақь аҿы данааи,
ақалақь аилаҳара ишалагахьазгьы, иџьеишьеит уи аԥшӡара,
абеиара. Араҟа уи иԥылеит ахақәиҭра аазгаз аӡәы иеиԥш.
Аха ампыҵахалаҩ уаҟа даангыларц игәы иҭамызт. Уи имҩа
хан Мраҭашәараҟа. Импыҵаихаларц дазхиан Мысра, уи
анаҩс еибашьрада дцарц акәын Карфагенҟа, Италиаҟа,
Испаниаҟа. Аҵахара ззымдыруаз ар драԥызаны амҩа
дықәларц аҽазыҟаҵара дшаҿыз, иаалырҟьаны дычмазаҩхеит.
Уԥсылмыткрын, убас ишоуран ақалақьаҿ. Асҟак ашьаарҵәыра
иалаԥшхьаз аибашьҩы аԥсра дацәшәомызт, аха ихьааигон
ианиаамҭаӡамыз, анцәа даниҩызаха аамҭазы иахьиқәнакыз.
Адунеи азыбжак даман аҳас, егьи иаанхаз азыбжак,
Мраҭашәарагьы, аҳарҭ аныҿшәо еиԥш, иаԥхьа акаҳара ианазхиаз аамҭазы, иара иԥсы ихәлахо, дцәарҭанхалеит. Иԥсадгьыл
291

Македониа гәхьааигон. Игәалашәон уи аԥсабара, ашәаԥыџьаԥ
ԥшӡа, аеҵәара. Убасҟан ирыдиҵеит вавилонтәи абаҳчаҿы
дганы дышьҭарҵарц.
Изакә баҳчааз абарҭ абаҳчақәа?
Урҭ абаҳчақәа ҟаиҵеит (ажәа «иҟаиҵеит» иаҳа ианаалит,
избанзар абаҳча еиҭеиҳаанӡа, иҟаиҵар акәын иахьеиҭеиҳашаз
аҭыԥ), еиҵеиааӡеит вавилонаа рҳәынҭқар Навуходоносор.
Уи ихы иааҭашәоз ҟазҵоз, зхы зымхакәачраз ҳәынҭқарын.
Ажәлар ирзеиӷьу ҳәа бзанҵык дымхәыццызт. Навуходоносор иԥҳәыс аҳкәажә-ԥшӡа-ссир Мидиа ҳәа иахьашьҭаз аҭыԥ
аҟнытәын. Лара лыԥсадгьыл аҿы ирацәан аҵиаақәа, аҵла
ԥшӡақәа, ишәҭыкакаҷуан ашәҭқәа. Лхаҵа дыхҭалкит, амра иабылны, иԥслымӡроу Вавилон ааныжьны, раҳҭынра Мидиаҟа
ииаргарц. Аҳәынҭқар иӡбеит даҽакала. Мидиа ахаҭа ииаигарц
Вавилонҟа. Иӡбеит бла иамбац абаҟа азиргыларц абзиабара.
Мидиатәи аҳәыгәрақәа, ахәадақәа иреиԥшхар акәын
араҟа абаҳчақәа ахьиуа. Ԥшь-еихагылакны (иарус) ашьаҟақәа
аҵаргыланы, абаҳча ҭыԥқәа рыҟаҵара иалагеит зықьҩыла
атәцәа. Урҭ ирыҵагылаз ашьаҟақәа (аколоннақәа) ҩажәихәба
метра иҳаракын. Еихагылак ҟаҵаны ианалгалак, хаҳәла
ихырҟьон, адашьмаҿы аисыр шьҭарҵон, нас, аӡы кылымсырц
акаҭран ықәырҭәаны, аҭса ҵаӷаӡа иқәырҵон. Убри ахыхь
иқәрыԥсон, аҵлақәа рԥашә ахьакышаз анышә. Аиарусқәа акы
ҟаҵаны ишаалгалак, ашәаԥыџьаԥ, ашәҭқәа, хкы рацәала иааганы еиҭарҳауан, аӡы рыҵарҭәон. Ажәҩан иалакнаҳаз абаҳча,
ахаҭа аҟаҵара аҵкыс иуадаҩын уи иазхаша аӡы анагара.
Уахгьы-ҽынгьы Евфраҭынтәи аӡы аашьҭра иаҿын атәцәа.
Аԥшьбатәи, хыхьӡатәи аиарус аҿы длеиҩеиуа абаҳча
дыҵан аҳкәажә, дахьынаԥшуаз, лыҵаҟа ишьҭан, амра иабылны, ҵиаа зықәгылаӡамыз Вавилонтәи адгьыл.
Иџьоушьаша, даҽакгьы ҟалеит абраҟа. Абаҳчақәа Навуходоносор иҟаиҵеит бзиа иибоз аԥҳәыс, мидиатәи аԥшӡассир лзыҳәан, аха ажәлар урҭ абаҳчақәа лыхьӡ ахырҵеит
даҽа аҳкәажәк. Уи илыхьӡын Семирамида ҳәа. Аиаша иадгылоз, ажәлар рыԥсҭазаара иаҳа иазхәыцуаз аҳкәажәын уи.
Лнапаҵаҟа иҟаз аҳәынҭқарраҿ бзиа дахьырбоз азыҳәан, реиҳа
рыԥхӡаша здыз аџьашьахә-ссир лара лыхьӡ иадырҳәалеит.
Семирамида лбаҳчақәа ҳәоуп аҭоурых ишазынхазгьы.
Ҳаиҭазыхынҳәып Александр Македониатәи иӡбахә.
292

Адунеи абжа шимпыҵаихалазгьы, уи иԥсадгьыл даҟәыҭ­
ханы, дзаҵәны, атәым дгьыл аҿы иҟалеит иԥсра. Ампыҵахалаҩ
мчыла, шьакаҭәарала еидиргәагәалаз аимпериа, иара ишьҭахь,
аԥслымӡ шаха еиԥш, инеилыҩрит. Адунеи иаҳҭнықалақьымхеит
Вавилон. Аӡхыҵра нажәлан, ирхәашаны инеиланажьит Навуходоносор ихан. Ажәҩан иалакнаҳаз абаҳчақәа, ирыҵагылаз
ашьаҟақәа, излеиқәыз ақьырмыт ԥытта, иҿыпны икаҳаит. Аха
аамҭа амч ақәымхеит, наӡаӡа иаанхеит акы – ауаҩы инапала
ирҿиаз аџьашьахә-ссир ахьӡ-аԥша.

АРТЕМИДА ЕФЕСТӘИ ЛХАН
Ахԥатәи аџьашьахә-ссир
Ахԥатәи аџьашьахә-ссирны иԥхьаӡоуп Артемида Ефестәи
лханхьыҵәцара.
Иониаа ҳәа ирышьҭан ажәытәӡатәи абырзенцәа иреиуаз хылҵшьҭрак. Урҭ нхон Хиос, Самос, Наксос уҳәа
адгьылбжьахақәа рҿы. Аҭоурых излаҳәо ала, дара убарҭ, иониаа роуп раԥхьаӡа Амшын Еиқәа иӡхыҵны Аԥсны иақәлаз
аколонизаторцәа. Урҭ ирыман иӷәӷәаз амшынтә флот, ирыман ауаа рацәаны изланхоз ақалақьқәа. Еиҳараӡак амчра
ампыҵакны иҟаз қалақьын Ефес. Ари ақалақь аҿы аҿиара
дуӡӡа аиуит аҟазара.
Иахьагьы ауаҩы ддыршанхоит усҟантәи архитектуреи
аскульптуреи. Ефес ақалақь аҿтәи аҟазацәа иааҟарҵаз зегьы ирылҳәҳәоит анцәахәы Артемида лыхьӡала идыргылаз
аханхьыҵәцара.Уи аргылара иалагаанӡа, иҟаҵатәын апроект. Ирылаҳәан аконкурс. Аиааира агеит еицырдыруаз архитектор Херсифрон иҟаҵамҭа. Ахан зықәгылаз аҟаҵашьа,
аколоннақәа рыргылашьа, насгьы адгьылҵысра ҟалар ахач­
ҳара аиурц зегьрыла иҿыцын Херсифрон ипроект. Иҿыцын,
аха инагӡаны аҟаҵара даараӡа иуадаҩын. Лакәҵас ирҳәоит
уи андыргылаз иҟалаз ҳәа. Ахаҳә иалхыз шәхымс дук
иахьахәҭаз ирзышьҭамҵеит, рымч ақәымхеит. Ақалақь иаланхоз зегьы еизеит, аха иамыхәеит. Зычҳара маҷхаз Херсифрон иӡбеит иҽишьырц. Игәҭакы анагӡара инақәикуаны,
ашамҭазы, ацҳаражәҳәаҩцәа неит ашәхымс хаҳә иара ахала
аҭра иҭатәеит ҳәа.
293

Зегьакоуп Херсифрон иханхыҵәцара аргылара дахьым­
ӡеит. Уи иԥсҭазаара даналҵ ашьҭахь, игәҭакы анагӡара
напы алаикит иҷкәын Метагон. Убригьы иԥсҭазара даналҵ,
ахан ргыланы иалгеит Пеонтии Деметрии. Изларҳәо ала, уи
ргылан ҳашықәсԥхьаӡара ҟалаанӡа 450 шықәсазы. Ахан
агәҭаҵәҟьа иҩнагылан Артемида лбаҟа. Абри аҟара иԥшӡаз
хан-хьыҵәцара ыҟамызт Бырзентәыла. Уи адунеи аҿтәи
аџьашьахә-ссирқәа быжьба ирхыԥхьаӡалан.
Уажәшьҭа ҳалацәажәап иаԥеиԥшхаз.
Ус ишоуп ауаатәыҩса: аӡәы, абзиара ду ҟаҵаны, ихьӡиԥша наунагӡа иаанижьуеит. Даҽаӡәы ихьӡ аанижьуеит
иҟаиҵаз ацәгьарала.
Дыҟан Герострат зыхьӡыз иониатәык. Уи хәцырҭас имаз
акы заҵәык акәын –данԥслак ихьӡ злаанхаша. Ибзианы ирҳәа,
ицәгьаны ирҳәа, ишакәхалак, ирҳәалааит ихьӡ.
Абри ахәымга иӡбеит ихьӡ аиқәырхаразы иҟаиҵашаз:
амца лацраҵаны иблит Артемида лханхыҵәцара.
Уи ицәгьаршра анынаигӡа ашьҭахь, ефесаа азхәыцра иалагеит: абри аҩыза ацәгьара даҽаӡәы ихы иҭамшәарц Герострат ԥсышьацәгьа злаирҭаша. Иара изыҳәан зегьы иреицәаз
ихьӡ уаҩԥсы игәаламшәо ахаршҭра акәын. Иагьырыӡбеит
ихьӡ уаҩԥсы иҿы иааҭыхны имҳәарц. Аха зегь акоуп, – «Ани,
ахан-хьыҵәцара зыблыз, ахеилага, ахьӡымҳәа Герострат» ҳәа,
шырҳәа-шырҳәоз, ихьӡ мыӡӡо, иахьанӡагьы еиқәдырхеит.
Абри аџьашьахә-ссир даҽа лакәкгьы ахырҳәаахьеит.
Уи аргылара ахарџь рацәаны иаҭахын. Аҳәса
рыхәдхаҵақәа, рлымҳарыҩқәа, рхьы мацәазқәа еизыргеит,
ахацәа рмал ахҭнырҵеит, ақалақьқәа ахҵәараҿы инаганы
ишыҟаз, ир иманы Ефес далалеит ампыҵахалаҩ Александр
Македониатәи. Иргыланы ишалымгацызгьы, ахан даргачамкит. Убасгьы рылеиҳәеит: аргылара иахҭнырҵаз зегьы иара
ишишәо, амала ефесаа ахан иара ихьӡ ахырҵарц. Ирцәымӷхеит
ефесаа, иҟарҵара рзымдыруа еилахеит. Убри аамҭазы, ҟәыӷагызмалк даарылҵын:
– Александр, – ҿааиҭит уи, –уара адунеи умпыҵаухалеит.
Ари ахан ухьӡ ахаҳҵон ухаҭа унцәамызҭгьы. Нцәак даҽа
нцәак изыҳәан ахан иргылеит ҳәа заҳахьада?!
Ари заҳаз ар рԥызаҩ ду, дааԥышәарччан, инапы ҟьаны
днарԥырҵит.
294

Акыр шәышықәса игылан анцәахәы Артемида илызкыз ефестәи Аханхьыҵәцара, адунеи аҿтәи аџьашьахә-ссир.
Иҟаларын уи иҵегь акыраамҭа инеиргьы, аха Герострат ианиба ашьҭахь, ишышьақәдыргылазгьы, ақәӡаара иацхрааит
ақьырсиан динхаҵара. Уи аамҭа иахәхеит. Аханхьыҵәцара
ахьгылаз аҭыԥ иԥшааит англыз археолог Вуд.
Иахьазы еиқәырханы иҟоу ашьҭамҭақәеи ахьӡ-аԥшеи
роуп.
ГАЛИКАРНАСТӘИ АМАВЗОЛЕИ
Аԥшьбатәи аџьашьахә-ссир
Адунеиаҿ зегьы еицырдыруеит Москва, Ашҭа Ҟаԥшь
иқәгылоу В. И. Ленин Имавзолеи. Аха иҟалоит, иззымдыруа
ыҟазар ажәа «амавзолеи» ахьынтәаагоу, насгьы дызусҭадаз
раԥхьаӡа зыхьӡ ала иҟаҵаз абри аҩыза аԥсыжырҭа.
Азиа Маҷ. Адгьылбжьаха Кариа аҳҭны-қалақь Галикарнас.
Уи аҵанакуан абырзенцәа римпериа. Ҳара ҳашықәсԥхьаӡара
ҟалаанӡа аԥшьбатәи ашәышықәсазы абри ақалақьҳәынҭқарра даман Мавзола зыхьӡыз аҳ. Зегьы рзыҳәан
ашәахтә рықәиҵон. Ҳәсагьы хацәагьы ахахәы аныҟәгара
азыҳәанҵәҟьагьы ашәахтә ршәар акәын. Аха дыҟан абри
аҳәынҭқарраҿы Мавзола бзиа дызбоз аӡәы. Уи Артемисиа
лыхьӡын. Лара агәымбылџьбара Мавзола диаҳәшьа гәакьан,
хатәы ԥҳәыссгьы диман. Усҟантәи аамҭазы, ажәытәӡатәи Мысра еиԥш, абырзенцәа рыҿгьы аеҳәшьа ԥҳәысс лгара ҵасны
иаԥын. Артемисиа лхаҵа бзиа дылбон уаҩы ишимбац, ҿыкбзык ишазымҳәара.
Аҳ ҩажәи ԥшьба шықәса иҳәынҭқарра дахагылан,
аҵыхәтәан, Анцәа иџьашьаны, ижәлар данырԥырӡаа, Артемисиа агәырҩацәгьа дамҽханакит. Аԥсы лнапқәа икәыршаны,
лаӷырӡыла дылкәабон. Адҵа ҟалҵеит аԥсы дрыблырц. Аццышә
аҵәца иҭалыԥсеит. Аӡы нахаҭәаны иаалыршьшьын, дҩаханы
илжәит.
Уаҟагьы даанымгылеит.
Ҳәаак змамыз ари аԥҳәыс лыбзибара даҽакалагьы
иааԥшит. Малс иаалымаз зегьы дамеигӡакәа илахҭнылҵан,
лхаҵа ихьӡ аларгәалашәаларц илыргылеит аҳаҭгәын. Уи
аҳаҭгәын убриаҟара иԥшӡан, ажәытәӡатәи ашәҟәыҩҩцәа
зегьы еицҿакны адунеи аџьашьахә-ссирқәа быжьба
295

ирхырыԥхьаӡалеит, ахьӡгьы ахырҵеит Мавзола иԥсыжырҭа
ҳәа. Амавзолеи иҟаҵамҭан еицырдыруаз архитектор ду Сколас. Аҭӡамцқәа зегьы мармалташьла иҟаҵан. Пирамидаҵас
еиқәҵаны еиԥгалан ахыб. Адгьыл иахьықәыҳәҳәоз инаркны
аҳаракыра ҩажәа метра рҟынӡа ыҟан. Ахыб ахыцәқәаҿы
амармалташь иалхны иқәгылан аҽқәа зҵаҳәаз аҽыуардын.
Аҽыуардын иақәтәан,ҩба-ҩба метра иҩаӡо, рбаҟақәа ҟаҵаны
Мавзолеи Артемисиеи.
Амавзолеи иӷәӷәаны иҟаҵан. Ишажәызгьы, ихымбгалакәа
ҩ-нызқь шықәса ннаҵит. Иҟаларын ҳара ҳаамҭа аҟынӡа
иааӡаргьы.
Аҭырқә сулҭан Сулеиман 1522 шықәсазы дақәлеит Мезина. (Абри аамҭазы Галикарнас Мезина ҳәа акәын ишашьҭаз).
Мавзолеи Артемисиеи рыԥсыжырҭа дырбгеит, идырхәашеит,
еимҵәаны идырҳәит.
Уи иаҟәырҷаханы еиқәханы иҟоузеи ҳаамҭазы?
Англиатәи археологцәа-амузеи аусзуҩцәа ирыԥшааит
реиҳа акыр иаԥсаз. Иԥыҽны анышә иаман Мавзолеи Артемисиеи рбаҟақәа. Ирыԥшааит аҭӡамц злаҟаҵаз амармалташьтә
хаҳә ԥшьыркцақәа. Уаҟа иҭаԥҟаны ианын амифологиатә ҵакы
змаз асахьақәа. Убарҭқәа рыла аҵарауаа ишьақәдыргылеит
иахьгылаз аԥшьбатәи аџьашьахә-ссир. Мавзолеи Артемисиеи
рыԥсыжырҭа, урҭ рыбзиабара абаҟа.
РОДОСТӘИ АКОЛОСС
Ахәбатәи аџьашьахә-ссир
Ари, ахәбатәи аџьашьахә-ссир, ахаҭа ҳалацәажәаанӡа,
аԥхьаҩ игәалаҳаршәарц ҳҭахуп уи ахьгылаз аҭыԥ, изыхьӡу
ажәа «аколосс», насгьы дызусҭада иара, зыхьӡала идыргылаз
зеиԥш адунеи иамбацыз абаҟа.
Ажәа колосс – бырзен ажәоуп. Иаанагоит идуӡӡоу ҳәа.
Зышәагаа дуӡӡоу, зыҭбаара дуӡӡоу. Аха абырзенцәа раԥхьаӡа
уи ажәа зыдҳәаланы ирҳәоз Родостәи абаҟоуп.
Азиа Маҷ аҿы, амшын ахықә иазааигәаны ишьҭоуп адгьылбжьаха Родос. Уаҟа инхоз бырзенцәан, рыдгьылгьы
бырзентәыла иаҵанакуан. Дара нцәахәыс дрыԥхьаӡон, иагьиашьапкуан Гелиос. Изқәынхоз рыдгьыл гәакьа, ижәҩахыр
наҵаҵаны, амшын аҵантәи иааҩаганы, идгьылны иҟаиҵеит.
296

Убри Анцәа ҳәа дрыԥхьаӡон. Уиадагьы, имч-илшара ҳәаак
амамызт Гелиос. Ииҭахыз аԥсҭазаара риҭон, игәамԥхазгьы
адунеи лашара иалыхәдаитәуан, ирлашәуан. Ажәҩан аҵантә
дааԥшны уи зегьы ибоит, еиҳарак ацәгьамыцәгьарақәа ҳәа
дрыԥхьаӡон. Амра анцәахәы Гелиос имаҭа (анрыла) лакәын
колхидаа раҳ Еҭа иԥҳа, зашьа Аԥсырҭ дышьны, деиҩыҵәҵәа
амшын даҭаны, аргонавтаа рԥыза Иазон иццаз Медеиа.
Рынцәахә Гелиос ихьӡала родосаа абаҟа дуӡӡа дыргылеит ҳара ҳашықәсԥхьаӡара ҟалаанӡа 280 шықәсазы.
Уи аргылара шыҟалазгьы абасоуп.
Александр Македониатәи ихылҵшьҭраз, ааскьатәи Азиеи Шьами напхгаҩыс ирымаз Деметри Полиоркет иӡбеит
адгьылбжьаха Родос импыҵаихаларц. Ҳәынҭқаррак иамамызт уи имаз аибашьыга техника. Убарҭ зегьы иреиҳаз, аибашьыга бџьар гелеополида ҳәа иашьҭан. Ари абџьар аус аурц
азыҳәан иаҭахын х-нызқьи ԥшьышәҩык аибашьыҩцәа. Аха
абџьар ега амч амазаргьы, иҟоуп иааишьа змамгьы – ауаҩы
идоуҳатә мчы. Иамуит, родосаа изимпыҵамхалеит Полиоркет.
Зеиуахкы адунеи иамбацыз рабџьар ду аҟәара илықәжьны,
иԥсы има, амшын дынхыӡла дцеит ампыҵахалаҩ. Ишьҭаԥшуа
агаҿа иқәгылан родосаа. Урҭ ирзынхеит адунеи аџьашьахәы
ссирқәа ирхыуԥхьаӡалашаз абџьар гелеополиада. Иазыруша рыздыруамызт. Аҵыхәтәан ирыӡбеит еихалыхк аҳасабала
иҭины, иааҭнырхуа аԥарақәа рыла рыдгьыл рзеиқәзырхаз
рынцәахәы Гелиос ихьӡала идыргыларц абаҟа.
Иреиӷьыз аскульптор, Лисипп иҵаҩы Харес идырҵеит
абаҟа аҟаҵара. Харес иӡбеит, абаҟа аура шоуроу иргыларц,
Гелиос илахь инапы аԥыракны ахара дыԥшуа иҟаиҵарц.
Иԥшышьа, игылашьа иашамызт, аха аскульптор идыруан
ари, згылара ҩажәи жәаф метра иҟаз аколосс, ихышәҭны
ишкаҳауаз инапы иаԥхьаҟа ирххар.
Анышә ааганы иқәыԥсаны, мармалташьла икәыршаны
иҟарҵеит абаҟа ахьықәдыргылашаз аҳәыгәра. Абаҟа аҩнуҵҟа
мҿтәын, аха адәахьы иаакәыршаны аџьаз иалхыз абӷьыцқәа
адҵаны еибадыркуан. Иҟаҵаны иахьынӡаҩеихьоу, иарбан
хәҭоу зыҟаҵара иаҿу аӡәгьы башьа имамызт иахьынӡаҿыз
жәаҩа шықәса. Иаакәыршаны анышә аварыԥсон, иқәгыланы
аџьазтә бӷьыцқәа адырҵаларц.
Иалгеит иҟаҵаны. Анышә надырхит.
297

Амра шәахәақәа ицрыҵуа дшеишеиуа раԥхьа даагылеит
рынцәахәы Гелиос. Акыр километра инаскьаны иааԥшыргьы
ирбарҭан.
Иаарласны абаҟа-џьашьахә ахьӡ-аԥша адунеи иахы­
ҵәеит. Издыруадаз шаҟа шықәса ннаҵрыз иԥсабаратә
цәырҵраз арыцҳара иақәымшәазҭгьы. Уаҩықәра бзиакгьы ннамҵыцкәа, иҟалеит адгьылҵысра. Абаҟа ашьамхқәа
ирызнымкылеит, иԥҽит. Родосаа изныкымкәа рҽазыршәеит
ишьҭыхны ишгылац идыргыларц. Урҭ рымч анақәымха,
ирыцхраарц рыӡбеит ргәыларатәи аҳәынҭқаррақәа. Зегьы
башахеит. Ари иаҟараз, ариаҟара ихьанҭаз аколосс шьҭыхшьа
амоуит. Шәара шәазхәыц уи заҟараз, Гелиос изнацәак
дегьызеиӷьым ахаҵа аарлаҳәа инапқәа акәшозҭгьы.
Абаҟа џьашьахә ахькажьыз анышә ахиаауан. Адунеи
иахыҵәон уи иахырҳәаауаз алегендақәа. Икажьын уи абас
зқьы шықәса егьаарыыгымхо. Ҳәарада, ҳара ҳаамҭа азынӡагьы
иааӡон. Аха адгьылбжьаха Родос рымпыҵархалеит арабцәа.
Урҭ рхаҭарнак напхгара азиуан Родос. Атәым агәхьаа имамызт
родосаа рбаҩхатәра ду иалҵыз арҿиамҭа ссир. Хәаахәҭҩык
иааирхәеит. Ахәаахәҭҩы аколосс еиҩыҵәҵәаны иааԥиҟҟан,
жәшәы махҽ инарықәҵаны игеит, баша џьазҵас иԥхьаӡаны.
Аха ԥсра-ӡра ақәымкәа иаанхеит уи ахьӡ-аԥша.

АЛЕҚСАНДРИАТӘИ АЦӘЫМЗАРКЫРА
Афбатәи аџьашьахә-ссир
Мысраа рықалақь хәыҷы Ракотис аҭыԥан, ҳашықәс­
ԥхьаӡара ҟалаанӡа, 332 шықәсазы ашьапы ркит даҽа қалақьк,
қалақь дук, ихьӡгьы ахырҵеит ашьаҭаркҩы – Александр.
Еллинизм аепоха аан иргылаз ақалақьқәа акы еиԥшымызт
ари. Уи ргылан заа ишьақәыргылаз планла. Ихьӡ зху ақалақь
аҿоуп иахьгылаз Александр ду иԥсыбаҩ зҭаз асаркофаг.
Иара убраҵәҟьа иҟан мусеион ҳәа изышьҭаз хыбрак.
Аҟазара арҿиаразы абаҩхатәра зланы аԥсабара иашаз ауаа
иреиқәшәарҭан уаҟа, анаукагьы центрс иаман.
Муза (аҟазара анцәахәы) лыхьӡ аҟнытә ауп иахьынтәаагоу
иахьа амузеи ҳәа ҳзышьҭоу. Зегьреиҳа ари, Александриатәи
298

амузеи, ахьӡ иахьа уажәраанӡа изырҳәауа, уаҟа иҟан усҟантәи
аамҭа азыҳәан акәым, иахьа уажәгьы зеиԥш маҷу абиблиотека.
Уи абиблиотекаҿы иҵәахын миллионбжак аҟынӡа
инапылаҩыраз амсыр қьаадыш еикәарҳәқәа (свитки).
Аҳ Птолемеи Аҩбатәи ашәҟәқәа бзиа избоз уаҩын. Имамыз напҩымҭа шәҟәык џьара иҟоуп ҳәа иаҳар, иахҭниҵалакгьы,
иааимхәар иуамызт. Даараӡа игәы иалан абырзенцәа
ажәытәӡатәи рыдраматургцәақәак рҩымҭақәа ахьимамыз.
Ацҳаражәҳәацәа ишьҭит Бырзентәылаҟа ахҩылара азыҳәан,
имамыз анапҩымҭақәа аамҭала ирҭарц.
Зхы замхаԥагьаз абырзенцәа, тоннабжак аҟынӡа
араӡын шасыс иаанижьырц иарҳәеит. Ари уаҩы имаҳац
хә дуун. Аха Птоломеи дхьамҵит. Араӡын рзынаишьҭит.
Ирцәымыӷхеит, аха ирҳәаз нарыгӡар акәхеит афинаа. Урҭ
ражәа нарыгӡеит, аха игәра ахьырымгаз ранаимыжьит Птоломеи. Шасыс ирзынаишьҭыз араӡын рызныжьны анапҩымҭақәа
имырхынҳәӡеит.
Зыхьӡ-зыԥша адунеи иахыҵәахьаз ақалақь зегьреиҳа
иагын аӷбақәа, абаӷәаза раадгылара даараӡа иахьшәарҭаз
азы. Аӡиас Нил анхыҵлак, алыкь аланагалон амшын. Аӷбақәа
абаӷәазахь анеишьа иақәымшәар, алыкь иакуан. Убри
азыҳәан ирыӡбеит адгьылбжьаха Фарос аҟны идыргыларц
ацәымзаркыра.
Адамба ҟаҵаны, адгьылбжьахеи адгьыл дуи еимардеит.
285 шықәсазы архитектор Сострат Книдтәи напы аиркит аргылара. Ирыӡбеит ацәымзаркыра хԥаны еихадыргыларц. Аргылара иаҿын хәышықәса. Уи агылара наӡон 120
метра. Апирамидақәа раамышьҭахь усҟак иҳаракыз ргылара
адунеи иаздыруамызт. Уи ауразоуроу зегьы мармалташьла
иҟаҵан. Хыхьӡа, ахԥатәи аихагылаҿы, иааҿымцәаӡо, уахгьы
ҽынгьы амца еиқәын. Амцабз рныҷҷалон асаркьақәа. Урҭ
ирныҷҷаланы ашәахәақәа цон хараӡа.
Зеиуахк уаҩԥсы инапы иҟанамҵацыз архитектуратә
ргылара ссир убасҟак иԥшӡан, изыргылаз архитектор ихьӡ
ахьеиқәхаша дазымхәыцыр изымычҳаит, арахь ихьӡ аниҵар,
Птолемеи дахишьаауан. Даалаган, уахьынагәыдыԥшыло
Птолемеи ихьӡ анҵаны, уи анкыдыԥԥалак, иааԥшыртә,
ихьӡ аниҵеит Сострат Книдтәи. Ишиӡбаз егьыҟалеит.
Шәышықәсагьы изымнеикәа, ашьыхра нҿыпын, Птолемеи
ихьӡ аныҵит, иааԥшит иҟазҵаз, аҭоурых иазынхаша ихьӡҵәҟьа.
299

Ацәымзаркыра гәыгәҭажьхеит, аусура иаҟәыҵит, хәыҷыхәыҷла абгара иалагеит аурымцәа (римлианаа) римпериа
анхыбгала инаркны. Аҵыхәтәан, ажәиԥшьтәи ашәышықәса
азыҳәан ибгеит аҵыхәтәантәи аихагылагьы. Еиқәхаз аҭӡам­
цқәеи иамыҩрыз аргыларатә хаҳәтә маҭәахәқәеи аказарма
алырхит аҭырқәцәа ианрымпыҵархала. Иахьазы еиқәханы
иҟоугьы убри ауп.
ОЛИМПИАТӘИ ЗЕВС ИБАҞА
Абыжьбатәи аџьашьахә-ссир
Уаанӡатәи аџьашьахә-ссирқәа ҳанрылацәажәоз, ишаҳ­
ҳәахьоу еиԥш, ажәытәӡатәи аҭоурыхҩҩцәа ауаҩы ихыи инапи
идырҿиахьоу рахьтә иалкааны, реиҳа иџьашьахәы ссирқәоуп
ҳәа иалыркааит быжьба. Ҳаргьы урҭ ирҳәаз ҳахымԥакәа,
быжьба рҿы ҳаангылап. Ҳәарада, уи иаанагом, адунеи аҿы
уаҩы иџьеишьаша, ауаҩы ирҿиамҭа ссирқәа быжьба рыда
ыҟамшәа.
Хара ҳазцарызеи. Ауаҩы инапала иҟаҵоу, иџьоушьаша
шаҟа уԥылозеи Аԥсны мацарагьы. Хаҭала, шаҟа сазхәыцуа,
шаҟа сахәаԥшуа, иаҳа-иаҳа иџьасшьоит, илакәысшьоит Аԥсуа
баагәара ду.
Иџьасшьоит, илакәысшьоит Аҭара абаа. Абасҟак
иҳаракны аҳәааҿы, ҳаамҭазтәи ашьҭыхга кранқәа зышьҭыхра
рцәыуадаҩхаша ахаҳә дуқәа, Кәыдры аҟәара ахаҳә шьҭыхны
ихагаланы, абанс еиԥш иҟоу архитектуратә план бзиа ҟаҵаны,
убасҟантәи ашәышықәса азы абни аҩыза абаа аргылара!..
Адунеи иадыруеит аԥсуа жәлар рдоуҳатә баҟақәа – аепос, алегендақәа, алакәқәа, ашәақәа, аха адунеи акәым,
ҳхаҭақәагьы цқьа иҳаздыруам ҳматериалтә баҟақәа.
Изхысҳәаауа, аџьашьахә-ссир ыҟоуп ҳара ҳааигәара. Аха
уи даҽа цәажәароуп. Уеизгьы адунеитәи аџьашьахә-ссирқәа
ҳанрылацәажәа, ҳанрықәшаҳаҭха быжьба алызкааз, уажәшьҭа
убри аҵыхәтәантәи, абыжьбатәи ала ихҳаркәшап.
Уи иарбану, насгьы иабыкәу иахьыҟоу?
Егьырҭ аџьашьахә-ссирқәа, ишыфбазгьы Азиа акәын
иахьыҟаз, ари абыжьбатәи заҵәык, иахьыҟаз Европатәи аматерик иаҵанакуеит. Иахьӡын ари аџьашьахә-ссир олимпиатәи
Зевс ибаҟа ҳәа.
300

Олимп ахьӡуп Бырзентәыла иҟоу шьхак. Убри
ашьхаҿы абырзенцәа рынцәахәқәа зегьы еизырган,
тәарҭас ирзыҟарҵеит. Абри ашьхаҿы акәын, Зевс ихьӡала
иахьымҩаԥысуаз ахәмаррақәа, аиндаҭларақәа Олимпиада ҳәа
изышьҭоугьы убрантәи иаауеит. Убарҭ, Олимпиатәи ашьхаҿы
тәарҭас изырҭаз, анцәахәқәа зегьы дреиҳан, анцәахәқәа
дрынцәахәын Зевс. Бзиарас иҟаиҵазеи? Амчра импыҵихит
ацәгьацәыԥхамшьа иаб, Крон. Абасҟак дзырцәымӷыз Крон уи
амчра импыҵызхыз дынцәартәыртә еиԥш?
Ауаатәыҩса ракәым, анцәахәқәагьы аҭыԥқәа еимакны инибарҵәозаап. Крон уаҳа ахшара имоурц азыҳәан иаб
аҳәызба дыҵихит, иаҳәшьа гәакьа, Реиа ԥҳәысс дигеит. Уаҟагьы
даанымгылеит. Иандухалак иҳәынҭқар ҭыԥ ицәырымгарц, иааихшоз, ишааилак иналбааданы ифон. Зны дылжьеит Реиа.
Абри ауп исыхшаз лҳәан, аӡҟы ицымхәрас, ахаҳә ҭалыжьит
исаса. Илыхшаз дылҵәахит. Убри аҳаԥаҟны дҵәахны, маӡала
илааӡаз иоуп Зевс. Зевс дандуха, иаб Крон арыжәтә даиршьын, ихәлымшәа ҵыхәрааны, илбааидахьаз иашьцәа Посеидони Аиди ааиҿихит.
Аҭыԥқәа ршеит аишьцәа. Посеидон нцәахәыс даиуеит
амшын. Аид – анарцә, иара, Зевс – дгьыли жәҩани.
Ҳәарада, аскульптор Фидии Зевс ибаҟа ҟаиҵарц даналагоз агәаҳәара инаҭон, бзиа динарбон, иаҳҳәаз адагьы,
ирацәаӡаны Зевс иҟаиҵахьаз афырхаҵарақәа. Уи иҟаиҵеит
убасеиԥш иҟаз абаҟа, зеиԥш адунеи иамбацыз, абаҩхатәра
иалҵны, зеиԥш напы иҟанамҵацыз.
Абаҟа ҩнагылан аханхьыҵәцара. Иалхын иара амҿы.
Адәахьала ахьтәы бӷьыцқәа акәыршан.
Византиатәи аимператорцәа Зевс ибаҟа Константи­
нопольҟа ииаргеит. Урҭ аимператорцәа қьырсианцәан.
Амырҭаҭра (язычество) иарҿиаз аҟазара иахьаарбалак иҟәы­
баса ишықәырҵозгьы, Зевс ибаҟа убасҟак иссирын, уи алакьысра рзымгәаӷьит. Аха аҵыхәтәан, ахәбатәи ашәышықәсазы,
Зевс ибаҟа ахьыҩнагылаз аимператор Феодосии ихан амца
лацралан, иблит. Убраҟа иналаблит аҵыхәтәантәи аџьашьахәссиргьы.
Абри ала ихҳаркәшоит адунеитәи аџьашьахә-ссирқәа
рылацәажәара. Ҳгәы иаанагоит, аԥхьаҩ қәыԥш акыр инардырит ҳәа.

АԤСҬАЗААРАЗЫ, АҾИАРАЗЫ
Зхы зҭахыу, ԥхьаҟа ҳәа ихәыцуа дарбанзаалак дамеи­
гәырӷьарц залшом аҩы аҽаршьреи иаҳԥырхагоу, иҳацәтәыму
аҵас бааԥсқәеи раԥыхра азыҳәан аиҳабыра ирыдыркылаз
ақәҵара. Ҳаззыԥшыз, ҳзыргәаҟуаз қәҵароуп. Асовет уаҩы
ихылаԥшра, игәцаракра, хыла-хшыҩла дыбзианы, маха-шьахала дыӷәӷәаны иҟазароуп уи зызку. Уаҳагьы ԥсыхәа ыҟамызт,
ианаамҭаҵәҟьазгьы ирыдыркылеит. Аҩыжәра зҽадызцало,
зҽазыршьуа, ажәала иаҳәатәуп иҟаиҵо шаҟа иԥырхага дуу,
ишҽеим, аха ихала имаҳар, игра бааԥса дзаҟәымҵыр, аус
даҭатәуп, дахьырхәтәуп ҳәа аҳәоит ақәҵараҿы. Шаҟа ииашаны иҳәоузеи!
Иааидкыланы Асовет ҳәынҭқарра ҳхаҿы иааганы ҳахәа­
ԥшуазар, ари ашьцылара, агра бааԥс иҟанаҵо аԥырхага
даараӡа идууп. Ааха ӷәӷәа анаҭоит аекономика, иарцәгьоит
алеишәатә, ахымҩаԥгашьатә ҭагылазаашьа, иҵнашәаауеит
аполитикатә хдырра. Дызбахьада аҩыжәҩы иполитикатә позициа иашаны.
Ҳхаҭақәагьы иҳазгәамҭаӡакәа, аҩыжәра ус иахәҭоу, ус
иаԥу, иҵас бзиоу акеиԥш ҳахәаԥшуа ҳалагеит. Уимоу, ауаҩы
ацәгьара импыҵҟьар аҩы ыжәны дшыҟоу, ижәны дыҟан ҳәа,
иҟаиҵаз ацәгьара ианажьра ҳалагоит, ҳаиқәырхара дшаҿыз
дшьацәхныслаз џьушьап. Аҩы ыжәны ацәгьара импыҵҟьазар,
уи иҟаиҵеит ацәгьарақәа акымкәа, ҩбагьы.
Аҩыжәра иахҟьаны, шаҟа хәышҭаара ыцәахьоузеи! Ари
еиҳарак ианыԥшуеит ииуа раҵкыс иԥсуа ахьеиҳау амилаҭқәа
рҿы. Арыжәтә адукылар иаҿурԥшыр ҟалоит амца. Амца ахьҭа
уацәнахьчар, уарԥхар алшоит, аха иалшоит уццышәнатәыргьы.
Иаҳа-иаҳа ҳахьықәнахыша иаҳцәиасуашәа збоит, сара абри,
ауаҩы инапаҿы иааигаз амца. Арыжәтә аҭаацәа ықәнахыр,
ашәы рышәнаҵар ҟалоит иаалырҟьаны, шәақь ҭҟьарала,
ҳәызба ҟьарала, мамзаргьы машьына авариала. Усҟан зегьы ирдыруеит, ираҳауеит ихзырҵәаз аҩыжәра шакәу. Аха
аҩыжәра аҭаацәа ықәнахуеит даҽакалагьы. Уи агәаҭара иаҳа
иуадаҩуп, иаҳа имаӡоуп, еиԥшуп аӡыхәашь, маҷ-маҷла аҵла
ашьапы ҵызшәаауа, аԥашәқәа ыҵызхуа. Уи иарбану? Ахшароура. Ахшароура, алашә ииҭаху ҩ-блакы ҳәа, аԥсуаа реиҳа
ҳзыргәаҟуа. Аҿиара, аизҳара, адаракәац амырӡра. Амедици302

на иеилкааны, ишьақәырӷәӷәаны иалгахьеит: дышқәыԥшу
аҩыжәра хҭазкыз, грас иҵызгаз ахаҵа, ихаҵарԥысра
данааҭгыло, хаҵак иаҳасабала, неихыркәа змам аҭаҳмада
диҩызахоит, дҵеидахоит. Ус анакәха, аԥсуаа игра бааԥсны
иҳамоу, иҳазкамыжьыц ажәытә цәынха ҿаасҭа, ихьшәаны
иԥҳәысаагара абраҟа ианацла, аҩыжәра ҵызгаз арԥыс,
дабиԥазаҵәызар, иаб игәараҭа наиқәӡит, иҭаацәа рымцахә
ирцәеитоуп. Иҟахуп даҽакгьы, аҵкыс еицәамзар еиӷьым. Аҩы
зжәуа ахаҵа ихшаз аҵеи ихы-ихшыҩ маҷхоит, дгыӡ-ҳәыӡхоит,
инервқәа бжьысуп, мамзаргьы маха-шьахала дшарамшахоит. Ус дҟамлакәа, ихшаз насыԥла дацәцаргьы, имаҭацәа
ирхьымӡар ауам, избанзар аҩы иалоу ашҳам ииасхьеит ашьа
ашҟа, ирылалахьеит ибаҩлашақәа.
Уажәааигәа, аҩыжәра атәы ҳшалацәажәоз, бырг бзиак ус
ҿааиҭит:
– Ҵас хәыҷык ҳаман ажәытәан. Сара ибзианы сахаануп.
Уажәы ирхашҭит. Сгәанала, ибзиан. Хаҵеи ԥҳәыси анеибагалак, рынасыԥ лаша раԥхьатәи аухазы, ахаҵа аҩы ыжәны
аҭаца луадахь днеир ҟаломызт, ҵасым ҳәа иԥхьаӡан.
Шаҟа иҟәыӷаз ҵасыз, ажәлар рмедицина абри азҵаа­
раҿы шаҟа иҳаракыз! Абри акәын еиҳарак изызҳәаз ԥҳәыс
даазгаз арԥыс ауаа рахь ицәырымҵра, афара-ажәра ахьы­
ҟаз рыдымтәалара. Аҩы идыржәыр ҳәа ишәон. Уи џьара
иҽыныԥхьакны, изааигәоу, дызцәыԥхамшьо, арыжәтә
зыдцалатәым, иаргьы идзымцалаша днарыдтәаланы какалк
икуан.
Ишысҳәаз еиԥԥш, аҩыжәра аҳәынҭқарра аекономикеи аполитикеи инадыркны, ауаа рыбжьара агәнибархара,
ауаҩшьра аҟынӡа цәгьарас иахымҟьо ҳәа егьыҟам. Ҳәарада,
иҟоуп зхала изжәуа, уи ачымазара злаҽхьоу, мамзаргьы ианеидыржәыло аӡәык-ҩыџьак. Аха еиҳарак, ишдыру
еиԥш, аҩыжәрақәа ахьымҩаԥысуа ачарақәа, аиныхрақәа,
аԥсхәрақәа рҿы ауп. Убри аҟнытә, аҩыжәра ҳаналацәажәо,
абарҭқәагьы ҳрыламцәажәакәа рывсшьа ҳамам.
Ауаҩытәыҩса иԥсҭазаараҿы иҟоуп ахҭыс дуқәа хԥа:
аира, аԥҳәысаагара, аԥсра. Даниуеи данԥсуеи аӡәгьы издыруам, уаҟа аӡәгьы амч имам. Аха зегьрыла иидыруа, зегьрылагьы
деигәрӷьаны, ирԥшӡаны зымҩаԥгара илшо ачароуп.
Аԥхьаҩ дҳацырхырааны, раԥхьа ҳалацәажәап ачара. Уи злаԥшӡоузеи, мамзаргьы, ахшгьы еиқәаҵәак хылоит
303

ҳәа, иаԥырхагахо, иаԥышькласуа иалагазеи аҵыхәтәантәи
ашықәсқәа рзыҳәан?
Ажәытәуаа ирҳәеит иааркьаҿны: «Ачара ԥшӡоуп
шәаҳәарала, аԥсра–ҵәыуарала». Маҷк
ҳазааҭгыланы
ҳазхәыцып. Ҩыжәрала аицлабра акәым, ҵҩа змам ауаа
иахьраҳәоугьы акәым, меигӡарахда аԥара ашәарала акәым,
шәаҳәаралоуп ачара злаԥшӡоу ҳәоуп ажәаԥҟа актәи ахәҭа
иҳанаҳәо. Иҳанаҳәозеи аҩбатәи ахәҭа? Иахырҟьацәаны
аҳәҳәарала, иахырҟьацәаны ашәы еиқәаҵәа ашәҵарала
ихырҵәагоу аиныхра акәым, игәыҭшьаагоу, агәыблра
зҵоу ҵәыуаралоуп аԥсра шыԥшӡоу. Уажәшьҭа иааҳгап
ҿырԥштәқәак, абри, аԥсуа изакәанқәа зегьы еидызкыло,
аламыс ҳәа иааркьаҿны дзышьҭоу, агәҭа игылоу ажәаԥҟа
ҳахьынӡазықәныҟәои ҳахьынӡацәыхҟьази ачара аураҿы.
Аҩыжәреи аҩы аҽаршьреи ирызкны уажәааигәа сара
сқыҭа гәакьаҿы ажәлар еизаны иалацәажәон. Нхаҩык
данцәажәоз иажәа иналеиҵеит:
–Ианбыкәыз, избахьадаз ачараҿы ауаа амаца иасуа.
Ачараҿы иҟаз шәаҳәаран кәашаран. Ашәа рҳәон, икәашон
ачеиџьыка рнапы адыркаанӡагьы, ашҭаҿы, абаҳчаҿы, гәыԥгәыԥла иеизаны. Уажәы чарақәак рҿы унеир, аҿар еизаны,
ицәыҵеибагаланы изҿузеи? Амаца иасуеит. Уи иахҟьаны
абааԥсрақәагьы ҟалақәахьеит. Ари иаанаго ачара аилагароуп, аԥшәма пату иқәмҵароуп. Ауаҩы знык ауп ԥҳәыс данааиго, хаҵа данцо, зныкоуп ус еиԥш агәырӷьара аниоуа, уи
игәырӷьара ԥхасҭазтәыз ацәгьара ду ҟаиҵеит.
Ари анхаҩы ииҳәаз сара исгәаланаршәеит даҽакгьы:
Аԥсыуа қыҭак аҿы арԥыс бзиак ԥҳәыс дааигеит.
Агәырӷьара роуит аҭахцәа, аҭаацәа, аешьара, ажәакала,
ҳарамк иакәымзар, зегьы зеигәырӷьаша аус ду, аус бзиа
ҟалеит. Ашҭа ҳанҭалеит арԥыс иҩызцәа ԥыҭҩык ҳаицны.
Ирыдҳамныҳәалаӡац аҭаацәа, идҳамныҳәалаӡац зынасыԥ
зыԥшааз ҳҩыза. Иӡамҩақәа ҿыҟаԥшьааӡа, хаҵа шаҭлаҟьак
дааҳадгылан:
– Арахь шәымҩахыҵ, саашәхаҵкуп, – иҳәеит. Ҳнаԥшызар,
агәашә аганаҿыҵәҟьа столк рхианы игылоуп. – Аҵәыцақәак
аанышәкыл, –инациҵеит ҳназыԥхьаз.
– Ари иаанагозеи? –днаиазҵааит ҳҩызак. –Зны ҳаибабап,
ҳнеидтәалап, ҳаицәажәап, нас аҵәыцак аанкыларагьы
304

ҳахьӡап. Астол ҳшахагылоу ижәны, аԥшәмацәа рахь ҳнеиртә
ҳзыниазеи!
– Қьабз ҿыцны убас иаԥырҵеит, ашҭа иҭалаз, гәыкала
дҭалазар, зегьы аҵәыцак-аҵәыцак дҳаркуеит, – иуамызт
зыблақәа аҩы хыҵәалахьаз ахаҵа.
– Сара гра бааԥсык сымоуп, уххь згеит, снапы мыӡәӡәакәа
ачеиџьыка скӡом, – аҵәы алаҵаны ҿааиҭит ҳҩызцәа руаӡәы.
Сара сахьгылаз ччараха исысит.
– Ҳчеиџьыка ус шәахымыччан иҟалозар, –иҳәеит иаҵәца
ҟасҟасо икны, алаф ззеилымкааз ахаҵа.
– Ҭыӡшәак ҳалихуеит ари ауаҩ, уи аҵкыс еиӷьуп,
иаажәгәышьап, – ҳҳәан, ишаҳҭахӡамыз аҵәыцак-аҵәыцак
аанаҳкылеит.
–Уажәшьҭа ахаршә ашәара иаҳа ишәгәанарԥхоит,–иҳәеит,
лафны иҳәозу, ииашаҵәҟьазу узеилымкаауа, аҩы ҳзыржәыз
ахаҵа ӡамҩа ҿыҟаԥшьаа. Мчыла аҩы ахьаҳдыржәыз, хықәкы
бааԥсык аҭаны аҵәца ахьаҳдыркыз азыҳәан, ҳгәалаҟара аабжьырхит, гәыкала ичара ҳақәныҳәо, ҳалагәырӷьо ҳҟарымҵеит.
Уеизгьы-уеизгьы дымлашьуа, акрыфареи акрыжәреи
рзыҳәан акәым ауаҩы ачарахь дызнеиуа. Ачараҿы акәын
арԥыси аԥҳәызбеи ахьеиҽырбоз,шәаҳәарала,кәашарала иахьхибахуаз, ачараҿы акәын ацәгьеи абзиеи иахьрылацәажәоз
аҟәыӷацәа.
– Ачароура хәаахәҭрахеит, – иҳәеит иара убраҟа, ақыҭан,
абри аус ианалацәажәоз, даҽаӡәы дҩагылан. – Днеит, иуал
ааишәеит, хыма-ԥсыма ҿаҵақәак днарыцҳан, иаразнак
дҩагыланы дцоит. Ҳәарада, инеиԥынкыланы зегьынџьара
абас иҟоуп, ачарақәаа зегьы убри азыҳәаноуп изыруа ҳәа
аҳәара иашам. Аӷба ду иадҷаблоит амыдаӷьцәақәа. – Уи иажәа
аахиркәшеит абас. –Еизааигәоуп ажәақәа – ачара, аччара.
Ауаҩы игәыҭгара, ихы-игәы дақәгәырӷьо иҟаҵара иазкуп.
Ииашоуп уи анхаҩы ииҳәаз. Чарақәак, гәырӷьарақәак,
изааӡарызеи,еиқәаҵәаханоуп ишымҩаԥысуа.Ҳалагап аханатә,
хаҵа ицо аԥҳәызба лымҩаԥгара аҟнытә. Ииашамкәаны
ҳцәыӡра иаҿуп ажәытәан иқьабз бзианы иҳамаз – аԥҳәызба
аргама хаҵа лцара, аргама лҳәара, лбацәа аргама рнеира.
Асоциалтә еиҟарамра аныҟаз аргама реибагара аԥынгыла
аур ҟалон. Иаԥырхагахон иара убас адинхаҵарагьы. Уажәы
иаԥырхгоузеи? Сгәанала, уи узыгәҭасша қьабзым. Аха
305

узыгәҭасша, уацәыԥхашьаны икаужьша қьабз бааԥсуп, ажәа
аҵакы бааԥс аҭаны иуҳәозар, артистроуп, ахаҵаҩыза аҭаца
илыциҵеит ҳәа ажәа зхырҳәаауа аԥара. Хаҵаҩызас дылгоит лҭынхак, лҩыза бзиак. Уи мап узацәкуам, егьҵас бааԥсым.
Аԥҳәызба дахьнанаго ибап, амаҳә иуацәа-иҭынхацәа
днарылаԥшып, дрыцгәырӷьап. Дхаҵаҩызазар, лынасыԥ мҩа
ԥшӡахь днаскьаигазар дызлалгәалашәаша ҳамҭакгьы лиҭааит.
Уи иара иусуп. Аха шаҟа иҵас ччархәузеи, иаҳҳәап, инеиго
аԥара, ажәа ду ахҳәааны, нас ԥыҭк нацҵаны, иааргьежьны
шьҭахьҟа иҭара. Аԥсшәа ахҳәааны, иџьыба иҭыхны инадиркуеит (бжеиҳан иԥсахны инеигаз) аԥара аҭаца дызланагалазгьы, аԥсшәа нахҳәааны, иааргьежьны инаирҭоит. Ари наӡын
ԥарахеит, рнапы иахьакыз азыҳәан иацҵаны иршәароуп.
Шаҟаџьара ачараҿы ҳнеины аҭаца дымбаӡакәа
ҳцахьоузеи. Ажәытәан ҭацабара инеиуаз, аҭаца луада
дныҩналон. Дныҳәа-ныԥхьон. Аҭаца лҩызцәа лывагылан.
Лхы-лҿы сахәашәырԥшуазар аҳамҭа шәысҭоит иҳәон ирлафны аҭацабаҩы. Аҭацаҩыза аҭаца лкасы маҷк даанахон.
Уаҟа иқәгылан асаан, иавагылан афырџьан. Ҿыхтыԥсас
ҳәа ԥара хәыҷык наниҵон, иҟан аԥара ҿырп аныршәозгьы.
Ачараҿ аҳамҭа анагара адунеи милаҭс иҟоу зегьы ирымоуп.
Иԥшӡаны, пату ақәны иҳаман ҳаргьы. Иаазқәылаз акырџьара
аҭаца зынӡаскгьы дудырбаӡом. Абрахь, џьара уадак аҿы,
мамзаргьы шәшьырак аҟны астол ргыланы, «ауалылхцәа»
ахьтәоу унеины ухаршә ушәоит. Уара узнеиз аҭацеи амаҳәи
рзыҳәан акәӡами? Ажәытә ҵас иацаҳҵарц, иҿыцу аформақәа
аԥаҳшьырц ҳҭахума? Сара исымчзар, аԥсуаа иаҳҵасым ҳәа
зҳәо дҟаларгьы, аҳамҭа ахьнарго ауадаҿы аҭацагьы амаҳәгьы
ачарауаа ирбартә иҩнасыргылон. Иубап, урбап, урықәныҳәап.
Даараӡа чҳашьа амам, аиашазы, ауаа рацәа ачарахь
рнаԥхьара. Сара дсыздыруам адунеи дықәуп ҳәа убасеиԥш
ауаҩы, зықьҩык инареиҳаны ауацәеи, аҭынхацәеи, аҩызцәеи
змоу. Ачара уаҳәоуп ҳәа ааԥхьага билеҭ наудыркуеит.
Шәалагәырӷьааит, чарамш жәуааит ҳәа уныҳәа-ныԥхьоит.
Данцалак, абилеҭ унахәаԥшуеит. Утәаны ухәыцла дызусҭоу.
Зынӡаск данугәаламшәогьы ҟалоит. Дәыԥсшәак шәзеилоуп
ҳәа ауаҩы ачара иаҳәара иашам. Уҩнаҭа агәырӷьара
аныҟала, ииашаҵәҟьаны уара иузааигәоу, иабатәи чароу,
дабатәи ҭынхоу ҳәа узызымҳәаша иакәӡами иааԥхьатәу? Урҭ
306

зусҭцәада? Жьра-цәарала иузыҟоу, уҩызцәа гәакьақәа, нас
иузааигәоу угәылацәа.
Аамҭа аритм иаҳа-иаҳа иацлоит, иласхоит, иццакуеит.
Атехника аҿиара ауаҩы ашьцылара ицәыуадаҩуп. Ҩаха-хаха
ауаа сасра ианцоз аамҭақәа мҩасит. Аигәылацәа машьынала еиҭанеиааиуа аҟынӡа инеит. Дааит, ииҭахыз наиеиҳәан,
дындәылҟьан, имашьына днақәтәаны дцеит. Ухаҭа сасра унеиргьы, ажәабжьҳәарақәа, агәылацәа еизаны, хәылԥазыла
ашәаҳәарақәа, акәашарақәа маҷхагәышьеит. Ма ателевизор иахәаԥшуеит, мамзаргьы баша аҩыжәразы еидтәалоуп.
Ажәытәан аасҭа ауаҩы иаамҭа шеиҿкаахазгьы, иара ихаҭа,
ԥаса аасҭаа, иаҳа аццакра далагеит. Ирацәахәеит иусқәа,
игәҭыхақәа. Ԥаса дахьӡарц, иҟаиҵарц хьаас имаӡамызгьы,
уажәы дахьынҳаланы дашьҭоуп. Имаҵура дагхоит, иус
еиԥҟьоит, дцоит, дыццакуеит. Шаҟаҩы ирҳәо уаҳауазеи
схы амца аркызар арцәаха сымам ҳәа. Изхысҳәаауа абас
ишыҟоугьы, сара садгылаҩуп ачараҿы амыццакра. Снеины ахаршә аашәаны саауеит ҳәа мацара ачарахь ацара,
зчарахь ицо изыҳәангьы, уара ухаҭа узгьы ицәаԥҽыгоуп.
Амыццакра анысҳәа, мчыбжьык иус-ҳәыс кажьны ачара зуа
диҭаз ҳәа акәым иаанаго. Сабшак ма мҽышак зхы иақәиҭым
аӡәгьы дыҟам. Ачара акрыфареи аҩыжәреи мацара ракәым
изызку. Еиҭасҳәахуеит, ачара – шәаҳәароуп, кәашароуп, ачара – арԥызбеи аԥҳәызбеи реиҽырбарҭоуп, ирлафҳәарҭоуп,
рбаҩхатәра бзиақәа ираарԥшырҭоуп.
Ирԥхашьагазар ҟалап аҭамада иалхшьа ҿыц иаԥшьыргаз.
Ҳахәаԥшып ҳцәыӡра иаҿу абри аҵас шыҟаз. Ҭамадас далырхуан ажәа бзианы изҿаз, асасцәа ишрыхәҭоу рацәажәашьа
здыруаз, ашәа зҳәоз, икәашоз, ажәакала, ажәлар рҟазарақәа
реиҳа излаз ауаҩы, насгьы раԥхьаӡа иргыланы иазхәыцуан
иқәра. Ихы дамыхәо иажәӡахьоу изууазеи, аха аҭамада
(аҵарауаа ирҳәоит ажәа «аҭамада» «аҭаҳмада» аҟнытә иаагоуп ҳәа) иқәрахь днеихьазар акәын. Аҩы ижәуан аҩыжәга
ҵәыцақәа рыла. Шә-граммк зкуа, аҵәца ԥшьыркца, уажәы
ауатка зларжәуа акәын аԥсуаа ҩыжәгас ирымаз, уи аҵәца
иахьӡугьы аҩыжәга ҳәоуп. Аҭамада уамак изымжәуазаргьы
агәхьаа ркымызт. Уара унаҿыхәала, ажәа ҳәала, ҳара
иаажәуеит рҳәон.
Аԥсуа иԥсихологиаҿы иҟоуп абас еиԥш. Аҩы удицалоит. Иужәыр иҭахуп. Аха ушьапы узықәымгыло уанашьы,
307

духыччоит, сара идысцалеит, аха илшоз иара изымдырӡоз,
имгәажә акәызма хәыцырҭас имаз, имжәындаз иҳәоит.
Иаазқәылаз, џьара-џьара ачарақәа рҿы, ҭамадас иалырхуада?
Маҵурала инарылыҳәҳәо, мамзаргьы ирацәаны аҩы зжәуа.
Зегьраԥхьаӡагьы иҟазшьарбаганы иҟалеит абри – ирацәаны
аҩы ажәра. Уи ачара азырԥшӡом.
Аурысцәа ирҳәоит ажәаԥҟа бзиак: «Ацыӡәӡәарах
днадкыланы асабигьы адәахьы ддыршәит» ҳәа. Ажәытә
қьабз бааԥсқәа инарыдкыланы, абзиақәагьы ҳамхакажьуа
ҳахьалагаз, уаҩы игәы инархьуеит. Иҵас бааԥсума, иаҳҳәап,
аиҳабы иахьибо ақәыԥш аҭаҭын дахьамыхоз? Аиҳабы
данцәажәоз амҵ ԥыруазар иуаҳауан. Уажәы џьара-џьара чара
хбыџк аҟны унеиргьы, аӡәы ииҳәо ҽаӡәы иаҳаӡом, аууы ҳәа
еилоуп.
Ҳаиҭазыхынҳәып ҵҩа змам ауаа ачарахь рнаԥхьара
азҵаара. Зықьҩык наԥхьаны ачара иуит. Уи чарахом.Аҭынхацәа
зеибабом. Ашәаҳәара, акәашара зыҟалом. Инацлоит даҽакгьы.
Зықьҩык руал наиқәиҵеит уи аԥшәма. Иԥсы ахьынӡаҭоу
акыр аазгаз зегьы рыцәгьа-рыбзиаҿы иаргьы инеигалароуп.
Уаҟа инацлоит даҽа рыцҳарак, даҽа ԥырхага дук. Иабаҟоу
абасҟаҩык иржәуа аҩы цқьа?! Ажьаӷь аӡы ршны иналаҭәаны,
ашьақар ааҵәа хыла илалажьны иҟарҵоит аҩы. Асас ижәуеит
дыԥхашьаны. Уи игәабзиара даараӡа иаԥырхагоуп. Ианижәуа
аҽныҵәҟьа, аҳәынаԥшьыга еиԥш дамгаргьы, ашҳам бааԥс
алаҭәоит ишьа. Хәыҷы-хәыҷла игәабзиара ҵнашәаауеит.
Агәыхь изнарҵысуеит, ишьақәыӷәӷәара шьҭнахуеит.
Хыхь сызлацәажәоз аизараҿы, сқыҭан, Аҭара, аԥҳәыс
бырг, Қәеиза Кәыҵниаԥҳа, апартиеи аиҳабыреи ирыдыркылаз
ақәҵара дшеигәырӷьаз анылҳәа, лажәа иналалҵеит, абыржәы
сызлацәажәоз, аҩыҟаҵара атәы.
– Сара саб Ҭамшьыгә ихьӡын. Иниҵыз аҟара нышәҵлааит.
Шәи ҩажәа шықәса ихыҵуан данԥсуаз. Аеҳәа дҭагыланы,
шьапыла ихәон ажь. Исгәалашәоит, ажь хәаны данаалга, аӡы
сзаашьҭи, дад, иҳәан, ишьапы аеҳәа акьыԥшь инықәиргылеит.
Аӡы шизынасышьҭуаз, цәыкәбарқәак аҩы иналаҭәеит. Аҩи
аӡи шԥеилабҭәоз ҳәа дсацәҳаит. Ҿамҩак аӡы аҩы иалаҭәар
ҟалозма! Уажәы…
Ачарақәа рҿы мацароума! Даара аҵас бааԥсқәа ҵаагеит
аԥсы ирҽеираҿгьы. Аира зшаз аԥсрагьы ишеит. Уи ԥсабаратә
308

закәануп. Ауаатәыҩса ирыӡбаз урҭ рԥылашьеи рымҩаԥгашьеи
роуп.
Аԥсра… Зылацәажәара даараӡа иуадаҩу, зыхькьысра
агәаӷьра цәгьоу темоуп ари. Аха, азҩа зӡаз иан дагеит ҳәа,
аламцәажәашьагьы ыҟам. Аешьа, аеҳәшьа, ан, аб, ахшара
уҳәа, ауаҩы иԥсҭазаара иадҳәалоу, адәы иқәзаара ԥашәс
иамоу диԥхар, ҳәаа змаӡам гәырҩа дуӡӡоуп, игәаҵәахы
рҩагаха, имца қьоуқьадха исуеит. Абасеиԥшқәа раан шаҟа
аҵанакуазеи ауаҩы игәыгәҭамыжьра, ицхраара, ивагылара,
ԥсыхәа ахьынӡамоу имацара иаанмыжьра.
Аԥсрагьы абзарагьы рԥылашьа, ишахәҭоу рымҩаԥгашьа
азыҳәан зқьышықәсала иаԥҵауа, еицәоу нкажьны, еиӷьу
аашьҭыхуа, иааргеит изхымԥаша аҵасқәа. Ҳашьцылашәа,
иаҳа ақәыӡбара ахьымариоу азыҳәан, иҽеим аҵасқәа зегьы рзыҳәан ажәытә цәынхақәа ҳҳәоит. Егьиашаҵәҟьаны
абуржуазиатә ԥсихологиа иахҟьаз, ҭауади аамысҭеи анхацәеи
реизыҟазаашьа иаԥнаҵаз, аԥсабара астихиатә мчқәа
ирылҵыз уҳәа, иахьа уажәгьы ауаа ирылаҽны инханы иҟақәоу
аҵасқәа рацәоуп. Аха иҟоуп ажәытәан ишыҟаз акәӡамкәа,
ашьҭахь изыхҟьазаалак, иаҳа еицәахаз, иаҳа ицәаԥҽыгахаз
аҵасқәагьы. Иаҳҳәап, аиныхра, быжьба-ааба мшы дыкҿаҵаны
аԥсы анышә иамадара. Аӡәырҩы аҭаҳмадцәа сразҵаахьеит
сара абри аҵас аҵыхәала. Абар аӡәык-ҩыџьак рҳәамҭақәа
ианысҵаз.
– Даараӡа ирԥхашьагахеит уажәы аиныхрақәа иҟарҵо,
–иҳәеит бырг бзиак, – уаҩы иаҳахьазма аԥсхәраҿы аҭамада
далырхит ҳәа. Ауаа агәырҩа рымоуп, рылабжыш рыкәааша
игылоуп, араҟа аныҳәаҿақәа еишьҭаргыла рдәықәҵара
даҿуп аҭамада. Аҩы зжәыз ауаҩы уара угәырҩа игәалашәо
дзыҟалом. Аисра, аҳәызба ҟьара, аԥсраҿы ашәа аҳәара,
ҿаасҭарас иахымҟьо иҟоузеи аҩыжәра. Насгьы изларжәуазеи!
Изаҳахьадаз, избахьадаз аԥсхәраҿы ачеи ҵәыцала аҩы
ржәуа…
– Иара аиныхра ахаҭагьы анбаҟарҵоз, – инаԥишьит даҽа
быргк, – изыхьӡузеи, дад, ажәа аиныхра? Деинырхит, имаз,
ихӡыз, ирфоз рфеит, иаанхаз ршеит ҳәа акәын иаанагоз. Уи
анбаҟарҵоз? Аҩнаҭа ахәышҭаара аныцәалак, аԥшәмацәа
рахьтә аҵыхәтәан иԥсыз анышә днамаданы, аҩнаҭа ашә наркны ианцоз акәын. Ишнеи-шнеиуаз, аԥсра иақәшәаз ҩ-гәаҟрак
дрынио аҟны инкылсит. Аԥсра–ԥара рҳагахеит, крыфагахеит,
ҩыржәгахеит, хырҵәагахеит!.. – Иԥсахы ԥыжәжәон абырг.
309

Хаҳәык налшәар, даҽакы инааханы, абахә анбго
еиԥш, знык ианеилагаха ҵас бзиак, уи иадҳәаланы, еилагахеит ҳҵасқәа иреиӷьыз даҽакгьы. Францыз ныҟәаҩык,
азежәтәи ашәышықәсазы иҳәон, аԥсуаа ҳәыркьиҩык адунеи
дықәрымҵац ҳәа. Уи зыбзоураз напеилаԥса ҳәа ирымаз аҵас
акәын. Ианбаҟарҵоз напеилаԥса? Ауаҩы абылра дақәшәар,
ӡхыҵрак иҵалар, бахәык бганы дыхнарҵәар, иешьара, иҳабла,
иқыҭа дасу ирылшо неилаԥсаны деиҭандырхон. Аԥсхәра
ианахдырҟьацәа, ҳаазқәылаз, ҭаацәак рхала рымч ақәымхо
аҟынӡа ианнеи, иныҵак-ааҵакны аҭынхацәа аицхыраара иалагеит, ишнеиуаз уи аицхыраара иаланагалеит аҳабла зегьы.
Уаҟагьы иаанымгылеит, жәлала-жәлала аилаԥса аҟаҵарагьы
аԥшьыргеит џьоукы-џьоукы.
Агәырҩа еиқәаҵәа иҭааит рҳәоит акәымзар, изаҳахьада
агәырҩа ԥшӡа ҳәа. Убас ишыҟоугьы, ажәлар рхаҭа ирҳәеит
аԥсра ԥшӡоуп ҵәыуарала ҳәа. Иҟоуп гәалсрала, гәыԥжәарала,
агәырҩа ду иалҵыз аҵәуара. Усеиԥш аҵәыуара заҳаны, гәаҵәа
зыӷроу, згәы иалымсра дызусҭада. Аха иҟоуп баша, бжьыла,
ҽырбашақә аҵәыуарагьы.
Зцивилизациа заа иҿиаз, апрофессионалтә музыка
аԥҵараҿы ԥхьаҟа ицаз ажәларқәа рҿы, аԥсы дахьыкҿоу,
ила­хьеиқәҵагоу амелодиа, ареквием адырҳәоит. Абри рыцә­
тәыммызт жәытәнатә аахыс аԥсуаагьы. Ауарӷан музыка
рымамызт, асимфониатә оркестр ыҟамызт, аха иҟан, аком­
позиторцәа дуӡӡақәа раԥҵамҭақәа иреиҳамзар иреиҵамыз
даҽакы – аԥсраҿы ирҳәон амыткәма, ирҳәон ауау. Ауаҩы
ихы-игәахьы имнеиуа, баша, гәы аҵаӡамкәа, бжьыла
аҳәҳәара иаҩызамызт уи. Илахьеиқәҵаган, ирхәыцган.
Абри ажәа инаҵышьны исҳәарц сҭахуп – ирхәыцган. Здунеи зыԥсахыз уизнархәыцуан, иугәалашәон уи иԥсҭазара,
иусқәа, иугәаланаршәон иччабжь, ицәажәабжь. Убарҭ зегьы
анигәалашәалак, дҵәыуон ма лаӷырӡыла, мамзаргьы гәыла,
лаӷырӡыда. Уара ухатә ԥсҭазарагьы уазхәыцуан. Иакәымк
ҟауҵахьазар уахьнархәуан. Доуҳала уарыцқьон. Уажәы
ԥсрақәак рҿы унеир, аоркестр ачара ашәа адырҳәоит.
Сгәалашәараҿы иаанхеит хҭыск. Иаалырҟьаны дҭахеит
ажәлари аҳәынҭқарреи рзыҳәан акыр иаԥсаз, иаԥхьаҟагьы
310

аԥеиԥш бзиа змаз арԥыск. Иан, аԥҳәысеиба, иара идагьы хшара длымамызт. Адунеи лхалашьцеит уи аԥҳәыс. Аԥсы даннаага
ауха, аҵх анынаскьа, иааигәаз агәакьацәа рыда зегьы анца,
аԥсыжра иадҳәалоу аусқәа рылацәажәара ианналага, убри
ан илҳәаз ажәақәак, сара ҩынҩықәра нысҵыргьы исхашҭуам.
Лхы лнапаҿы иааганы, лгәырҩа даиааины, ус ҿаалҭит:
– Сара сыҷкәын ҳаԥсуа ҵасқәа бзиа ибон. Убарҭ
ҳҵасқәа ишырҳәо дымҩаԥыжәгар сҭахуп, сшәыкәхшоуп.
Ихшыҩ хәыҷи илшареи ижәлар рзы иҭахын. Сара издыруеит ицәымӷыз аҵасқәа, бзиа иибозгьы. Иԥсы ҭоушәа
дыԥхьаӡаны, игәы иацәымӷыз ҟашәымҵан. Сшәыҳәоит,
агәакьацәа, ашәы мыжда аамҭала ишәшәышәымҵар амуазар
акәхап, аха ишәшәышәымҵан аҿыртлах. Аҷкәынцәа, аӡӷабцәа
аӡәгьы шәмахәар ашәы ашәымҭан, шәылахь ацаха еиқәаҵәа
акәыршаны иҿашәымҳәан.
– Апатреҭ хәыҷқәа, раԥхьа иарҭаша ҟаҳҵар ҳҭахуп, бгәы
иалымсуазар, – иҳәеит аӡәы.
– Иаҭахӡам, нан, убригьы. Аԥсуаа иаҳҵасым. Иаргьы ицәымӷын, баша ҽырбароуп, срыцҳашәшьа ҳәа ауаа
урыҳәошәа иҟалоит иҳәалон.
Абасоуп ишыҟоу артистра злам, ауаҩытәыҩса игәырҩа
ду. Ԥсшьара иаауа, ма исасцәаны иаҳҭаауа, иџьаршьоит,
милаҭтә шәҵатәума ҳәа иазҵаауеит ашәы. Убасҟак ирацәаҩуп
уи зшәу аҳәса. Сара исгәалашәоит, саб иаҳәшьа лхаҵа, аԥсуа
револиуционерцәа иреиуаз, аҵара бзиа змаз Давид Лакоба
иуасиаҭ ажәақәа.
– Сара сзыҳәан мышҩынҩажәа иреиҳаны аӡәгьы ашәы
шәшәышәымҵан. Аиныхра ҳәа акгьы аԥшьышәымган, –
иҳәеит уи. Идыруан ашәы шаҟа ауаҩы иԥырхагоу. Ашәы
зшәу дыччар, алаф иҳәар, инаԥшуа дихыччоит. Еснагь илахь
еиқәҵаны дныҟәалароуп. Инаидгылалак дзықәшәаз аԥсра
наигәалаиршәоит. Ицәажәогьы дыччо диацәажәаӡом. Уигьы игәалаҟара бжьысыр акәхеит. Шаҟа угәы унархьуазеи,
зцәазтәым аԥҳәыс ашәы лшәны данубалак. Иашагәышьоуп,
агәырҩа ду дақәшәеит, аха дрыцҳами лцәа иалоу асаби.
Зцәазтәым аԥҳәыс шаҟа лгәы ҭыганы дыҟоу, шаҟа дыччо,
дыхәмаруа, шаҟа лгәы ԥылымжәо, убасҟак иираны иҟоу асаби
311

хыла-хшыҩла, ҟазшьала ихәоит ҳәа иԥхьаӡоуп анаукаҿы. Убри
азыҳәан акәын зцәазтәымыз аԥҳәыс ашәы зылшәырымҵоз
аԥсуаа ажәытәан. Иашоуп, аԥсуаа, иара егьырҭ Кавказ
иқәынхо амилаҭқәагьы, мыцхәы иуаа гәцыхцыхқәоуп, иуаа
џьбарақәоуп, аемоциа ӷәӷәацәаны ирымоуп, рыхшыҩ аҵкыс
рцәанырра аиааилоит. Аха ԥсыхәа ахьынӡамоу ҳҽынкыланы,
ҳҽанҳаршәалароуп ауаҩы данииуаз ициз – аԥсра. Шаҟантә
избахьоузеи асабицәа наганы аԥсы ихадыргылауа,
шәҵәыуалароуп ҳәа ихҭаркуа. Ианакәызаалак иазхәыцлатәуп
зыԥсы ҭоу ҳахьиеиҷаҳаша. Абзиа уақәгәыӷла, аха ацәгьа уазыхиаз ҳәа зырҳәогьы абри азыҳәан акәхап.
Абас еиԥш иҟоу, аԥсҭазааразы, аҿиаразы иҳахәоит ҳәа
сгәы иззаанагаз гәҭыхақәак сзарҿыхеит даараӡа иаамҭаны,
иахәҭаны ирыдыркылаз ақәҵара ду.
«Алашара», 1985

АӠИАС ГӘНАҲА АНАМАМ
Аамҭа кьаҿк иалагӡаны Алықьса Гогәуа ишәҟәы ҩынтәны
иҭыҵит шәҟәыҭыжьырҭак аҿы. Ари афакт иҳанаҳәоит иеицырдыруа аԥсуа шәҟәыҩҩы ирҿиамҭақәа аурыс ԥхьаҩцәа
рыҩнуҵҟагьы иаҳа-иаҳа аихьӡара бзиақәа шроуа. Ус анакәха,
иаҳҳәар ҳалшоит, асовет тәылаҿы аԥсуа шәҟәыҩҩра рдырларц азыҳәан Алықьса Гогәуа ихәҭаа ӷәӷәак алаигалоит ҳәа.
Зыӡбахә ҳамоу ашәҟәы еиднакылоит уи иҩымҭақәа рахьтә
нацәақәкыла иаалухыша ажәабжьқәеи аповестқәеи, убарҭ
ирышьашәалоу, аха макьана еиҭагақәам шыҟоугьы.
Алакә аҿы зыӡбахә рҳәо ахьтәы уардын агьежьқәагьы
алырақәа ракәын изхагежьуаз. Иҟам иҿыцу атема. Ҿыцс иҟоу
аҳәашьоуп. Ашәҟәыҩҩгьы ихә шшьатәу убри алоуп. Иҿыцым,
иаҳҳәап, А.Гогәуа иповест «Мшәагә хәыҷи Мшәагә дуи» атема. Ухаҿы иааиуеит адунеитәи аклассикатә ҩымҭа «Дон Кихот». Иугәаланаршәоит ануҳәалак, иаҿирԥшит ҳәа уҳәазшәа
еилыркаауеит џьоукы. Иаҳгәалаҳаршәап ҳаамҭазтәи алатынамерикатәи апроза. Иадаҳкылар аурыс классика. Еиԥшым.
312

Арахь алитературадырҩцәа ирҳәоит алатын-америкатәи
апрозаҿы анырра ӷәӷәа ҟанаҵеит ҳәа аурыс классикатә литература. Абасеиԥш иҟоу анырроуп ҳаргьы араҟа зыӡбахә
ҳамоу. Убри инаԥшьны, А. Гогәуа иреиӷьу иҩымҭақәа
уанрызхәыцлак, уазкылыргоит хшыҩҵакык. Ҳаамҭазтәи
амилаҭ шәҟәыҩҩы ирҿиамҭа ҳахәаԥшлароуп асовет литература еиԥш, иара убас адунеитәи алитературатә процесс
иадкыланы. Уи, убри алитературатә процесс ду, убри аӡиас ду
шаҟа иашьашәалахартә иажәа изалаҵаз, убасҟак дегьмилаҭ
шәҟәыҩҩхоит, дегьдунеитәи шәҟәыҩҩхоит. Алықьса Гогәуа
иқәҿианы, насыԥны еилеигӡоит ҩба: адунеитәи аклассикатә
литературеи ихатәы литературеи рԥышәа. Алитература –
ари абызшәала иҩу ажәлар ирҿахәҳәагоуп. Зқьы шықәсала
аԥсуаа ҿахәҳәагас ирымаз аҿаԥыцтә ҳәамҭақәа ракәын.
Ианцәырҵ, ашьапы ианықәгыла, ари аус ԥшьа ахы иаднаҵеит
аҩыратә литература. Абри аус аҿы рыхәҭаа ӷәӷәа аларгалеит
А. Гогәуа зыӡбахә ҳамоу иҩымҭақәа. Иреиӷьу уи иажәабжьқәа
ҩуп иреиӷьу аԥсуа ԥсихологиатә жәабжьқәа «Атәым жәҩан
аҵаҟа», «Сабду ихәышҭаара ахаҳә», «Ауаҩы-шас», «Акаруал
шәақь», «Кәнач» уҳәа реиԥш иҟоу рытрадициа днықәныҟәаны,
инеиҳаны. Џьара-џьара ҩымҭақәак рҿы иажәа иррацәомашь,
ицәажәашьа аԥсуа ицәажәашьа иацәхҟьацәамашь шугәа­
хәуагьы, автор игәеисра уҽақәыршәаны, гәлымҳала аперсо­
нажцәа урзыӡырҩуа уаԥхьар,хымԥада улак-ҩакуеит раԥхьатәи
сгәаанагара иашоумашь ҳәа. Иуадаҩуп ҳазҭагылоу аамҭа.
Адунеи ауаатәыҩса зегьы лахьынҵала еидҳәалахеит. Гамлет
изҵаара аҟазареи аҟамзаареи – апланетатә ҵакы аанахәеит.
Иахьатәи аҩымҭа аперсонаж ихәыцшьагьы, ицәажәашьагьы,
ҳәарада, иацтәи ацәажәашьеи иацтәи акатегориақәа рылеи хәыцшьа имам. Абри, адунеитәи ахәыцра, адунеитәи
астандарт хымԥада ирныԥшуеит А. Гогәуа иажәабжьқәеи
иповестқәеи рфырхацәа. Урҭ рзыҳәан реиҳа ихадоу усуп
аиаша азықәԥара, аламысдара ақәӡбара, уи хатәы хьаас
иԥхьаӡаны агәынгара. Автор ихәыҷра иҭигаз агәалашәарақәа
ирыхҳәааны иаԥиҵахьоу аҩымҭақәа маҷым. Уи ихәыҷра,
иқәыԥшра, ихдырра ашьақәгылара рықәшәеит аибашьреи уи ашьҭахьтәи ашықәсқәеи. Ҷыдала ашәҟәыҩҩы ибио313

графиа иадҳәалам арҿиамҭақәагьы, ҳәарада, ирныԥшуеит
абарҭ ихьанҭаз, аха аԥсҭазаара бзиа азыҳәан ақәԥара зцыз,
ашықәсқәа рхыԥша. Фырхацәақәак уи атәы рҳәоит иаахтны,
даҽа џьоукы «ирҳәоит» гәҭахәыцрала, ҩнуҵҟатәи монологла.
Иазгәаҭатәуп А. Гогәуа дшазҟазоу аҩнуҵҟатәи амонолог, бжьыда «ацәажәара». Ашәҟәы иагәлоу ажәабжьқәеи аповестқәеи
рҿы аҭыԥ ӷәӷәа ааннакылоит аԥсабара. Ҳзшьцылахьоу,
ҳхаԥыц зҿахьоу аԥсабаратә цәырҵрақәа ракәым. Араҟа ауаҩи
аԥсабареи, ишырҳәо еиԥш, жьи наԥхи реиԥш, иузеиҟәымҭхо
еидҳәалоуп. Ари арецензиа хәыҷы, ҳәарада, ашәҟәы аилыргара, инхарҭәааны иагыу-иабзоу рҳәара иазкым, аха ибаҩхатәра
ду ҳаҭыр ақәзҵо ԥхьаҩык иаҳасабала, зеиӷьшьараны исҳәарц
исҭахуп, А. Гогәуа иҩымҭақәа рыԥхьара армариара, асиужет
аҟаҵара иҵегьы дазхәыцларц, аҳәоуқәа изҵоу рыхшыҩҵак
еидара рызныжьны, рҳәашьа ԥсыхәа ахьынӡамоу арласра.
Зыԥсы ҭоу зегьы уалԥшьак-уалԥшьак рыдуп. Анхаҩы –
аарыхра, арацәаҵхҩы – арацәа аҵхра, ашәаҳәаҩ – абжьы хаа.
Ашәҟәыҩҩы иус урҭқәа раҵкыс излахьанҭоу, дара ртәы зегьы иара иҳәароуп. Исҭахуп иаазгарц цитатак Алықьса Гогәуа
иреиӷьу иповестқәа ируаку «Мшәагә хәыҷи Мшәагә дуи»
аҟнытә еицәажәарак.
Мшәагә хәыҷы: «…аус зеиԥшраз, зегьыҵәҟьа инагӡаны
исзымҳәазар ҟалоит, аха дасу еиҳа дыззыманшәалоу ауп. Сара,
хырҽхәарас ишәымԥхьаӡан, ахырҽхәара сылазар жәдыруеит,
аха, ажәлар шәыххь згеит, шәара шәыхьӡала, абри ижәбо, сара
сыхьӡала, акы сҳәарц сҭахызар, исзымҳәаҵәҟьо сыҟам…
–Уара иумҳәозар изҳәода, –иҳәеит Қьоуқьас, макьана акгьы инапы амыркӡакәа ус дахьтәаз».
Арҭ афырхацәа еибырҳәаз даҽа уск азыҳәан ирҳәеит, аха
итемеи иҳәашьеи ҳрызхәыцны, абарҭ ажәақәа аарҳәны, автор
ихаҭа изаҳкыр ҳалшоит. Абри ауп изыхьӡу ахатәы тема, ахатәы
бжьы, ахатәы стиль. Аԥсуа литетарута унҭыҵны ухәыцыргьы,
ҿыӷәӷәала иуҳәар алшоит урҭ имоуп ҳәа А. Гогәуа. Ари шьарда
аҵанакуеит. Зыӡбахә ҳамоу ашәҟәы шаҳаҭра ауеит ҳаамҭазтәи
иреиӷьу асовет проза иашьашәалахаша аҩымҭақәа шҳамоу
ҳаԥсуа прозаҿгьы, иаԥсаҵәҟьаны уи амҩа алхра ишаҿу,
адунеитәи аԥхьаҩ иахь.
«Алашара», 1985

ЖӘЛАР РҞАЗАРА ЕИХАҲАУА
Ҳаамҭазтәи аҟазара хкқәа, литературоума, сахьаҩыроума,
музыкоума, рызегьы, арҩашқәа ԥсхаҵагас ишрымоу еиԥш
анаҟәоуқәа, дац-ԥашәс ирымоу ажәлар иаԥырҵаз адоуҳатә
баҟақәа роуп. Урҭ, зқьышықәсала хыла-хшыҩла иазырҳауа,
рыгәҟәышра налаҵо, ажәлар иааргаз абаҟақәа аус рыдуларала
мацара, аинтерпретациа рзурала, даҽа џьоукы урҭ асиужетқәа,
ахшыҩҵакқәа инархарҳауеит рхатәы рҿиамҭақәа. Иҟахуп
ахԥатәи амҩагьы – ажәлар рҳәамҭагьы даламкьысӡазшәа
аҟынӡа еиқәрхауа, аха уи инахаҳаны, ахатәы рҿиамҭагьы
аԥҵара. Арҿиаҩы ииндивидуалтә хҭҳәааи ажәлар рырҿиамҭеи
реизыҟазаашьа ҳаналацәажәо, иҿырԥштәы бзианы иааҳгар
ҳалшоит ҳкультура зегьы ашьаҭаркҩы Дырмит Гәлиа иԥышәа.
Уи, аҟәыӷа ду, дышқәыԥшӡаз еиликааит, икалам иҵыҵуа,
ижәлар, дара рхаҭа ирҳәазшәа ианрыдрымкыла, иажәа
баша ӡҭахысрак ишаҩызахоз. Убри аҟнытә иҩымҭақәа убас
еиҿикаауан, дара рхаҭа, ҵлак ашәшьыра амҵан инатәаны,
мамзаргьы хәшҭаарак иныҽҳәатәаны ирҳәазшәа, арахь
ихаҭагьы ирҿиамҭаны.
Саӡәыкны, хәаԥшҩык, ҳмилаҭтә сахьаҭыхра азгәыблҩык
иаҳасабала, гәалас исыман, ҳсахьаҭыхраҿы раԥхьа
иааиҵагылаз абиԥара, иахьынӡахәҭоу иахьазааигәамыз,
имаҷӡаны рхы иахьадырхәоз ажәлар рҳәамҭақәа, урҭ рхыԥша
рырҿиамҭа имаҷны иахьаныԥшуаз.
Иара иаанӡа шьаҿақәак шыҟаҵазгьы, жәлар рдоуҳатә
ԥышәа иахаҳаны, уи дац-ԥашәс иҟаҵаны, зхатәы рҿиамҭа ду
аԥызҵаз, ихы-игәы инҭыжьны, еиҭах иаархынҳә, изырҿиаз
ирызҭаз Валери Гамгиа иоуп. Иааџьашьаны узеигәырӷьаша,
уи ирҿиамҭақәа «Абрыскьыл» аума (Ҷлоу акультуратә хан
азыҳәан иҟаиҵаз,уаҟа егькнаҳау),«Нарҭаа» аума (Лыхны ашкол
азыҳәан иҟаиҵаз) ушынарыхәаԥшлак, уаанӡа иубахьаз, узхаану уаҩԥсык ипатреҭ убазшәа, дара шракәу удыруеит, убасҟак
жәлар рҳәамҭа инарҵауланы дазнеит, аҟәыӷареи аестетикеи
иаҵаз ҭиҵааит, еиликааит ҳсахьаҭыхҩы. Еиҳараӡакгьы ухызхша, иахьынӡахәҭоу жәлар рырҿиамҭа аҵараиурҭақәа рҿы ианахымсуа, аԥсуаа ҳҭоурых маҭәаркны макьаназы ашколқәа
рҿы ианырымҵо аамҭазы, дазыгәҳәны ихала урҭ аҳәамҭақәа
ахьҭиҵааз ауп. Ус ҟаимҵазҭгьы, ԥсабарала иара ибаҩхатәра
зеиԥшраз ала, шьхәа ҭыԥк инарҵауланы иҵаз аӡыхь аҵхра
315

дацәаашьаны, дҿажәкуа адәы иқәхаз, диҩызахон. Сгәанала,
абраҟа инацлеит даҽакгьы. Асахьаҭыхҩы ирҿиамҭеи аԥсуа
жәлар аԥшӡара, аестетикатә цәанырра, реиҳа бзиа ирбоз
аԥшшәқәеи уҳәа еиқәшәеит, егьеинаалеит, дҩагыланы ргәы
иахәаша ажәабжьк реиҳәазшәа. Абарҭ исҳәақәаз рҿы акәзар
ҟалап иахьыҵәаху, иахьыԥшаатәу Валери Гамгиа ирҿиамҭа
иаарласны иахьеицгәарҭаз, аԥсуа хәаԥшҩы иара ихатәы иахьидикылаз зыхҟьаз.
Ажурнал «Аԥсны аҟазара» Валери Гамгиа ирҿиамҭа
«Абрыскьыл» Д. Гәлиа ихьӡ зху аҳәынҭқарратә премиа анашьара иаԥсоуп ҳәа иқәнаргылеит, аха усеиԥш ҳҳәартә ҳара
ҳҟазҵаз, ҳхы иҭазыршәаз ажурнал аԥхьаҩцәа роуп. Шықәсык
уажәаԥхьа, апремиа азыҳәан ихьӡ ҳҳәарц акыр шыбжьаз,
асахьаҭыхҩы дызҿыз аусумҭа ду инагӡаны далгарц маҷ-саҷк
шигыз, ажурнал аҿы иаҳкьыԥхьит уи аусумҭа иахҳәааны
инеиҵыхыз астатиа, ҳәарада, аиллиустрациақәа ацҵаны.
Убри инаркны иҳауа ҳалагеит аԥхьаҩцәа рҟнытә ашәҟәқәа.
Исҭахуп урҭ ашәҟәқәак рҟнытә цитатақәак аазгар.
Абар ирыҩуа Ҷлоу ақыҭантәи ҩыџьа анхацәа, Б. Адлеибеи И. Шьалашьааи: «Ҳара ҳқыҭаҿы имҩаԥысит ҵакыла
иҭбааз, жәлары зегьы рзы аинтерес зҵаз ахҭыс дуқәа. Уи азкын акультуратә Хан аартра, убри анаҩсан ари акультуратә
Хан аҟны иҟан СССР ашәҟәыҩҩцәа рԥылара. Арҭ реиԥш ахҭыс
дуқәа анымҩаԥысуаз уаҩы игәеимҭарц залшом асасцәа
дахьқәа изаԥырымҵуа, иџьашьа-лакәшьо ишрыхәаԥшуаз
Валери Гамгиа Абрыскьыл изкны иҭихыз асахьақәа.
Еиҳараӡак ҳара ҷлоуаа агәахәара ҳнаҭоит Абрыскьыл
иҳаԥы ҳара ҳқыҭаҿы иахьыҟоу. Уи ҳара ҷыдала даҳтәушәа
ҳаихыҽхәоит. Убри аҟнытә алегендатә фырхаҵа иааизку
мыцхәы ҳазҿлымҳауп. Ахан аргылара ианаҿызгьы ақыҭаҿы
иҳалаҩхьан сахьаҭыхҩы ҷкәынак Абрыскьыл исахьа ҭихырц
даҿуп ҳәа. Илшарымашь ҳәа алакҩакрақәа змазгьы ҳаҟан, избанзар даараӡа ицәгьоуп ус еиԥш иҟоу, анцәа ихаҭа иҿагылоу
афырхаҵа исахьа аԥҵара. Уажәы хара сасык данаҳҭаалак,
алегенда ахаҭа ажәала инеизеиҭаҳәаны, зыӡбахә уаҳҳәаз
блала дубарц уҭахызар, уааи ҳхан ахь ҳәа днаԥхьаны Агамгиа иҭыхымҭа наиҳарбоит, убасҟак уи дақәшәаны дааирԥшит.
Иџьоушьаша, заҟа еинаало ԥштәыла еилоузеи, ҳара ҳ-Аԥсны!
Ҳанхамҩатә усқәа реиқәтәамҭазы, хәылԥазыла ҳара ҳнеилоит
316

акультуратә Хан ахь. Егьараан абра ҳааиргьы ҿыц иаабазшәа
ҳаиҭанахәаԥшуеит В. Гамгиа иҭихыз».
Анхацәа ирҳәаз ашьҭахь ҳаизыӡырҩып ҳтеатртә ҟазара
ашьаҭаркыҩцәа ируаӡәку, Қырҭтәылатәи ССР-и Аԥсны
АССР-и жәлар рартист Азиз Агрба: «Валери Гамгиа иналукааша ҳаамҭазтәи аԥсуа сахьаҭыхыҩцәа ҿарацәа дреиуоуп.
Иреиӷьу уи иусумҭақәа ажәлар рҿаԥыцтә ҳәамҭақәа ирылхны иҟаҵоуп. Убри азыҳәан иаҳагьы игәцараклатәуп, иаҳагьы
иаҳзааигәоуп».
Абаҩхатәра ссир ззмоу асахьаҭыхҩы Валери Гамгиа, қәрала рацәак шихымҵуагьы, иусумҭақәа аԥсуа жәлар
ирылаҵәахьеит, дыззымдыруагьы даара дмаҷуп. Ас еиԥш иҟоу
ахьӡ-аԥша асахьаҭыхҩы изҭаз, уи ибаҩхатәра, иҟазара мацара адагьы, инапы злеикуа атема ижәлар иахьырзааигәоу,
аԥсуа жәлар рдоуҳатә культура аҷыдарақәа, дара рхәыцшьа
ахьаныԥшуа ауп. Ари даараӡа ихадоуп амилаҭ ҟазара
ашьҭыхразы мацара акәымкәа, иара ажәлар рыхдырра
азырҳаразгьы.
Валери Гамгиа амилаҭ рҟазшьа инарҵауланы, адацқәа
рҟынтәи дазнеины аарԥшра илшеит.Еиҳаракгьы уи ибаҩхатәра
харҭәааны иааԥшит Ҷлоу акультуратә Хан азы иаԥиҵаз
амонументалтә ҿыханҵа «Абрыскьыл» аҿы. Асахьаҭыхҩы
илшеит ҟазара ҳаракыла ажәлар рытрадициа иазааигәаны,
ирҿыцны, ари алегенда аԥызҵаз рзырхынҳәра. Сгәы иаанагоит В. Гамгиа даԥсоуп ҳәа Д.И. Гәлиа ихьӡ зху Аҳәынҭқарратә
премиа». Ари ажәақәа зтәу аҵарауаҩ-аетнограф Иура Аргәын
иоуп.
Ирацәахеит, избоит, аха аԥхьаҩ исанаижьып ҳәа сгәы иаанагоит даҽа цитатак аазгар, избанзар уи иҳәамҭоуп занааҭла
Валери Гамгиа ишьашәалоу, даҽакала иуҳәозар, иколлега,
ҳаамҭазтәи аԥсуа сахьаҭыхыҩцәа бзиақәа аӡәы ҳәа инарылукааша Виссарион Ҵәыџьба. Абар уи иҩыза изыҳәан иҩны
иааишьҭыз ашәҟәы ацыԥҵәахак:
«Зқьышықәсала ажәлар ршьа-рда иалалахьоу, рдоуҳатә
хәыцраҿ рҩашьашьа зқәым, ихарҭәааны ишәхьоу аҭыԥ ԥшьа
аанызкыло аԥҵамҭоуп Абрыскьыл ифырхаҵара.
Ерцахә еиԥш ҳмилаҭ рҿаԥыцтә ҳәамҭақәа ирылыҳәҳәо,
ргәырӷьареи ргәырҩеи, имыхьшәашәаӡоз рхәыҷреи неи­
зыркә­кәаны рҿахәы злеиҭарҳәаз убри аџьашьахә ссир
317

иазкны иҿыцу акы аҟазараҿ аԥҵара арҿиаҩы изы иус
хьанҭоуп. Абрыскьыл ифырхаҵара азы адоуҳатә хәыцраҿ
ишьақәгылахьоу аформа, ҿаԥыцла ажәабжь ҳәара акәымкәа,
лаԥш-ҿаԥшы меижьарада афырхаҵа дубартә еиԥш, иара убри
амиф, ауаҩы – аԥҵаҩы иҿаԥхьа, иҿыцӡоу ҟазаратә хкыла
Абрыскьыл дцәыригеит Валери Гамгиа.
Имыцхәымкәа иҳәазар алшоит В. Гамгиа имонументалтә
ҿыханҵа «Абрыскьыл» Ҷлоу акультуратә Хан афое злаҩычоу,
аԥсуаа рмилаҭтә профессионалтә ҟазара зегьы азы илагала
дууп ҳәа. Ари аԥҵамҭа, зшәага-зага маҷым, шоит хәҭа рацәала.
Убарҭ ахәҭақәа ирымоуп рхатәы ҵакы, аха изаҵәны, армаӷьырма акәымкәа, урҭ зегьы еиларсуп ирзеиԥшу ҵакылеи
ҭыхшьатә формалеи.
Автор иаҳирбарц ииҭаху ахҭыс иазиԥшааит иара
иаҷыданы иашьашәалоу астиль. Уи ицәанырра дамеижьеит,
ибаҩхатәратә хаҭара аҿаԥхьа амц имҳәеит, иара убри азы
ауп ахәаԥшҩы-аӡбаҩ дызхәаԥшуа асахьа агәра зиго, изхеиҵо.
Асахьақәа зегьы ааидкыланы иҩуп егьӷьаӷьацәамкәа,
егьылаҟәцәамкәа, иеиԥшу ԥшшәыла. Асахьаҭыхҩы ихы
иаирхәаз аԥшшәқәа шамахак ишымыцхәымгьы, илшеит игәы
иҭеикыз ахҭыс арҵабыргра баҩхатәра дула.
Ишдыру еиԥш, аҿыханҵаҿ даара ицәгьоуп, аҟаза игәы
иҭоу ахҭыс ахь ианиеиго иақәшәаша, ианаалаша аколорит
азыԥшаара. Ҳазлацәажәо аусумҭа иазыԥшаауп убас еиԥш иҟоу
аколорит, ахәаԥшҩы ила ԥнамҟо, иԥшӡаны, аҵакы аарԥшразы
ицхыраагӡаны, иара ахькыду иакәршаны иҟоу аҭагылазаашьа
зегьы иақәшәо.
Хымԥада, дарбанзаалак имбарц залшом, гәыцә хадас
асахьа зегьы злашьақәгылоу аҷышә, автор дазрыцҳамкәа
иласӡа ишҭиҵаауа. Ари аҿыханҵаҿ иаабо иарбанзаалак,
цәамаҭәоума, маҭәарума, ԥстәума, рызегьы ҭыхуп гәыкԥсыкала, ԥсы цқьала, баҩхатәра дула.
Аҟаза, зыжәлаар ирзааигәам, рхьаа зхьаам, ргәырӷьара
ззгәырӷьарам, иагьа џьамыӷәа цәгьа ибаргьы, иаԥҵамҭа
баҩхатәратә ԥхаррала ажәлар ргәы азырԥхом, уи хымԥада
имыхьшәашәарц залшом.
Аҿыханҵа «Абрыскьыл» ҳанахәаԥшуа хымԥада агәра
аагоит уи аԥҵаҩы агәаҵәа цқьа шизҭоу, наунагӡа инасыԥ иалалаз ибаҩхатәра шымаџьанам. Ас еиԥш иҟоу амонументалтә
рҿиамҭа ҳәарада, ахәшьара ду иаԥсоуп».
318

Еиҭасҳәахуеит, ацитатақәа рацәахеит, аха уи заазгаз,
акы, сара сыгәҭыха рыласҳәарцоуп, ҩбагьы, иаанарԥшуеит
занааҭла еиуеиԥшым ауаа ишрыдыркылахьаз зыӡбахә ҳамоу
арҿиамҭа.
Валери Гамгиа ҳаамҭа, аҩажәатәи ашәышықәса аҩбатәи
азыбжазы адунеитәи ахәыцра, адунеитәи агәҭыха аҳаракыра
аҿы дҩеины ихәыцуа, агәҭыха зыгәҭыхоу сахьаҭыхҩуп.
Аԥсра, абзара, аибашьра, аҭынчра, атәра, ахақәиҭра уҳәа
ҳшәышықәса реиҳа ихьаанаго азҵаара дуқәа, апроблемақәа
ҳсахьаҭыхҩы иҳәеит Абрыскьыл ихҳәаау амиф ихы иархәаны.
Иулшоит ауаҩы ашьамҭлаҳәқәа ишьоуҵар, дзымцәажәо
иҿгьы асаԥаҭ аҿоуҵар, аха иҟоуп убас еиԥш мчык, аӡәгьы имч
зқәымхо зыхәаҽра аӡәгьы илымшо. Уи адоуҳатә мчы ауп. Амца
ишацрыҵуа аԥхарра, уанахәаԥшлак абарҭқәа ицрыҵуеит
ҳсахьаҭыхҩы ибаҩхатәра иахылҵыз Абрыскьыл.
«Алашара», 1986

АЦҲА ХЫЗҴО
Абраҟа ианаҳҵоит Џь. Кемпбел ирҿиамҭа аҿыханҵа
«Аҟәа азааигәара». Апеизаж, афотоқәҭыхымҭа. Уи Аҟәеи
Килмарноки аиҩызара рыбжьарҵарц ианеиқәшаҳаҭхоз,
уаҟа, Килмарнок ҳаныҟаз «СССР – Шотландиа» ассоциациа
иалахәу ҳамҭас Аԥсны аҳҭнықалақь ианаршьеит. Дызусҭада
уи, шәышықәса инареиҳаны уажәаԥхьа Шотландиатәи дааны,
абас гәыбылрала Аҟәа ааигәара асахьаԥшӡа ҭызхыз, иахьа
шәҟәыбыӷьшәыла ишьақәҳарӷәӷәо аешьара раԥхьаӡа ацҳа
ахҵара иалагаз?
Џьон Кемпбел диит 1821 шықәсазы Единбург ақалақь
аҿы, иара убраҟа ауниверситет дҭалеит. Уи иҵон химиа,
аԥсабараҵара, ажәытәра (антика), нас ҿыц ацәырҵра иаҿыз
афотографиа, аха ауниверситет далгеит адукат ҳәа аквалификациа иманы. Убри азанааҭгьы игәы азҭамызт. Икаижьит. Агерцог Џьорџь иҟны маӡаныҟәгаҩыс, амҳәыр хьчаҩыс аусура далагоит Лондон ақалақь аҿы.Абраҟа уи дрыниоит,дырзааигәаны
еибадыруеит аҵарауааи ашәҟәыҩҩцәеи. 1861 шықәсазы
иҭижьит реиҳа ажәлар ирылаҵәоу алакәқәа ҩ-томкны еизганы.
Џьон Кемпбел еиуеиԥшым абаҩхатәрақәа илан. Уи иҟаиҵеит
319

ирацәаны анџьнырратә, нас анаукатә аартрақәа, бзиа ибон
аҳәынҭқаррақәа рахь аныҟәара. Европеи скандинавиатәи
атәылақәеи рҿы даныҟаз дазҿлымҳаны аҭҵаара далагеит
адгьыл аҵа амаӡақәа, егьҭижьит ҩ-шәҟәы дук «Аҵааи амцеи»
рыхьӡны. Уаҟа уи далацәажәоит адгьыл ацәеижьи, наҟәоуқәа,
асыԥсақәа, нас авулканқәа рыҟалашьа. Џь. Кемпбел акыр
шықәса азикит аоптика аҭҵаара, ишаҳҳәаз еиԥш, Единбург
ауниверситет данҭазгьы апатреҭҭыхшьа иҽадцаланы иҵон.
Уаҩы гәҩарас икыр ҟалоит акы. Абас афотоҭыхра бзиа избоз,
Аԥсны даныҟаз издыруада уи афотоқәа ҭихзар, ианҵамҭақәа
ыҟазар, архивқәа рҿы еиқәхазар. Иҭыхымҭақәа анылон,
иаҳҳәап, ажурнал «Фотографическое общество». Џьон Кемпбел аартрақәа ҟаиҵеит амш зеиԥшрахо аилкаараҿгьы. Уи
иҟаиҵаз азыҳәан иаԥиҵаз аусумҭа 400 даҟьа инареиҳауп. Аха
Џь. Кемпбел Шотландиа аҭоурых аҿы ҵарауаҩык иаҳасабала
аҵкыс, алакәқәа еизганы ашәҟәы ианызҵо, нас асахьақәа
ҭызхуаз ныҟәаҩык иаҳасабала иаҳа ихьӡ-иԥша аанхеит.
Иныҟәарақәак раан, хымз амҩа дахьықәыз Норвегиеи Швециеи дрылсны, 1873 шықәсазы дааит Урыстәыла. Араҟа уи
дыҟан Архангельск, ӷбала Каспиеи Амшын Еиқәеи еимидеит,
нас Ҟрымынтәи Ҭырқәтәылаҟа дцеит, уахьынтәи Италиа днеины дхынҳәит иԥсадгьыл ахь. Абарҭ иныҟәарақәа рааноуп Аҟәа
данаакыдгылаз, асахьагьы анҭихыз.
Лондон, 1986

ЏЬОРЏЬО ВАЗАРИ
Аиҭарҿиара (Ренессанс. Возрождение) аепоха ҳаназ­
хәыцуа, ҳхаҿы ианааҳгалак зеиԥш уаанӡагьы, уинахысгьы,
аԥсабара иахымшац аҟазацәа, анаџьалбеит, аԥсабара уинахыс
иаҳа иӷархама, усеиԥш абаҩхатәрақәа уаҳа изахылымҵуазеи
ҳәа гәхьаагарак наҳазцәырҵуеит. Уи аҭак абас иҟаиҵеит философк: аамҭа иаҭахын атитанцәа, аамҭа егьықәнаргылеит дара.
Убарҭ агуманистцәа, акымкәа, ҩбамкәа абаҩхатәрақәа
злаз аҟазацәа дуқәа дыруаӡәкуп Џьорџьо Вазари. «Сара
снапқәа акалам аҵкыс ақыцә акра иаҳа иашьцылоуп, схы
иҭоугьы аҩра акәӡам асахьаҭыхроуп», –ҳәа иҩуан аҟаза.
320

Егьиашаҵәҟьаны, уи сахьаҭыхҩыс, нас архитекторс
акәын ихы шиԥхьаӡоз. Абиблиатә, амифологиатә, аҭоурыхтә
уҳәа асиужетқәа ихы иархәаны иҭихуаз асахьақәа, дызхааныз ҳаҭыр ақәырҵон, дсахьаҭыхҩы бзианы дрыԥхьаӡон. Уимоу, Флоренциа ақалақь аҿы Асиниориацәа Рхан сахьала
изҩычаз иара иоуп. Архитекторк иаҳасабала ҳаҭыр иқәын, иахьа уажәгьы иҟоуп ипроект ала иргылоу, Флоренциа зырԥшӡо
ахан-хьыҵәцарақәа.
Аха абарҭқәа раҵкыс ауаатәыҩса ркультура аҭоурых
аҿы Џьорџьо Вазари даҽакала иаҳа ихьӡ-иԥша аанхеит, даҽа
ус хкык аҿы иҟаиҵаз иаҳа анарха аиуит. Реиҳа ихадоуп ҳәа
иишьоз асахьаҭыхреи архитектуреи иҽырхашәаланы, уи
аҟаза иҩуан аочерк-биографиақәа. Дызхааныз, мамзаргьы
ааигәа зыԥсҭазара иалҵыз аҟазацәа дуқәа, ихаҭа иажәақәа
рыла иаҳҳәозар, «ҩынтәтәи аԥсра иацәихьчарц» азыҳәан,
рыԥсҭазара, рырҿиамҭақәа нарҵауланы иҭҵааны, ашәҟәы
ианиҵон.
Аҟазареи алитературеи рҿы ажәытәангьы иҟан, ҳагәнаҳа
агартә, иахьагьы иҟалалоит абасеиԥш: арҿиаҩы дхьысҳахо,
ихышәҭыз аԥҳал еиԥш, дҭацәуа, дызлагылаз рышьҭахь дынхо
даналагалак, ашьыцра бааԥс иҭнафаауа иалагоит игәаҵәахы,
уинахыс иус зусу рзыҳәан бзиа ҟаиҵом, бзиа иҳәом, дызхаану ракәым, шәышықәсала иара иаԥхьа иҟаз рзыҳәангьы
дҳарамхоит. Разҟыла, уи ачымазара иҽацәихьчеит Џьорџьо
Вазари. Ихатәы цәаныррақәа дырхыҳәҳәаны, уи илшеит абаҩхатәра дуқәа рбара, изыԥсаҵәҟьаз еилкааны, рыхә
ашьара.
Еицырдыруа асовет ҟазараҭҵааҩы А. Г. Габричевски
иҩуан:
Уи ииҩыз ашәҟәы «Аԥсҭазаранҵара» раԥхьаӡа иҭыҵит
1550 шықәсазы. Уаҟа еиднакылон 133 очерк-биографиа.
Вазари ирҿиамҭақәа рҿы ишиҭахыз еилаиӡҩон
иҟалаҵәҟьаз аиашеи ахҭҳәааи. Усҟантәи аамҭазы ус ҵасны
иаԥын. Аӡәгьы иџьеишьомызт рҿиаҩы дук ибиографиаҿы
иԥылар документла ишьақәырӷәӷәам, ажәабжьны ирҳәоны
иаҳаз, мамзаргьы легендаҵас ихырҳәаауаз. Убри аҟнытә Вазари иусумҭа ду «Аԥсҭазаранҵара» аҟны еиларҩашьатәым
321

анаука иашаҵәҟьа иаҵанакуеи ажәабжьҳәаҩы-новеллистк
ииҩызи. Ашәҟәы аҩбатәи аҭыжьраан даҽа ҩажәижәаба биографиа ациҵеит, насгьы уажәы иаҳа аҵара-еилкааратә ԥшра
аиҭеит. Аҟазара теоретик иакәны ихы ааирԥшит Вазари
ишәҟәы иациҵаз, инеиҵыху аԥхьажәаҿы.
Аиҭарҿиара уи ишоит х-периодкны. Раԥхьатәи апериод уи иԥхьаӡоит ажәаҩатәи ашәышықәса инаркны. Усҟан уи
ахы ыҵнахит, ахатәы мҩа аԥшаара иалагеит. Еиҳарак ирыццар акәхеит ажәытәтәи абырзенцәеи агерманцәеи рготикатә
ҟазареи ртрадициақәеи.
Убри ашьҭахь иалагоит Бриноллески, Донателло, Мазаччо
уҳәа реиԥш хаҭарнакцәас измаз ажәохәтәи ашәышықәсазтәи
аҟазара. Ашәҟәаҿы уи иааннакылоит аҩбатәи ахәҭа, аҩбатәи
апериод.
Аҵыхәтәан автор диасуеит ахԥатәи апериод ашҟа. Абри
аамҭазоуп рырҿиамҭа аҭәымҭа ианҭагылаз Леонардо да
Винчи, Микеланџьело, Рафаель уҳәа реиԥш иҟаз атитанцәа.
Даҽакала иаҳҳәозар, ари аамҭа аҟазара азыҳәан шьыбжьон
агәы иаҩызан. Аҟазара амра иахьынӡазҩеишаз иҩеит. Абарҭ
атитанцәа рыхьӡ иадҳәалоуп иара, Џьорџьо Вазари ихьӡиԥша.
«Аԥсны аҟазара», 1986

АИАШЕИ АҞАЗАРЕИ АНЕИЦУ
Ҳтәыла аекранқәа рҿы қәҿиара дула ицоит ақырҭуа
кинофильм «Ахьхәра». Асовет киноҟазараҿы иналукааша
рҿиамҭаны иҟалаз ари акино ҭихит СССР жәлар рартист, еицырдыруа акинорежиссиор Ҭенгиз Абулаӡе, уи асценариа
авторцәагьы дыруаӡәкуп. Саӡәыкны исгәалашәом даҽа совет
кинок абра аҟара иахьеилаӡҩахьоу аԥсҭазааратә иашаҵәҟьеи
аҟазара дуи. Ари акинофильм угәахы арҵысуеит, ацәа
уцәнарӡуеит, арентген уҭаланы, ублақәа рыла ухаҭа угәаҵәа
уҭаԥшызшәа уҟанаҵоит. Ареализмра аганахьала иугозар,
зыҭра иҭыхыз аҳәаццышә еиԥш ихтуп, иара убасҵәҟьа иҵару
публицистикоуп (иахьатәи ахәаԥшҩы, аԥхьаҩ иаҳа ииҭаху),
аха афильм публицистикатә рҿиамҭам, уимоу, апритча ашҟа
иаҳагьы ихоуп, асценақәа реиҳарак нагӡоуп гротескла, ишгро322

тескыз, ишпарадоксыз еиԥш изыхҳәаау аамҭеи, уи иаланакыз
ауааи. Уи апарадоксра ҳашьклаҳәуа ҳааиуеит иахьа уажәгьы.
Даҽакы акәым, иара акино «Ахьхәра» ахаҭа санахәаԥшуаз аухагьы сыблала избеит ипарадоксыз сценақәак.
Дышԥаҟалои ауаҩы, иԥхыӡҵәҟьа иалашәар ҳәа
дзыцәшәо аус игәалауршәар? Саԥхьа дтәан убас иҟаз уаҩ
быргк. Уи игәынқьра иахылҵыз ажәақәа шәасҳәаанӡа,
ишәгәаласыршәап аекран аҿы ицоз асцена. Иишьуаз
ишьит, иҭеикуаз ҭеикит адиктатор. Ахшыҩ асаԥаҭ аҿеиҵеит,
абаҩхатәра иашьаиҵеит ашьамҭлаҳәқәа. (Уи Варлам Аравиӡе
зыхьӡу, ашьажәҩы Бериа ихы аахҵәа изхагылоу адиктатори, иара иҷкәын Авели ррольқәа уамашәаҵәҟьа дақәшәаны
инаигӡеит Авҭандил Махараӡе).
Ашәы ашәҵараҵәҟьа иақәиҭындаз ирыбаргәыз,зҭынхацәа
ҭадырхоз, уи ақалақь иаланхоз ауаа. Игәырӷьа-ччалароуп. Аха
абар итҟәацит ихәаҽыз агәыблра. Ақалақь иалаҩит хараӡантә,
иҭаркыз, ихырҵаз ахьыршьҭуазынтә (Сибра акәхап), адәыӷба
иаанагеит ҳәа абна, убри, адәыӷба иаанагаз ақыдқәа
ахьхыҵәҵәоу иҭаԥыҟҟаны абаандаҩцәа рыхьӡқәа ануп ҳәа.
Адәыӷба аанҿасырҭахь еихеит ари заҳаз. Егьиашаҵәҟьаны,
уаҟа еиқәыжьын ақыдқәа. Анацәа, аеҳәшьцәа, ахәыҷқәа абарҭ
ақыдқәа рҭынхацәа рхаҭақәа ракәушәа, рнапқәа рыхьшьуа,
ишьышьуа ргәыдыҳәҳәалара иалагоит. Уи аамҭазы абульдозер ақыдқәа еидгәаланы аӡыхәашь иҭанажьуеит, зыг-зҿы
иаҳәо ҳәа аӡәыр дыҟазар, аӡәыр ибаҩхатәра ааԥшызар, зегьы аӡыхәашь ишалаижьуа еиԥш адиктатор. Анаҩсан ақыдқәа
зхуа ахьархь иаҿыҩрны алеира иаҿуп ацәыцә, адиктатор
иаамҭазы еилаҟәыбаса ишцоз еиԥш абаҩхатәрақәа. Схаҭагьы
схәыҷреи сқәыԥшреи ирыдҳәалаз агәаҟрақәа хышхыҵәаны
исыжәлан, уаҩ дызбо сшыҟамызгьы, гәынқьраҵас иаасаҳаит,
уажәраанӡа сызҿыз, саԥхьа итәаз ауаҩ бырг иажәақәа: «Уаҳа
сылшом, уаҳа сылшом!» – ихы иҩнапык рыла иааникылеит,
аекран ашҟа аԥшра даҟәыҵит.
Ҩажәижәабатәи ашықәсқәа рҽанааиҩыршоз инаркны,
ҩынҩажәижәабатәи ашықәсқәа рылагамҭазынӡа (Сталин
иха­ҭара акульт аналагази данԥсызи иаҵанакыз), ԥсҭазарак
мҩасыртә аҟара зҵанакыз аамҭазы, издыруада уи ауаҩ
дызҭашәаз. Иҟалон ихаҭа дҭакызҭгьы, разҟыла деиқәханы
дхынҳәызар, иҟалон иан, иаб, иашьцәа, мамзаргьы зыда
323

ԥсҭазара имамыз иҩызцәа ивыршьаазар, иҟалоит, цәалажьыла деиқәырханы, хшыҩла, гәыла-ԥсыла дыршьызар ихаҭа.
Сара исыздыруам урҭ рыуа иарбану еицәоу, реиҳа ирыцҳароу,
ауаҩы цәала-жьыла ишьра акәу, иԥсы ҭаны, ԥсымбзам адәы
иқәырхара акәу. Рыуа дарбаныз реиҳа агәаҟра иҭагылаз, иус
ӡбаны, аҿҳәара наиҭаны ихырҵаз аб иакәу, уаха данышьҭало
ҳаҩны ахыбра аҵаҟа ашара ҳаԥыломашь схәыҷқәеи сареи
ҳәа ихәыцуаз, ашьыжь ашҭа данҭыҵлак, уаха аҩныҟа аара
насыԥс иҳауамашь ҳәа ихәыцуаз ан лакәу? Ма уԥсҭазаара,
ма уашьа. Ма уԥсҭазаара, ма узыхшаз уан, уаб. Ма уԥсҭазаара,
ма иухшаз уҷкәын, уӡӷаб, уҩыза гәакьа… Аус злоу ауаҩы рыуа
иалихыз, иԥышәара дшалҵыз акәӡам, аус злоу, ауаҩы усеиԥш
иҭаргылара, усеиԥш иԥышәара иахьурхалакгьы, џьара акала
ииашам, ицәгьароуп.
Аекран сахәаԥшуа, саԥхьа итәаз абырг иажәақәагьы
сшынарызхәцуаз, абар иџьоушьаша аконтраст. (Ишконтрастыз еиԥшҵәҟьа урҭ, ҩажәи жәибжьи ҩажәи жәаатәи
ашықәсқәа. Ажәлар еинҟьаны ишәаҳәалар – иччалар акәын,
арахь иреиӷьыз рҵеицәа хыԥхьаӡарала ҵҩа рымамкәа
икыдҵаны рышьра иаҿын). Аӡәым, ҩыџьам, арԥарцәа
қәыԥшқәа, аҳәсахәыҷқәа рҽынарҟә, ашьшьыҳәа акинозал
аааныжь идәылҵны ицоит. Урҭ рзыҳәан ари акино цқьагьы
иӡбам хыҭҳәаауп, фантастикоуп, баша притчоуп. Ганкахьала,
ҳәарада, уеигәырӷьартә иҟоуп урҭ ари аҩыза аамҭа иахьахаанымыз, рыԥсы ҭаны иахьахьымӡаз Сталин ихаҭара акульт
амш еиқәаҵәақәа, Ежови Бериеи рнапаҵаҟа иахьыҟамлаз,
аха угәы иалымсыр ауам шәҟәыбыӷьшәыла акәзаргьы иацтәи
ҳамш ахьырзымдыруа.
Ақәыԥшцәа ирхароузеи! Ирацәаӡами урҭ аамҭақәа
ргәаларшәара иаҳнаҭозеи, излаҳзеиӷьузеи зҳәауа? Ус
ихәыцуа ма зыҵҩа ҽеим, знапқәа ашьа рыхьшу роуп, мамзаргьы, иаҭахымзар зегьы еиқәыбганы ицааит, аха сара иахьа сҭәы-сыԥха, маҵурала сеиқәышәшәа сыҟазааит ҳәа
зҳәауа, зымгәада хәыцырҭа змам, аиҭакра ҿымҭ иаҿагыло
роуп. Абарҭқәа уанрызхәыцуа иааугәалашәоит М.С. Горбачов
иажәақәа: «Аизара ашьҭахь ицахьоу аамҭеи аҵыхәтәантәи
ахҭысқәеи хымԥаданы агәрахаҵара ҳнаҭеит аиаша принципла ҵакыс иамоу… Апартиеи ажәлари ирҭахуп аиаша зегьы, аду
аҿгьы амаҷ аҿгьы. Убриак заҵәыкоуп изылшауа ауаатәыҩса
324

рыграждантә уалԥшьа рылааӡара, ус акәымкәа, амци аиаша
бжамҽами ахдырра еицанакуеит, ахаҭара арҿаасҭоит».
Хара ҳазцарызеи, иахьатәи аҿар, изоуҳәалак, иџьаршьоит,
агәра рызгом, иаҳҳәап, Аԥсны иадҳәалоу, иахнагаз абасеиԥш
афактқәа. Иахьа уажәгьы иԥхьаӡаӡам, ԥхьаӡашьасгьы иамоу
здыруада, урҭ, акинофильм «Ахьхәра» злацәажәо ашықәсқәа
раан, ҳавтономтә республикаҿы шаҟаҩы ҭархаз. Усҟан иаркын
аԥсуа школқәа, ирацәаны ақыҭақәа рыхьӡқәа рхыхын. Амц
иашоушәа убасҟак агәра иургар ҟалозаап, ашьҭахь афактқәа
ааганы зыгәра иургаз шымцу иоуҳәаргьы, ихы ақәиҵап
акәымзар, иԥсы ҭанаҵы, аиашаҵәҟьа ашҟа дузмырхынҳәуа.
Имцыз авторитет иахылҵыз ахьӡ-аԥша убасҟак иӷәӷәан, иахьа
уажәгьы иҟоуп, Сталин акритика изуур, ихы удишьылоит, иара
ихараӡам, даҽа џьоукы роуп ауаа ҭазырхаз, иара издырӡомызт
иҳәоит, иаҳҳәап, шҭакы уахьынҭалаз, алаапк уафар, аԥшәма
иакәымкәа, иара, алаапк мацара акәушәа изхароу.
Урҭ ашықәсқәа ирхаану абасеиԥш агәалашәарақәа
изнарҵысуеит акинофильм «Ахьхәра, аха аҟазараҿы, ишдыру еиԥш, ареалтә ԥсҭазараҿы иҟалаҵәҟьо акәӡам аус злоу,
ихадароу, шаҟа иҟазаратә рҿиамҭоу ауп. Уаҟа ирацәоуп кинок азыҳәан имыцхәцәомашь, амцхә ашәыгақәа нихмашь
уҳәартә аҟара иуԥыло, аҟазара аҳаракыраҵәҟьа аҟынӡа
иҩагоу асценақәа. Шаҟа исцена ӷәӷәоузеи, иаҳҳәап, абри еиԥш
иҟоу. Адиктатор еиҵеиҟәаҟәаз адокументқәа рыла дҭаркит
асахьаҭыхҩы. Дҭаркит уи идгылаз акоммунист иашагьы. Урҭ
еиҿадыргылоит, арахь дара рхаҭақәа цқьагьы еибадырӡом.
Аҩыџьегьы рус анырыӡбуа аамҭазы лцәа-лжьы алԥшуа ҵкы
ҵаӷак лышәҵаны, лыблақәа еиқәыҿаҳәа, акаҳԥы лсахьа
лыҭаны дгылоуп аиаша аӡбара анцәахәы Фемида, лнапаҿы
илкуп аиашеи амци зну акапанга. Иҳанаҳәозеи ари? Иуҭир,
иааухәар ауеит аиаша, избанзар уи аблақәа ҿаҳәоуп.
Абасеиԥш ианазныҟәа аиаша,рыԥсҭазара зеиԥшрахараны
иҟаз, ахаҳә леир раԥхьа изаахало асахьаҭыхыҩцәа! Урҭ
иреиӷьыз руаӡәы, дыкнаҳаны дыршьит, дыҩнакнарҳаит ихьчарц ииҭахыз, аиашеи аламыси ирсимволны иаарԥшу аныхабаа. Адиктатор иҭаирхаз, асахьаҭыхҩы Сандро Бараҭели
иԥҳа хәыҷы илызҳаит, дахаанхеит дыззыԥшыз аамҭа. Дыԥсит,
дыржит адиктатор, ахалара, асахьаҭыхҩы иԥҳа Қеҭеван, адгьыл иаҭәалшьом уи иԥсыбаҩ, иахьа дыржуеит иҭынхацәа,
лара уаха дааҵхны, ишҭаҿы аҵла ашьапы дадлыргылоит,
деиҭаржуеит, деиҭаҵылхуеит. Хашҭшьа рымам аус данарҭалак
325

илҳәо ажәақәа. «Сара сыԥсы ҭанаҵы Варлам Аравиӡе анышә
даман изуам. Хынтә ракәым, хышәынтәгьы дыҵысхуеит. Уи
адгьыл данамаҳда, ацәгьоурақәа иҟаиҵаз ҳрықәшаҳаҭуп
ҳәоуп иаанаго».
Иаҭаххарым асиужет зегьы аиҭаҳәара. Хныҟәгагас илымоузеи асахьаҭыхҩы иԥҳа Қеҭеван? Атортқәа ҟаҵаны илҭиуеит.
Ҽнак аԥенџьыр аҟнытә лыбжьы гоит ҭакәажәык. (Уи аҭакәажә
лроль налыгӡоит иналукааша ақырҭуа актриса ду, уажәааигәа
зыԥсҭазара иалҵыз Верико Анџьапариӡе).
– Абри амҩа абацои? Аныхабаа ашҟа имцаӡоишь?
– Ари Варлам имҩоуп, – лҳәеит Қеҭеван, – ари амҩа аныхабаа ашҟа цашьа амаӡам.
– Аӡәыр иҭахума аныхабаа ашҟа узымго амҩа?! – лҳәоит
аҭакәажә.
Аҭоурыхтә гәынкылара ҳцәымӡырц, уаанӡа ҳазлаԥшыз
аиаша ҳазирхынҳәуеит арежиссиор. Иҳаиҳәоит ҽрыцқьагас
ԥхьаҟа цагас иҟоу аиаша заҵәык шакәу.
«Аԥсны аҟазара», 1987

И. Н. КРАМСКОИ
Аурыс сахьаҭыхыҩ ду Иван Николаи-иԥа Крамскои
еиҳарак дызлардыруа патреҭҭыхҩык иаҳсабалоуп. Иқыцә
иҵыҵыз апатреҭқәа ҳтәылаҿы иреиӷьу агалереиақәа ирхыҽхәо
ирымоуп, лассы-ласс ицәыргақәырҵоит. Иара ирҿиара аамҭа
ақәшәеит азеижәтәи ашәышықәса аҩбатәи азыбжа. Абри
аамҭазы иԥсадгьыл Урыстәылан иҟалеит зеиԥш ҟамлацыз
апрогрессивтә хдырра аҿыхара. Иреиӷьыз аҵеицәа азхәыцуан
рыԥсадгьыл ԥхьаҟатәи аԥеиԥш, уи мҩас изнылараны иҟаз.
Афилософиа, алитература, аҟазара уҳәа зегьы рыхкқәа рҿы
ицәырҵит адунеи зегьы аҿы анырра ҟазҵашаз абаҩхатәра
дуӡӡақәа. Егьиашаҵәҟьаны, даҽа тәылак аҿы ҳара иаҳԥылом
абри аамҭазы Урыстәылан еиҵагылаз иаарываҟәалаша
адоуҳатә культура арҿиаҩцәа. Зегьынџьара иашьҭан аҿыц,
еиҳау, еиӷьу ажәа, ахшыҩҵак, уаанӡа мраҭашәаратәи аҟазара
иҟанаҵоз анырра, аҿыԥшра ацәцара.
Уи данқәыԥшӡаз, асахьаҭыхратә
Академиа данҭазгьы еиликаахьан ҿыԥшрала аус зуа аҟаза
326

ихатәы хаҿы шимоуа, иара убасҵәҟьа ахатәы хаҿсахьа шамоуа амилаҭтә сахьаҭыхрагьы. Теориала иҟаиҵоз алкаақәа
И. Н. Крамскои инаигӡон ирҿиараҿы. Абри дахырҟьаны
игәаанагарақәа ирыдгылоз иҩызцәақәак наидкыланы, Академиа дҭырцеит. Зхатәы гәаанагара змоу, зхатәы мҩа даныларц зҭаху зегьы ирԥеиԥшу иаргьы иԥеиԥшхеит. Раԥхьаӡа
иргыланы иуадаҩхеит иматериалтә ҭагылазаашьа. Еиҳараӡак
абри ауп изыхҟьоз абеиацәа иара иҟны иҿарҵоз рпатреҭқәа
ҭимхлар ада ԥсыхәа ахьимоуа? Егьа убас иҟазаргьы, И.Н.
Крамскои абраҟагьы имырӡит иара ихаҿра, данымҵит илихыз
амҩа.
И. Н. Крамскои ирҿиамҭақәа иреиӷьӡақәоу иреиуоуп асахьаҭыхымҭа «Ацәҳәыра иқәу Христос» (1872). Абри
асахьаҿы уи ихы иаирхәеит Абиблиа асиужет. Аха ихы
иаирхәеит аҟароуп. Христос ихаҿсахьала аҟаза дааирԥшит
зыжәлар рлахьынҵа иазхәыцуа, урҭ рхьаа зхьаау, ргәырӷьара
згәырӷьароу, зегьрыла иҵоуроу ауаҩы.
Абри иазааигәаноуп
ишаԥиҵаз И.Н. Крамскои егьырҭ иҿыханҵақәагьы. Убарҭ иреиуоуп «Полесиатәи», «Мина Моисеев», «Агәҭахәыцҩы». Аха,
хыхь ишаҳҳәаз еиԥш, аурыс сахьаҭыхра аҭоурых аҿы И.Н.
Крамскои еиҳарак алагамҭа ҟаиҵеит апатреҭқәа рҭыхраҿы.
Урҭ хыԥхьаӡаралагьы акыр ирацәоуп. Дызхааныз, илалукааша ашәҟәыҩҩцәа, аҵарауаа, артистцәа уҳәа рпатреҭқәа ҭихит
ҟазара дула, гәыблрала. Урҭҭ апатреҭқәа зегьы иаарылукаартә
иҟоуп ашәҟәыҩҩы дуӡӡа Л.Н.Толстои ипатреҭ. Араҟа иубоит асахьаҭыхҩы еиҳараӡак дхызхыз – иааиԥмырҟьаӡакәа
ашәҟәыҩҩы идоуҳатә усура, аԥсҭазаара реиҳа уадаҩрас иамоу азҵаарақәа, ауаатәыҩса рымҩа азхәыцра. Араҟа насыԥла
еиԥылеит еизааигәаз ҩыџьа асахьаҭыхыҩцәа – руаӡәк
қыцәла, егьи – каламла. Асахьаҭыхҩы ашәҟәыҩҩы ихаҿсахьа
ихы иархәаны ихатәы гәҭыха аҳәара иқәымшәаӡеит, ииҭахыз
акы заҵәык акәын – ашәҟәыҩҩы идунеи иашаҵәҟьа аарԥшра,
уи аиаша иара, асахьаҭыхыҩгьы иашас имаз акәын. Ҳәарада,
апатреҭ ахьырҿиамҭа духаз, иахьагьы ашәҟәыҩҩы иреиӷьӡоу
ипатреҭқәа иахьреиуоу зыбзоуроугьы абри ауп.
Исахьаҭыхра аамышьҭахьгьы ирҿиамҭаҿы И.Н. Крамскои
иҭынхеит аҟазара аҿиаразы акырӡа зҵазкуа даҽакгьы. Уи ина327

лукааша сахьаҭыхратә критикын. Аӡәырҩы асахьаҭыхыҩцәа
рзыҳәан иҩны инижьит астатиақәа, агәалашәарақәа, асалам
шәыҟәқәа. Абарҭқәа рзыҳәаноуп еицырдыруа акритик В. Стасов изиҳәаз…
Егьиашаҵәҟьаны, аҟазара азыҳәан
уи игәаанагарақәа, ихшыҩҵакқәа, итеориатә лкаақәа акы
иаԥсаны иҟоуп иахьагьы.
«Аԥсны аҟазара», № 4, 1987

АБЖЬАГАҨ
Сара иахьа абарҭ икьаҿу санҵамҭақәа рҿы сызлацәажәарц
исҭаху, аԥхьаҩцәа даараӡа ибзианы ирдыруа акәӡам, даҽакуп,
абри ауаҩ ибиографиа аҟнытә еиҳамзар, еиҵам факт хадак атәы – акалам зку, ивагылоу иеиҵбацәа рахь иааирԥшуа
ахшыҩзцара, абык иаҳасабала ахылаԥшреи ацхыраареи
ириҭо сырзааҭгылар сҭахуп.
Аӡәгьы игәы иалымсааит, аха ахатәрақәа рҟынтә, сара
аӡәгьы дсыздыруам Баграт Шьынқәба иаҟара иҭыршәшәааны,
икарандашь инапаҿы икны, баша аԥхьара акәымкәа, аҿарацәа
ирыҩуаз зегьы ирызҿлымҳаз.
Сара еиҭасҳәар сылшоит, ашкол санҭаз, раԥхьаӡакәны,
имшәыцыз сажәеинраалақәа сыманы Баграт Уасил-иԥа иахь
сышнеиз, раԥхьатәи сроман данаԥхьа ашьҭахь, акраамҭатәи
ҳаицәажәара атәы… Шаҟа имариамыз ароман асиужети,
абызшәеи, афырхацәа рҟазшьақәа раарԥшреи рзы ииҳәоз аиаша адкылара. Уи иабжьагарақәа сыдыскылозу исыдсымкылозу акәӡам ихадоу, сара исаҳауан, избон сышәҟәы «рӷӷаны»,
ацәаҳәаҵшь иарганы иаԥхьа ишықәыз.
Сара исылшоит еиҭасҳәарц ахәыҷқәа ирызкыз алакәқәа
рзы исиҭаз абжьагарақәа ртәы, иалкааны урҭ изааигәан, избанзар жәлар рҳәамҭақәа рҟынтә иааган, иара иаҟарагьы урҭ
здыруадаз.
Иарбан милаҭзаалак ирымоуп аҩымҭақәа, иаҳа иналкааны иахьааԥшуа рсахьаркыратә дунеихәаԥшра, ретика, рфилософиа, рҭоурых-доуҳатә ԥышәа. Аԥсуа жәлар рзыҳәан асеиԥш
иҟоуп Нарҭаа репос. Зны схаҿы иааит игәаӷьуацәаз хәыцрак – сҽазысшәарц абри аепос сиужет схы иархәаны изҩырц
сахьаркыратә ҩымҭак, апрозеи адраматургиеи ржанр ала.
328

Салагом аиҭаҳәара, аепос аиҭаҳәаратә цәаҩа ҷыда сыдыскыларц, аритмии амелодиеи ҩныҵҟалатәи лымҳагәыла
искырц заҟа даҟьа ҿырҳәала исҵаз, шықәсыла сышгәаҟуаз
аҩымҭа аформа аԥшааразы. Абар, изулак, иҩуп аҵыхәтәантәи
авариант. Сзыҳәарыда иаԥхьарц? Исыӡбоит – аепос зегь реиҳа
ибзианы издыруа Баграт Шьынқәба. Баграт Уасил-иԥа усҟан
иҳаракыз аҳәынҭқарратә маҵзураҿы аус иуан, убри аҟнытә,
ирласны дзаԥхьап ҳәа агәыӷра сымамызт. Аха мышқәак
рышьҭахь, дсыԥхьеит. Анапылаҩыраҿы иҟамызт даҟьак
ариашарақәеи абжьагарақәеи ахьанымыз. Иаахтны исҳәозар,
сымҵәыжәҩақәа сдырԥыруа сдәылымҵит иара иҟынтәи:
ихадоу алкаа – акьыԥхьра заацәоуп. Аҵыхәтәан, аус ӷәӷәа
адуланы, исгәаӷьит ажурнал аҟны акьыԥхьра.Ус схәыцуан,
ҩ-вариантк ирыԥхьахьоу Баграт Уасил-иԥа ахынтәраан
дамыԥхьозар акәхап ҳәа. Сгәы сажьеит. Иҿыцу азгәаҭақәа,
иҿыцу абжьагарақәа. Сара даҽазнык аусура напы асыркит.
Хшыҩзышьҭра азҭаз аԥхьаҩ имбар залшом, ажурнал аҟны
ианыркьыԥхь ашьҭахьгьы, адрама ишалагалаз аԥсахрақәа.
Сҩымҭақәа акы иреиԥшымхеит адрама «Ес-ииуа ирыциуа» азы аԥхьаҩцәа иаарышьҭуаз рысалам шәҟәқәеи
ргәаанагарақәеи рхыԥхьаӡара. Уи аҟны хәы змам ацхыраара
сиҭеит, аԥхьаҩцәа зегь раҵкыс аинтерес змаз, ашәҟәыҩҩцәа
қәыԥшцәа рабжьагаҩ – Баграт Уасил-иԥа Шьынқәба.
Маи, 1987

ХӘЫ ЗМАМ АҲАМҬА
Зыԥсы ҭоу рымацара ракәым, зыԥсҭазаара иалҵхьоугьы
рыхьӡ-рыԥша абырҵкал икылнахуеит аамҭа. Зритм мыцхәы
иласу, иццакуа ҳара ҳаамҭазы ари апроцесс иаҳагьы
лабҿаба иубоит. Амра каԥхара иадкылауа, зыхьӡ нцәартәуаз,
уаҵаԥшыр ухылԥа ухшәартә, збаҟақәа уахьынаҵыслак игылаз,
уаҩы қәрак иалагӡаны, изакәЫҵәҟьаз убас иааԥшит, рыхьӡ
аԥсцәаҳа идыркылауа, рбаҟақәагьы жьымдырҵас изықәгылаз
адгьыл инықәба ицеит. Аха егьа аамҭа аҽеиҭанакыргьы, ауаҩы
ихәыцра аҽыԥсахны, даҽа блак ала даныԥшыларгьы дызнысыз амҩа, еицакра амоуа изынхақәо иреиуоуп Аԥсадгьыл аб329

зиабара, уи ахьчаразы ахамеигӡара, адоуҳатә мал еихазҳауаз
рыхьӡ акамыршәра. Зыԥсадгьыл зхы ақәызҵаз ипатриотизм
аарԥшра азыҳәан уи аҵкыс еиҳау ршаҳаҭга шыҟам еиԥш,
еиҵагыло абиԥара насыԥла, абџьаршьҭыхрала Аԥсадгьыл ахьчара зқәымшәаз рпатриотизм ааԥшуеит убарҭ, Аԥсадгьыл зхы
ақәызҵаз рыхьӡ-рыԥша агәаларшәара ишазыҟоу ала. Аҵакы
ҩбахоит уи, аибашьра адәаҿы инхаз, уахь днеиаанӡагьы
ихьӡ амырӡра даԥсахартә илиршахьаз ыҟазҭгьы. Абасеиԥш
ахәыцрақәа узааиуеит зфото ажурнал ианаҳҵо Леуарса
Кәыҵниа искульптуратә патреҭ уанахәаԥшлак. Ҳәарада, уи
абаҟа даԥсан поетк иаҳасабала, аха абаҟа даԥсахеит ҩынтәгьы
– ихы ақәиҵеит Аԥсадгьыл. Абас ишыҟазгьы, изыхҟьазаалак,
Леуарса Кәыҵниа изкны иахьа уажәраанӡа џьаргьы баҟа гыламызт. Уи агха дара рхарџь ала идыриашеит апоет-апатриот
ихьӡ зху Аҭара ашкол аҵаҩцәа гәыԥҩык: иалгеижьҭеи ҩажәа
шықәса аҵра азгәарҭарц рышкол гәакьахь ианнеиуаз, ҳамҭас
иазнаргеит абри аскульптуратә патреҭ. Абаҟа (аскульптор Г.
Гемуа) ахаҭа азыҳәан аҟазараҭҵааҩ иҳәар ауеит ҟазаратә
рҿиамҭак аҳасабала иагқәоу, аха араҟа реиҳа ихадоу даҽакуп.
Урҭ иҟарҵаз иаанарԥшит апоет иԥсы ахьынӡаҭаз иԥсҭазаара
зызкыз – аԥсуа шәҟәы, аԥсуа жәа ашҟа абзиабара ду шрымоу,
иаадырԥшит ршьа-рда ишалоу апатриотизм иашаҵәҟьа.
«Аԥсны аҟазара», № 6, 1987

АШӘА – АԤСЕИҚӘЫРХАГА
Ишәагаа уамак идуцәам. Маҷк иҽаархәашәоуп ды­
шныҟәо. Иблақәа лахҿыхӡа, ихы-иҿы ихаччо, уацәажәара
даналагалак, ихыҵуа ашықәсқәа иаҳа-иаҳа ирыгхо ихигахьоу агәаҟрақәагьы иаҳа-иаҳа иласхо иалагоит. Мышкы
ахала-аҵыхәала дубар ҟалоит акырџьара. Маӡаныҟәгаҩыс
дахьыҟоу апарторганизациа акомиссиа аилатәараҿы, аком­
ҿар аветеранцәа реиқәшәараҿы (убри асекциагьы иара иоуп
еиҳабу). Ихигахьоу угәалашәар, убасҟак ихьанҭоуп, дарбану
ашьҭыхра зылшаша. Арахь иара тәамҩахә имам. Инапы иану
еилырфаҷа инаигӡароуп. Ибзиарак налаиҵароуп ииасны ицо
амш. Абарҭқәа сышрызхәыцуаз, ахшыҩеилкаарак сазкылсит.
Сталинизм цәқәырԥа хәашьха атәыла анамҽханакыз, иа330

шоуп, ауаа ҟәыӷа дуқәа ҭахеит. Аха аҳәынҭқарра иацәыӡит
даҽакгьы. Зыԥсы ҭаз аӡәырҩы рыԥсы ахьеиқәдырхаша,
хшыҩ ссирк рхаҿы иааиргьы иахьҿырымҭыша, рыӡбахә
уаҩы иахьимаҳаша иашьҭалеит. Арҭқәа еицырдыруа усуп.
Иҟан атәыла иацәыӡыз даҽакгьы. Абзиара аҟаҵаразы амҩа
иқәҵамыз, мамзаргьы зынӡаск ихәаҽыз миллионҩыла риенергиа, рымч-рылша. Уи здумкыларызеи? Иугәаланаршәоит
аџьықәреи рыцқәа ахәламԥсаӡо, баша игьежьуа аӡлагара
алуқәа. Усеиԥш аенергиа злоу ауаҩ, иенергиа ауаажәларра
мап анацәырклак, џьоукы риенергиа амҩа иқәырҵоит рхатәы
ԥсҭазаара заҵәык амаҵ азурахьы – амал арҳара, уҭи-сыҭи
алагаҩагара, имцу, акгьы иаԥсам, ихырҵәагоу ақьабзқәа
рымаҵ азура. Даҽа џьоукы риенергиа иаахтны ацәгьара
аҟаҵара иалагоит. Араҟа зыӡбахә сымоу ауаҩ интерес зызкыз, илаз аенергиа, ирхәаҽырц иалагацыԥхьаӡа, бзиарак
ахьыҟаиҵаша дашьҭалон, ихырҩаз аԥашәқәа акаҭран ԥжәаны
ианхәыҵыҵуа еиԥш. Шаҟа ашәа имҳәартә… Имҳәартә акәым,
шаҟа ашәа азыӡырҩраҵәҟьагьы илымшо дҭагылоз, убасҟак
иаҳагьы ашәа ихаҭа иахьиҳәаша мацара акәым, ԥыҭҩыкгьы
ахьалеигалаша дашьҭалон. Ирҳәоит, акомпозитор ду Гендель иԥсҭазаара реиҳа ианыуадаҩызоуп ианиҩыз ҳәа реиҳа
илахҿыху иоперақәа. Издырхьада ауаҩытәыҩса иԥсихологиа.
Урҭқәа дрызхәыцааит аԥхьаҩ ихала. Ҳара дҳарцәажәап
уи ауаҩ… Мап, иҳарцәажәап аҭоурых адаҟьақәак. Ҳара,
разҟыла, уи ихигаз зхызымгаз, иибаз зыԥхыӡгьы иаламшәац,
ҳнаиазҵаалап, ҳаизыӡырҩлап.
– Сара сгәанала, ауаҩы раԥхьаӡа ашәа иҳәеит… Ианбыкәу
зугәахәуа? Агәырӷьара анимазу? Мап, реиҳа агәаҟра данҭа­
гыла. Иҟалап, исҳәо субиективтә гәаанагараз. Аха сара
агәырӷьара ансымаз аҵкыс, уаҳа насылымшо агәаҟраҿы
саннеилак, иаҳа исызцәырҵуан ашәаҳәара. Ажәҩанахьтә
умшәан, абааԥс, зынӡа угәы камҳан ҳәа бжьык гозшәа, реиҳа
санымгәыӷӡоз аамҭазы, инахараны мелодиак сызцәырҵуан…
– Алексеи Константин-иԥа, саҭашәымҵан. Уи ашҟа
ҳнеиаанӡа, исҭахуп шәыԥсҭазааратә мҩа, аханатә шәна­
лаганы иҳашәҳәазар. Сара издыруа акы заҵәыкоуп. Аԥсны
иналукааша апартиатә усзуҩы, Киров ахьтәы ҵыс ҳәа
ззиҳәаз, Орџьоникиӡе ҩызас ииԥхьаӡоз Владимир Ладариа
шәара шәашьа гәакьа иакәын. Шәашьа гәакьа даныршь, уи
шәихырҟьаны акәхап шәаргьы шәышҭаркыз?
331

– Ҳара ҳшеишьцәоу здыруа зегьы усоуп ргәы ишаанаго. Саргьы бжеиҳан иақәҿысҭӡом. Мап, сара аӡәыр сихҟьазар,
сзыхҟьаз ВЛКСМ Ацентр Комитет амаӡаныҟәгаҩ хада А. Косарев иоуп. Убри идҵала сара аус зуан Ҭаџьикисҭан. Убраҟоуп
сахьдырбаандаҩызгьы.
– Шәсырхынҳәырц сҭахуп шәыԥсҭазааратә мҩа
алагамҭахь. Шәашьа гәакьа Владимир Аҟәа диит. Шәара?
– Алагамҭа… Сара сиаанӡагьы разҟыс исыман
сааҟәымҵӡакәа амҩа ақәзаара. Иҟалап зегь зыхҟьаз саб
аррамаҵура дахьалаз акәзар. Аха уи сҳәаргьы, сабду Василигьы џьарак имтәоз уаҩын. Уи зны Ешыра дынхон, нас
Абӷархықәҟа диасит. Ишуҳәаз еиԥш, сашьа Владимир диит
Аҟәа, сара – Гал. Сан сара сыла лцәа лтәымкәа Қарҭҟа дышцоз,
илықәнакын, Гал сиит 1910 шықәсазы. Хышықәса ансхыҵуаз
иԥсҭазаара далҵит саб. Ҳан, сашьагьы саргьы ҳлыманы
Қарҭҟа дцеит. Владимир дҭалеит Кадеттәи акорпус, аха уи
алгаха имаӡеит. Ареволиуциатә ҵысра дахьалахәыз азыҳәан,
дҭырцеит. Убри ашьҭахь Гәдоуҭаҟа ҳаиасит. Араҟа ҳахьааизгьы
ҳара ҳзыҳәан ҭынчра ҟамлеит. Владимир ареволиуциатә
ҵысра ихаҭагьы далалеит, ҳаб иашьцәа рԥацәагьы рацәаҩны
иалаирхәт. Агәра ҳгон ҳаԥхьаҟа ҳаԥсҭазаара еиӷьхоит, адунеи бзиарала еиҭаҳкуеит ҳәа. Асовет мчы анышьақәгыла
ҳаздыруаз, иҳахлафны Ладариаа шәыззықәԥоз ааит ҳәа
акәын ишырҳәоз. Зны Гәдоуҭа акомҿареидгылаҿ аус иуан,
ашьҭахь, 1925 шықәсазы сашьа диаргеит Акомҿареидгыла
Аԥснытәи Аобком актәи амаӡаныҟәгаҩыс. Иара ишҟа сааигеит саргьы. Аԥсуа школ сҭеиҵеит. Класск аҿы ҳаидтәалан
Гьаргь Гәлиеи, Иван Кортуеи сареи. Абри ашколаҿоуп
иахьааԥшызгьы баҩхатәра хәыҷык шсылаз. Амузыкатә
инструментқәа рҿы ахәмаршьа сҵеит, ашкол аҟны ашәаҳәара
еиҿкааны иҳаман. Ирҳәоит, ақәыџьма ашьамхы иныҟәнагоит
ҳәа. Сара убри, ашәаҳәара бзиа иахьызбоз, сыԥсҭазаара зегьы ашәа иахьадҳәалаз, саԥхьаҟа иахьынӡасзеиӷьхаз атәы
нас иуасҳәап. 1927 шықәсазы, Серго Орџьоникиӡе иҟаиҵаз
арекомендациала, сашьа Владимир Москваҟа дрышьҭит ЦК
ВКП(б) аҟны иҟаз марксизм-ленинизм акурсқәа дырҭалеит.
Саргьы уахь сигеит. Иара иҵара далганы Аԥсныҟа апартиатә
усурахь даниарга, сара уаҟа саангылеит. Уинахыс иалагеит
схала, схатәы ԥсҭазаара. Аҵара, аусура, арратә маҵура, зны
332

Ленинград, нас Ахԥатәи Аахыҵ-Кавказтәи аполк, убри ашьҭахь
Москваҟа ахынҳәра, акомҿарратә усзура. Иналукааша
апартиатә усзуҩцәеи сареи ҳаибадырра, Орџьоникиӡеи сареи
ҳаицәажәара… Урҭқәа зегьы зуҭахузеи. Абас сшааиуаз, ВЛКСМ
Ацентр Комитет амаӡаныҟәгаҩ хада Саша Косарев инапаҵаҟа
аусура салагеит. О, уи дзакә уаҩыз, дзакә напхгаҩыз!..Кавказаа ҳамаҳә ҳәа сишьҭан. Иԥҳәыс дқырҭуан. Акомҿареидгылатә
дҵа сыҭаны Ҭаџьикисҭан срышьҭит. Аусура сахьалагаз? Азнык азы сшьақәдырӷәӷәеит Ҭаџьықьтәи ССР «ОСОАВИАХИМ»
Ацентртә Совет ахантәаҩы ихаҭыԥуаҩыс. Авиациатә клубқәа,
парашиутла аԥарҭақәа, акомҿартә организациа ҿыцқәа
реиҿкаара… Абарҭқәа сшырҿыз, 1935 шықәсазы Ҭаџьықьтәи
ЛКСМ Сталинобадтәи ақалақьтә комитет амаӡаныҟәгаҩыс
салырхит. Уажәы иансгәалашәо, схы исзанажьуам, аха
ҳқәԥшмыз, иҳарҳәоз акәыз џьаҳшьон, улашәызар, унапы зку
ушиццо еиԥш, иааиҳәоз агәра ҳгон, гәыкалагьы бзиа даабон
Сталин. Ишуасҳәаз еиԥш, акәашара бзиа избон, асеиԥш иҟаз
амаҵура аҟны саннанага, аусуцәа ҿарацәа ртеатр еиҿыскааит,
ашәаҳәарақәа алаҵаны, аспектакльқәа ықәҳаргылон. Агәра
ганы ҳаҟан ҳаԥсҭазаара ииашаҵәҟьаны игәырӷьа-ччароуп,
зегь реиҳа иҟәышу, зегь реиҳа иқьиоу ауаҩы ҳҳәынҭқарра дахагылоуп ҳәа.
– Киров даныршьыз шәара шәабаҟаз?
– Абжьаратәи Азиаҟа исыццоз сҩызцәақәаки сареи
апутиовкақәа наҳарҭеит ЦК ВЛКСМ Ацентр Комитет аҟны.
Амҩа ҳақәлараны ҳаҟан декабр акы азы. Убри аҽны дыршьит
Киров. Косарев ҳазегьы ҳаизигеит. Илахьеиқәҵагаз амитинг
ҟаҳҵеит. О, Сергеи Мирон-иԥа аҿар дрыман кумирс. Ибжьы
қыџьқыџьуан, илабжышқәа хаҟәҟәалон Косарев амитинг аҟны
уи иӡбахә аниҳәоз. Иабаздыруаз, иара, акомҿартә напхгаҩы
аԥхьа днаргыланы, ВЛКСМ Ацентр Комитет анапхгаҩцәа зегьы
убри аҽны аҵыхәтәан акәны ишызбауаз. Аҵыхәтәан акәны
ҳшеибабоз ҳарҭ, убраҟа иааиқәшәаз аиҳараҩ, аиҳараҩӡак.
Шықәсык ҩышықәса ҳабжьахазаргьы, инеиқәырццакны
ҳазегьы ҳҭакра иалагеит. Ажәлар раӷа ҳәа дыршьит, ишудыруа Косарев. Уара ухаҿы иузаагом аҿар ҳзыҳәан уи закә
ааха ӷәӷәаз. Ҳхы аҟара зыгәра ҳгоз, зажәа ҳара ҳзыҳәан
иԥшьаз, акоммунист партиеи асоциализми рзыҳәан иԥсы
ҭоуп ҳәа узхәаԥшуа ауаҩ, иаалырҟьаны «ажәлар драӷоуп»
333

ҳәа ануарҳәалак!.. Аныхаҿы сықәны иуасҳәар сылшоит: егьа
рҳәазаргьы акьыԥхь егьа иҳәҳәазаргьы, сара мышкгьы агәра
сымгеит Саша Косарев апартиеи ажәлари драӷоуп ҳәа.
–Шәцеит Ҭаџьиқьисҭанҟа, уаҟа аусура шәалагеит…
Шәҭаацәаразма?
–Аҭаацәара сахьалалазгьы уаҟа, Ҭаџьиқьисҭаноуп 1935
шықәсазы Ҭаџьықьтәи ЛКСМ Ацентр Комитет ачленс салырхит. Усҟан аус зуан акомҿареидгыла Сталинобадтәи ақалақьтә
комитет аҩбатәи амаӡаныҟәгаҩыс. Хӡыргароушәа иҟаларгьы,
ҿыӷәӷәала исҳәар сылшоит ҷыдала сара еиҿыскааит ҳәа
убри ақалақь аҿы ҩ-ус бзиак. Акы, атехникцәа ҿарацәа
рыкружокқәа, аҩбатәи – аероклуб. Уаҟа иазыҟаҳҵон иқәԥшӡаз
апарашиутистцәа. Аҿар ааизаҳган, ҳнапала иҟаҳҵеит
акультуратә аԥсшьарҭатә парк ду. Аха иҟан даҽакы, сара
сыԥсҭазаара зыдҳәалаз – ашәаҳәара, атеатрқәа реиҿкаара,
раԥшьгара. Еиҿыскааит аусуцәа ҿарацәа ртеатр. Еиҿаҳкаауан
акомҿареидгылатә организациа ҿыцқәа. Абас ҳшааиуаз, сашьа Владимир изыруз усгьы иудыруеит. Сара санҭарк схы
агәра асыргахуан, сашьа иидыруа дыздыруа рацәаҩуп,
Орџьоникиӡе имацарагьы дазхоит, иаарласны абахҭа сҭигоит,
акгьы шысхарам, цәгьара шыҟасымҵаз, аӡәгьы сыгәра имгаргьы, агәра игоит ҳәа, усҟан иара ихаҭа дҭаркхьазаарын.
– Алексеи Константин-иԥа, ишԥалагеи уи ашықәс
еиқәаҵәа Ҭаџьиқьисҭан? Аԥсны ишалагаз зегьы иаадыруеит.
Бериа ихаҭа дирижиорс даман. Уаҟа?
– Уаҟа днеит Сталин илаҳәа еиқәаҵәақәа ируаӡәкыз А.
А. Андреев. Иҟәыбаса иқәиҵеит ареволиуциатә ҵысраҿы
аҭаџьықь жәлар иреиӷьыз рҵеицәа. Апартиатәи асоветтәи
напхгараҿы иҟаз аӡәы даанымхеит. Џьоукы шынҭаркыҵәҟьаз
иршьит, даҽа џьоукы ашықәс рацәақәа рықәҵаны иҭаркит,
ихырҵеит. Урҭ ианрылга, напы аларкит акомҿар. Сара
сызлацәажәо анапхгаратә усзуҩцәа рыӡбахә ауп. Егьирахь,
анаукаҿы, алитератураҿы, аҟазараҿы шаҟаҩы ршьыз, шаҟаҩы
ҭаркыз!.. Ԥхьаӡашьас, ҳәашьас уаҩы иеиҭарызеи. Иаасыдгылеит саргьы. Сҭаацәароуп, жә-мзы зхыҵуа ахәыҷы дҳамоуп,
сыԥшәма ЛКСМ Ацентр Комитет аҟны маӡаныҟәгаҩыс аус
луеит. Ҳзыхҟьаз цәгьарас иҟаҳҵаз ҳзымдырӡо, зегьы цеит
инықәба. Сахьҭакыз Сталинобадтәи абахҭа акамера заҟараз
334

уасҳәап. Ҩ-метра ԥшьыркцак. Убраҟа ҳҭакын ҩажәаҩык.
Џьоукы аниоз, ианыцәоз, даҽа џьоукы гылазар акәын, уаҳа
ақәиарҭа амаӡамызт. Аҳауа зеиԥшраз уара уазхәыц.
– Шәҭызҵаауаз аӡәыр ижәла шәгәалашәоума?
– Сыԥсы ахьынӡаҭоу дысхашҭуам руаӡәк, Шлихта. НКВД
аусзуҩы Шлихта. Шаҟа уиргәаҟуаз, иара изыҳәан гәырӷьаран.
Ахш дылаԥшуашәа акәын ауаҩы ишьа дшеигәырӷьоз.
– Харас ишәыдрыԥхьаӡалазеи?
– Атроцкисттә гәыԥ уалоуп иҳәеит, Ҭаџьиқьтәи ЛКСМ
Ацентр Комитет аҟны аус аазцызуаз зегьы рсиа сирбеит. Исирбеит урҭ рхазы ирҳәаз, рнапы зҵарҩыз. Ма сара схы еилагеит,
мамзаргьы сҩызцәа еилагаз џьысшьеит. Рнапала иҟарҵазшәа,
ацәгьарақәа ҳәа урҭ уаҟа еиқәырԥхьаӡоз, рнапқәа зҵаҩыз,
акомҿар усзуҩы иакәым, ҳаӷакгьы иҟаиҵахьеит ҳәа сыҟам. Имцуп, ари дара ирымҩит, знапы аҵаҩугьы дара ракәӡам анысҳәа,
икабинет аҿы акәакь сыкҿаиргылеит, зны убас сирҳәацәеит,
ҩаха ҩымш ҿаҵак сҿамҵакәа, ҿамҩак аӡы смыржәкәа, иахьсысуаз анапы сарганы, ашьа сыхьшы… Аҟарулцәа еимданы
рҽырыԥсахуан. Сара акәакь сыкҿагылан, аҭӡамц снадиаалар,
ма снеиҳәҭҟәыҟәлар, резина лабала сысра иалагон. Исҳәар
ииҭахузеи Шлихта? Атроцкисттә контрреволиуциатә гәыԥ
сшалоу ала исымҩыр, снапы аҵазымҩыр, сара усгьы сыршьуеит, аха сыԥҳәысгьы схәыҷгьы шыршьуа агәра сиргон.
Урҭ рыԥсы еиқәхарц сҭахызар сара иҟасҵақәоз ацәгьақәа
сҳәароуп. Аршәарала иаҳҳәап, иумыхәеит, усҟан иалагоит
мчыла урҳәацәара. Ашьа сыҵкьасо, еибгаз ҭыԥк сымамкәа…
Ҽнак иансыс, санкаҳа магә шьхәала сылахь дасит Шлихта
ихаҭа. Абар ашәахсҭа. Ушыҟало уасҳәап? Илаугәыдҵаны уршьыр, ахақәиҭра урҭазшәа аҟара уеигәырӷьо аҟынӡа унаргоит. Ианиҵааит ииҭаху зегьы. Иахьаауҭаху снапы аҵазыҩуеит.
Ирласны сыршьааит. Уи аҩыза анасыԥ узҭода. Шықәсык
абраҟа сыргәаҟра иаҿын. Уаҳа сус аилкаара, сус аӡбара
ҳәа акы иаламгакәа, шықәсык ашьҭахь аетап сарҭеит. Шаҟа
нызқьҩы ҭоу анцәа идырп ҳазго аешелон. Амҩа зызхымгакәа
иԥсуаз, апоезд шцо, аԥенџьыр аартны, иршәны икарыжьуан. Ачымазара, аҿажәкара, нас зынӡа ҳаақәзхӡаз аҵоуп,
аҵа. Убас аҵа ҳаркит уҩыҵра унапы ыҵушьыр, уаԥсҵәык
ааҵугон. «Жить стало лучше, жить стало веселей» иҳәон
335

усҟан ҳкумир. Иаарыцқьаны ҩажәижәаба мшы ааҵхьаны,
ҳдәыӷба Владивосток инеит. Уаҟа мчыбжьык ҳаҟан, нас аӷба
ҳақәдыртәеит. Ҳнеит Нагаево апорт аҿы. Ҳара ҳаиԥш уаҟа
инанагаз жәа нызқьҩыла… Ҩымш ааҵхьаны асиа иаԥхьеит
дасу шаҟа шықәса ҳақәырҵаз. Уажәшьҭа иалагеит ҳшара. Абналара акәым, ҳаурышьҭыр аныҟәара ҳалшо ҳаҟоума, арахь
акануеицәа иҳацу, ҳаҩыр ҳәа ишәаны, алақәа аҷапырхәа
рхаҵаны иркуп. Шаҟа ла. Сара сақәшәеит Адыгалах ҳәа ҳаблак.
Амҩақәа ҟаҳҵон. Ахьҭа ҩынҩажәа градус ианеиҳазгьы, жәаҩа
сааҭ рҟынӡа аус аауан, наӡаӡа еиқәшәы ишьҭаз аҵаа ԥаҳҽуан.
Аусура ҳшаҿу иара убраҵәҟьа, уаҳа рзымычҳакәа, инеиқәшәы
шаҟаҩы рыԥсы рхыҵыз ҵҩа амам. Ҳара Калыма ҳаннанага,
начальникс иҟаз Гаранин ижәлан. Уи абаандаҩцәа ахлымӡаах
иҭаргыланы иман. Изыхирҟьо чанабак анааизыԥшаа, иара
уаҵәҟьа инаргәыдҵаны ишьуан. Ашьҭахь ихаҭагьы дҭаркит. Ус
акәын ишыҟаз, иҟарҵалак иақәиҭыртәуан асадистцәа, уи моу
шаҟаҩ узшьуа шьла ҳәа идырҵон, нас иахурҟьацәеит ҳәа иаргьы дыршьуан. Иара иҭыԥан иаарышьҭыз Никишев иԥҳәысгьы
иаргьы иаҳагьы еицәан.
– Шәыԥсы злеиқәхазеи?..
– Ихауҵару, сара ашәа сеиқәнархеит. Ицәгьамкәан ашәа
сҳәон ианакәзаалак. Аха ашәа ахьысҳәоз акәым, еиҳараӡак
исыхәаз амузыкатә инструментқәа рҿы сахьыхәмаруазоуп.
Амандалина, абаиан, аԥсыԥтә инструментқәа асырҳәон. Зны
аӡәы, нас даҽаӡәы дсыдсыԥхьало, зны маӡала, хәыҷы-хәыҷла
ҳхы ӡырааго, ажәакала, еиҿыскааит аоркестр. Ҳашәақәа
зеиԥшраз уара иудырп. Уимоу, ҳхалагьы ашәақәа ҳаҩуан.
Исыԥшааит, соркестр иаласҵеит, ашьҭахь еицырдыруа иҟалаз
артистцәа дуқәа Вадим Козин, Гаи Степнои, акомпозитор
А. Пельце. Ҽнак апунктқәа шеимыздоз, сыԥшызар, алагер
агәамсам ахькажьыз аԥсыӡқәа рхқәа ԥшааны, абаҩқәа дрыцрыхоит сара саҵкысгьы иқәԥшыз арԥыск. Снаихәаԥшызар,
унаиҭәҳәар дкаҳауеит, амла дагоит, ицәеи ибаҩи еикәрша. Сара
схаҭагьы аарла сыԥсы шҭазгьы, сызхара ыфаны адәы сықәу
џьушьап ари арԥыс убасҟак сгәы дрыцҳанашьеит, имахәар
снаҵагылан, ҳпункт ашҟа дсыман сааит. Иԥынҵа укыр иԥсы
ихшәон, аха иблақәа цымцымуа мцак рхыҳәҳәылон. Иасҳәеит
аоркестр аиҿкаара сшаҿу, сиазҵааит изакәызаалак инстру336

ментк аҿы ухәмаруама ҳәа. Мап аниҳәагьы, дысмышьҭырц
сҭаххеит. Досу ҳхы ахьеиқәҳархашада хәыцырҭа аныҟамыз
аамҭазы, дызласгәаԥхаз сзымдырӡо, џьара акала дысгәаԥхан,
абри арԥыс еиқәырхара нап аласкит. Аоркестр уалатәаз,
иаурҳәошәа ҟаҵала, амандалина усыркуеит сҳәеит. Сара
исылоу акызаҵәыкоуп, ажәеинраалақәа сыҩуеит иҳәеит.
Дасырԥхьеит акы – ицәгьам, дасырԥхьеит ҽакы – ибзиоуп. Изымԥыхьашәоз џьара аӡәы, ашәақәа рылаҳхуан уи
иажәеинраалақәа. Исҳәар сылшоит убас иԥсы еиқәсырхеит
ҳәа апоет Борис Ручиов. Аибашьра иааирала ианеилга, асовет уаа зегьы реиԥш, ҳара ҳзыҳәангьы игәырӷьара дуун.
Борис Ручиов убри иазкны иҩит ажәеинраала: «Ииааиз
ажәлар» ахьӡны. Сара уи ажәеинраала ашәа алсхит. Аоркестр
аҿы иаҳҳәон. Абасала, еидыскылаз акультбригада сыманы
алагерқәа рҿы ҳақәгыло ҳалагеит. Артистцәа ашәаҳәаратә
жанр ала иқәгылон, ашьҭахь данаурыжь, СССР ашәҟәыҩҩцәа
Реидгылахь ирыдыркылаз, деицырдыруа поетны иҟалаз, Борис Ручиов ихатәы жәеинраалақәа дрыԥхьон.
– Иажәеинраалақәа акыр шәгәалашәозар?
– Уара иуҩит анаҳҳәалак, сыршьырц зышәҭахузеи,
уи сара изымҩит иҳәон. Аха ҳара ҳлагер аҿы, зынӡаск
ихы-игәы ахшәаӡаны, ихала иҽизымшьуа, арахь адунеи
даныӡаар иҭахны аҟынӡа инеиуаз, ибжьы ҩҭганы иҳәон абри
ажәеинраала:
Соркестр сыманы Магадан инаркны Оимиакона аҟынӡа, Иакәтиатәи АССР
иахьаҵанакуаз, Гулаг (Государственное управление лагереи)
анапаҿы иааҟаз алагерқәа рҿы ҳақәгылеит.
– Жәашықәса ишәхыжәгеит?
– Мап, жәашықәса анысхызга, даҽа шықәсыкгьы
соурмышьҭӡеит. Саноурышьҭгьы уаҟа, Калыма, Адыгалах
аҳаблаҿы саангылеит. Абахҭаҿынтә соурышьҭит, аха ахара сыдхымызт. Акультуратә ханаҿы ҟарулс аусура салагеит. Убраҟагьы еиҿыскааит ахаԥшьгаратә ансамбль. 1949
шықәсазы азин соуит Калыма алҵра. Аха азин сымамызт
Аҟәа анхара. Сара исыдырԥхьаӡалаз ахара аамышьҭахьгьы,
сашьа Владимир Ладариа сихдырҟьаргьы ауан. Владимир
иԥшәма, Қсениа Пивицкаиагьы, ишудыруа, усҟан дҭаркит,
337

Воркәтаҟа дхырҵеит. Рхәыҷы, Валери ианду, Вовеи сареи ҳан,
длыманы дцеит Қарҭҟа. Уаҟа дылҵәахит. Сара саныхынҳә,
срышьҭаланы Қарҭ исыԥшааит. Уааԥсы бзиақәак, Асатиани
зыжәлаз ҳақьымцәақәак, рыквартираҿы уадак рыҭаны, ирыдкыланы ирыман. Снеит Қарҭ, аха ашәҟәы сыҽҭазҩыр сыркуан, сеиҭаҭаркуан. Аԥсны абком аҿы маӡаныҟәгаҩыс аус зухьаз, Георги Стуруа уаҟа, Қарҭ дшынхоз саҳаит. Иара уажәы
мычхараҳәа акгьы имамызт, хыхь дыргәамԥхеит, имаҵурақәа
дрымхны дыҟан. Сашьа иҷкәын дсыцны ҳнеит убри иҿы.
Уии Владимири даара пату рзеиқәын, аиҩызара ду рыбжьан,
Георги Стуруа уаҩы ԥсыцқьан, амилаҭ еилихуамызт. Исыцыз ахәыҷы Вова иҷкәын шиакәыз аниасҳәа, илабжышқәа
ҩхаҟәҟәалан, ҿааиҭит «Ваш брат и твои отец никогда не был
врагом народа, он был честнеишим коммунистом и иа его лиубил». Маҵура шимамызгьы, идырцәа рыла дсыцхраан, Русҭави
аусура салагеит учиотчикс. Аха 1950 шықәса алагамҭазы,
еиҭах иалагеит ауаа рҭакра. Араҟа иаҳа ишәарҭоуп сҳәан,
ҳҭынхацәақәак нхон Ленинград, убрахь сцеит сыбналаны,
улахьынҵа уацәыбналар ауашәа… Мап, улахьынҵа акәым, Сталин ирепрессиақәа рцәыбналара аӡәыр илшозшәа… Ленинград амҵан Волхово ҳәа иахьашьҭоу аихамҩаҿы аус зуан. Аха
иаарласны уаҟагьы ауаа рҭакра иалагеит. Иаарымԥыхьашәоз
ҭаркуан. Сцеит Чудоваҟа. Убраҟа исыхьӡеит. Сыркит, еиҭа
сынҭаркит. Ленинград аҩнуҵҟа иҟаз абахҭаҿ саарган, уаҳа
аӡәгьы даасзымҵааӡакәа, сырхашҭӡаны сҭакын ԥшьымз.
Ашьҭахь иаасыԥхьан, сзыхдырҟьаз ҳәа акгьы мҳәакәа,
уԥсы ахьынӡаҭоу нхарҭас иумоуп рҳәан, Красноиарсктәи
атәылаҿацә ашҟа срышьҭит. Снанагеит Абансктәи араион Озиорное аҳаблаҿы. Зықьҩыла ҳаицын абаандаҩцәа. Абнеиужьра агәҭан, дәҳәыԥшк аҿы ҳнаргеит. Зны апалаткақәа ҳрыҵан,
нас ҳалагеит ақалақьқәа рыргылара. Хышықәса ҳнарҭалоны,
ҳрыцҳарақәа зыхҟьаз дыԥсит. Дысҵәыуеит гәыкала. Абасҟак
ааӡаб ахыгара ахьсықәшәаз сыԥсҭазаара зҿаҟәаз иара
шиакәыз абаздыруаз. Дыԥсит Сталин, ҳаужьра иалагеит,
аха Аԥсныҟа аара сацәшәеит. Исхашҭыз, Красноиарсктәи
атәылаҿацә аҿы саныҟаз, абна аганахьала занааҭкгьы сҵеит.
Москва санааи, Свердловсктәи аобласт ашҟа срышьҭит усура.
Убра сшыҟаз, 1954 шықәсазы, аҩыза Ладариа иааухугаз зегьы
акгьы ухараӡамкәа иухугеит, цәгьара ҟаумҵаӡеит ҳәа ашәҟәы
338

аасдыркит. Аиаша уасҳәап, ацәгьара ҟасҵаны, абриаҟара
сақәшәазҭгьы иаҳа исзымариахон ахыгара. Схы злеиламгаз
сыздыруам, 1958 шықәсазы апартиа салалеит. Ҩышықәса
ааҵхьаны, Серовтәи апартбиуро Химлесхоз аҿы апартбиуро
амаӡаныҟәгаҩыс салырхит. Аԥсныҟа саазгазу? Изыбзоуроу
Архип Лабахәуа иоуп. Уи усҟан Аԥсны аминистрцәа р-Совет
ахантәаҩыс дыҟан. Уии сашьеи пату рзеиқәын, иеизааигәан.
Аԥсуа школ санҭазаахыс иаргьы саргьы ҳаибадыруан.
Еиуеиԥшым амаҵурақәа…
Апартиатә дҵақәа… Уажәгьы, ишудыруа, аус зуеит.
Смаҭацәа сааӡоит.
– Аҵыхәтәантәи азҵаара. Алексеи Константин-иԥа,
шәара шәеиԥш харада ахара рыдҵаны иҭаркыз, ааӡаб
еиқәаҵәа зхызгаз санрацәажәо зҵаарак рысҭалоит шәгәы иалымсуазар, шәаргьы сшәазҵаауеит. Иарбан хҭысу, иарбан мшу
шәыԥсҭазаараҿ реиҳа ишәцәыцәгьаз?
–Уара узҿу реиҳа сгәы ахәра анызҵаз акәхап? Агәрагара
уцәыцәгьахашт, аха аиаша уасҳәоит. Сара сзыҳәан зегьреиҳа
итрагедиахеит Асовет ҳәынҭқарраҿы иааҟалаз арыцҳарақәа,
ацәгьоурақәа, сара схаҭагьы саазықәшәаз зегьы зхараз Сталин шиакәыз анеилыскаа. Сара бзиа избоз, зыгәра
згоз, ҳзықәшәаз издыруам акәымзар, аиаша иаиргон ҳәа
сзызхәыцуаз ауаҩ, ихаҭа иакәзаарын… Ҿырԥштәык аазгоит.
Аколнхацәа раԥхьатәи реизара ду Москва ианымҩаԥысуаз
Ҭаџьықьсҭан ахьӡала, дара рааӡамҭа апионер ԥҳәызба хәыҷы,
абамба аизгараҿы арекорд ахьаалырԥшыз азыҳәан дҳашьҭит
иахьа зыхьӡ еицырдыруа Мамлакат Хахангова. Уи Москва
дахьнеиз, Сталин илаԥш дыҵашәеит. Лара зынӡаск дсабин. Авожди лареи рпатреҭ еицҭырхит. Ахәыҷқәа бзиа ишибо, ахәыҷқәа иара инапаҵаҟа насыԥ шрымоу ҳәа символс
иҟаҵаны, абри афото зехьынџьара иахырҵәан. Ҳаргьы агәра
ҳгон, ииашаны ахәыҷқәа насыԥ рыманы иҟаиҵеит ҳәа. Усҟан
иабаҳдыруаз, миллионҩыла иҭакыз ауаа рхәыҷқәа ахьыршьуаз, иаанхаз еиҭымцәаханы, алахьынҵацәгьара иахьҭагылаз
иара ихаҭа ишихараз…
«Аԥсны аҟазара», № 5, 1988

ҲАЛАЦӘАЖӘАП АЦӘАЖӘАШЬА
Уажәааигәа еизарак салахәын. Егараан ҳгәы иаҭахым
аҟаҵара ҳақәшәахьеит.Исцәымӷқәоу иреиуоуп аизарамцхәқәа.
Урҭ аизарақәа реиҳарак ибашоу, иаамҭарӡгоу еизарақәоуп.
Алашара рыхбалаанӡа ҳаблақәа зыԥсоу шаҳзымдыруа еиԥш,
нҵәашьа зқәым акәу џьшьаны, зыхә ҳамшьо ҳаамҭа реиҳа
ҳазцәымӷу аӡәы иаҳзиуашәа, меигӡарахда иахьҳацәцо ҳхы
иқәаҳкыргьы, ишԥаԥсыхәо урҭ аизарақәа раан иаҳцәыӡуа
ҳгәабзиара. Иҳанаҳәозеи абри аҵыхәала аҭоурых? Аизараҿы
ирыӡбеит, аизараҿы иԥҟаны ишьҭырхит анырҳәа, аӡәы дналкааны илахьынҵа акәым, Аԥсадгьыл алахьынҵа аныӡбахозгьы
ыҟан. Аизараҿы ажәа рырҭон реиҳа иҟәыӷаз, зажәа акыр
аԥхылнадоз. Асоциалтә еиҟарара иаанагом хшыҩлагьы
аиҟарара.
Азакәан ауаа еилнахуам, аха даараӡа илаԥшуеит, ауаа
еилнахуеит аламыс. Шаҟантә ачҳара ҳақәшәахьоузеи,
ҵыхәаԥҵәара змам ихшыҩ рҵагам ацәажәара. Агазеҭ ианын Москва имҩаԥысыз еизарак аӡбахә. Аизара ианалагоз
азал ду иамкуа иҭәын. Алгамҭахь ианнеиуаз, унацәкьарақәа
рыла иуԥхьаӡартә имаҷхахьан ауаа. Аӡырҩышьа ҳаздыруам,
ицәажәо пату рықәаҳҵом ҳәа ауп изҩыз ҵакыс иеиҭаз.
Ҽакала ҳазхәыцыр? Рыуа иарбан иаҳа иламысу ҳәа иԥхьаӡоу,
уаамҭагьы угәабзиарагьы нахҭынҵо, угәы иамыхәо аизараҿы,
сгыланы сцар ԥхашьароуп ҳәа ичҳауа атәара акәу, мамзаргьы саҭашәымҵан адунеи азна пату шшәықәысҵо, аха
уаҳа шәзыӡырҩра сычҳара азхом, избанзар, ишәҳәо сыхгьы сыгәгьы акгьы анаҭом, исоуа аҵкыс иахҭнысҵо акырӡа
еиҳауп ҳәа угәы инҭаҳәаны уҩагыланы ацара акәу. Аҭак сара
исзыҟаҵом. Сызлацәажәарц исҭаху, даҽа цәажәароуп, даҽа
еизароуп. Ажәа ахы умҳәакәа, аҵыхәа узҳәом. Ҳҳәынҭқарра
аҩнуҵҟа, ҳауаажәларраҿы аҵыхәтәантәи ажәашықәсақәа рзы
имҩаԥысуаз апроцессқәа убасҟак аԥырхага ҳнаҭеит, ҳаԥхьаҟа
акыр шықәса рыриашара уадаҩын. Дуриашар ҟалоит акгьы ихараӡамкәа иршьыз, ибаҟа ургылар ҟалоит иҳаԥхаз
ауаҩ ду. Уи ихьӡ-иԥша шьақәургылеит. Аха адунеи ахаан
шьақәыргылашьа амоуа иӡуеит аҳәынҭқарра абеиарақәа
раԥхьа игылоу – иҳәам ахшыҩҵак бзиа, иӡыргам аҟәыӷара.
Ауаҩымра аҳра анагалак, иҵабгоит аҟәыӷара. Еицырдыруа
ашықәсқәа раан аҟәыӷацәа, иреиҳау ҟәыӷарас иршьо иалагеит
340

рҟәыӷара аҵәахра.Реиҳа хыԥхьаӡарала еиҵахаз хыԥхьаӡарала
еиҳау ирыххәыцлароуп апринцип – абзамыҟәреи аҟәыӷареи
рышҟа ианиагаха, ҿиараҳәа акгьы зыҟалом, избанзар, шә-хы
бзамыҟәк ирзымыӡбауаз, ирзеилымкааз иҟәыӷоу хык иаӡбар
алшоит. Аҵкыс еицәоу принципуп ҳазхааныз, иахьагьы цқьа
ҳаззымиааицкәа ҳааиуа даҽакгьы – имаҵура шаҟа идуу,
убасҟак хшыҩлагьы ддуушәа ауаҩы ихәаԥшра. Ҳәарада,
ари иаанагом имаҵура дузар ихшыҩ маҷушәа. Ишԥаҟаз
ауаҩы ажәак данақәдырӡуаз ашықәсқәа раан? Ажәлар
иеизыргон. Даауан аӡәы. Ажәа ҟәыӷа иҿашәар – анасыԥ.
Ихырҵәагоу ажәа иҳәар? Унапы умҩахан ухаҵазар. Ианиашьа ихаҵашьоуп. Сзықәшаҳаҭым иҳәар снапы сҩахомызт
ҳәа аҳәара мариоуп уажәы. Унапы аҩахареи уԥсҭазаареи
рыуа иарбану иалухуа ҳәа алаԥшра ануқәшәалак, ушыҟалаша
аҳәара уадаҩуп. Урҭ ашықәсқәа риааира, рыцәцара ҳаҿуп.
Ҳазқәымгәыӷӡоз ҳахаанхеит. Ашьха икыду шьаҿацыԥхьаӡа
ашьха ақәцә дшазааигәахо еиԥш, иҳалаҽны иҳалааӡоу – азал
аҿы ҳантәоу акы аҳәара, атрибунаҿы ҳаннеилак – даҽакы –
иаҳа-иаҳа ҳаиааиуа азааигәахара ҳаҿуп зда ԥсыхәа ҳамам –
ҳацәымшәакәа ҳгәаанагараҵәҟьа аҳәара. Ҳара ҳзы иҿыцхеит
адиалог, еиуеиԥшым агәаанагарақәа рҳәара. Аха, аиаша
аҳәара инадҳәаланы ҳҿаԥхьа ицәырҵыз азҵаарақәа шьарда ирацәоуп. Шаҟаҩы ирҳәо уаҳауазеи иаҳнаҭозеи иаахтны
ацәажәара, иабанӡаҳзеиӷьу арепрессиақәа рылацәажәара,
иналукааша аҳәынҭқарратә, апартиатә усзуҩцәақәак рыгхаԥхақәа, рыцәгьоурақәа ҳҳәар, згәам аҩны идәылганы ашҭа
иқәзыжьыз ҳиеиԥшымхаӡои, шьҭахьҟа ахьаԥшра аҵкыс
еиӷьӡами инахараны ԥхьаҟа ҳаԥшлар, баша ацәажәара аҵкыс
уск ҳаҿызар иаҳа ҳнамҭаӡои уҳәа, ирацәоуп, ирацәаӡоуп урҭ
азҵаарақәа.
Абарҭ рҭак аԥшаара уашьҭамлакәа алацәажәара уада­ҩуп
ҳҩымҭа зызку – ацәажәаратә культура алацәажәара. Инҭыр­
ҭәааны рҭак аҟаҵара шҳалымшо шаадыруагьы, иааркьаҿааркьаҿны акәзаргьы рҭак аҟаҵара ҳҽазаҳшәап. Раԥхьатәи
азҵаара. Иаҳнаҭозеи иаахтны ацәажәара? Ажәа ахаҭа
«иаҳнаҭозеи» ауаҩы ианиҳәо иеиҭоит ҩ-ҵакык. Иаҳнаҭозеи
гәыла-ԥсыла, хыла-хшыҩла, иаҳнаҭозеи мал-мазарала, нхаранҵырала. Ажәытәтәи аҟәыӷацәа ирҳәахьеит «уаргьы саргьы
ҵәак-ҵәак ҳамазар, уара уҵәа сара исуҭар, сара сҵәа уара
иусҭар, зегьакоуп ҵәак-ҵәак ауп иҳауа. Аха уара иумазар
341

хшыҩк, сара исымазар хшыҩк, уара ухшыҩ сара исылоуҵар,
сара сыхшыҩ уара иуласҵар, ҳҩыџьагьы ҩба-ҩба хшыҩ
ҳауеит». Аха ҳахшыҩқәа еимаадарц азыҳәан, уара иудыруазароуп иуҳәо ушақәысмырӡуа, сара агәра ганы сыҟазароуп
иунымаало ажәа сҳәазаргьы аԥсҭазаара сшалыхәдоумтәуа.
Аиаша агәаанагара аҳәареи амшәареи, алҩеи амцеи реиԥш
еидҳәалоуп. Ииҭахузеи аӡы иаанахәауа? Аӡсашьа. Амалмазара арҳара иашьҭалазгьы ахшыҩ ада ԥсыхәа имаӡам.
Ихҳаркәшап. Адоуҳатә мал азырҳара иашьҭалаз иакәзааит,
дарбанзаалак аӡәгьы азин имаӡам даҽаӡә игәаанагара имхра. Ауаҩы шаҟа дҟәыӷоу, убасҟак иаҳагьы ихшыҩ азышьҭны
дизыӡырҩуеит иҵкыс еиҵаны издыруа, избанзар, аҟәыӷа
идыруеит, шаҟа анышә иаҿыхо аҟара иаҳагьы ишыцырцыруа ацәеиха. Убри азыҳәан акәын иара иқәшаҳаҭымхоз, уимоу, ииҳәоз иаҿагылоз чҳарала, ҳаҭырла дзырзыҟаз Ленин.
Иқәшаҳаҭымхози иареи реимак иаҳагьы иацәуан, иашьалашьынуан иара ихшыҩҵак дуқәа.
Иҳазҵаар ҟалоит усҟан аиаша ҳәашьа амамызҭгьы,
агхақәа, ацәгьоурақәа асҟак ирацәазҭгьы иабаанагеи
ҳаихьӡарақәа ҳиааирақәа ҳәа. Иашоуп, аиааирақәа ҳамоуп,
иагьырацәоуп, аха урҭ аихьӡарақәа ргара алшон усҟак
ахҭнымҵакәа, иҟазҭгьы ареволиуциа ахаҭа ззыҟаҵаз – адемократиа.
Сара иаҳа сазааигәоуп ақыҭа нхамҩа. Иалахьынҵахазеи
уи, насгьы ҳабакылнагеи? Уи аҿиашьа аизҳашьа, мҩас изнылаша реиҳа издыруаз, реиҳа иҟәыӷаз, адунеи зегьы рҿы еицырдыруаз, Вавилови Чаианови реиԥш иҟаз ауаа ԥсышьацәгьа
рырҭеит. Рхаҭақәагьы ршьит, рыхшыҩгьы аҳәынҭқарра
иаԥдырхеит. Адгьыл ақәаарыхра аԥышәа ду зқьышықәсала
иаазгоз, ишырҳәо еиԥш, зыблақәа хҩаны амхы лазҵоз, имарымажаха иаазрыхуаз, зыхгьы ныҟәызгоз, аҳәынҭқаррагьы
акыр алазгалашаз рнапқәа ҿарҳәеит. Иԥырны инеиуа
аԥсаатә уеихсыр, ашәақь алҩа кабаанӡа, аԥсаатә кашәоит,
аха ауаажәларра рырҿиараҿы аҳра зуа даҽа закәануп.
Ииашамкәа амҩа иқәҵо аус, ишиашам ааԥшра иалагоит,
алҵшәа цәырҵуеит акыр шықәса анҵлак. Ариашарагьы даҽа
акыр жәашықәса уаҩы дамыхәо иумпыҵахоит. Гәаанагарак
аамышьҭахь даҽа гәаанагарак аҳәара ахьыҟамлоз ауп
изыхҟьаз ақыҭанхамҩа ииашамыз амҩа иахьықәҵаз. Уи ииашамыз амҩа иахьықәҵаз иахҟьаны анхаҩы игәы ахшәеит
342

адгьыл. Дныҟәызго, зыда ԥсҭазаара имамкәа дызхәаԥшуаз адгьыли иареи еицәыхьшәашәеит. Уаанӡа анхаҩы иҵагылоз аҵеи
диеигәырӷьаҵәа, диварԥало адгьылқәаарыхрахь дигозҭгьы,
уажәы наҟ икажь, дад, ацәмааи аҽагеи урызныҟәгом, ухы
уахәа, уқәҵ, ақыҭа ааныжь иҳәеит.
Сгәанала, хыԥхьаӡарала ажәлар реизҳарагьы абри
иахьадҳәалоу рацәоуп. Уаанӡа анхаҩы ахшара рацәа имазар
иҭахын, избанзар, урҭ ианрызҳалак, иара имахәҿақәа инарыцлон даргьы рмахәҿақәа. Арсҟак арахә исзану сара исылымшо саналагалак, избода, сыԥсыр иззынсыжьуада сара сынхара, сыдгьыл даҽаӡәы дааины дзықәнхарызеи, сара исыхшо
ирыхшо уаҟа инхароуп ҳәа дхәыцуан.
Уажәы ахәыцра далагеит, имышәхәы анаауанӡа. Сара
дыстәуп, уинахыс ихы ахьынахо дықәҵны дцозар, схы
зсыргәаҟуазеи, ирацәаҩны ахшара зысҭахузеи ҳәа. Абарҭқәа
зегьы лҵшәас иаиуз, ҳааины ҳааҭагылеит. Ҿырԥштәы заҵәык.
Аарла-афора ҳәа актәи акласс иазхашаз ахәыҷқәа еизыргеит
сара сқыҭан Аҭара иаҳхысыз аҵара шықәс азы. Афатә ҭирҭа
адәқьанқәа шәнарыҵалар, ирҭиуа фатәыла иахьынӡеиқәшәоу
шәыблала ижәбоит. Анхаҩы ицәҳарӡыз адгьыл агәыблра,
имхәшәтәыкәа класск аҳасабала здац-ԥашә ахәра ӷәӷәа
анаҳҵаз анхацәа рыкласс, ӡбашьа аиуам афатә-ажәтә азҵаара
мацара акәым, инеизакны аекономика зегьы. Уи ҟаҵашьас,
ӡбашьас иамоузеи? Еиуеиԥшым агәаанагарақәа рҳәарала,
жәашықәсала ирылааӡаз агәыҭҟьара ауаа рхы-ргәы ацәгарала.
Акыр шықәса ҳҭагылазаашьа зеиԥшраз, азакәан еилагарақәа
иҟаз, амассатә репрессиақәа имҩаԥыргаз ҳрыламцәажәакәа,
иаҳхагылаз закә уааз аиаша еилаҳамкаакәа, ажәакала, ачымазара – ҳгәы ак ҭаны, ҳҿы даҽакы арҳәара – адунеи ахаан хәшәтәышьа ҳзаҭом. Уи ҳамхәшәтәыкәа, уи адоуҳатә тәра
ҳацәымцакәа ҿиашьа, еизҳашьа ҳауам.
Ҳаиасып даҽакахьы. Ахатә гәаанагара аҳәара, аиаша
амҵәахра ҳаназааигәаха ицәырҵит,ахы ҳнардырит иаҳцәыӡны
иҟаз даҽакгьы. Хараӡа иаҳцәыӡхьан, иаҳхашҭӡарц иалагахьан
ацәажәашьа, избанзар, ацәажәара уақәиҭымкәа, ацәажәашьа
ахаан иузҵараны уҟаӡам, акәашара уақәиҭымзар, акәашашьа
шузымҵо еиԥш. Исыздыруам
егьырҭ амилаҭқәа рҿы
ишыҟоу, традициақәас ирымоу, ҳалацәажәап, инарҵауланы
акәымзаргьы, уеизгьы иаҳа иаадыруа, иаҳа иаҳзааигәоу –
аԥсуаа ацәажәашьа шаҳҵауаз. Аԥсуа ҳәынҭқарра аныҟаз,
343

аԥсҳа Лыхны дантәаз аамҭақәа рҟнытә акәхап иахьынтәаауа,
абжьыуаа рҿы ирҳәо саҳахьеит абри еиԥш. Қыҭацыԥхьаӡа
имҩаԥыргон ацәажәаҩцәа реиндаҭларақәа. Реиҳа еиӷьны
ицәажәоз, зажәа ҟәыӷаз, зажәа ԥҟаз, зцәажәашьа ԥшӡаз
даладырхәуан абжьуаа еиқәшәарҭас ихьрымаз Мықә аизара.
Абжьуаа реизарҭа ҳәа иашьҭан Мықә ашҭа. Уаҟа аицлабра
мҩаԥысуан жәлары зегьы ишырбоз, ишраҳауаз. Ҳәарада,
ицәажәоз, даҽа џьоукы идырҩны акәым, рхаҭақәа ирҩыргьы,
ақьаад ркымызт, акгьы иаԥхьомызт. Дцәажәон ажәлари иареи рыблақәа еихәаԥшуа. Убраҟа абжьуаа еицырзеиԥшыз
еиндаҭлараҿы дреиӷьхеит ҳәа иалырхуаз ус дук анрымоу
рҿахәы еиҭаҳәатәыс, цҳаражәҳәаҩыс дрышьҭуан Лыхныҟа,
аҳ ишҟа. Ацәажәара абаҩхатәра егьа илазаргьы дарбанзаалак иҭахуп азыҟаҵара, аԥышәа. Ажәытәан абырзенцәа
ацәажәаҩцәа рышкол рыман. Абоиарцәа ражәа анырҳәоз,
қьаад хәыҷык иадамхаргьы рнапаҿы иркыр иуӡомызт Пиотр ду.
Ақьаад иахьаԥхьо мацара акәым, қьаад ркымкәа, уаҟа иану
заа игәарымҭакәа, аизарақәа рҿы ажәа уаҩы ирымҭо аҿынӡа
ҳнеины ҳаҟан. Иаазгарц сҭахуп ҿырԥштәык. Изаамҭанутәи аизара ду ҳаураны ҳаҟан Аԥснытәи ашәҟәыҩҩцәа зны. Ишаабацыз еиԥш, иқәгылараны иҟаз рсиа заа иҟарҵеит. Уи уеизгьыуеизгьы цәгьара дук амамызт. Шәықәгыларақәа жәҩы рҳәан,
ҳлартәаны иааҩит. Уаҟагьы иаанымгылеит. Ижәҩыз ааганы
иаҳшәырбароуп, заа ҳара ҳаԥхьароуп анырҳәа, зхы аҳаҭыр
ақәҵара згәаҵаҿы зынӡа арцәара иахьымӡацыз џьоукы
ацәажәара мап ацәыркит, џьоукы шәхаҵкы-шәыԥсаҵкы
шәаԥхьа ҳәа инаганы дара ирымҵаркит. Зынӡаск даҽа мҩакы
данылеит сҩыза шәҟәыҩҩык. Длатәан иқәгылара иҩит.
Саирԥхьеит. Иреицәоу абиурократ, иреицәоу амҵақьақьаҩ,
наԥхаҩ изыҩрымызт уи ииҩыз. Иганы идирбеит.
Аизара цоит. Ажәа наирҭеит. Иџьыба иааҭигеит иқьаадқәа.
«Аламысда амҵақьақьаҩ, аԥсахҩы!» сҳәоит сахьтәоу. Даԥхьо
иҿынеихеит. Исҳәара сҿамшәеит. Иабаҟоу сара сызирԥхьаз!
Дныркыларц, идмырҳәарц иалагеит аиаша иацәшәоз.
«Исшәырҳәа, ҽазны ажәа шысмоуа здыруеит» –иҳәеит.
Егьиашаҵәҟьаны, уинахыс уи ауаҩ еизара дук аҿы ажәа иҳәо
сымбеит. Абасеиԥш иҟаз ауаҩы ицәаԥҽра, ауаҩы иларҟәра
ҟамларц, ихы агәра игарц, иаргьы дышуаҩу, иԥсҭазара
дшаԥшәымоу идырырц ауп изызҳәоу адемократиа арҭбаара.
344

Аха адемократиа ҭбаа иаҳа-иаҳа амҵәыжәҩақәа еиҵнахырц,
иаҳа-иаҳа аҽарӷәӷәарц азы ҳазиааиша аԥынгылақәа иреиуоуп даҽакгьы.
Ҳхы аанкылашьа ҳақәшәаӡом, иҩбахаз, уаҟа иаҭыԥуп,
иаҭыԥым ҳәа ҳазымхәыцӡакәа, ҳгәы иааҭоу, хьаас иааҳамоу
зегьы рҳәара ҳалагоит. Сақәӡбарц, саҿагыларц, ацәажәара
аанкылахарц азыҳәан акәӡам абри зысҳәауа. Ус зыҟалаз
ҳазхәыцны, ичҳаны ҳаицхырааны уи «ачымазара» ацәцара
ҳаицазықәԥалароуп.
Ауаҩы шаҟа ацәажәара имоуа, убриаҟара ацәажәашьа
ихашҭуа далагоит. Иԥшӡаны ацәажәашьа анихашҭлак,
иажәа иахьакәым, ишакәым ицәыбыруа аҿынанахоит, игәы
иҭоу уаҩҵас изымҳәо, иажәа хәанчахоит. Ацәажәара – ари
ҟазароуп, аҟазара арҿиара мацара акәым, ирҿиоу еилукаарц
азыҳәангьы иаҭахуп азыҟаҵара бзиа.
«Аԥсны ҟаԥшь», 1988

АНАԤШҨЫ…
Ҳанҵамҭа хәыҷқәа ҳрылагап лаф-ҵәалаҵарала. Ажәаԥҟа:
«Алаф абжа иашоуп», –иаҳҿазкуа аҭак иаҳҭап заа: «Абжа
акәым, азнагьы ахьиашақәоу ыҟоуп». Ус акәзар, иабатәи
лафу? Иааурызеи, хшыҩла ҳаиҟароу аиҳа цәажәашьалагьы
ҳаиԥшым. Абраҟа зыӡбахә ҳамоу араион ажәытәан,
амҳаџьырра ҟаланы, амҟәыл каҳаанӡа, Аԥсны бӷашшарас иамаз дгьыл ҭыԥын. Иахьа инханы иҟоу аԥсуаа аӡәык-ҩыџьак,
мамзаргьы даԥсуамзаргьы, аԥсшәа здыруа, араҟа зыхьӡ сҳәауа
аҭыԥхьыӡқәа рҩызцәа смаҳацт иҳәашт. Ҳаргьы иаҳмаҳацызт,
аха уԥхыӡгьы иаламшәаша, лабҿаба иахьубо ҳ-Аԥсны ԥшӡа
аҟны, уи аҩыза аргама иахьаабаз зынӡаскгьы иџьаҳамшьаӡеит.
Иаадыруан Ельдорадос иззыҟаланы иаанагаз ршьап ҭыԥ,
рнап ҭыԥ шьаҿацыԥхьаӡа ишаҳԥылоз. Аха уеизгьы… Абасала, ԥхны шьыжьык, мшы ссирк аҽны, ҳаамҭазтәи «аҽыҩ»
қәарқәашьеи «Жигәли» ҳлақәтәаны, Амҷба хаҵаки сареи
ҳақәлеит амҩа. Аҟәа ақалақь ҳҩалсит. Ҳналагылеит Мархьул
ақыҭа. Ианыршәла ҳҿынаҳхеит Сталин иулица. Ҳашнеиуаз
ҳҩықәсит Мачара аӡиас ихыз ацҳа. Арҭ ахьӡқәа анызҵаз,
рнапы ианнаҵаз акәымкәа, ргәы иҭан ҳәа сгәы иззаанагақәо
345

уашьҭан иасҳәап аԥхьаҩ. Уажәы «ҳҽыҩ» неиуеит ԥхьаҟа.
Зыхьӡ аҳәашьа ззымдыруа, ма сышьҭыбжь шәсырҳалап ҳәа,
ҳашьҭахьҟа ахьхьаҳәа ицәажәоз аӡиас ааныжьны, ашьхаҟа
ҳнаскьацыԥхьаӡа, иааҟәымҵӡакәа ҳхы иҭагьежьуан зҵаарак.
О, ари ашьыжь, ари алашьцара еимыггацыԥхьаӡа, зхы-зҿы
хтуа аԥсабара анҭ, ашьхақәа уҳәа, аӡиас ахықәқәа руак аҿы
инаргыланы, егьи ахықә аҿы иургылар ауаҩытәыҩса иламыс,
нас ауаҩы уиазҵаар, иарбан ҿықәу уара уиасырц ахьуҭаху ҳәа,
иалихрызеи? Урҭ зеиҿаргылатәузеи иҳәашт акритик. Рыцҳарас
иҟалаз, арҭ еиҿазыргылаз, иара аламыс ахаҭоуп. Афактқәоу?
Ҳаԥхьаҟа иаҳҳәараны ҳаҟоу ашҟа ҳаиасаанӡа, ишәаҳҳәап,
ҳашьҭахьҟа инҳажьыз. Ҳашьҭахьҟа инҳажьит Амшын Еиқәа,
амшын иаҵәа, амшын ссир… Иаҳҳәап иаҳҭаху шәыблала
ижәбарц шәҭахызар, ҳаҳҭны-қалақь ахықәан шәынӡааԥшыл
Амшын ԥшӡа, уаҟа ихыӡсало амцқьарақәа жәбап. Аха ҳахьцо
уаҟагьы… О, уаҟа… зназы, уахьҵәҟьа ҳнеиаанӡа, даҽа уск
ӡбатәыс иҳауит. Ӡиаск ҳаиҭанхықәгылеит. Уажәраанӡа зыцҳа
ҳақәсыз аӡиас, аҭаца лыхьӡ анырыԥсахуа еиԥш, даҽа хьӡык
ахьӡырҵазаргьы, ма хьӡык амоуп, аха ари аӡиас ахьӡ… Мап,
хьӡыдаҵәҟьа инымхеит, аурыс бызшәала ахьӡ ҿаҿаӡа иануп, иануп иара убас қырҭ бызшәалагьы. Аха аԥсышәала…
Нырцәгьы-аарцәгьы адҩыла ӷәқәа игылаз амардуан надыргыланы, еихаҵәрыла, аԥхӡы каҭәаны, ес ирулак иӷьӷьаны
иамырхгәышьеит. Ельдорадоаа, ҳәарада, ус ҟарҵар акәын.
Издыруада, бжьыс хәыҷқәак иҟарҵаз иалацәажәатәызма ҳәа
аӡәыр иҳәарц иҭахызар? Ибзиоуп, ус акәыз, ахәыҷ бжьысқәа
зааӡази, ма иҟарҵаз змыриашази ҳаблақәа рызхааҩап. Аха
ҳахьгылоу ҳаиҭаҵып, избанзар, аԥсышәала аӡиас ахьӡ «Сакьан» абас иахьырыӷьӷьаз аԥхьаҵәҟьа даҽа адҩылак гылоуп.
Уи уажәраанӡа зыӡбахә ҳамаз Мархьул аҵкысгьы еицәахеит.
Адҩыла ҳаԥхьоит, астрелка иаҳнарбоит. Уарӷьарахь уцар
унанагоит Сакьан ақыҭан, уармарахь уцар… Уабананагои?
Иҳаздыруам. Избанзар, уара иуаҳахьеит уахь иҟоуп ҳәа ақыҭа
Омаришара. Аха уара уанырҵарц рҭахуп даҽа мҩакы – Омаришьара. О, урҭ еиԥшым, еиԥшу аха ақалақь ҳанналалаҵәҟьоз
иаабаз ақыҭа ахьӡ Баӷбарани Баӷмарани. Баӷмарани қырҭ
бызшәала, зынӡаск даҽакы аанагоит. Баӷбаран ԥсышәала иаанаго еилышәкаарц шәҭахызар, анцәа иџьшьоуп, иахьагы уи
ақыҭаҿы инхоит, шәразҵаа Абаӷбақәа. Омаришара иаанаго
еилкаауп. Иҿаҿаӡа аԥсышәала иуацәажәоит, аха зегьы ир346

зымдыруазар ҟалоит иаанаго Омаришьара. Уи агыршәала иаанаго Омар имҩа ҳәоуп. Ажәакала, Баӷбарани Омаришареи
рыхьӡқәа рҿы, џьара «б» аҭыԥан «м» ҩагылан, даҽаџьара «ш»
нас «а» арԥшқага иҩарыбжьалан, ахьӡқәаҵәҟьа уаҩы изымдыруа инеиладырҩынтит.
Ҳдәықәлеит Сакьанҟа, иаабарц иаҳҭахыз Кәыдры ахы
ахьыҵыҵуа ашҟа. Имлашьуа ауаҩ ачыс еишәа дахауртәар,
иҿи инапи шизеилымхуа еиԥш, аҵлақәеи атракторқәеи еилыхшьа рымамкәа анибарҵәара иахьаҿу ҳабла иаҳмырбарц,
ма ҳахшыҩ азаҳмышьҭырц «ҳалбааит» наҟ, иҳаҩсхьоу
ашәышықәсақәа рахь. Аԥсны ахьынӡанаӡааӡо иҟамызт
даҽаџьара ҭыԥк, абри аҩхааҿы аҟара аԥсуа жәларшьҭрақәа
ирхылҵыз ауаа рацәаҩны иахьҭанхоз, абра аҟарагьы ацивилизациа ахьыҳаракыз. Ҳхы агәрагара ҳацәнарӡырц иаҿу,
ҳаԥсадгьыл агәыблра ҳгәаҿы иашьырц хықәкыс измоу аҭоурых
акәымкәа, егьи иаҳамҳәо аиаша ҳгәалаҳаршәозар, ақырҭуа
ҵарауаҩ Маҷавариани излеиҳәо ала, ампыҵахалаҩцәа
араҟа ианҭала, уахык иалагӡаны, аԥсуаа иқәдыргылеит
жәа-нызқьҩык ар. Уажәы иҭырҭәааны инхозшәа шубогьы,
иааҭанхо зегьы еизугаргьы, жәа-нызқьҩык ҟамлозар, усҟан
ар рымацара жәа-нызқьҩык анықәдыргыла, хәыҷгьы-дугьы
уԥхьаӡар, шаҟаҩы ыҟаз уажәшьҭа шәара шәазхәыц. Аха ҳара
ҳахнымҳәыр амуит ҳазцәыбналарц иаҳҭахыз – ҳабла иабауа,
ҳлымҳақәа ираҳауа ашҟа, избанзар, атракторқәеи аҵла кды
ҟьантазқәеи ахьықәибаргьежьаауаз убасҟак амҩа ҟәыбаса
иқәырҵеит, убасҟак аҳәынҵәа ҭырҟьеит, ҳара ҳмашьына
хәыҷы аныҟәара акәым, ашәқәа аарла иаартны, ҳаиқәақәа
нҵаҳаркәакәеит. Аҳәынҵәа ҳахьынӡалхоз, уи ҳзеиԥшранатәыз
шәара изышәҭахузеи, шәара шәрызхәыцла абарҭ афактқәа.
Иаарыцқьаны жәашықәса уажәаԥхьа аиҳабыра ирыдыркылеит Ақәҵара ду. Аӡыхь ахы ыҵхын. Уи апунктқәа
руак аҿы иаҳәон Аԥсны иԥырҟауа абна шәиԥшьынҩажәа
нызқь кубометра ларҟәызааит ҩынҩажәеи хәба нызқь кубометр рҟынӡа ҳәа. Аха еиҭах иҟалеит иҟалац. Ари апункт ламыс змази ауаа ԥаршеиқәеи еимдырххеит. Ауаа ламысқәа
еигәырӷьеит Аԥсны еиқәнархоит ҳәа, аха аԥаршеиқәа ргәы
инҭаччеит егьырҳәеит ргәанала: «Аца ашә адыркит, аха аца
ашьҭахь унапы ҩҭушьыртә акылҳара аанрыжьит, уи ҳара
иҳазхоит». Абас егьыҟалеит. Уажә ааигәа маҵура уаҩык
сиацәажәон. Аекологиа, амедицина, афлора, афауна уҳәа ина347

дыркны, шәаҳәаҩык лҳәашьа, синхрофазотрон аҟынӡа зегьы
шидыруа ансирба, саргьы санақәшаҳаҭха ашьҭахь, уи диасит сара сзыргәаҟуаз – абнаԥҟара атәы ашҟа. Иҟалап, агәра
игаҵәҟьаны дыҟазҭгьы, иҟалап, ииҳәоз шиашамыз дырны, аха
сара гаӡас сшьаны иҳәозҭгьы, аха уи иблақәа неихамҟәскәа
саҳәара даҿын асанитартә бнаԥҟара аныҟамла, абна ахаҭа
ԥсыхәа шамам, убри аҟнытә шакәу 45 нызқь кубометр
ԥырҟаларц аплан зааныжьу. Акы, уеизгьы-уеизгьы инеиҳамкәа
инеиҵамкәа есышықәса Аԥсны 45 нызқь кубометр абна
шычмазаҩхо заа Москва издырда, ҩбагьы, ажәа медицина
ҟалаанӡа акәым, ауаҩы ихаҭа адунеи дықәнагалаанӡагьы,
акыр миллион шықәса еихышәшәо адгьыл иқәиаауан абна,
аха ичмазаҩхоз аҵлақәа ҳалшәымгеит ҳәа иаанхазгьы
чмазаҩханы имԥсит, уимоу, ак чмазаҩханы, иажәны, икаҳаны,
ибааны иахьцоз, хыԥхьаӡарала иаҳагьы ирацәаны, иаҳагьы
иџарџаруа аҩызцәа ҩагылон. Амаҵурауаҩ исеиҳәақәази
Сакьан сыбла иабақәози сышрызхәыцуаз иаасгәалашәеит…
Иарбану жәдыруандаз! Реиҳа идырҽхәауа ақыҭа, Лыхны
ақыҭа. О, уи ахьӡ хара иахьнаҩуа, аҽхәаԥхьыӡ ахьырҳәауа,
ҳарҭгьы агәеизҳара шԥаҳнамҭои, аха ҳара иаҳа агәеизҳара
ҳнаҭон уи ақыҭа ԥхьаҟатәи аԥеиԥш ҳаназхәыцлак илашакаҷҷараны иаабозҭгьы. Алашара, ҳәарада, иҟалашт, афымца
лашара. Аха агәырӷьара ҟаларушь усҟан, акыр шықәса анҵлак
уаҟа инхауа ауаа рыгәқәа рҿы? Избан, ҳзылакҩакуазеи?
Аԥсны зегьынџьара ақәа анауа, Лыхны ианамуа еиҳауп.
Изыхҟьазеи? Аарҩареи Лыхны ииуаз ашәаԥыџьаԥ рықәхреи
шаҟа еидҳәалоу аӡәыр дазхәцу? Иахьатәи аплан мацара ишазхәыцуаз, ԥхьаҟатәи ақыҭа аԥеиԥш рхамышҭӡеишь
уаҟа? Ԥсы зхоу зегьы ааԥсоит, аԥсеиҭакра рҭаххоит. Зыԥсы
ҭоу иаҩызоуп адгьылгьы. Уқәаарых шықәсык, ҩба, хԥа, жәаба.
Уинахыс аԥсшьара аноумҭа, уааҟәмҵӡакәа иоуҭалар акәхоит
ахәшәқәа. Адгьыл шаҟа ахәшә ауҭауа, убасҟак уара, ауаҩы,
узырчмазаҩуа ахәшә лбааудоит. Адәахьала еиҿаччауа,
ҩнуҵҟала ма уара, ма сара ҳәа адгьыли ауаҩи ақәибахразы
аиқәԥара иаҿуп. Ицашт шықәсқәак, мышкызны адгьыл иаргьы ахы изамыхәо инхашт, аха ауаҩгьы илымгар ауӡом. Ҵаны,
уажәы ари ақыҭаҿы ҵлакгьы ԥуҟар руӡом, аха уажәшьҭа
иабахәо, уеимдозаргьы иԥуҟаша ыҟамзар, уҭрак, аԥсы ашьап
ҳәа инышьҭаҵаны, даҽа уҭрак аашьҭухыртә, дгьыл нымхазар, арахә ҳәырҭа рымамзар. Аҩажәижәабатәи ашықәсқәа
348

инадыркны лхаа рнапхгаҩцәа ажәлар алашарахь ркылгара нбанҵакыла акәхарын ишеилыркаауаз, шаҟа абнақәа
ықәрхуаз, уимоу, хәшәык иаҩызоу, асыӡбал ссир злырхуа
акаҵахәрагьы налаҵаны, шаҟа иҵҳәаны икарыжьуаз, убасҟак
рыуаажәлар алахтырахь икылыргоны ирбозар акәхарын. Уи
ҳара иҳаздыруам, иаадыруа убри ауп, ауаҩы шаҟа ихдырра
ҳараку, шаҟа иҩнуҵҟатәи икультура беиоу, убасҟак, дзыхшаз иан лхаҭа леиԥшҵәҟьа, ҳаҭыр ақәиҵоит, дахӡыӡаауеит
аԥсабара, ашәаԥыџьаԥ.
Ҳарзыхынҳәып еиҭах амҩан ҳалаԥш иҵашәақәо. Ани,
асанитартә бнаԥҟара абна ахаҭа иазеиӷьуп ҳәа агәра сзыргоз амаҵурауаҩ иеиԥш, раҟагьы дара ртәала еилыркааит
абнаԥҟара иазкыз ақәҵара. Зықәра дуу, ма ичмазаҩу аҵлақәа
ааныжьны, абзиа-абзиақәа ԥҟатәуп ҳәа рарҳәазшәоуп урҭ
араҟа ашәҵлақәа, амзақәа, аԥсақәа еилараа ишкарыжьуа.
Иԥырҟо аҵкыс аԥырхага ҟалоит, иԥырҟаз анкаҳауеи, атрактор иацраҳәаны ианыргауеи. Аҵла ҟатақәа уаҳа изымгылахуа
иаақәнахуеит.
Ҳара иаҳҳәом ҟаҵашьа змам. Убарҭ раԥхьа игылоуп араҟа инхо аиха аанышәымкылан, ҵлак ԥышәымҟан ҳәа
раҳәара. Уимоу, сара сақәиҭызар, абас иџьбароу аԥсабараҿ
инхауа азин рысҭон рыҽзладырԥхаша, рхазы аҩны дыргылозар, амаҭәахә иазхаша уҳәа хәыда-ԥсада аԥҟара. Аха
дыхнарҵәо аҟынӡа аштраф иқәысҵон абна ԥҟаны изҭиуа.
Абна иланхо ихазы абна дақәиҭзароуп, адгьыл иқәаарыхуа
иара ихатәны имазарц шахәҭоу еиԥш. Сгәанала, ақыҭауаа
адгьыл ргәы ахьахшәаз, аҿар ахьықәҵуа зхарақәоу раԥхьа
игылоуп, адгьыл анхаҩы ихатәны иахьыҟам. Хәыҷы-хәыҷла
адгьыл днаԥырҵуа мацара, уажә ҳахьыҟоу ҳаакылсит.
Сакьан ақыҭан ҳаннеи, ари аҩыза амҩаҿ сара уаҳа
аныҟәара сылшом аҳәазшәа, иаангылеит ҳмашьына хәыҷ.
Ҳҿыҩаҳхеит анцәа иаҳзишаз ҳныҟәагақәа рыла.
Ҳрацәажәо ҳнеиуеит амҩан иҳақәшәаз ашәанцәа ҩыџьа.
Руаӡәк иқәрахь днеихьеит, егьи шықәса ҩажәаҟа ихыҵуеит.
– Шаҟа ҭӡы ҟаларызеи Сакьан инхауа? – ҳнаразҵааит.
– Жәохә–ҩажәа шықәса уажәаԥхьа 70–80 ҭӡы ҳаҟан,
уажәы 40 рҟынӡа иааихьеит. Иҭацә-ҭацәӡа игылоуп аҩнқәа, –
ҿааиҭит абырг, – ақалақьи ҳареи еимаҳкуеит аҿар. Дара шәааи,
шәҭаҳаҩуеит, аусурҭақәа шәаҳҭоит, шәааԥшыр, ауадақәагьы
шәоуеит рҳәоит, ҳара шәаангыл, шәабацәа рҩнқәа кашәмыжьын
ҳҳәоит.
349

– Ирыхьӡузеи абарҭ ашьхақәа?
– Аҳарҩа, Омаришара, Аҿаԥара, – реиқәԥхьаӡара даҿуп
ашәануа бырг.
– Ҳгәы иахәеит ажәытә аԥсуа хьыӡқәа еиқәырханы
иахьшәымоу, – ҳҳәеит.
– Аԥсуаа иахьӡырҵазар ҟалап, аха урҭ араҟа инхаӡомызт,
– иҳәеит, ақәыԥш. – Лаҭа, Ажара, Дал, Ҵабал, Қәабчара уҳәа
еснагь инхоз ҳара ҳакәын.
– Уара ухы еиларгазаап ашкол аҿы, – инаимаикит абырг,
– ҳара наҟынтә ҳааит, аԥсуаа амҳаџьырра ианага ашьҭахь.
Уахьынхо аӡәыр уахибаауама, унхоз, аха уаанӡа инхоз рыхьӡ
уҳәар акыр иуԥырхагоума?!
– Ихароузеи, идырҵазоуп иидыруа, – сҳәеит.
Амҩа ҳахьықәыз, сназхәыцит даҽакгьы. Акьыԥхь аҿы
иуԥыло иалагеит, уажәааигәа, иҟыԥсцәа пылтыҟсаӡа, изхара иҿазҵаз имаҵ ахьиурада хьаа змамыз академикгьы
телехәаԥшрала иқәгылараҿгьы иҳәеит абри еиԥш ахшыҩҵак.
Адгьыл џьынџьла изтәу, ҭоурыхла аԥшәымас иамаз атәы аҳәара
иахәҭам, ииашам ҳәа. Сгәанала, абраҟа ахы ыҵнахуеит апатриотизм ауаҩы игәаҿы ашьра. Сабацәа рџьынџь абраҟоуп ҳәа
аҳәара даҟәухыр, аборигенс уара џьаргьы уамаӡам ҳәа агәра
иургар, аокеан нырцәҟагьы нхара дзымцарызеи. Ҳаиҩызара,
ҳаешьара иаԥырхагоума, Аԥсны аборигенцәас иамоу аԥсуаа
роуп, урҭ зҭоурых дуӡӡоу ажәларқәа иреиуоуп ҳәа иоуҳәар? Уи
аԥсуаа иаҳагьы пату рықәиҵо даламгаӡои? Жәынгьы ҿангьы
зегьы еицышәтәын, аборигенцәаҳәагьы аӡәгьы дыҟам ҳәа
ануҳәалак, великодержавныи шовинизм, мамзаргьы анационализм амҩа аауртит ҳәоуп иаанаго. Арҭ зегьы даҽа зҵаароуп,
аха амҩа уахьықәу уззымхәыцра иҟоузеи. Ҳнеит Нарзан ҳәа
иахьашьҭоу Сакьан ақыҭа аханӡа. Ҳабла иаахгылеит қалақь
хәыҷык. Зықә ҳаракны иҟаҵоу аҟәарч ҩнқәа, ақәахьқәа,
ақьалақәа, аҭыԥ ҿҟьарақәа… Ҳара ҳаннеи аԥхынра ниасуан,
зыԥсы зшьоз рахьтә жәа проценткгьы ыҟамызт, агаҿаҟа илбаахьан.Аха аилкаара мариан ауаа рацәа рыԥсы шыршьоз. Иҟоузеи,
абасҟак ауаа зеизауазеи абраҟа? Наукала ишьақәырӷәӷәоу акгьы злаҳзеилымкааз ала, ауаа рыҿцәажәарала еилаҳкааз ҳхы
иаҳархәароуп. Араҟа иҵыҵуеит аҩнуҵҟатәи ачымазарақәа
рацәаны
изхәышәтәуа
аӡҵәыҵәы,
Кәыдры
аӡиас
ахықәаныҵәҟьа, аҳаԥшьа ахы ахырҟазшәа ҵла гәаҩак хҵәаны
иҭагылоуп. Ҵаҟа аԥслымӡ иаалҵны, убраҟа иҭалоит ахьаақәа
350

рацәаны иахәышәтәуеит ҳәа ззырҳәо аӡҵәыҵәы. «Сара схәыҷы
астма (ашьырхынҵ) ихьуан. Иԥсы ихәлахон. Аӡәы исеиҳәеит
абрахь дааугар дыбзиахоит ҳәа. Убас егьыҟасҵеит. Араҟа
аҩны еихасақәа ргыланы ирымоуп ақыҭауаа. Урацәажәар,
аамҭала иурҭоит. Убра сааны сыҩналон. Ашьҭахь схатәы қьала
сыргылеит. Акыр шықәса ҵуеит саауеижьҭеи. Схәыҷы ахаан
акы имыхьцшәа дыбзиахеит. Сҭаацәа зегьы ирзеиӷьхеит», –
иҳәеит Ашәбак. «Акыр шықәса сыца сыхьуан. Акрысзыфомызт.
Иԥысымҟар ада ԥсыхәа сымамкәа аҟынӡа снеихьан. Иаасфоз
сыҿнахуан. Аӡәы исеиҳәеит абри аӡҵәыҵәы ужәыр иухәоит
ҳәа. Абрахь аара салагеит. Иахьа ахаҳә суҭар исфо сыбзиаханы
сыҟоуп», – иҳәеит Аҳәбак. Иҵуазеишь ари аӡы ыҵыҵуеижьҭеи,
ауаа ирдыруеижьҭеи ҳәа сзызҵааз Ахсалбак: «Сара сахьиз
Қәабчароуп. Лаҭа азааигәара. Саныхәыҷызгьы абрахь сааргахьан. Бырг бзиак исеиҳәахьеит иара иакәымкәа, иабду ихаангьы уалыр хҵәахаҵас аӡҵәыҵәы абыржәы иҭагылоу убасҟангьы
иҭагылан ҳәа. Сгәанала, аԥсуаа амҳаџьырра иқәнагаанӡа
ирчаԥахьаз акоуп. Иџьоушьаша, аҵла ахаҭа ахьымбаауоуп.
Араш иалхуп. Иаҳа шыннаҵуаз рдырны иҭарҵама, машәырны
иақәшәама, мамзаргьы аӡы ахаҭа иамырбаауама здыруада.
Издыруа убри ауп, аԥхын ашыкьымҭаз, ааигәара узымнеиуа
ирацәоуп ауаа. Аԥаҭлыкақәа рхы ачаԥагақәа ааганы, ари аӡы
нҭаҭәаны аҩныҟа иргоит».
Уазымхәыцыр ауам акы. Аԥсны
ԥсшьарҭа ҭыԥуп.
Қырҭтәыла, Урыстәыла, Украина, Нхыҵ-Кавказ уҳәа акыр
ареспубликақәа араҟа ирызгылоуп аԥсшьарҭа ҩнқәа,
асанаториақәа. Аԥсны ахаҭа иатәны џьаракыр иҟоума,
џьаракыр иамоума аԥсшьарҭа ҩны, асанаториа? Ҳавтономтә
республика иқәынхо аџьажәлар, ма ԥсшьара, ма ҽыхәшәтәра
рҭахымкәа ишԥаҟалеи?
Ҳхынҳәып Сакьан аханы иҟоу Аҿаԥара ашьха амҵан
ишьҭоу, ауаа рхала, мчыла курортс иҟарҵаз аҭыԥ ашҟа. Акыр
жәашықәса раахыс, шә-ҩыла акәымкәа, зықьҩыла ԥсшьарҭас
иахьаауа, иахьа уажәгьы еиҳабырак зазхьамԥшыцзеи?
Иҟалоит, ииашаҵәҟьаны уи аӡы чымазарақәак ахәшәтәуазар,
аха иалшоит изԥырхагоу ыҟазаргьы. Убасҟак иуадаҩума
аӡы ааҭганы, лабораториа бзиак аҿы анализ ааҟаҵаны,
иззыхәшәу абарҭ ахьаақәа роуп ҳәа ҭанақьык инанҵаны аргылара.
351

Ҳагәҭыха хада зынамӡеит. Асоура ианалага, ҳзымцеит
Кәыдры ахьыҵыҵуаз абара. Ҳхынҳәны ҳҿааҳхеит.
Ҳанҵамҭақәак ҳрылгап ҳлаф-ҵәалаҵарала иаанагақәо
аԥхьаҩ инаиаҳәаны. Сталин иулица ианыршәланы ҳнеиуан
ҳәа ззаҳҳәоз аулица ыҟоуп ҳәашьа узамҭо идырхәанчаз
Мархьул ақыҭан. Усеиԥш ақыҭа шәмаҳаӡаци? Уи Мархьаул ауп. Мачара ҳәа ҳазҿыз аӡиас иахьӡыҵәҟьоу Маҷароуп.
Шәхынҳәны шәшаауа, Кәдри зыхьӡырҵаз ӡиаск ацҳа
шәнықсуеит, уи Кәыдры ауп. Амшын агаҿа иаваршәны игоу
амҩаду шәанаангыло шәнаԥшны Гәлрыԥшь араион анапхгара
аҩнқәа жәбауа шәаннеилак, ҩырак шәылаԥш нақәшәоит, аха
Кузма Прутков иҳәашьа, шәыбла иабо агәра шәымган, мамзар
шәҟьалоит. Уаҟа иаҳәоит, армарахь шәцар Қарҭ шәышнанаго,
арӷьарахь – еиҭах – Акәа. Шәара шәца шәхаҭа иахьыжәдыруа,
ма Қарҭҟа, мамзаргьы Аҟәаҟа. Шәхала ишәзымдыруазар,
амҩаду ахьӡгьы шәарҩашьоит, уи амҩаду аҿы шәара ижәбоит,
ацивилизациа ахьнеихьоу џьара тәылак аҿы ишәымбауа шоссек ахьӡ. Уи Аҟәа ақалақь аҿы иҩалагоит, ақалақь иҩалсны,
Аҟәа араион иҩалалоит, уигьы иҩалсны, Гәлрыԥшь араион
иҩалалоит, уи ахы инаркны аҵыхәанӡа иҩалсны, Очамчыра
араион иҩалалоит хьӡы заҵәык ахьӡны – Қарҭтәи ашоссе.
Мҩамш шәықәлааит!
«Аԥсны ҟаԥшь», 1988

УАҴӘТӘИ АМШ АЗЫ
Уаҵәтәи амш иахьа ишалаго еиԥш, уаҵәы хәы змам
ҭоурыхтә документс иԥхьаӡахо, иахьа иҩны ишьҭыхтәуп, иахьа еиқәырхатәуп. Уаҩы ишимбац иласны аҽеиҭанакуеит,
аԥштәхәы аԥсахуеит ҳаамҭа. Абиԥарак ахаанхеит ауаатәыҩса
рҭоурых аҿы иҟамлацыз ахҭысқәа акымкәа, ҩбамкәа…
Аимпериалисттә еибашьра, Февральтәии Октиабртәии
ареволиуциақәа, аешьеи аешьеи аҳәаҭыхла еиҿазыргылаз
аграждантә еибашьра, коллективла аицынхара аҽазышәара,
ажәлар рынасыԥ иазықәԥоз «ажәлар ираӷацәоуп» ҳәа
џьоукы кыдҵаны рышьра, џьоукы рҭакра, аибашьрақәа зегьы раҵкыс ишьаарҵәыраз Аџьынџьтәылатә еибашьра, аӡәы
дналкааны акәымкәа, ажәлар шеибгоу рахцара, ҩажәижәаба
352

шықәса «ныхачаԥас» ирыԥхьаӡоз ахаҿсахьа ахыбгалара… «Уцәа-ужьы ианыло ахәра ахгара иаҳа имариоуп, дад,
угәаҵа еиҟәшьшьаны ианыло ахәра аасҭа. Убри аҟнытә
агәра згар сҭахым уи изыҳәан ирҳәауа. Уи сара игәра згон,
бзиа дызбон гәыкала, иныҳәаҿа зжәуан», –иҳәеит акырнтә
азалымдарақәа ирықәшәахьаз, зыԥсҭазара мыҟәмабараз
быргк. Уи ҳәа дызҿыз Сталин иакәын. Иеилкаара ҳуалуп ус
зҳәогьы. Аха аиаша мыжда, уара иудукылома, иудумкылома ҳәа иҵааӡом, ашықәс аикәшара ааԥын шаанаго еиԥш,
ахшыҩ лыԥшаахқәа инарҭало, ажәлар намҽханакуеит. Иавахаз ихы ахьигӡааит аамҭа. Абарҭ ахҭыс дуӡӡақәа, ишкәакәаз
хҭысума, еиқәаҵәазма, аҩи аӡи еилаҭәазма, изеиԥшразаалак,
ақьаад ианҵаны ишьҭыхтәуп. Иҳацәцахьоу шырацәоугьы,
разҟыла, макьанала ҳархаануп «зыԥсы ҭоу адокументқәа».
Еиқәырхатәуп урҭ ргәалашәарақәа, ранҵамҭақәа, рысалам
шәыҟәқәа, шаҳаҭра зуша адокументқәа. Абас ишьақәгылоит
аҭоурых, аԥашәқәа ӷәӷәахоит акультура зегьы. Зыԥсы ҭоу
ихьымӡӷны иҳадӡами акгьы зхараӡамыз, иреиӷьыз аҵеицәа,
ажәлар рынасыԥ иазықәԥоз «ажәлар ираӷацәоуп» ҳәа
иԥхьаӡаны шаҟаҩ ҭаркыз, шаҟаҩы ршьыз иахьа уажәгьы
рхыԥхьаӡара ахьаҳзымдыруа? Агазеҭ аҿы дықәгылеит аџьеи
аибашьреи рветеран Ҳақы Ладариа. Уи ажәалагала ҟаиҵеит
«ажәлар раӷацәа» ахьдырҳәацәоз, иахьыҩнаршьуаз, иахьа уажәгьы зыҭӡамцқәа ашьа ркыдтаталоу гагратәи ахыбра музеины иҟаҵазарц. Ари даараӡа изыдгылатәу, зҟаҵара
иахьаҵәҟьа напы арктәу усуп, ари – ҭоурыхла ахәыцроуп,
ԥхьаҟа ҳәа анаԥшроуп, уаҵәтәи амш еиӷьхарц азықәԥароуп.
Абасшәақәа иҟаз хәыцрақәак, гәалашәарақәак срылан
абри, зҳәамҭақәа анысҵаз ауаҩ лацәажәараз амҩа санықәлоз.
Лыӡбахә акырынтә исаҳахьан. Илхылгахьоу дзыниахьоу ҳәа исаҳақәахьаз рыла, схаҿы ишьақәгылахьан
хаҿсахьак: ихьҭашьыз ауаҩ иҽышҭаиҳәҳәо еиԥш, абасҟак,
инбанҵакылагьы ажәеиҭарслагьы иуҳәозар, ахьҭа бааԥс
зысхьоу, хымԥада, гәаартыла уаҩы диацәажәом, иҟалоит
ауаа рыгәрагара лцәыӡны, ргәаӷ лкхьазаргьы. Аха ҳара
иаҳаӡбуеи аԥсҭазара ахаҭеи шеиқәымшәало еиԥш, араҟагьы
сгәаанагареи сыблала избази еицәыхаран. Саԥхьа дтәан
ақьиара зҿықәыҳәҳәа ицоз, аҭашәарахь акәымкәа, ашьхақәа
рывҵразы ашәахәақәа зышьҭуа амра еиԥш, зыҩнуҵҟатәи
лашарак, қьиарак ԥхаӡа иаауаз аԥҳәыс бырг. Ҳаицәажәара
353

ашьҭахь мҳәашьа сымамызт, лыԥсы еиқәзырхазгьы убри ауп,
апалач дихәаԥшыргьы, маҷӡак иадамхаргьы, бзиарак идылбалон.
Лгәеилгара, лгәынкылара, ашықәсқәа рымацара ракәым,
иарбан мзаз, иарбан мшыз, ауаа рыхьӡқәа, ирыԥша-сахьаз
ирцәажәашьаз, дызлаԥшыз, илхылгаз…
Абраҟа иҿахысҵәап сара сцәажәара. Дцәажәалааит лара
лхаҭа. Ицәажәалааит дара, аҭоурыхтә шаҳаҭцәа рхаҭақәа.
Сара исылшоны, исуалны избаз акы заҵәыкоуп – азҵаарақәа
рықәыргылара, аҭакқәа еицамкыкәа ақьаад ранҵара.
– Вера Андреи-иԥҳа, исҭахын зны инасыԥ лашараз,
ҽазны џьаҳаным иаҩызаз шәыԥсҭазаратә мҩа шәанысны
шәҿаашәхар… Аханатә…
– Саб дызусҭаз аҟнытә салагар? Уи инаидкыланы
иаласҳәап. Аҟәа адендропарк, Аботаникатә баҳча, Аҟәа ашьха
баҳчаитәырц иаҿыз уҳәа рыхьӡқәа анеиқәыԥхьаӡо, џьаргьы
ирҳәо смаҳаӡац Апионерцәа рпарк, уажәы Кәрченко лыхьӡ зху
зтәқәаз, уи еиҭазҳаз, изааӡаз рыӡбахә. Уи апарк уахьынҭало
уармарахь итәын Шаншиев; уарӷьарахь – Толстои. Ааи, Лев
Толстои ихаҭа иҷкәын. Убри иҟны баҳчааӡаҩыс аус иуан
саб, Андреи Пиотр-иԥа Сигәуа. Ҳаихылҵит ҩыџьа аӡӷабцәа.
Саҳәшьа Лидеи сареи. Лида лхаҵа Амашукели ижәлан,
арратә ԥырҩын. Аҳаирплан каимыжьзар, аӡәы дҭаимырхазар,
аԥырҩгьы ажәлар дызлараӷахозеи, аха усҟан ауаҩы харас
идуԥхьаӡалалак ауан, ажәлар драӷоуп ҳәа дҭаркит, дыршьит.
Сара схаҵеи сареи ахшара даҳмоуцызт. Иҟалап, уи иаҳагьы
еиӷьзаргьы. Илахьынҵахоз еилкаан. Аҭоурых аҿы иҟалахьоу
зхацәа бзиахәха извагылаз аҳәса ахшара дахьҳамамыз иаҳа
еиӷьын ҳәа рҳәауа? Убас зҳәауаз аҳәса зықьҩыла исыцҭакын.
Убасҟан Сталин «Жить стало лучше, жить стало веселей» –ҳәа
алозунгқәа кыдиҵон. Лида илхылҵыз лоуп, аа, акаҳуа ршны
иузаазгаз, аԥсуа скульптор Иура Ҷкадуа иԥшәма. Ари аҭыԥҳау?
Уи дара рыԥҳа, еицырдыруа ашәҟәыҩҩы Гьаргь Гәлиа иҭаца
лоуп. Иумбари, адунеи агьаргьалас иаҩызоуп. Сара саб Толстои иԥа иҿы аус иуан. Саҳәшьа лыла смаҭа Дырмит Гәлиа
иҩнаҭа дыҩнагылоуп. Уара узсазҵааз… Нестор Лакобеи Сталини реизыҟазаашьа. Аха зны иуасҳәап уи злаздыруа. Сара
сыԥшәма Михаил Антон-иԥа Џьергениа иакәын. Арра амаҵ
азиуан. Чынла дподполковникын. Аԥсны арратә комиссарс
354

дыҟан. Аҵара дуқәа дрылгеит Қарҭи Ленингради. Миша диман еишьа заҵәык – еицырдыруа аԥсуа дирижиор, раԥхьатәи
аԥсуа скрипкарҳәаҩы Лев Џьергениа иаб, Гришьа. Аха Миша
иман хә-ҩык аеҳәшьцәа. Убарҭ руаӡәк, Шьахәсна зыхьӡыз
длыхшеит… Нестор Лакоба. Абасала, Нестор иан лашьа
гәакьа сара сыԥшәма иакәын. Аԥсыуала, ишудыруа, ан лашьа
идуӡӡаны пату иқәуп. Адунеи азна пату иқәиҵон Несторгьы
ианшьа. Ҵаны, аншьа иаҵкыс қәрала аеҳәшьаԥа деиҳабын.
Аиуара аамышьҭахьгьы урҭ еидызкылоз рацәан. Нестор иеиԥш
Мишагьы «Кьараз» далан. Аменшевикцәа рықәԥаразы Аҟәа
инаркны Қәҭешьынӡа днеит. Ҟәбантәи абандақәа рықәхра
далахәын. Ажәакала, Нестор иарӷьажәҩақәа дыруаӡәкын.
Рдунеихәаԥшышьа еизааигәан. Аҩыџьагьы аҵара бзиақәа рыман. Еицныҟәон, еизҵаауан. Аҟәа иҟоума, ақыҭаҿоума руаӡәк
дыҟамкәа егьи иреиҵоу сасыкгьы дидикыломызт. Иахьысҳәо
ԥшӡам, схаҵа иоуп, аха Миша ауаа рҿы ихымҩаԥгашьа идыруан. Ус дыҟамызҭгьы ҳара ҳзеибадыруамызт. Ҳахьеибадырызу?
Аҟәа иҟан Џьамтәыла ахәаахәҭра ахаҭарнакра. Убарҭ
адкылара рыман, асасцәа дахьқәа нарыԥхьон. Убраҟа
ҳаибадырит. Ҳазыхынҳәып узҵаара. Мап, уи уҳәан-сҳәаным.
Ииашаҵәҟьаны Сталин даараӡа пату иқәиҵон Лакоба. Урҭ
реицәажәара, реицныҟәара, ҩнаҭала реиҭанеиааира зыблала
избахьз рахьтә руаӡәк, машәыршәа деиқәхан, џьаҳанымынтә
дхынҳәны дааны уаԥхьа дтәоуп. Лыхны ақыҭан Сталини Нестори еидтәаланы акранеицырфоз, сара, иқәԥшӡаз аҭаца, сырхагыланы, изныкымкәа аҩы снаҳахьан. Уажәааигәа аӡәаӡәала
исгәаласыршәон убасҟан астол ирыцахатәақәаз. Аӡәы, аӡәы
заҵәыкгьы иаџьал ааны, ихы нықәҵаны дымԥсит. Абахҭақәа,
алагерқәа, аҟарсқәа, ишдырҳәацәоз иршьыз… Сыблала избахьан Сталин уахынла Нестор иҟны ԥхьара даангылауа. Несторгьы Москва даннеилак Сталин иҩныҟа неирҭас иман. Уи
бзиа ибон Нестор иԥшәма Сариа иҟалҵоз афатә, еиҳараӡак
акаҵахәыр сыҵбал. Быфатә сеилаҳаит Сариа ҳәа ателефон
дасуан.
– Аӡәырҩы ргәы иаанагоит Нестори Сталини еибаҭахын,
аха Бериа дрыбжьалан ацәгьа рыбжьиҳәеит, диқәлазшәа,
дишьуазшәа еиҿикааит, насоуп Сталин Нестор ишьра
данақәшаҳаҭхаз ҳәа.
355

–Ои, шаҟа имарианы иазнеиуазеи, шаҟа Сталин дырзымдыруазеи ус зҳәауа. Бериа, ақьаҳиа, Сталин игәы иааҭашәоз,
аҳәаха иоуаанӡа инаигӡон акәымзар, ихала акы иӡбуа, ихала
уиаҟара идууз аусқәа ҟаиҵо дыҟазма!
– Вера Андреи-иԥҳа, схаҿы исзаамгауа, абасҟак изааигәаз
ауаҩ, димыхәозар иԥырхагамыз, дишьырц апалач изидиҵазеи?
– Уи аилкаара мариоуп. Сталин ауаа дуқәа, ареволиуционерцәа иашақәаҵәҟьа зылихәдаитәуаз ԥхьаҟатәи рымшқәа, иахьатәи русқәа мацара ракәмызт. Уи иалыхәдаитәуан урҭ ираҩсхьаз рымшқәа, рфырхаҵарақәа.
Џьоукы ирцәигон, иара итәитәуан ридеиақәа, даҽа џьоукы
– рбиографиақәа. Кавказ иара ида револиуционер дыҟам
ҳәа рҳәартә иҟаҵатәын. Убри азыҳәан иқәыхтәын, рыхьӡгьы
ырцәатәын ареволиуционерцәа иашақәа. Аҳы, урҭ ықәихит.
Аха урҭ зусҭцәаз здыруадаз? Изҳәар зылшодаз? Урҭгьы
ықәхтәхеит. Абри бзиаӡаны еиликааит ақьаҳиа, апалач. Сара
сахьҭакыз…
– Саҭашәымҵан, аханатә…
– Август ҩажәи жәба, 1937 шықәсазы, ахәылԥаз, асасцәа
ицны абыржәы аресторан «Амра» ахьыҟоу дныҩналеит арратә
комисссиа аподполковник Михаил Антон-иԥа Џьергениа, сара
сыԥшәма. Акрыфара иналагаанӡа дрышьҭаланы дныҩналеит
аорган аусзуҩык. Ибзианы еибадыруан. Инеидтәалеит. Акреицырфеит. Асасцәа наскьаргеит. Рҩыџьа рхала ианааизынха, Миша, адҵа сымоуп, усыцны уаалароуп, иуазҵаақәарц
иҟоуп ҳәа наиаҳәаны, ҩ-сааҭк рышьҭахь Қарҭҟа дрышьҭит.
Сара аҩны сыҟан. Сизыԥшын. Шаҟаҩы ирҳәахьаз, Миша,
умаҵурагьы кажьны, Аԥсынгьы уалҵны уца, уҭаркуеит ҳәа.
Сзыхдырҟьозеи иҳәон, иуамызт. Зегьы ирыхьуаз убри акәын.
Цәгьара ҟаҳамҵац, ҳашԥаҭаркуеи рҳәон. Аухаҵәҟьа, асааҭ ҩба
рзы, шаҳаҭс дҟарҵарц, агәылаԥҳәыс дрыманы иааит ҳуадаҿы.
Хәыц-хәыц еимырдеит. Акгьы рымбеит. Ауада зегьы амҳәыр
аадырхеит. Сара спианисткан. Спианина уахь иҩнахеит. Схаҵа
илахьынҵахазу? Мап, уаҳа Аԥсныҟа даарымгаӡеит. Азнык
азы иҳаҳаит Гәымсҭа аԥшаҳәаҿы дыршьызшәа, аха уаҟа иршьыз дрыламызт. Уаҟа дыршьит иара иҩыза бзиа Владимир
Гвалиа. Уи иҩыза аԥсуа дмаҷын. Ах, пату шԥеиқәырҵоз Лакобеи иареи. Америкаҟа дцон Гвалиа. Нестор бжь-долларк
имазаарын. Уанаауа џьара акы алаахәаны иааугап ҳәа
ииҭеит. Иара дхынҳәаанӡа Нестор дышьны, дахьыржыз
356

дыҵхны, инышәынҭрагьы рҩашьаны, ажәлар драӷоуп ҳәа
рыларҳәахьан. Агвалиа иаахәаны иааигеит акостиум злыҵшаз
аба. Уара уаҵкыс изааигәазгьы Лакоба мап ицәыркит, аҳамҭа
шизааугаз аӡәгьы иоумҳәан ҳәа шиарҳәоз, сара сыламыс
сзыфом, исиҭаз аԥарала аҳамҭа изаазгеит, иара дыҟамзаргьы,
иԥҳәыс дыҟами иҳәан инаганы Сариа илиҭеит. Аҟәа аизара цон. Бериа далахәын. Аӡәы дҩагылан Нестор Лакоба
аҳамҭақәа Американтәи изаазгаз, иҩыза гәакьа анапхгараҿ
аус иуеит иҳәеит. Уиакәхеит. Аҵара ду змаз, амаҵура ду иахагылаз Владимир Гвали дҭаркит. Ишуасҳәаз еиԥш, изласаҳаз
ала, уи дыршьит абыржәы аспорттә база ахьыҟоу, Гәымсҭа
амшын иахьалало азааигәара. Шаҟаҩы ршьыз адунеихаангьы еилкаашьа аиуам. Сара сыԥшәма Қарҭ даннарга, ҩымз
раҟара иԥсы ҭан. Саноурышьҭ, ашәҟәы аласҵеит ихабар аилкааразы. Уахәаԥш исзаарышьҭыз. Зхы зтәым џьоукы ирҩыз
џьушьоит. Дызгаз ачымазара атәы аҳәоит. Данԥсы амш, уимоу
дахьԥсызгьы ахәшәтәырҭагьы. Аха анаҩс иану ауп аџьашьатә.
Дахьԥсыз аҭыԥ рыздырӡом. Ари аҩыза уаҳахьоу! Иҭахашьа
шыҟалаҵәҟьаз уамак ҵуам еилыскааижьҭеи. Абар, уи адокумент уахәаԥш. Камерак аҿы ицҭакыз, зыблала избаз иҩит. Уи
иԥсы ҭоуп, Гәдоуҭа дынхоит. Уи излаиҩуала Михаил Антониԥа Џьергениа ахарақәа идырҵоз зегьы мап рцәикит. Егьа
ддырҳәацәазаргьы акгьы инапы аҵаимҩит. Жьаҳәала ихы
ишасуаз мацара дыршьит. Сара, ишуасҳәаз еиԥш, ауада зегьы
хәыц-хәыц ианеимырда, амҳәыр анаадырха, сан лахь сцеит.
Сышҭаркызу? Сҭаркит сгаӡарала. Шаҟаҩы исарҳәазеи бымцан
ҳәа. Сара спианисткан. Апианина сара сзы ирҵага шәҟәын.
Есҽны иасмырҳәалар ауамызт. Сымаҭәа-ҩыҭәа акгьы агәхьаа
скым, спианина заҵәык сышәҭ ҳәа аорганаа срыцрымҵит. Сан
бымцан лҳәеит. Сызҭаркызеи, иҟасҵахьоузеи цәгьарас! Ахацәа
ҭаркит, иашоуп, аха иҟалоит, урҭ џьара ажәақәак еимаркзар,
мамзаргьы иҟалоит, ирзымдыркәа шәҟәык рнапы аҵарҩызар,
сара иҟасҵахьоузеи! Абасоуп зегьы рҭакра шымариахаз. Дасу
дхәыцуан сышԥаҭаркуеи, цәгьарас иҟасҵахьоузеи ҳәа. Абзиара иҟаиҵахьоу дахырҟьаны дшыршьуаз аӡәыр ихаҿы изаагозма! Снеит НКВД аҟны. Баазгазеи, бызусҭада? Иахьеиԥш
дысгәалашәоит зыҟны снеиз. Даԥсуан. Сыԥсымзар ижәла
Ҭарбан. Ашьҭахь, рыцҳа, иаргьы дыршьит. Сызусҭаз аниасҳәа,
схаҵа ибзианы дидыруазаарын, бца аҩныҟа иҳәеит. Изымуит. Сара спианисткоуп, схаҵа дҭашәкызаргьы спиани357

на иахароузеи, арахь исышәҭ сҳәеит. Агаӡа! Иҟоу басҳәап,
џьергениаа рҭаца, бца, бҽыҵәак акәымзар, бусқәа ҽеихом
иҳәеит. Иара акы иҳәоит, сара изуам. Убри аамҭазы џьара
иԥхьеит. Иара дцоит, сара сишьҭоуп. Кабинетк дныҩналеит.
Сара сгылоуп. Дуаҩԥсы бзиоуп, даадәылҵыр иҵегь сиҳәап,
ишԥасимҭари спианина ҳәа. Ииашаҵәҟьаны, иарада ԥсыхәа
сымамызт. Схаҵа, издыруан, Қарҭ дыҟан. Саргьы аконсерваториа сҭаларц акәын. Сҽазыҟасҵар, сҭалар, схаҵагьы
абахҭаҿы дызбалар… Акоридор дыбжьаланы аӡәы дааиуан.
Даасыдгылеит. Бызусҭада? Аԥсны арратә комиссар, аподполковник Џьергениа иԥшәма соуп! Ара бааишь Џьергениа
иԥшәма иҳәан, сганаҿыҵәҟьа иҿаз ашә камеразаарын, иааиртын, днасыцәхасны сныҩнаирԥалеит. Аӷьеиҩҳәа ашә лаиркит. Уаҟа избақәазу? О, дызбеит, аха уаҩы дидыруа дыҟазма!
Убасҟак дырҟәаҟәахьан дышдырҳәацәоз Михаил Чалмаз
иԥҳәыс Қсениа. Лхы-лҿы зегьы ашәыта иаганы иҟан. Аарла
дцәажәон. Сыбзымдырӡеи анылҳәа, схы еилагоз џьысшьеит.
Ашьҭахь Драндаҟа ҳаргеит. Акамера ҳаҩнаргалаанӡа ашә
аҿы икнаҳаз аӷәыцәмаҟьа сылаԥш нақәшәеит «карцер» ҳәа
шаныз. Аха ҳзыҩнаркыз карцермызт. Егьирахь акамерақәа
зегьы абаандаҩцәа рыла ианҭәы, уигьы камерас иҟарҵазаап.
Иааицарсаны акәакь аҿы ацәарҭаӷәы кҿагылан. Жәааҩык
цәарҭаӷәык ҳаицықәиан. Ҳган ҳақәиазар акәын, убасҟак
ҳаидыӷәӷәалан. Абахҭа аиҳабы Костин ижәлан. Ҳәсақәак
убри иазҵааит, иҭаркыз ахацәа рацәаҩӡоуп, урҭ рыҳәсақәа
усҟак ҳрацәаҩӡам, егьырҭ абаҟоу ҳәа. Ииҳәазоуп ухаҿы иузаамго: «Вы попали в процент», –иҳәеит. Абриаҟара процент
ҭактәуп ҳәа иҟазаарын. Ҳазегь ҳус еиԥшны ирыӡбеит. Астатиа
ҩынҩажәи жәаа, апункт жәаҩа. Бхаҵа аконтрреволиуциатә ус
дшаҿыз бдыруан, ицәгьа бымҳәеит, дыбҵәахит. Аԥхынра ааит,
ҳхәаҽны аԥсра ҳалагеит, арахь аҳауахь зынӡа ҳаурыжьуам.
Акрыфара ҳаҟәыҵит. Убри ашьҭахь уахынла, аамҭа кьаҿ
хәыҷӡак ҳандәылырго иалагеит. Ашьҭахь ҳаргеит Қарҭҟа,
Орҭачалтәи абахҭахь. Убраҟа ҳастатиақәа рыԥсахит. Уи астатиа иахьӡын ЧСИР. Уи иаанагоит: «член семьи изменника
Родины». Иҳақәырҵеит хәба-хәба шықәса. Ҳдәықәыргалеит.
Ҳҭоуп аидарагага адәыӷба. Амҩа ҳақәын мызки бжаки.
– Шәрацәаҩны шәеицызма Аԥснынтәи?
– Сара издыруаз ҩажәи фбаҩык иреиҳан. Зегьы амаҵура
дуқәа ирхагылаз рыҳәса ракәын. Иаҳа ҳҽеидкыланы ҳаҟан
358

Мегии сареи. Меги дузымдырӡои? Зегьы еицырдыруаз абалерина, аԥшӡа-ссир Меги! Акаԥдан Каҷарава иаҳәшьа, Костиа
Семерџьиев иԥшәма. Сара иаасхызгаз зегьы ларгьы илхыганы дхынҳәит. Лыԥсы ҭоуп. Уажәу? Лымаҳә иҿы дыҟоуп. Аԥсуа
университет иахагылаз Заур Аҩӡба ианхәа лоуп.
– Саҭамыз, уи иԥшәма лыжәла Каҷаравоуп.
– Лыжәлаҵәҟьа Каҷарава акәым, аха Семерџьиевоуп.
Костиа Семерџьиев иԥҳазаҵә лоуп. Лани лаби анҭарк, лара
асаби ланшьцәа дырҵәахит рыжәла лхырҵеит, мамзар дыршьуан. Убри исгәаланаршәеит. Алагер аҿы дҳацҭакын Авель
Енукиӡе иҭаца лыԥҳаи лареи. Лыԥҳа, жәаха шықәса зхыҵуаз,
хәышықәса лықәырҵеит, лан аа-шықәса лықәын. Аԥҳа
лыҿҳәара анынҵәа доурышьҭит, ан иҵегьы даанхар акәын.
Аԥҳа сцом лҳәан ирымуит, ан усгьы доурышьҭуамызт. Урҭ
реибарҵәыуара уаҳар… Ишуасҳәоз саҟәыҵит. Мызки бжаки
ааҵхьаны ҳнаргеит Акмолинст. Уаҟа узызҵааз… Абахҭақәа
рҿы иҵегьы исықәшәақәаз… Қарҭ сааигәаратәи акамераҿ
дҭакын санхәыԥҳа, Нестор Лакоба иан Шьахәсна, ҳамхәаҽырц
ҳанаадәылыргоз лара дахьҭакыз акамерагьы ашә анаадыртлоз еиқәшәалон, убасҟан сылаԥш налықәшәауан.
Ддырҳәацәон. Аха Шьахәсна ахаҵамԥҳәыс ззырҳәоз лакәын.
Исгәалашәоит, зны Нестор дицны Калинин дыҟан рыҩны,
Лыхны. Шьахәсна Калинин дааизыҵҟьан, иҟашәҵақәоу иашам ҳәа лҿаалхан, хаҵаҵас диҿагыланы диацәҳаит. Амала, рқыҭан зегьраԥхьаӡа аколнхара далалеит. Абахҭаҿы уи
бааԥсыла ддырҳәацәон. Лыҷкәын мап ицәылкырц уаҩы иимбац лзааргеит. Дубар аарла дудыруан. Ашәытақәеи ашьеи
дырганы дыҟан. Илымуит. Лыҷкәын изы шәҟәы бааԥсык лнапы аҵалымҩит. Уахык асааҭ ԥшьба рзы дындәылганы дырган,
иналгәыдҵаны дыршьит. Нестор Лакоба иԥҳәыс Сариагьы
дҭакымыз. Шәҟәык аҿгьы самыԥхьац, ирҳәонгьы смаҳац уи
аԥҳәыс лаҟара… Саҭоумҵан, аҳәара сылшом. Лыҷкәын Рауф
ишибоз аҳәызба надыркылеит лгәыԥҳәы. Бхаҵа дышконтрреволиуционерыз, Аԥсадгьыл шиԥсахыз, ажәлар дышраӷаз
ала ашәҟәы бнапы аҵабымҩыр бгәыԥҳәы ҿаԥаҳҟоит рҳәеит.
Жәиԥшь шықәса зхыҵуаз лысаби аҳәҳәара далагеит, сан, папа
усгьы дыԥсхьеит, бнапы аҵаҩ иҳәеит, уаҳа илымуит. Лгәыԥҳәы
ааҿдырффеит. Акамера дахьҭарыжьыз, ирулак, аҳәса ашьа
нкыланы деиқәдырхеит. Ашьҭахь лхахәы ишахоз иааҵхуа
мацара, сара данызбаз аҵыхәтәан лхы ажьы зегьы ааԥшуан.
359

Ирҳәон лхахәы ыҵижәжәеит ҳәа Бериа ихаҭа. Уаҳа лхаҵа
даалмыхәшьадкәа дыршьит. Рыҷкәын Рауф 1944 шықәсанӡа
дырхашҭшәа деиқәханы дыҟан. Ашьҭахь Бериа ихаҭаа иҟаиҵаз
адҵала дыршьит. Усҟан ауаа дуӡӡақәа, Ленин ивагылаз ареволиуциа иреиӷьыз аҵеицәа ранацәа, рыҳәса, рыхшара…
Знык ала жәа-нызқьҩык аҳәса қәыԥшқәа… Апианисткацәа,
асахьаҭыхыҩцәа, актрисацәа… Адипломатцәа, ашәҟәыҩҩцәа,
аҵарауаа рыҳәсақәа, рыԥҳацәа… Бухарин иԥҳәыс, амаршал
Тухачевскии Рыкови рыҳәсақәа, раҳәшьцәа…
– Шәажәа саԥылоит, ишәсырбарц иаазгеит. Абри аԥҳәыс
дыжәдыруама? – ажурнал аартны иналсырбеит.
– О, Лиза! Амаршал Тухачевски иаҳәшьа Елизавета
Николаи-иԥҳа Тухачевскаиа лами! Аҵара ду лыман, шьҭрала
даамысҭан.
– Сышәзаԥхьарц сҭахуп уи илыҩуа агәалашәара аҟнытә
абзацк:
– Елизавета Николаи-иԥҳа дызлацәажәо аибашьра
аныҟалаз аамҭоуп. Иуасымҳәеи, лагерк аҿы еицҭакыз аҳәса
жәа-нызқьҩык ҳреиҳан. Аибашьра ҳшәышьҭы ҳҳәан, ҳагәра
згодаз, арахь ҳаҿҳәара нҵәеит. Илҳәо иашоуп, иахьа уаҵәы
ҳаршьуеит ҳәа ҳаԥшын. Ашьҭахь, ҳархашҭу, ус ҳаанхеит.
Убас ҳаҟан 1946 шықәсанӡа. Исхашҭыз, ҩынҩажәи ԥшьба
рзы, ҳара аҳәса алагер аҭелқәыц аанда ҳанҭцаны, ҳҭыԥан
иҭаркит ҵҩа рымамкәа инаргаз ахацәа. Иҟаҳҵоз уасымҳәои.
Аӡын 50-55 градус ихьҭоуп, аԥхын убасҟакҵәҟьа ишоуроуп.
Исызуаҳәом реиҳа еицәоу иарбану, ахьҭа акәу, ашоура акәу.
Аӡын асы иаҵаҳаз, изықәҵааз аисыр ԥшааны ихәыҵхуа, еизаагон. Иԥшьыркцаны иԥҟаны асы иалхыз аандақәа еиқәаҳҵон.
Аурҭ анаслак, асы амгарц, акраамҭа ишьҭахарц, нас аарыхра
иаҳа иазеиӷьын. Уи аамышьҭахьгьы Москва азыҳәан амаҭәа
ҳӡахуан. Сара зны сычмазаҩханы аԥсра салаган, Меги сыԥсы
еиқәлырхеит. Уи, еицырдыруаз абалерина, лразҟы иакын,
ашьышьмаҭраҿы аусура лоуит. Уаҟа ибзианы аус ахьылуаз
360

абаандаҩцәа рымыцқьара ахьылгоз азыҳәан афатә инацҵашәа
илырҭон. Саргьы инасҿаҵо сеиқәлырхеит. Ҳаурышьҭит жәшықәса анынҵәа. Аха даҽа жә-шықәса адәы сықәын аҳәызба
ҵар сахагылан. Ҩынҩажәи жәаба километр азааигәахара
азин сымамызт ақалақь. Рыԥсы еиқәханы ихынҳәқәаз…
Ааигәа дыԥсит Шура, акомҿареидгыла амаӡаныҟәгаҩ Владимир Хишба иԥҳәыс… Лакоба ицхырааҩыс аус зуаз Петросиан
иԥҳәыс, Меги, нас сара…
– Аҵыхәтәантәи азҵаара. Шәара, ԥҳәыск лаҳасабала,
шәзыниаз амш еиқәаҵәақәа зегьы инарылышәкаартә, реиҳа
алабжыш анкашәҭәаз иарбан мшу?
– Реиҳа санҵәыуазу? Иуасҳәар усхыччар? Ишудыруа
еиԥш, аԥҳәыс лыхцәы дузар пату ақәуп Кавказ, еиҳараӡак
Аԥсны. Ахцәы змам дыԥҳәысӡам ҳәа акәын саргьы сшааӡаз.
Зыгәчамахқәа ракәым, зшьамхқәа инахысуа зыхцәқәа дууз
дубарын. Саргьы сыхцәы дуун. Акмолинск ҳашнаргаҵәҟьаз,
ҳазегьы ҳахцәқәа зны ҳахәда илыҵакны идырҟәыдит, нас
илықәыршәны далақьла ҳахқәа рсеит. Саргьы убри аҽны
аҟара алабжыш касымԥсац, убри аҽны аҟара аҳәса рылабжышгьы сымбацт…
«Аԥсны аҟазара», № 3, 1988

ААМҬА ҾЫЦ, АМҨА ҾЫЦ
(13.12.1988. Жәлар рфорум «Аидгылара»
аизара ду аҿы иҳәоу ажәа)
Сабиԥара зхаану ашықәсқәа рымацара ракәым,
акыр ашәышықәсақәа ахыҵуеит, аринахысгьы, ҳрыцҳара
агартә, сгәанала, ҵыхәаԥҵәара аураны иҟаӡам, аԥсуа жәлар
рықәԥара зызку: рыдгьыл гәакьа аԥшәымацәас дара амазарц, рразҟы аӡбара дара рхаҭақәа ақәиҭзарц. Ари ақәԥара
– иԥшьоу, ақәԥарақәа зегьы раҵкыс ииашоу қәԥароуп. Ламыс змоу, марцхалк иадамхаргьы ауаҩра злоу, ари ақәԥара
ма дацхраалароуп, ма, уаҳа илымшозар даԥырхагамхароуп.
Усҟак ихьаам, ишьаарҵәыроу ари ақәԥара мҩаҿы аӡәырҩы
рхы ахьақәырҵаз даҽа џьоукы уаҳа нарылмшо иахькарахаз,
урҭқәа зегьы ҭыԥк уаҩы ирзиԥшаауеит. Ихадоу, ажәлар рхаҭа
361

рыҟазаароуп. Исыздыруам иахьынӡанасыԥу, исыздыруам
иахьынӡаразҟыдароу, аха аԥсуа хәышҭаарас иоуит убасеиԥш
адгьыл ҽыҭ, дгәыла ааигәаз, дгәыла хараз, зымч ааибызҭаз
аӡәгьы дызвымсыц, аринахысгьы дызвысраны иҟам.
Ҳаргәылаларым
ашәышықәсақәа.
Аҵыхәтәантәи
шәышықәса заҵәык иналагӡаны ҩынтә ақәӡаара, анҵәаӡара
инхықәгылеит аԥсуаа. Зны, амҳаџьырраан, рыбжеиҳараҩӡак
налаӡит, ашьҭахь, ааигәа, 1937–1953 шықәсқәа раан иҟалаз,
амҳаџьырра аан иҟалаз иаадҩыло, амилаҭтә трагедиа рхыргеит.
Ааигәа акәу, хара акәу, урҭқәа зегьы иҳаҩсхьоу роуп.
Иахьатәи амш…
Изеиԥшроузеи, Аԥсны ҳәа, географиатә еилкаара мацараны иазынханы иҟоу, ари адгьыл ҽыҭ иахьатәи ахаҿы?
Изеиԥшроузеи аԥсуа жәлар рҭагылазаашьа?
Ишеилыскаауагьы, сызрықәшаҳаҭхом зынӡа агәкаҳара
иамҽханакуа. Убасҵәҟьа исызсыдкылом, гаӡа дыччаҩуп ҳәа,
мҵәыжәҩада аԥырра. Илхтәуп, иԥшаатәуп урҭ аҩ-полиуск
ирыбжьоу агәҭантәик. Иаҳҭахызарц адунеи ҳанызаарц аԥсуаа,
иҳахшароуп убасеиԥш иҟоу хшыҩк, милаҭтә философиатә
системак, иахьатәи аиаша аихшьаала ахьазуу, ԥхьаҟазы
иԥсеиқәырхагоу, ҳхықәкы ду ииашоу, амҩа ҳақәызҵо.
Ухатәы ԥышәа умамкәа,ужәлар рҭоурых ԥышәа аилкаара
уцәыуадаҩхоит. Изхысҳәаауа, уажәшьҭа шықәса ҩажәижәаба
иреиҳауп аԥсуаа ҳахҭыс дуқәа ма шаҳаҭс срымоуижьҭеи, мамзаргьы акыр срыхәоит ахьысгәахәуа, схы ахымбаауа, исылшо
ахәыҷала, снарыцхраауа сааиуеижьҭеи. Иаҳа санқәыԥшыз,
сеиҳа рдыруеит, сеиҳа иҟәыӷоуп зысгәахәуаз ирҳәо
снықәныҟәар, уаҳа аҭахӡам сҳәон. Сусгьы иаҳа имариан.
«Иахьышәҳәо сшәыццоит, шәыгәра згоит», –иаҳа имариоуп.
Иуадаҩуп: «Иахьуҳәо ҳуццоит, угәра ҳгоит». Ҳабиԥара абри,
аҩбатәи иааҭагылеит. Агәҭыха, ахықәкы еилкаауп. Ақәԥара
зызкхаша дыруп. Иуадаҩхеит уи анагӡарахь укылызго амҩа
аԥшаара. Ухаҭа, ухазы иузымдыруазар уи амҩа, азин умам
даҽаӡәгьы духьырԥшны игара. Агәҭыха аҳәара, аиҭаҳәара,
амца ацраҵара – имариоу авторитет арҳароуп. Сажәақәа
зықәку жәдыруеит.
Абарҭ схәыцрақәа зхәыцраз, схьаақәа зхьааз аӡәык
ҩыџьак ҳааицәажәан, еизаҳгеит аинициативатә гәыԥ. Аизара.
Иахьа имҩаԥаҳгоит уи афорум раԥхьатәи аизара ду. Аамҭа
362

кьаҿ иалагӡаны, афорум анапхгара ирҩит аустав, иазгәарҭеит
апрограмма.
Ҩбаҟа ажәа афорум азыҳәан реиҳа ихадоу ҳәа
исыԥхьаӡо. Афорум ҟалароуп аԥсуа жәлар ирыхшыҩҭраны.
Аԥсны ԥхьаҟатәи алахьынҵа аӡбаразы гәаанагарақәас
иҟоузеи? Иарбану иаҳа изыдгылатәу? Автономтә республика азинқәаҵәҟьа, автономтә республика астатусҵәҟьа амазар, иҳазхоит рҳәоит џьоукы. Теориала азинқәа меигӡарахда
иҳамоуп уажәгьы. Ҳконституциа уаԥхьар, агәырӷьара уагоит.
Убраҟа иану зегьы аԥсҭазаараҿы ишәоуеит ҳәа хаҭала сара
хынтә ирҳәо саҳахьеит, 1958-1967-1978 ашықәсқәа рзыҳәан.
Хынтә иржьаз, дгаӡамзар, уаҳа агәра имгароуп. Уажәшьҭа
азҵаара ықәгылоуп абас: иалхтәуп ҩба рахьтә акы.
Актәи. Ишыҟоу еиԥш, иаҳҳәаап, Даӷьсҭан, Иакутиа, Коми
уҳәа, автономтә зинқәа аманы, РСФСР иалаҵазааит Аԥсны.
Аҩбатәи. Республикак иахьыԥшымкәа, мамзаргьы
афедерациагьы иаламкәа, хазы, ишыҟоу еиԥш, иаҳҳәап,
Қырҭтәыла, Ермантәыла, Еидгылоу республиканы иҟаҵатәуп
Аԥсны. Абри, аҩбатәи, убасҟак иҳараку гәҭыхоуп, азҵаара
ақәыргылараҵәҟьа рзыгәаӷьуам џьоукы. Уи ҟалашьа амаӡам,
изаҳҳәарызеи рҳәоит. Егьи, актәи, иаҳа аҟалара мариоу
џьушьап.
Ҳара жәынгьы ҿангьы милаҭк ргәы наҳмырхаӡац. Уимоу,
ҳқьиара ааҳәны ҳхы ианҟьо ҳааиуеит. Ахаан аӡәгьы ибызшәа
иҿаҳамхӡац. Аԥсны амчра зегьы аԥсуаа ианаҳкызгьы, егьырҭ
амилаҭқәа рбызшәала аҩра аԥхьара азин раҳҭон.
Аԥсны Еидгылоу республиканы ианыҟалалак, араҟа инхо
амилаҭқәа иарбанзаалак џьара акала ргәы нырхахом. Иҩлоит,
иаԥхьалоит рхатәы бызшәала. Хараӡа еиӷьхоит рсоциалтә
ҭагылазаашьа. Убасҟаноуп ҳҳәынҭқарраҿы амилаҭқәа зегьы
зинла ианеиҟарахо.
Октиабртәи ареволиуциа аидеиақәа раԥхьаӡа иадгылаз
иреиуоуп аԥсуаа. Аколлективизациа анырҳәа, иаҿамгылеит.
Асовет Еидгыла Афырхаҵа ҳәа ахьӡ зыхҵоу милаҭла,
хыԥхьаӡарала уахәаԥшуазар, напык иамоу анацәкьарақәа
рхыԥхьаӡараҿы иалашәоит аԥсуаа. Аинтернационализм
акәзар, иҳамоу иреиӷьу – ҳадгьыл атәым милаҭ ықәнҳархеит.
Абарҭқәа зегьы рышьҭахь, ииашам, аԥсуаа зинла егьырҭ
амилаҭқәа ҳахьраҟарам. Иҳавырбо акы заҵәыкоуп – ҳмаҷра.
Ауаҩы иоура ахькьаҿу азыҳәан ауаа ҟәыӷақәа ахьтәоу
363

дрыдумыртәалар иаҩызоуп хыԥхьаӡарала шәмаҷуп ҳәа
амилаҭ рзин армаҷра. Агуманизм злоу даҳзымгәаароуп,
ақырҭқәа ҳхы нарықәкны, шәаргьы ҳаргьы зинла ҳаиҟараз
ахьаҳҳәо. Милаҭк раҵкыс даҽа милаҭк зинла реиҳатәра иаанагозеи? Уи иаанагоит зинла еиҳаутәыз амилаҭ арасизм, ашовинизм рылааӡара. Ианаҭаххо аамҭазы, Аԥсадгьыл ахьчараҿы,
Аԥсадгьыл азыҳәан ашьа акаҭәараҿы зегьы зинла ҳаиҟаразар,
зинла ҳаиҟаразааит аҭынчра аамҭазгьы, Аԥсадгьыл алаҭҳаџьра
аамҭазгьы. Иабоубеи, зинла шәабеиҟарам ҳәа исазҵаар ауеит. Иааҳгап ҿырԥштәык. Аԥсуаа зынӡаскгьы ирзымҵааӡакәа,
рыдгьыл ҽыҭ-ҽыҭ ишаны, Аԥсны Анҭыҵынтәи иаауа, зхазы
изҭахугьы, аорганизациақәа изҭахугьы меигӡарахда ирыҭауа
иахьаауа, иаанагозеи? Аԥсны иаадрыхуа амал, аекономика
Аԥсны анҭыҵ ирмазҵаакәа аныхра азин ахьрымам иаанагозеи?
Ленин данԥсы инаркны, ҳазныҵуа ҳааиуаз амҩа, зегьрыла иаҳныԥшит. Шәахәаԥш, шәаԥхьа аҭоурых. Амилаҭ
хыԥхьаӡарала шаҟа идуу, убасҟак идууп рҭоурыхгьы, шаҟа
рхыԥхьаӡара маҷу, рҭоурыхгьы убасҟак ихәыҷуп. Усоуп иахьатәи аҭоурыхҭҵаара шышьақәгылоу. Игәашәҭа
шаҟаҩы рқьышә аччаԥшь ықәлауа, аԥсуаа рҭоурых дуӡӡоуп,
иҵаулаӡоуп, акыр зқьышықәса ахыҵуеит уҳәар. Ҿырԥштәык.
Урыстәыла рнаҭижьҭеи зқьышықәса ахыҵра азгәарҭеит.
Сыбжьы ныҵакны, сшәаԥырҳаԥуа џьара ҩыџьара инасҳәааасҳәақәеит иҟамлаӡои аԥсуаа ақьырсиан динхаҵара
рыдыркылеижьҭеи зықьи хәышә шықәса ахыҵра азгәаҭазар
ҳәа. Исыхәаԥшуаз аблақәа убас иҟан, анационалист хаҭаԥсаҭа
сакәызшәа. Амҳаџьырра сынтәа шәи жәаба шықәса шахыҵыз
раԥхьаӡа акьыԥхь аҿы иҳәан, раԥхьаӡа ауаа иргәаларшәан
ажурнал «Аԥсны аҟазара» адаҟьақәа рҿы. Ашьҭахь, анцәа
нагӡара риҭартә, аҿар иазгәарҭеит илахьеиқәҵагоу ари
ахҭыс. Аҿар иҩархыҳәҳәаны ҩада иахьымҩеиз зыхҟьазеи?
Изқәиаазеи? Амилаҭқәа зинла реиҟарамра атеориа. Ҳара
ҳҳәынҭқарра аҩнуҵҟа адунеихаан аинтернационализм
иаша ҟалашьа аиуам,милаҭк рлахьынҵа даҽа милаҭк аӡбара
иаҟәырхаанӡа, амилаҭқәа, ақьаад аҿы акәымкәа, аԥсҭазаараҿ
зинла еиҟарахаанӡа.
Изакә организациоузеи «Аидгылара», хықәкыс иамоузеи, иззықәԥозеи, насгьы ақәԥашьа формас иалнахраны
иҟоузеи? Ари аԥсуаа рымацара злахәу, аԥсуа милаҭтә органи364

зациамзароуп. Иқәнаргыло азҵаара хада – Аԥсны аидгылатә
республиканы аҟаҵара – Аԥсны иқәынхо амилаҭқәа зегьы
ринтересқәа ирыхькьысуеит. Убри аҟнытә «Аидгылара» аусура иалахәзароуп амилаҭқәа зегьы рхаҭарнакцәа.
Акоммунисттә партиа иаҿагылауа аппозициатә организациоума? Мап! Еиҭах мап!
Асовет ҳәынҭқарра аҭоурых иаҳнарбоит акоммунисттә
партиа ахьӡала, Ленин ипартиа ахьӡала изныкымкәа ацәгьара
дуӡӡақәа шыҟалахьоу.
«Аидгылара» азкызароуп акоммунисттә партиа ахьӡала
ацәгьара ҟазҵауа рсабрада рҿыхра, ажәакала, перестроика
ацхраара.
Иаҳгәалаҳаршәап шықәса ҩажәижәаба раахыстәи
Аԥсны ахҭысқәа. Иҟан ақәгылара 1954, 1958, 1967, 1978
шықәсқәа рзыҳәан. Арҭ ақәгыларақәа зегьы националисттә
қәгыларамызт. Даҽа милаҭк ирҿагыламызт. Акоммунисттә
партиа иаҿагыламызт. Арҭ ақәгыларақәа рызкын аинтернационализм иаша Аԥсны ашьақәыргылара, Ленин имилаҭтә политика, акоммунисттә партиа аполитика Аԥсны аиааира аргара. Аӡәырҩы даараӡа рҽазыршәеит Аԥсны анационалисттә
организациа ыҟоушәа шьақәдырӷәӷәарц. Уимоу, идеологиатә
усзуҩыкгьы асиа ҟаиҵахьан. Уаҟа ианын шәи ҩажәаҩык аԥсуа
интеллигенциа. Аха ишырҳәо еиԥш, анцәа иџьшьаны, аиааира агеит аԥсуа иинтернационализм, имилаҭеилымхра, ауаҩра,
аламыс.
Иаҳа сазааҭгыларц сҭахуп ақырҭқәеи аԥсуааи
реизыҟазаашьа. Иаҳа зҳәара шәарҭоу, иаҳа иӷыӷкны
иҟоу зҵаароуп ари. Уи уаҩҵас амҩа иқәымҵакәа, уаҩҵас
иалацәажәамкәа егьирахь иаҳҳәо зегьы бжамҽамуп. Ҷыдала
сара сзыҳәан иҟоуп ҩ-Қырҭтәылак. Иҟоуп Русҭавели, Ҵереҭели,
Иване Џьавахишьвили, Галактион Табиӡе уҳәа реиԥш иҟоу
агуманистцәа дуқәа, аинтернационалистцәа дуқәа рқырҭтәыла.
Иҟоуп Павле Ингороҟәа иеиԥԥш зеԥшроу, Нои Жорданиа иидеологиа злаҽу р-қырҭтәыла. Иҟоуп акоммунистцәа
иашақәа рқырҭтәыла, иҟоуп КПСС абилеҭ ҟаԥшьӡа зџьыба
иҭоу, аха аменшевикцәа рбираҟ шәыршәыруа зыԥхыӡ иалоу Қырҭтәыла. Актәи Қырҭтәыла, Қырҭтәыла иаша, ҳара
иҳашьоуп, иаҳҭынхоуп, аҩбатәи Қырҭтәыла, Қырҭтәылагьы
иаӷоуп, ҳаргьы иҳаӷоуп. Убарҭ, аҵыхәтәантәиқәа рҿагылароуп
«Аидгылара» аусура зызкхаша.
365

Сазааҭгыларц сҭахуп зҵаарак.
Азҵаарақәа ирхадоуп адгьыл азҵаара. Зегьы зыхҟьо,
ишыжәдыруа, адгьылоуп. Қарҭ уразҵаар, Аԥсны амаҵурақәа
ирхагылаз Аԥсны адгьылқәа рҭиит, инырхит, дегьызмаха иршеит рҳәоит. Аԥсны уразҵаар, қарҭаа ҳармазҵаакәа, қарҭаа
ирмыӡбакәа, дгьыл ҿаҵак ашара ҳақәиҭым рҳәоит. Иаазгоит сара шаҳаҭс сызмаз фактк. Акыр шықәса уажәаԥхьа
сҩызцәақәаки сареи ҳхатә харџьала «Кьаразаа рҭоуба» ҳәа
аԥсуа кино хәыҷык ҭаҳхит. Убриала иаҳҳәарц ҳҭахын, киностудиа хәыҷык Аԥсны еиҿкаазар, аԥсуа кино аԥҵаразы
арҿҿиаратә мчқәа шыҟоу. Ахатәгәаԥхаратә фильмқәа рфестиваль аҿы иреиӷьыз аҭыԥқәа руак ҳанаишьеит уи ажиури
ахантәаҩы Асаҭиани. Сара уи сиазҵааит, угәы ишԥаанагои,
зметраж кьаҿу, ма адокументтә фильмқәа рҭыхразы, Аԥсны
амчқәа ыҟоума, уи азҵаара ықәҳаргылар, ҳарԥхашьома
ҳәа. Шәхатә киностудиа шәымазар, иахьаҵәҟьа аԥсуа
киноқәа рҭыхра шәалагартә шәыҟоуп иҳәеит Асаҭиани. Ус
акәзар, аԥсуаа ҳхатәы киностудиа ҳҭахуп ҳҳәеит. Сҩызцәа
шаҳаҭцәоуп, «Қырҭфильм» адиректор инапқәа ҩышьҭихын:
«Анцәа иџьшьоуп, аԥсуаа ҳхатәы кино ҳҭахуп ҳәа
ахьышәҳәаз», – иҳәеит. Ҳара ҳлықәланы ҳцан, «Мосфильм»
аҿы ҳрацәажәеит. Иаҳхаагаз, аусқәа зегьы ҟаҵаны ишыҟаз
зышәҭахузеи, зегьы хзырбгалаз шәасҳәап. Иаҳзалрымхит
акиностудиа ахьыҟалашаз адгьыл, Аԥсны аиҳабыра ҳразҵаан,
қарҭаа роуп адгьыл шәыҭара иақәиҭу рҳәеит. Уимоу Гәдоуҭа
актәи амаӡаныҟәгаҩ ашәҟәы изынарышьҭит адгьыл рзалх ҳәа.
Уи аччара далагеит. Ишышәхыччаз шәымбаӡои, ианбыкәыз
сара адгьыл санақәиҭыз иҳәеит. Амилаҭтә культура аҿиаразы
ус дуӡӡак абас иҵарбган. Насгьы иҳанаҳәоит ишыҟоу адгьыл
азҵаара. Адгьыл аус аӡбара Аԥсны иақәиҭымкәа иҟанаҵ,
иаҳҳәо зегьы баша цәажәароуп. Аха араҟа исоуеит гәыҩбарак.
Сара агәра сызгом, ишырҭаху адгьыл ианақәиҭха, Аԥсны
аиҳабыра ироуа азин, ииашаны рхы ишадырхәауа, иаҳа
иаахжәаны исҳәозар, адгьыл ҭира шыҟамло. Иҟаҵатәузеи?
Аԥсны адгьыл еицыртәызар иқәынхо амилаҭ зегьы, Аԥсны
адгьыл ахьчарагьы амилаҭ зегьы еицырусзааит. Ари азҵаара
абас иқәыргылазар еиӷьуп ҳәа сгәы иаанагоит: Қарҭ
ирыӡбама, Аԥсны ирыӡбама, иахьырӡбуазаалак, «Аидгылара»
ирмазҵаакәа, иақәшаҳаҭымкәа, гектарк иадамхаргьы, Аԥсны
адгьыл даҽа организациак аҭара, даҽа џьоукы рыҭара азин
366

ыҟамзааит. «Аидгылара» ирмазҵаакәа гектарк иадамхаргьы
абна алакьысра азин ыҟамзааит, иара Аԥсны иатәугьы фабрикоума, зауадума акы аргылара иақәиҭымзааит. Абри акы
«Аидгылара» ааигәаӡатәи ауснагӡатәқәа рахьтә.
Даҽакы.
Милаҭеилых ҟамҵакәа Аԥсны ииз, иааӡаз ауаҩы усурҭа
имамкәа дшыҟоу, Аԥсны анҭыҵынтәи ауаа ааганы ашәҟәы
иҭаҩны, аусурҭақәа рыҭара абанӡаиашоу? Асовет ҳәынҭқарра
иабанӡазеиӷьу аекономикаҿы, аполитикаҿы Аԥсны аусура зылшо, аха усурҭа рымамкәа иҟоу ауаа рхыԥхьаӡара
есҽны иахьазҳауа? Аҟәа азыҳәан апаспорттә режимшәа
акы ҟарҵеит. Уи ақәҵара, аца, ашә аркны, ашьҭахь кылуҵәар
иаҩызоуп. Ауаҩы дыҩноуҵартә унхарҭа ҭбаазар, ууа уҭынха
иҭаҩра азин умоуп. Усоуп уи ақәҵара шыҟоу. Абасала,
аҭаҩраҿы аԥарарҳаразы агәашәқәа ҿаҿаӡа иаатит. Дааит
наҟынтәи аӡәы. Апаспорт стол аҿы днаганы ироуҳәоит абри
ауаҩ ианду, сабду иаҳәшьа ланхәыԥҳа лакәын ҳәа. Уаҳа
аҭахӡам. Уи ауаҩ дынҭаҩхоит. Абас мацароуп зықьҩыла иааны
рыҽшҭарҩыз. «Аидгылара» азықәԥароуп Аԥсны апаспорттә
режим аҟаҵара, ишыҟоу еиԥш, иаҳҳәап, Москва, Ленинград.
Ҳара ҳазҵаарызеи, ишыҟоу еиԥш Шәача. «Аидгылара» азин
амазааит шықәсыкахьтә знык, иаҳагьы еиӷьуп ҩынтә Аԥсны
иааз, иҭарҩыз ргәаҭара.
Ахԥатәи.
Қырҭтәыла, Урыстәыла, Беларуссиа уҳәа еиҿыркааит
ахеидкыларақәа «Мемориал». Сталинтә репрессиақәа раан
иҭархаз ргәаларшәара амшқәа азгәарҭоит. Усҟан иршьыз
иахьыржыз аҭыԥқәа рҿы амитингқәа мҩаԥыргоит. Абаҟақәа
рыргыларазы асчиот аадыртит. Абри аус аиҵыхра иацхраароуп «Аидгылара». Даҽакала. Аԥсуаа ирхыргеит ҳәа, аԥсуаа
ирыдкыланы ажәа геноцид раԥхьаӡа аизараҿы иҳәан 1967
шықәсазы. Иналк-ҩалкны аӡәык ҩыџьак ирҳәаз аамышьҭахь,
апрокуратуратә усӡбаратә, аусеилкааратә комиссиак алхны,
ари ажәа иаҵанакуа ҭҵааны, иахьынӡаиашоу шьақәзырӷәӷәо
аофициалтә документк иахьа уажәгьы иҟам. Сгәанала,
«Аидгылара» абри аҭҵааразы аус арҭароуп апрокуратура.
Ҿырԥштәык, Куропаты ауаа ахьыршьуаз аҭыԥ анырба, Белоруссиа апрокуратура аус ахы дырҵысит.
Аҵыхәтәан. «Аидгылара» ргәы рҽанысҵар сҭахуп. Уи уамак аҵанамкуашәа убоит, аха анапхгаҩцәа равторитет азы
367

иаҵанакуа рацәоуп. Иахаану шаҳаҭцәоуп. 1967 шықәсазы,
ажәлар анеиза,аа-ҩык ҳалырхит Москваҟа ацаразы. Ажәлар
ҳус азы ицо ажәлар ҳхарџь ала ицааит рҳәан, аԥара еизыргеит. Издызкылаз, аԥара зырҭаз, иахьагьы рыԥсы ҭоуп. Ҳарҭ
аа-ҩык Москва ҳаннеи, асасааирҭа ахә ҳзымшәо, ҳазлаауа
ҳамамкәа ҳақәхеит. Ажәлар рԥара џьоукы ибжьыганы ирфеит, ажәлар ракәзар, иахьагьы агәра ганы иҟоуп аџьабаа
рыдызбалаз рхарџь дара адгылеит ҳәа. Абасҵәҟьа ҟарҵеит
џьоукы – 1978 шықәса азыҳәангьы. Убасҟангьы аԥара зшәаз,
иахьагьы агәра ганы иҟоуп, ашәҟәы зҩыз, уи аус аханы игылаз, ҳрыцхрааит ҳәа. Сара сацәшәоит абасеиԥш ахәымгара
уажәгьы иазыруп ҳәа «Аидгылара». Еиҭасҳәахуеит, ари уамак
аҵанамкуашәа иҟоуп, аха аус ду ахадараҿы игылауа равторитет азы акырӡа аҵанакуеит.
Ажәакала, ишыжәбо еиԥш, «Аидгылара» иаиуроуп максимум ҳәа изышьҭоу апрограммеи иахьа уаҵәы иҟаҵатәу,
минимум апрограммеи. Ма зегьы, мамзаргьы акгьы ҳәа
ҳмаксималистцәамхароуп. Исса-мыссоушәа иубауа, иахьа
иҟаҵатәу аус, иарааигәоит уаҵәтәи аус ду анагӡара.
1988

ГЬАРГЬ ГӘЛИА
Аҵеи дыцәгьахар иани иаби заҵәык дыртәуп, дыбзиахар – ажәлар зегьы дыртәуп рҳәоит. Гьаргь Гәлиа Аԥсни,
ҳҳәынҭқарра дуи рыҩнуҵҟа мацара акәымкәа, ииашаҵәҟьаны,
адунеи зегьы даҵеин, ажәларқәа зегьы дырхаҭарнакын. Уи
илан еиуеиԥшымыз, цқьа уазымхәыцыр, еинаалашьа рымам ззуҳәаша, абаҩхатәрақәа акымкәа, ҩбамкәа. Занааҭла
дынџьнырын, аихамҩақәа рыҟаҵара дазҟазан. Дсахьаҭыхҩын.
Асахьаҭыхыҩцәа аӡәырҩы уаҟа ибаҩхатәра ахәшьара
ҳаракы арҭахьан. Иахьа уажәгьы иреиӷьу ҭыхымҭаны иаанханы иҟоуп уи иҭихыз иаб, Дырмит ипатреҭ. Аԥсуа театр асимвол
зырҿиамҭоугьы Гьаргь Гәлиа иоуп. Уи илан даҽа баҩхатәракгьы
– иналукааша журналистын. Иахьа иаҭаху, иахьаҵәҟьа иҩуан,
насгьы иҩуан ишабалк ҳәа акәымкәа, иахьынӡахәҭоу иҭҵааны,
идырны. Гьаргь Гәлиа шықәса ҩынҩажәа егьаагымхо «Литературнаиа газета» аредколлегиа далан, СССР ажәларқәа рлите368

ратура аҟәша деиҳабын. Абраҟагьы иааԥшит уи ибаҩхатәра
даҽа ганк – аиҿкааратә-усуратә баҩхатәра. Абарҭқәа зегьы,
ҳәарада, агәаҳәареи адырреи раамышьҭахьгьы, иаҭахын
ԥсабарала абаҩхатәра.
Аха Гьаргь Дырмит-иԥа Гәлиа ибаҩхатәрақәа зегьы иаары­лыҳәҳәон ашәҟәыҩҩра. Абраҟа уи ибаҩхатәра
ааԥшит дышқәыԥшӡааз, насгьы раԥхьатәи иҩымҭақәа
рыла инарҭбааны, аԥхьаҩцәа деицгәарҭеит, алитературатә
критикаҿы ахәшьара ҳаракы арҭеит, СССР Аҳәынҭқарратә
премиагьы анашьахеит иповест «Сакьан ааԥынра».
Ҳаԥхьаҟа алитература аҭоурыхҭҵааҩцәа рзыҳәан
акырӡа зҵазкуа фактуп Гь. Гәлиа иповест «Асас еиқәаҵәақәа»
дахырҟьаны дзҭадыргылаз. Уи усҟан Аԥсны дықәҵны дымцар
амуа аҟынӡа днаргеит. Уинахыс ашәҟәыҩҩы лахьынҵас иоуит Аԥсны анҭыҵ анхара-анҵыра. Аха зегьакоуп иԥсадгьыл
доуҳала дамадан. Хыԥхьаӡарала ирацәаны иаԥиҵеит Аԥсни
аԥсуааи ирыхҳәаау аҩымҭақәа. Убарҭқәа зегьы рахьтә аԥсуа
ԥхьаҩцәа (аԥсшәахь ианеиҭарга инаркны) иаҳа ирзааигәаны,
иаҳа ргәаҟреи ргәырӷьареи зҳәауа ҩымҭаны ирыдыркылеит
иаб Дырмит Иосиф-иԥа Гәлиа ихҳәааны ииҩыз аповест. Уаҟа
уи далацәажәеит аԥсуа культура, аҟазара, алитература, аԥсуа
школқәа уҳәа асовет аамҭазы изнысыз амҩа, ҳмилаҭ зҭашәаз
ауадаҩра. Аповест ҩуп аԥхьаҩ далахаланы даԥхьартә.
Иазгәаҭатәуп Гь. Гәлиа аҵара-дырр ду змоу шәҟәыҩҩык
шиакәыз. Уи ибзианы идыруан Аԥсни аԥсуааи рымацара
ракәым, егьырҭ атәылақәеи егьырҭ амилаҭқәеи рҭоурых.
Ирацәаны адунеитәи абызшәақәа рахь иеиҭаргеит Гь. Гәлиа
иҭоурыхтә романқәа «Сулла», «Афинтәи ауаҩы», «Ганнибали»
уҳәа ирыхҳәаау, насгьы уи иаԥиҵеит М. Лермонтов, А. Блок
уҳәа реиԥш иҟоу ашәҟәыҩҩцәа дуқәа рсахьаркыратә хаҿқәа.
Аҵыхәтәантәи ашықәсқәа рзыҳәан Гь. Гәлиа аус рыдиулон
ихәыҷра ашықәсқәа ирыхҳәаау ажәабжьқәа, урҭ ажәабжьқәа
рҿы ҳара ҳаԥхьа ицәырҵуеит Аԥсны ҩажәижәабатәи
ашықәсқәа.
Гь. Гәлиа аԥсҭазара иалҵра даараӡа цәыӡ дууп Аԥсны
азыҳәан, аԥсышәала дшымыҩуазгьы, уи аԥсуаа рзыҳәан макьана ииҳәаша шьардаӡа ирацәан.
«Аԥсны аҟазара», № 6, 1989

АИАША МҲӘАКӘА
Ҳаԥхьаҟа аҵарауаа, апублицистика иҭырҵаап, ирҩып
1989 шықәса ииуль 15–17 рзыҳәан иҟалаз ашьакаҭәара
зыхҟьаз, ишалагаз, иахькылсыз. Апрокуратура, аҩнуҵҟатәи
аорганқәа уҳәа иаадырԥшып ҩ-жәларык реиҿажьра, реичырчара еиҿызкааз зусҭцәоу, хықәкыс ирымаз. Сгәы иаанагоит
абарҭ санҵамҭа хәыҷқәа рыхәап ҳәа убарҭ, зыӡбахә сҳәазгьы,
иара убас иҟалаз ахҭыс бааԥс аполитикатә хәшьара азҭогьы.
Даԥсыуазааит, дқырҭуазааит, уаҩԥсыс зхы зыԥхьаӡо
дарбанзаалак уажәы ииҳәо, ииҭаху акоуп – иаанкылатәуп
ашьакаҭәара, ихаршалоу абџьарқәа уаҳа иҭымҟьароуп.
Аинышәара,
аинышәара…
Уи
ҟалашьас
иамоугьы
акызаҵәыкоуп – аиӷарара зыхҟьаз аԥыхра.
Иааркьаҿӡаны ахҭыс аҭоурых.
Аԥсуааи ақырҭқәеи реимак ахы ыҵнахит аҩажәижәабатәи
ашықәсқәа раан. Аԥсуаа ирҭахыз, Октиабртәи ареволиуциа изадгылаз – рыԥсадгьыли дареи еиқәиҭны, агәыларатәи
ажәларқәеи дареи зинла еиҟараны, рекономика ҿио, рҭоурыхи
ркультуреи еизырҳауа, ажәакала, зхы иақәиҭу, аԥсҭазаара
азин змоу жәларны аҟалара.
Ленин иԥсҭазаара даналҵ инаркны иахьа уажәраанӡагьы
аԥсуаа рзинқәа иаҳа-иаҳа ирыгхо иаауеит. Уахәаԥшыр иубоит аконституциа рҿыцны ирыдыркылацыԥхьаӡа, иаҳа-иаҳа
ишыԥсыҽхоз, ишымчыдахоз. Бериа Аԥсны иааганы ақырҭқәа
рнырхара далагеит. Ашьҭахь иӡбаны иман аԥсуаа зынӡаск
иахигарц. Зынӡаск рахыгара дақәшаҳаҭымхеит Сталин. Уи
иӡбеит даҽакала – аԥсуаа рыҩны ишыҟоу милаҭҵас рықәыхра,
иақырҭуартәырц. Аҩыџьагьы рыгәҭыха рзынамыгӡакәа ҳазшаз
дҳахәан, аӡәы дыԥсит, егьи дкыдҵаны дыршьит.
Абарҭқәа рышьҭахь аԥсуаа милаҭк аҳасабала иқәырхырц,
рыԥсадгьылгьы рцәыргарц иаҿыз ртактика рыԥсахыр акәхеит.
Ирыӡбеит уаҩы ихаҿы изаамго, аибарԥсыгатә теориа. «Ҵарадыррала, документла ишьақәырӷәӷәаны» раԥхьаӡа уи атеориа хазы шәҟәны иҭижьит П. Ингороҟәа. Уи ашәҟәы аԥсуаа
ирыдыркылеит Гитлер ишәҟәы «Маин кампф» асовет тәылаҿы
иҭыҵзар еиԥш. Хшыҩҵак хадас уаҟа иаҳәон – аԥсуаа зқәынхо
адгьылқәа қырҭуа дгьылуп, дара рхаҭақәагьы зхылҵыз қырҭуа
жәларшьҭроуп ҳәа.
Амц иахылҵуеит амц. Ишнеишнеиуаз ари анационалисттә теориа иҵегьгьы иаздырҳаит. Аԥсуаа шқырҭуам
370

шьақәзырӷәӷәо зегьы уҵәахыргьы, иумҳәаргьы, џьара
мцык рзуӡбаргьы, ԥсыхәа рзамҭо ирымпыҵахеит абызшәа,
аԥсшәа. Егьа азааргандазгьы иамуит, ихҭҳәааз атеориа
ирызҭамцалеит ҳбызшәа. Убасҟан иӡбахеит даҽа теориак.
Ииашоуп, аԥсуаа қырҭқәаӡам. Аха изқәынхо адгьыл қырҭуа
дгьылуп. Урҭ ааит Нхыҵынтәи, иааижьҭегьы уамак ҵуам,
ҩышә ианеиҳаха хышә шықәса роуп иҵуа.
Ирҳәазар ирҳәалааит, мыцҳәаҩцәақәак ирҳәо аҭак
аҟаҵара иаԥсоума. Аха аҭак ҟамҵашьа аҿамгылашьа амамызт,
избанзар, уи ахықәкы ахара инаԥшуаз акы акәын. Иаԥырхырц
акәын автономтә республика. Ашовинисттә теориа иашоуп
ҳәа агәра ддыргеит абиԥарак,ҩба, хԥа абиԥара.
Ҳҿынаҳхап. Ишысҳәаз еиԥш, аԥсуаа рахгара, ма
рақырҭуатәра рылымшеит Бериеи Сталини. Урҭ рыгәҭыха
анагӡара иақәыркит рдоуҳатә ҵеицәа. Нагӡашьасгьы иамаз
акы заҵәыкоуп – зегьы агәра дыргара аԥсуаа ҳәа хазы амилаҭ
ыҟамшәа, дара, ҳхазы милаҭуп зҳәогьы ахьынхо қырҭуа
дгьылушәа. Урҭ рыгәҭыха анагӡаразы, маӡа-аргама шаҟа аус
руаз, убасҟак аԥсуаагьы аҿагылон. Шаҟантә уи иаҿагыланы
иқәгылаз еицырдыруа усуп.
Уаанӡа еиԥш акәымкәа, Аԥсны автономтә республика ақәхра иаҳа иаахтӡаны ирҳәо иалагеит, ашьҭахь, ишнеиуаз алозунгқәагьы кны убри аус рыӡбарц иажәлеит 1988
шықәса, ноиабр мзазы Қырҭтәылатәи ССР Иреиҳаӡоу Асовет асессиаҟны. Баша ақьаад аҿы акәзаргьы иаанханы ирымаз автономиа шрымырхуаз збаз аԥсуаа, иҳамоу шҳамоу
ҳрылымҵыр, акгьы ҳамаӡамкәа ҳаанхоит рҳәан, азҵаара
ықәдыргылеит Аԥсны АССР астатус аԥсахразы.
Қырҭтәыла аӡәырҩы уаанӡагьы ирымаз хықәкыс – СССР
алҵра, уажәы Аԥсны иахарартәырц иалагеит, ибзиоуп ҳара
Қырҭтәыла ҳалҵӡом, ҳшыҟац ҳаҟоуп ҳәа аԥсуаа ирҳәар, дара
рызҵаара – СССР алҵра иаҟәҵуаз џьушьап. Ацәгьаршыҩцәа
ирыӡбеит даҽакы. СССР ацәымӷра, бџьаршьҭыхрала аҿагылара
аҟынӡа инеирц азыҳәан рыжәлар, рхы иадырхәарц Аԥсны. Уи
ҟаҵашьас иамоузеи? Аԥсуааи ақырҭқәеи еиҿажьтәуп. Уеизгьы
иҟалароуп ашьакаҭәара. Убри ашьҭахь адунеи иахырҵәатәуп
– ижәбома ҳадгьылаҿ иааны инхаз аԥсуаа иаҳзыруа, абџьар
шьҭышәх ақырҭқәа.
Апрель жәба рзыҳәан Қарҭ иҟалаз атрагедиа аԥсуаа ирхароуп ахьырҳәаз азымхеит, избанзар, ишымцыз рықәыԥҽит.
371

СССР ишаҿагылаз, СССР иалҵырц шырҭахыз ааԥшит. Март
азыҳәан лыхны ирыдыркылаз ааԥхьара иахароуп анырҳәа
иааԥшит ҵыԥх, ноиабр азыҳәан аԥсуаа автономиа рымшәх
ҳәа асесссиа ишажәлаз.
Уажәшьҭа иӡбатәхеит даҽакы. Излаҵҳарҟьарызеи аԥсуаа?
Шәара аԥсуаа ишәхараны иҭахеит ҳәа Аҟәа реиҳа рылаԥш
иахьыҵашәалаша иргылатәуп асовет ҳәынҭқарра иаҿагылаз
апрель жәба рзыҳәан Қарҭ иҭахаз рбаҟа. Уи акгьы алымҵит.
Баҟас, ԥсыжырҭаҵас Маркс иулицеи Аҭынчра апроспекти
ахьааиԥылоз аҿы еиҿыркааит. Агәырҩа рымоуп, ԥхашьароуп,
ҳаарԥеиԥшып рҳәан, ҿырымҭит, ирычҳаит аԥсуаа. Аҟәа
ашьакаҭәара анахылымҵ абаҟа дыргыларц иалагеит Очамчыра. Уаҟагьы инамӡеит рыгәҭыха. Ашьакаҭәара ҟамлеит.
Убасҟан еиҭах даҽакы ӡбан. Иӡбан акәым, иманшәаланы
ирымԥыхьашәеит Аԥснытәи аҳәынҭқарратә университет.
Ацәгьаршҩы ибз шҳам нбжьишьратә аҟара еиҟәышьшьара
хәыҷык ауниверситет аҟны ишыҟаз гәарҭеит. Аиҟәышьшьара
ҟазҵазгьы уи ауп, ауниверситет аректор ҿыц џьоукы рџьыба
даԥырхагахеит. Аҵара ззымҵаз астудентцәа ҭицеит. Урҭ аԥара
шәаны иҭалақәаз ыҟан. Аԥара зшәазгьы, изгазгьы гәаӷла иҭәит.
Араҟа иаҵанакуеит аҩмилаҭкгьы. Урҭ рыԥсахы ԥыжәжәо ишамаз, уаҟагьы даанымгылеит аректор. Ҿыц адкыларақәа раан
аҵарҭышагаҩцәа рнапқәа ҿеиҳәо далагеит. Акәтаӷь агара
иашьцылаз ала, акәтаӷь аҿухырц уалагар, унапы иацҳауеит.
Ргәы иалаҵәҟьаз ҳәашьа рзамҭо ишыҟаз ԥыҭҩык аҿар
ақырҭуа театр аԥхьа итәеит.
Сара схаҭа хынтә снеины срызҵааит уаҟа итәаз
ишәҭахузеи, шәгәы иалоузеи ҳәа. «Апрель жәба рзыҳәан
Қарҭ иҭахаз иарбан газу излашьыз, насгьы убри аҩыза
априказ ҟазҵаз дҳарҳәароуп», – рҳәеит. «Ус акәзар саргьы
сшәықәшаҳаҭуп», – сҳәеит. Ашәҟәы рҩырц, саргьы снапы
аҵазҩырц ҳаицәажәеит. Адырҩаҽны саннеи ҳхы зыхҳарҟьо
ҳәа ирҳәақәоз жәаба рҟынӡа инеихьан. Абжьымш рзы ҩажәа
инархыҳәҳәеит. Урҭ антәоз ииашаҵәҟьаны Қарҭ иҟалаз атрагедиа ауп изыхҟьаз, аха ашьҭахь ртәара рхы иадырхәеит ауниверситет аҿы агәала змази, аԥсуааи ақырҭқәеи реиҿажьра
иашьҭаз. Азҵаарақәа ируакхеит Аԥснытәи ауниверситет аректор иамхра.
Харас идрыԥхьаӡалеит анационалистра. Акомиссиа
игәарҭеит. Акгьы идрымбалеит. Лыхнытәи ааԥхьара инапы
372

аҵаиҩит, убри азыҳәан дамхтәуп, дмилаҭеилыхҩуп рҳәан
акгьы аҵанамкит. Уара умацара уакәым, иаҳҭахым аԥсуаа зегьы рҳәан, ауниверситет аҿы иҭаз астудентцәеи алекторцәа
аиҳараҩыки дәылганы иргеит хыхь зыӡбахә сымаз.
Атеатр аԥхьа итәаз штәац итәан. Уаҟа шәтәаз, шәымгылан,
уи иалҳхуа рацәоуп ҳәа напхара рзызуаз аусура иаҿын.
Еиҿаҳкаароуп, ашьакаҭәара ҟалароуп аԥсуааи ақырҭқәеи
рыбжьара. Уи Қырҭтәыла арбыжкуеит, абџьар шьҭырхуеит, нас
уи абџьар аарҳәны Асовет ҳәынҭқарра аҿыҵрахь уаҩы ихы
иаирхәоит. Ҩ-жьак шьхоит. Акы, Аԥсни аԥсуаа ҳәа ыҟамкәа
азҵаара ӡбаны ҳалгоит,ҩбагьы реиҳа ихадоу агәҭыхагьы
нагӡахоит. Иҟалоит ихьыԥшым Қырҭтәыла.
Уаанӡатәи апровокациатә еиҿажьгақәа аԥсуаа ацәцазар,
уажәы изыргәааша цәырҵит – еиҿкаатәуп Қарҭтәи ауниверситет афилиал. Инаԥшуа изыҳәангьы акы ҳәатәын. Аԥсуаа
ргәы изалсрызеи?! Дара руниверситет шрымац ирымазаауеит.
Ҳара ҳцоит хазы, избанзар уаҟа, Аԥснытәи ауниверситет аҟны
ҳакҿацаланы ҳрымоуп, ԥсцаха ҳарҭом аԥсуаа. Афактқәоу?
Иабатәи факту! Ҳара иаҳҳәеит, уаҳа акгьы. Имцымзар
шәылзыӡырҩы Марика Лордқиԥаниӡе. Ақәҵара кылҟьа иааит
Қарҭынтә Аҟәа иҟалоит ҳәа афилиал. Аԥсуаа изыргәамԥхазеи?
Аҟәа еиԥш ихәыҷу ақалақь аҟны афилиалгьы ауниверситетгьы еицыҟалашьа роуам. Ҳәарада, иаркхоит ауниверситет.
Иҩбахаз, изаҳахьада ауниверситет милаҭла ашара. Ихԥаз,
избан имцу, ихҭҳәаау факт заҵәык адагьы ишьақәырӷәӷәам –
аԥсуаа икҿацаланы иахьрымаз аҟнытә ицазшәа, ахьӡ бааԥс
аԥсуаа ирыхҵаны изцара?! Ирацәоуп аԥсуаа афилиал аҟалара
излақәшаҳаҭымхақәаша.
Аԥсуаа аиҳабыра иразҵааит ииашаҵәҟьаны афилиал ҟалома ҳәа. Изҳәо здыруа, изуа здыруа, зажәа ажәоу
еиҳабырак рымаз џьыршьеит. Қарҭынтәи иааз ақәҵара акгьы
аҵанакӡом, атеатр аԥхьа итәаз аларжьарц ақәҵара ҟарҵеит
ҳәа рарҳәеит. Хымԥада ақырҭқәа даҽакы рарҳәеит.
Аиҳабыра зегьы рыхьӡала Ленин иашҭаҿы афилиал ҟалаӡом ҳәа ажәлар ажәа шрыҭазгьы, ишыржьоз аҟара
гәҩарас изкыз, ашәҟәы аларҵеит Москваҟа аиаша ҳашәҳәа
ҳәа. Иреиҳаӡоу аҵараиурҭа акомитет аҟнытә ауаҩы дааит.
Афилиал аиҿкаара иашаӡам иҳәеит иааз. Уи ус шиҳәазгьы
афилиал ҟарымҵар рымуашәа анырба, аԥсуаа азҵаара
ықәдыргылеит СССР Иреиҳаӡоу Асовет адепутаттә комиссиа
373

аарц, иҟалаз, аԥсуааи ақырқәеи еимакыс ироуз еилыркаарц. Уи адепутатцәа рыла ишьақәгылаз акомиссиа, акьыԥхь
ианырҵеит афилиал аҟалара шиашам. Убри ашьҭахьгьы афилиал ҟалоит ҳәа алаҳәара агазеҭ «Сабчоҭа Аԥхазеҭи» ианылеит.
Изакәандароу ҟамлароуп ҳәа аԥсуаа ԥыҭҩык еизеит.
Афилармониаҿы ажәлар ахьтәаз аиҳабыра неины ирарҳәеит
аситуациа ҳара ҳнапаҿы иааҳгартә ҳаҟам, анапхгара
ҳалымшеит ҳәа.
Уи иаанагоз ҳмаҵура шьҭаҳҵоит ҳәа акәын. Уаҟагьы
ишыржьац ажәлар ржьеит.
Афилиал аҿы адокументқәа рыдкылара иалагеит.
Аԥсуаа ишрарҳәац ирарҳәон афилиал ҟалаӡом ҳәа, ақырҭқәа
ирарҳәон афилиал ҟалоит, иҟамлошәа раҳәаны аԥсуаа
ҳжьеит ҳәа. Убриала иацхраауан анҭ, уаанӡа зыӡбахә сымаз,
аиҿажьыҩцәа, ашьакаҭәара аиҿкааҩцәа рус.
Атрагедиа аҟалара мышқәак шыбжьаз, аԥсуаа ԥыҭҩык еизаз рыхьӡала Аԥсны аиҳабыра иразҵааит абыргцәа, абри аус
шԥаҟоу, шәгәы иҭоузеи ҳәа. Асабша, ииуль жәохә, асааҭ ԥшьба
иахымгакәа, афилиал азҵаара ӡбахоит ҳәа ажәа рырҭеит.
Изныкымкәа амц рарҳәахьан аҟнытә, иҳаҳаз ахьынӡаиашоу
ҳбаанӡа ҳаԥшуеит рҳәан, рыҩныҟақәа имцеит ԥыҭҩык.
Урҭ ԥшын Арҿиаратә ҩны ааигәара. Аӡәыр ирыҵеиҳәама,
рхала еибаргәытәны ицама, исзымдыруа сызҳәом, избанзар
Кәтол, Гәыргәылиа рҭаацәараҿы Ҭырқәтәылантәи иааз аԥсуаа
рԥылара иазкны иҟаз аишәачараҿы сыҟан. Ишыҟалазаалак
аԥсуаа ԥыҭҩык изакәанмыз афилиал ҟарҵарц адокуметқәа
ахьрыдыркылоз ақырҭуа школ иакәшеит.
Ашкол аҩнуҵҟа иҩназ ақырҭцәа ауаа рзынарышьҭит,
ирарҳәеит, ирҭахызар адокуметқәагьы рыманы ицарц, мап
рҳәозар адокуметқәа акгьы рзаауам, шәара шәхаҭақәа
шәдәылҵны шәца ҳәа. Егьиашаҵәҟьаны, ҩыџьа рыда зегьы цеит. Адҵа анроу акәхап, аамҭа цахьаны, маӡала даҽа
ԥыҭҩык ҩналеит. Еиҭа ауаа рзынарышьҭит идәылҵны ицарц.
Усгьы аԥсуаа уахь изнеиуамызт, избанзар амилициа акәшаны
игылан, уахь иҩназ аԥенџьыр аҟнытә аԥсуаа рзы ажәалагьы
ицәҳауан, напылагьы ицәаԥҽыгаз ддырбон.
Ашкол иҩноу идәылырмыжьуашәа, рышьра иаҿушәа
ажәа рыларҵеит аиҿажьра, ашьакаҭәара планс измаз. Ҳара
ҳтәқәа ршьуеит ҳәа заҳаз ақырҭқәа ԥыҭҩык асабшаҽны еизеит Русҭавели ипарк аҟны.
374

Иҟәыӷароу мҩакы иқәызҵаша дырмоуит ажәлар.
Иҟаҵамызт аиҳабыра еиҳа ирыхәҭаз. Уаҩҵас аԥсуаа
ирацәажәазҭгьы, ашкол иаԥырганы ргара алшон. Иаҳҳәап,
уи алымшеит. Иҟаҵатәын даҽакы. Ашкол аҩнуҵҟа иҩназ
адокументқәа нарыдкыланы иаадәылганы иргар акәын. Ииашоуп, амилициа рыбжьадыргылеит ашкол иҩнази иакәшази.
Ус акәмызт аиҟәыҭхара шыҟаҵатәыз. Ишеит, ихәлеит. Ахәаша…
Афилиал аҟалара аҵкьыс, рымԥан имнеиуа инзыжьыз
аиҳабыра ирызгәааны, рыԥсахы ԥыжәжәо иԥшын аԥсуаа.
Апартиа Аԥснытәи обком аҟнытә инеиз амаӡаныҟәгаҩ С.
Ҭаркьыл, егьа иҳәандазгьы, акгьы илымшеит. Уи ииҳәаз
иазхәыцызҭгьы ашкол аҩнуҵҟа иҩназ, иазхәыцызҭгьы ашкол иакәшаны игылаз, иахырԥахон атрагедиа. Ашьакаҭәара
аҟамларазы реиҳа аус зуз, ахара идҵаны, ихаҭа дамырхит.
Ажәларқәа еиҿамҳарц, ашьакаҭәара ҟамларц акгьы
ҟазымҵаз, уимоу, ашьакаҭәара аҟалара иацхрааз, џьоукы
рҭыԥқәа рҿы иаанхеит, даҽа џьоукы иахьагьы маҵурала
еиҳартәит.
Ҳхынҳәып. Иааит асабша. Иааигәахеит асааҭ ԥшьба ҳәа
ираҳәаз аамҭа. Исыздыруам убри амши убри асааҭи ҿҳәарас
изамаз. Закәанла афилиал ҳарҭеит, аха аԥсуаа ирымуит, уимоу, мчыла ԥыҭҩык ақырҭқәа ашкол иҩнакны, рышьра иаҿуп
ҳәа раҳәаны, ижьаны идырбыжкыз ақырҭцәа аӡәырҩы еизаны иԥшын Русҭавели ипарк аҟны. Еиҭах иҟаҵамызт аиҳабыра
ирыхәҭаз. Иҟаз аиаша рарымҳәеит ақырҭцәа.
Асабша, ииуль 15. Асааҭ фба иахысхьаны афилиал азыҳәан қәҵарак иаԥхьеит. Уаҟа иаҳәон ибжамҽамны.
Аԥышәарақәа рҭиуеит ҳәа Қарҭ. Иҭалоз уинахыс иахьцо
ҳәамызт. Аха уи агәхьаа мкыкәа, аԥсуаа аимпра иалагеит асааҭ
ԥшьба рзыҳәанеиԥш.
Асааҭ фба рзеиԥш, аԥсуаа ибжамҽамны ақәҵара
ианырзаԥхьоз аамҭазы Валери зыхьӡу Кәыҵниак, хаҵарԥыск,
Русҭавели апарк азааигәара автобус дақәҵит. Ауаа рацәаҩуп
амҩаҿы сызрылсуам иҳәан, автобус уаҟа иаангылеит. Иара
аахәатәыс иман ашәыга. Дцон Басла ацҳа ааигәараҟа иҟоу
абазар ашҟа.
Автобус данааҭыҵ, џьоукы ааидгылан қырҭшәалеи
гыршәалеи иацәажәеит. Дшаԥсыуаз анеилыркаа, ипҟара иалагеит. Ихы ҭаԥырҽит. Ихдырра зынӡаск ицәыӡт. Иԥсы ахәага
шҭаз збаз џьоукы даашьҭыхны дыргеит ахәшәтәырҭахь. Ии375

уль жәохә асааҭ фба инаркны дыҟаӡамызшәа дыӡит, аӡәгьы
иӡбахә имҳәеит Акәыҵниа. Ихаҭа иҿы еилгомызт, ихдырраҿ
дзымааицызт. Анаҩсан. Даҳшьит ҳәа Акәыҵниа ианиԥырҵ,
апарк аҿы иԥшыц еиҭа иԥшын.
Абри ашьҭахь, асааҭ ааба алагамҭаз, убрахь инеит ҩыџьа
аԥсуаа. Руаӡәык Сақаниоуп, егьи Торчуоуп. Асақаниа афотоаппарат ааҭыганы, уаҟа игылаз аԥсуаагьы ақырҭцәагьы
рфотоқәа рҭыхра далагеит. Амилиционер дызцыз қырҭқәак
дааныркылан ифотоаппаратгьы имырхит, ихаҭагьы дыпҟаны
дыԥхарҵеит. Аторчуа имашьына иажәлеит. Дрыпҟеит. Амашьынагьы рҟәаҟәеит. Ииулак амашьына аус аруны, дрылҵырц
дандәықәла, иаԥхьаҟа игылаз атакси дасит. Амашьына ыцәеит.
Ихьӡеит ақырҭцәа. Имашьына еиҭа иԥырҽит, ихаҭагьы еиҭа
дрыпҟеит.
Анаҩс игылаз аԥсуаа иҟалаз рбеит. Урҭ маҷҩын.
Аӡәы дыҩны дцеит аимпра иалагахьаз аԥсуаа рахь. Анаҟа, апарк аҟны, аԥсуаа рышьра иаҿуп ҳәа реиҳәеит. Инаҵшьны изысҳәо уиоуп, уажәы иҟалаша ҟаланы ианалга,
џьоукы ишьақәдырӷәӷәарц иалагеит раԥхьа аԥсуаа рнапы
шьҭырхызшәа, ақырҭцәа ирықәлазшәа. Ус шакәым, раԥхьа
ақырҭцәа аԥсуаа шырыпҟаз атәы иҳәеит ақырҭуа режиссиор Г.
Қавтараӡе, аха уи ииҳәаз афото ҭызхуаз итәоуп, аԥхьа иҟалаз
Акәыҵниа изырухьаз дыршьа имамызт, избанзар уи изыруз
еиҭазҳәаз уаҩ дҟамлеит, ихаҭа усгьы ихдырраҿы ааигәоуп
данааи.
Абас иалагеит абри атрагедиа.
Иааркьаҿны сгәаанагара сҳәап еиныршәашьас иамоу.
Иҟалаз, ишыҟалаз аиаша раҳароуп аԥсуаагьы ақырҭқәагьы.
Убри ашьҭахь ииастәуп атрагедиа зыхҟьаз ашҟа. Аԥсуаа
Қырҭтәыла ирыԥшааит аҩбатәи рыԥсадгьыл, аԥсуаа ахьынхо адгьыл иашьагәыҭӡам ҳәа ифашисттәу атеориа мап
ацәнакыроуп Қырҭтәыла. Урҭ ирҳәароуп аԥсуаа Аԥсны
рыԥсадгьыл ишашьагәыҭу, дара, ақырҭцәа араҟа иааиаанӡа,
акыр зқьы шықәса уажәаԥхьагьы араҟа ишынхоз.
Ҩба. Уажәы баша ақьаад аҟны ишыҟоу еиԥш акәымкәа,
ма ииашаҵәҟьоу автономтә республика роуроуп, мамзаргь
еидгылоу республиканы, ԥаса ишыҟаз еиԥш иҟалароуп Аԥсны
ҳәа аԥсуаа иқәдыргылаз азҵаара иамыргәаароуп ақырҭқәа,
избанзар анс иӡбахаргьы, арс иӡбахаргьы, Аԥсны инхо
ақырҭқәа ирзеиӷьымхозар, џьара акала ирзеицәам.
376

Хԥа. Ақырҭқәа агәра ганы иалгароуп аԥсуаа рбызшәа
шьҭаҵаны, ақырҭшәа шышьҭырымхуа. Аҟама кьаҿуп ҳәа
ишьҭоуҵозар, даҽа ҟама кьаҿк зышьҭухрызеи, ухатәы ҟама
шьҭоумҵар амуӡаны уҟалозар, ма ишьҭых аҳәаццышә.
Уанҵааҟәрылах, амшын уашьыр иаҳа ихьӡуп, аӡиа хәыҷы
уҭаԥсыр аҵкыс. Убри адагьы, аԥсуаа шәбызшәа кажьны аурыс
бызшәа шьҭышәхроуп ҳәа аӡәгьы ирыдицалом. Шәбызшәа
ацымхәрас ақырҭшәа шьҭышәхроуп ҳәа аԥсуаа изныкымкәа
ихҭаркхьеит ақырҭқәа.
Даҽакгьы. Ҳара ҳрацәаҩуп, шәықәаҳхуеит ҳәа аԥсуаа
ршәаны ирмацәажәалароуп. Иаҟәыҵроуп ицәаԥҽыгоу
ажәақәа рҳәара аԥсуаа рзыҳәан. Абарҭқәа раҵкыс, инеиҳаны
ицәырҵуеит даҽа еиқәымшәаракгьы Қырҭтәыла џьоукы
ишьҭырхыз амҩа – СССР алҵра аԥсуаа ирымҩам. СССР
алҵра иаанагоит Урыстәыла адҵра. Аԥсуаа рлахьынҵа уи
иадырҳәалеит. Уи ӡбоуп.
Исҳәақәаз рыдагьы иҵегьы ирацәоуп иҟаҵатәу, аха уи зегьы ҟаҵахароуп ахшыҩ аԥыжәара анаиулак, уи аԥыжәара аиурц азыҳәан иаанкылахароуп ашьакаҭәара, аиааира аргатәуп
адипломатиа, адиалог, азҵаарақәа, аимакқәа хшыҩла рыӡбара.
«Бзыԥ», 1989

АГРЕССОР ИХЫҚӘКЫ АКОУП
Ахәашаҽны, амш анҵәамҭазы, асааҭ ааба рыбжа
ҟалахьанеиԥш, Отап иршьит урҭ, афицер Новикови, акурсант
Акопови. Асабшаҽны ашьыжьымҭан агазеҭ «Правда» акорреспондент В. Е. Черткови сареи амҩа ҳақәлеит атрагедиа
ахьыҟалаз ҳцарц, ҳаблала иаабарц шаҳаҭс иамоу ауаа.
Амҩан иаҳԥылоит, иҳавсуеит БТР-қәа (аибашьыга
танкқәа), асолдаҭцәа рыла иҭәу амашьынақәа. Аибашьра
еилгазараахыс Аԥсны абасҟак асолдаҭцәа ықәнамгалацызт.
Иҟалазеи, абри еиԥш аҟынӡа иназгазеи ҳавтономтә республика? Дарбану, мамзаргьы иарбану изхароу? Изқәыӡбуада,
мамзаргьы изқәыӡбуазеи аҭоурых? Иҟыруа, ижьышауа
алаҳәа ардәына иақәиҭны иҟазҵада? Раԥхьаӡа ахара адуп
ҳазхаанхаз асистема ахаҭа. Цасҳәа иузыӡбауам амилаҭқәа
рзинқәа шышьақәгылоу. Хыԥхьаӡарала иаҳа ирацәоу, зин377

лагьы еиҳауп, иаҳа хыԥхьаӡарала еиҵоу, зинлагьы еиҵоуп.
Ареволиуциа ҟалаанӡа аӡәы даҽаӡәы ихәура дҭазҭгьы, уажәы
милаҭк даҽа милаҭк рхәура иҭамларада ԥсыхәа амамкәа
иҟаҵоуп. Шықәса хынҩажәижәаба раахыс хылагәыла
зеилаҵара иаҿыз аҳәынҭқарра иарбан перестроикахаришь
иахәауа.
Кәыдры ацҳаҿынӡа ҳнеиаанӡа амҩаан иаабоит гәыԥгәыԥла еидгылоу ауаа. Урҭ ажәылара иазхиоуп. Убасҟак
ауаа рыхшыҩ ҭҟьаны идырҩашьеит, убасҟак еичдырчеит, шәақьымцала еиҿагыланы анибарҵәара иалагеит
амилаҭқәа. Зыжәлар зырбыжкыз ақырҭқәа зегьы ааидкыланы ирыхьӡысҵеит қарҭтәи академикцәа ҳәа. Гәылрыԥшь араион аҿы ажәытәан қырҭуа заҵәык идамхаргьы дшынхауаз
зҳәауа документк шыҟамгьы, амҳаџьырра ашьҭахь уаҟа иааны инхаз агәра ддыргеит аҭоурых аамҭа ҟалаанӡагьы араҟа
ақырҭцәа нхауазшәа. Уаҟагьы иаанымгылеит академикцәа.
Агәра ддыргеит абри адгьыл абџьаршьҭыхрала ихьчатәуп ҳәа.
Изцәырхьчода? Иқәырцауа зусҭцәада? Ҳәарада, аԥсуаа. Џьара
иҟалахьеит ҳәа смаҳацт дгьылк аборигенцәа ирцәырыхьчауа.
Ҷлоуҟа ҳамҩахыҵит. Мықә унаӡаанӡа иҟоуп Араду ҳәа
ақыҭа. Инхоит аибашьра ашьҭахь Қырҭтәылантәи ихырҵәаны
иааргаз. Иаазар иааит, инхозар инхалааит. Мап, уи рызхом.
Рнаҩстәи ақыҭақәа рҿгьы инымхааит аԥсуаа. Амҩа ркит
академикцәа зхы ҭырҟьаз. Қырҭтәыла еиқәзырхо абри ауп
ҳәа агәра аныддырга, амҩа аҿықәан, афымца баҟә ахықәцәан
иахадыргылеит аменшевикцәа рбираҟ. Хынҩажәеижәаҩык
рҟынӡа еизаны уи абираҟ иаҵагылоуп. Ҳаԥхьаҟа инеиуаз автобус аангылеит. Асолдаҭцәа равтоматқәа кны иааҭыҵит. Акоманда ҟаиҵеит амаиор В. А. Шошин. Аменшевикцәа рбираҟ
иаҵагылаз асолдаҭцәа рыкәшеит. Сара абыржәада исымбацызт автомат ауаҩы иқәкны. Ацәажәара сылшом. Қырҭуак
дцан абаҟә ақәлага ааигеит. Асолдаҭ дыхәнан абираҟ книхит.
Амаиор инаииркит. Уи иааикәаирҳәын аӷацәа ирымпыҵухыз
трофеиуп ҳәа иаархынҳәны асолдаҭ ииҭеит. Ҳамҩа анаат, ҳаԥхьаҟа ҳҿынаҳхеит. Ҳнеит Мықә. Зқьышықәса аԥсуаа
иахьреизарҭаз ақыҭа. Акгьы ҿыцым, иҟалацоуп еиҭа иҟалахуа
адунеи аҿы. Шықәса хынҩажәа уажәаԥхьа абраҟа ааигәа
аԥсуааи аменшевикцәеи еидыслеит. Уажәы аменшевикцәа
ридеологиа зхы иҭагалахаз Мықә акалҭаҿы аибашьраз
рыҿшынархара игылоуп. Изабашьуа зусҭцәада? Иааины иацы
зыдгьыл иқәынхаз.
378

Ҳнеит Отаԥ. Иаабац аԥсуа қыҭақәа рҿы еиԥш аҩнқәа
неицәыхара-ааицәыхараны игылоуп. Амҩа уахьнымҩахыҵуа,
шҭак иаҟароуп дәҳәыԥшк. Сажәа снаԥыҩланы исҳәарц сҭахуп.
Сара агәра згоит абраҟа ишыргылахауа ҳара ҳахьчаразы
иҭахаз рбаҟа.
–Абраҟоуп урҭ ахьыршьыз, – иаҳдырбоит араатәи
анхацәа. –Шьынқәбак жигәлила даауан. Дааныркылеит изымдыруаз џьоукы. Бџьарла еибыҭан. – Ҳаҳәара иаҿуп еизаз. –
Отаԥ иахьаԥсуа қыҭоу аҟнытә даанызкылаз аԥсуааз џьишьан,
сара саԥсуоуп, соушәышьҭ иҳәеит аԥсышәала.
Даанызкылаз урысшәала ицәҳан дҭыҵны амашьына риҭарц идырҵеит. Убри аамҭазыҵәҟьа иаакылсит автобус. Уаҟа иақәтәан асолдаҭцәа. Урҭ ааит Отаԥ иҟоу алагер аҟнытә ауаа ргарц. Автобус аангылеит. Солдаҭки фицерки ҭыҵит. Ашьынқәба имашьына абџьар кны иадгылаз
рдокументқәа ддырбарц рыдырҵеит. Дара џьоукы армарахь,
џьоукы арыӷьарахь иҩит. Абнара илалеит. Ашьхара аганахьала ицаз аӷдарраҟынтә ихысит. Автобус иҭаз асолдаҭцәа
ахысшьа иақәымшәеит. Ахысыбжьқәа заҳаз ажәлар уахь еихеит. Урҭ еицҿакны ирҳәоит асолдаҭцәа ҳԥырхагамхазҭгьы,
ашьра ҟазҵаз ҳара иҳашьҭуамызт, ҳаршьуазаргьы иаҳкуан
ҳәа. Аха иҟалаз уиоуп, ажәлар агәақьҳәа уахь рҿанынарха,
асолдаҭ даҽакала еилыркаау, автоматқәа рықәкны, иршәаны
иныркылеит. Убри рхы иадырхәеит ашьра ҟазҵаз. Урҭ цеит
абнаршәыра иасны.
Ҳхынҳәит Ҷлоуҟа. Сара исаҳауан ажәлар еицҿакны
ирҳәауаз.
– Ашьра ҟазҵаз ҳамԥыхьашәар, рус аӡәгьы ӡбатәыс
иаҳҭом. Ҳхала иааимаҳажәжәоит. Ҳара ҳхаҿы иаҳзаагом
аԥсуақәак иҟарҵеит ҳәа. Аха аҭаацәа рҿгьы еилагак дрылиаауеит. Асолдаҭцәа Аԥсны иҟоуп ҳара ҳрыхьчарц. Изаҳахьада
дзыхьчо дишьуа?
Ҳиацәажәар ҳҭахуп Ашьынқәба, аха уи ахыбра аҩнуҵҟа
иазҵаауеит СССР апрокуратура аҟнытә иааз аусҭҵааҩцәа.
Очамчыра ҳаннеи амитинг иалгахьан. Акультура Ахан аҿы
икҿан иҭахаз. Ианаадәылыргоз ҳнарԥылеит. Сылабжышқәа
хаҟәҟәалоит, арахьгьы иааҟәымҵӡакәа схы иҭагьежьуеит
азҵаарақәа. Адәахьынтәи иақәлаз аӷацәа рыла акәымкәа,
асовет уаа рнапала аҭахара иаҿуп асовет солдаҭцәа. Изхарада абри аҩыза аамҭа ҳахьҭагылаз? Изхарада хыԥхьаӡарала
379

еиҳау амилаҭ зхыԥхьаӡара маҷу аԥсҭазаара рырымҭарц
иахьаҿу? Зыгәра гатәу ҳәа акыр нхама?!
Сара срацәажәеит аӡәырҩы. Аџьынџьтәылатә еибашьраан акәызҭгьы, Асовет Еидгыла Афырхаҵа ҳәа ахьӡ зхуҵақәаша
ауаа рыӡбахә ҳарҳәоит иаашар амза жәафны уахеиԥш Аалӡга
ацҳаҿы аибашьраҵәҟьа иаҿагылаз. Зыхшыҩ иахыҵыз,
қарҭтәи академикцәа рааӡамҭақәа ҵҩа рымамкәа Очамчыра
иажәлеит. Аибашьраан амч шәашьас иамоуп акы. Зхы зыхьчауа, ампыҵахалаҩ иҿагылауа ихы зқәиҵауа идыруеит. Иԥсы
ахьынӡаҭоу деибашьуеит. Убри аҟнытә аӡәк дышәҩыкхоит.
Академикцәа егьарыла ихы аҭра иҭырҟьазаргьы, ақәылаҩ
инарҵауланы џьара изынханы иҟоуп қәылара дахьцауа адгьыл иара ишитәым. Иабацәа рабацәа ҿаҳақәамызт. Араҟа
иаанагеижьҭеи уамак шымҵуа иарҳәахьеит. Ҳәарада, иабацәа
рабацәа иарҳәаз иашаӡам ҳәа агәра идыргахьеит агрессор иимпериатә политика атеориатә ҵаҵӷәы азызыӡбаз
академикцәа. Иацы Очамчыра зчеиџьыка дахатәаз аԥсуа
дишьырц иабџьар шьҭихит галтәи агыруа. Иацы забхәараа
рҿынтә Очамчыраҟа ихынҳәыз аԥсуа уаха аҟәақ ҳәа ахысра даҿуп иабхәараа иреиуоу Аалӡга ацҳа иқәымсырц. Ршьа
кеибаҭәоит еиншьеи еиҳәшьаԥеи. Ацивилизациа злысхьоу ажәларқәа азхәыцра иаҿуп адгьыл аҿы ауаатәыҩса
еиқәырхашьас ирымоузеи ҳәа. Урҭ раԥхьаҟа иԥшуеит,
Қырҭтәылагьы џьоукы дара ртәала раԥхьаҟа иԥшит. Мҩак
ылырхит. Хықәкык шьҭырхит! Ахьшь зкырц зҭахугьы излеикша
дазхәыцуеит. Аҟыршы амахә иқәҿаиҳәоит. Ихықәкы аҟыршы
ала инаигӡоит. Қарҭтәқәак рхықәкы анагӡашьа ҟыршыс
ирыӡбеит Аԥсны, аԥсуаа. Аӷа думамкәа уҽузеибыҭаӡом, ажәлар
узеидкылаӡом. Уразҟы иакит уи аӷа унапаҵаҟа дыҟазар, насгьы
абџьаршьҭыхраҿы шәаннеилак, уара мчыла акырӡа уеиҳазар.
Уара х-миллионк уахьыҟоу, иара шә-нызқьгьы дахьыҟам, уара
ламысла иуднаҵауа иазхәыцуада. Агрессор ихықәкы акоуп.
Аԥсуаа ашәҟәы рҩит Москваҟа. Урҭ усеиԥш азин рызҭада.
Иахьырхәтәуп. Изла? Адемонстрациа дуӡӡала, зынӡаск асовет
мчы ҳалҵны ацарала. Аԥсуаа ашьшьыҳәа рыҽнырымкылар,
ҳара акоммунистцәа ахҳәаны икаҳажьуеит. Аԥсуаа ракәу
џьушьап акоммунистцәа амчра дзыркыз. Иалҵыз еилкаауп. Апрель жәба. Иазхом. Даҽакала ирбыжктәуп аԥсуаа. Урҭ
аныбыжклак, иҵнарҟьоит ақырҭқәа. Еиднакылоит. Абџьар
дышьҭнархуеит. Уинахыс ахықәкы хада анагӡара иналагоит. Уи
380

иарбану? Асовет мчы ахырбгалара, акоммунистцәа рахҳәара.
Аԥсуаа иҳазшьуа уеизгьы-уеизгьы ишьтәуп. Иаанхаз ҳаманы
ҳцоит, ма иқәаҳцоит. Уи азы иҟаҵатәузеи? Еинызҟьаша акы
ӡбатәуп. Иҳәоуп, иҟаҵоуп. Иԥшаауп ауниверситет афилиал.
Ахықәкы нагӡоуп. Иаанхеит ашьа каҭәартә еиԥш аиҿкаара. Зегьы ҟалауа иаауеит Қырҭтәыла зымпыҵахаз ишырыӡбаз еиԥш.
Аринахысгьы зегьы шырыӡбаз ицауан уамак зҵазымкуаз
хәыҷӡак дырхамышҭызгьы – Аԥсни аԥсуааи османтәи аимпериа дуӡӡа иаҿыҵызхыз – аурыс солдаҭ.
Еиҭа исҳәарц сҭахуп. Сара агәра згоит бзиара зхамышҭуа
аԥсуа жәлар урҭ аасолдаҭцәа аҩыџьа ахьҭахаз аҭыԥ аҿы
абаҟа шдыргылауа. Абарҭ ацәаҳәақәа ирыхҭныҵуа агонораргьы автор иҭахуп убри абаҟа аҟаҵаразы еизыргауа аԥара
иалаҵазарц.
«Бзыԥ», 1989

ИАԤШӘЫМАЦӘАНЫ ИСАСЦӘАХАЗ
Уарҳан Шамба иажәа исызнарҵысыз гәҭахәыцрақәак
Ҳаҭыр зқәысҵауа Уарҳан!
Уареи сареи ҳаибадыруеижьҭеи, ҳаҭырла ашәыҟәқәа
ҳабжьоуижьҭеи жәохәҟа шықәса ҵуеит. Ҳаиднакылауеит
бзиабараки хьааки – ҳаԥсадгьыл Аԥсны. Убри еиднакылароуп згәаҵаҿы заԥсуара мԥсыц. Зхатәы ԥсҭазара аҵкыс
зыԥсадгьыл алахьынҵа иазхәыцуа атәымџьара хәшала учозар аҵкыс, амлеи ахьҭеи уакуазаргьы ухатәы хәышҭаара
еиӷьуп ҳәа изыԥхьаӡауа.
Ҳаҭыр ду зқәу Уарҳан! Аԥсны иашьагәыҭыз, иаԥшәмаз,
аха аамҭала, лахьынҵала исасхаз, иҳагу иҳабзоу аахтны
иахьуҳәаз, даара гәахәас иҟасҵеит. Анцәа иишәиз иоуп аҟәыӷа
ииҳәауа змаҳауа. Уара гәаартыла уцәажәара азин снаҭоит
сара сыгәҭахәыцрақәагьы иаахтны рҳәара.
Аԥсны инхауа аԥсуааи аҳәаанхыҵ иҟоуи иахьа
санрызхәыцуа, схаҿы иааиуеит абасеиԥш сахьак. Аишьцәа
гәакьақәа абаагәарақәа ирҭакын, рыӡбахәқәа еиныҩыргьы,
рыбжьқәа еиныҩуамызт, рыблақәа еибабомызт. Ишааиуаз, абаагәарақәа бгеит, агәашәқәа аатит. Аишьцәа
еигәыдибаҳәҳәалеит. Гәырӷьара лабжышла рҽыркәабеит.
381

Уи мышкы, уи ҩымш. Рыгәқәа андырҭынчлак, рыԥсқәа шҭоу
агәра аныргалак, инеидтәаланы еицәажәароуп аринахыс
ишԥаҟаҳҵари, еицынхашьас иаҳаӡбарызеи ҳәа. Убасҟаноуп
ианеибырҳәауа ирыгу-ирыбзоугьы. Уажәа ҟәыӷа сара абас
сахәаԥшуеит. Анаԥшҩы ибла иаҳа иҵашәоит Аԥсны инхауа аԥсуаа иҳагқәоу, аха, сыгәра га, егьа ҳалашьцылазаргьы,
ҳарҭгьы ишаҳбарҭоу. Ҳара иҳагу шәара иҳашәҳәар,
шәара ишәыгу ҳара ишәаҳҳәар, убасҟаноуп бзиарак ашҟа
ҳанеицкылсуа. Ҳаламыс абзиарақәа мырхәанчауа, ҳаԥсуара
мырӡуа, ҳаԥсадгьылгьы анаҳзеиқәырха, убасҟаноуп милаҭҵас
адунеи аҿы ҳаныҟалауа. Аха абри аус аҿы сара гәыҵхак сымоуп. Амчымхареи амҳаџьырреи ирыхҟьаны, аԥсуаа, иудыруеит, аиҳараҩык аҳәаанхыҵҟа шәагеит. Изыхҟьазаалак жәанызқьҩык рҟынӡа аԥсуаа Аԥсны анҭыҵ хара ҳҳәынҭқарраҿы
инхауеит. Аԥсны азыҳәан урҭгьы-егьырҭгьы сасцәахеит. Урҭ
асасцәа џьоукы-џьоукы Аԥсны инхауа аԥсуаа ирыхәаԥшуеит
абасшәақәа: аишьцәа «анеиҿыҵуаз», руаӡәк рабацәа рынхара
зегьы изаанрыжьит. Амал-мазара зегьы иара ирҭеит. Идырҵеит
акызаҵәык – раб ихәышҭаара еихеиҳаларц, иазирҳаларц, ихьчаларц. Ианыхынҳәлак иазҵаауеит иҟауҵазеи, иузынҳажьыз
иабанӡазурҳахьоу ҳәа. Иаԥхьаҟа иҟаиҵақәаша ҳәа инаилабжьаны ицоит. Аԥсны иаанхаз араҟа дыхьчаҩхеит. Аӡәыр даару ҳәа иблақәа ҭраа дыԥшуп. Ичеиџьыка рхианы дтәазароуп
иашьцәа анаауа ҳәа, иабџьар еиҵаҵаны иҟәнызароуп иаӷацәа
аниқәлауа ҳәа. Усҟан дара, аҭагылазаашьақәа ирыхҟьаны, ашҭа
анҭыҵ игылаз, агәашә ззаамыртуаз, ирыхәҭоу даҽакӡоуп –
уԥсы ҭоума, уанаџьалбеит, анцәа илыԥха уоуааит, имырцәакәа
ҳаб ихәышҭаара еиқәырханы уажәраанӡа иахьааугаз, ужәҩа
иқәу аидара уажәшьҭа ҳара ҳажәҩахыр наҵаҳкуеит ҳәа
аҳәара, аҟаҵара. Ҩ-нызқь шықәса инарзынаԥшуа ауриацәа
рыԥсадгьыл рцәыӡны иҟан. Аҩажәатәи ашәышықәсазы
урҭ рыԥсадгьыл дырхынҳәит. Аԥсуаа ҳаԥсадгьылаҿы
ҳҽеидкылара уи абжа-аиҭабжагьы иуадаҩым, избанзар ани,
зыӡбахә сҳәаз, ахәышҭаараҿы иаанхаз аиашьа еиқәирхаз
шьарда ирацәоуп. Ҵаны, изеиқәмырхазгьы ыҟагәышьоуп.
Убри изеиқәмырхаз ҳәа сызҿу сгәанала, Аԥсны инымхауаз
аԥсуаа инагӡаны ирыздыруам уи ауаҩ ахәышҭаара ахьчараан
ихигаз, дзықәшәаҵәҟьаз, убарҭқәа цқьа издыруа уи диԥылон
абылра иалҵыз ишиԥылауа еиԥш.
Ҳара ҳаамҭазы, ҳҳәынҭқарратә система ашьақәгылашьа
иахҟьаны, аԥсуаа иаҳзыҟалеит амҳаџьырра аҵкыс еиҵамыз
382

агәаҟра. Сара даараӡа сазхәыцноуп ари ажәа шысҳәаз. Шәара,
аҳәаанхыҵ иҟоу, аԥсуаа шәызгаз амҳаџьырра аҵкыс иеицәаз
ҳзыҟалеит ҳарҭ, араҟа иаанхаз. Асовет мчра анышьақәгыла,
жәабаҟа жәохәҟа шықәса аԥсуаа рыбӷа еиҵыхны иҟан.
Рыдгьылаҿы дара аԥшәымацәан. Уинахыс иааит ашықәс
еиқәаҵәақәа. Раԥхьа иршьит амаҵурақәа ирхагылаз аԥсуаа
зегьы. Ашьҭахь напы рыларкит аҵарауаа, ашәҟәыҩҩцәа.
Аӡәык-ҩыџьак машәыршәа иаанхаз раамышьҭахь урҭ зегьы ндырҵәеит. Зынӡаск ибӷаԥҵәагахеит Аԥсны реиҳа
ҵәҩаншьапыс иамаз анхацәа рхырҵәара. Иреиӷьыз анхацәа
реиҳа ауаҩра, аламыс ныҟ́әызгоз, уара, Уарҳан, иуҳәаз аграқәа
реиҳа ҳауазар, ус ҟашәымҵан ҳәа ҳазҳәашаз џьоукы абахҭа
иҭаршьит, даҽа џьоукы рхы изамыхәо ихдырҵәеит. Абас ишааиуаз иҟалеит аибашьра ду. Германиа ҳҳәынҭқарра дақәлеит.
Ауаа аибашьра рышьҭреи рымышьҭреи знапы ианыз аԥсуаа
зцәымӷыз ракәын. Иахьынӡарылшоз аԥсуаа аибашьра
иаҿарыжьит. Ҳара ҳазламаҷызи шаҟаҩы ҳацәҭахази уаҩы
иеиҿирԥшыр, «аԥхьахә» аанаҳкылоит. Аибашьра ду анцоз
аамҭазы аԥсуаа иаҳзыҟалеит даҽа рыцҳаракгьы. Ҳбызшәала
ҳашколқәа адыркит, рыжәлақәа рхырхит, ақырҭқәа ҳәа
ианырҵеит. Уаҟагьы иаанымгылеит. Шәарҭ шәызхылҵыз
амҳаџьырцәа Аԥсны ианықәырца иҭацәыз адгьылқәа рҟны
иааганы рнырхара иалагеит атәым милаҭ. Убасҟан аԥсуаа
аҟәыӷара ду аадырԥшит иааргоз иахьырҿамгылаз, шәҳамбан
ҳәа иахьықәымгылаз. Аҳәынҭқарра ду ахаҭа зегьы ишырҭахыз
рнапаҿы иҟан Сталини Бериеи. Адунеи ҳанӡамкәа ҳаанырхуан.
Изхысҳәаауазеи, Уарҳан, абарҭқәа зегьы? Ахәышҭаараҿы
иаанхаз аиашьа уахгьы-ҽынгьы дааҵымҵӡакәа аӡлагара
алуқәа изқәа иқәзар, уаҳа бӷеиҵыхрак, мчыла ирҳаз
аамышьҭахь, хаала, акгьы аимоуӡо далагар, иныҟәашьа
аҽеиҭанамкыр ҟалом. Аҵаа иаҵыҵыз ашәҭ ахәда кьынаауеит, иудыруеит. Ҳазҭагылаз аамҭа еиқәаҵәа ирацәаны
иаҳныԥшит. Ҳаԥсыжырҭақәа даҽакхеит, ҳчараушьа хәанчеит.
Имаҷхеит еиҳабы-еиҵбыла апатуеиқәҵара. Ҳхы ҳхшыҩ зегьы азкхеит акы заҵәык – ҳхы аиқәырхара, ҳаԥсадгьыл Аԥсны
шахьӡу иаанхартә ахьчара. Уара убла иҵашәаз, угәы узырхьыз
аграқәа хаҭала саргьы даараӡа ихьаазгақәо, исцәымӷқәоу иреиуоуп, изныкымкәагьы акьыԥхь аҿы исҳәахьеит. Аха, Уарҳан,
шықәса хынҩажәа раахыс ҳаԥсуа жәлар зҭагылаз, ирхыргаз,
хыхь исҳәаз анысгәалашәалак, саназхәыцлак, излаҟоугьы
383

аиқәырхара зларылшазеи, уаӷоу аҽыԥныҳәа риҭааит, ариаҟара
иақәдыршәаз амилаҭ рыламыс зларцәымӡзеи, рмилаҭра
ргәаҵаҿы изламԥсызеи, рыдамздам даҽаӡәы илшарым урҭ
ирылшаз, сара саԥсуаӡамзаргьы убарҭқәа рзыҳәан аԥсуа
ҳәа сҽанысҵон, ари амилаҭ аҽхәаԥхьыӡ мацароуп изыԥсоу
сҳәауеит, срылагәдууеит. Уара Аԥсны уанааи, уанааҳалаԥшқәа
иҳагу иҳабзоу шубаз еиԥш, саргьы, Ҭырқәтәыла сшымнеицгьы, ишәыгу ҳәа акык-ҩбак збоит, иахьысҳәауа, сиашамзар,
шәгәы иалымсын. Еиҭа иугәаласыршәоит ауриацәа. Ауриак
дахьыҟазаалак, Израиль дынха-днымха, иԥсадгьыл ацхыраара иуалны иԥхьаӡоит. Ҳәарада, урҭ ашьакаҭәара иҟарҵауа
сара садгылаҩым, аибашьра саҿагылаҩуп. Аха сара сгәы
иахәауеит урҭ рыԥсадгьылахь иахьыхынҳәуа, рыԥсадгьыл иахьацхраауа. Аԥсны анҭыҵ инхауа аԥсуаа, аҳәаанхыҵ иҟоума,
ҳара ҳҳәынҭқарра аҩнуҵҟа иҟоума, рыԥсадгьыл Аԥсны излацхрааша, уи аиқәырхаразы иҟарҵаша иазхәыцындаз
угәахәуеит. Уара иаҳа иубарҭоуп, аха сахьынаԥшуа сара
сгәы иаанагоит аҳәаанхыҵ инхауа аԥсуаа абасеиԥш иҟоу
акаҿы шәнеиуеит ҳәа: ма милаҭҵас шәыҟаӡамкәан зынӡаск
шәыӡуеит, мамзаргьы мышкызны, шәара шәтәымуаауп,
шәықәҵ ҳәа шәарҳәар ҟалоит. Усҟан Аԥсны убасеиԥш иҟалар
ауеит, кәытҵарак аргыларҭа адгьыл уаҩы имоуа. Аԥсуаа
рыԥсадгьыл ахь ахынҳәра азыҳәан абыржәы аҟара аамҭа
маншәаланы иҟамлац. Сара иуцәызӡом, уаргьы ублала иубеит, ҳҳәынҭқарра ауадаҩрақәа ирҭагылоуп. Аԥара амч каԥсеит.
Афатә даара имаҷхеит. Анхара ҟазҵауа аргылага маҭәахә
аԥшаара ицәыцәгьоуп. Аха ҳазҭагылази уажәы ҳазлаҟоуи
еиҿурԥшыр, дшымгәыӷӡоз аҵеи дзыхшаз ҳаиҩызоуп.
Сгәы иқәыҩуеит амшын нырцә инхауа аԥсуаа ирҳәауашәа
абасеиԥш иҟоу ажәақәа: «Ҳзааӡаз ҳанаӡӡеи аҭырқәа дгьыл!
Ҳаԥсадгьыл ҳанахырбаа, уара ҳудукылеит. Иумаз акгьы ҳахумбааит. Ҳаргьы иҳалшоз ала ибзианы ҳаузыҟан.
Анаӡӡеи лгәы иалымсыроуп лааӡамҭа даныҩеидас иан гәакьа
лышҟа дхынҳәуазар. Ажәҵарақәаҵәҟьагьы ааԥынра анааилак рыҭрақәа рышҟа ихынҳәуеит. Амҩа ҳақәлоит ҳабацәа,
урҭ рабацәа рхәышҭаарақәа ахьыҟаз ҳазшьагәуҭу адгьыл
ашҟа. Уаҟа иаҳзыԥшу ҳашьцәа, ега рыгзаргьы, иаҳзыҟарҵеит
зегьреиҳа иус дуу акы – иаҳзеиқәдырхеит ҳаԥсадгьыл Аԥсны.
Ацивилизациа зхысхьоу адунеи амилаҭқәа зегьы ирымоуп рхатәы школқәа, рхатәы шәҟәыҩҩра. Иҟалаз аамҭа бзиа
384

ҳхы иаҳмырхәар, ҳаԥсадгьыл ашҟа ҳахнымҳәыр, иҳахшо
ирыхшо иҳанарыжьуам». Абасшәақәа иҟоу ажәақәа ҳәаны,
ауадаҩрақәа дырцәымшәакәа, ахатәы ԥсҭазаара бзиа
аҵкыс Аԥсадгьыл ашҟа абзиабара ҳаракны изыргылаз иоуп
ииашаҵәҟьаны иаԥсыуоу, аламыс дугьы ныҟәзгауа. Аламыс,
Уарҳан ишудыруа еиԥш, зегьреиҳа еиҳаны иҳаднаҵауа акоуп – ҳаԥсҭазаара азкызарц Аԥсны.
Шәыламыс шәагымхааит!
Ҳаҭыр дуны иуқәызҵауа Џьума Аҳәба.
«Аԥсны ҟаԥшь», 1990

АИБАРБЕИАРА
Анҵәамҭахь инеихьан 1985 шықәса, асовет уаа ҳаԥсҭазаара абасҟак иеиҭазкраны иҟаз ашықәс. Инцәыр­
ҟьацәырасуа иуаҳауан даҽа мҩак ҳақәымлар ада ԥсыхәа
шыҟамыз. Иаҳа ииашаны иуҳәозар, ихәыцуаз ауаҩы еилымкаашьа имамызт даҽа мҩак ҳананымла, ацәгьеи абзиеи ҳәа
ҳазхәаԥшуаз даҽакала рыхәаԥшра ҳаналамга, абӷаларҭаҿы
ҳнеины ҳашхықәгылаз. Џьара акы ҟаҵатәуп, ҳҳәынҭқарра
еиқәырхатәуп ҳәа акәын ирҳәауаз. Аха усҟан акәым, иахьа
уажәгьы ауаҩы идыруеит ҳәа сыҟам иарбану убри, иҟаҵатәу
ҳәа ҳазҿу. Уи зегьы иреицәоуп, акыр жәашықәса узныз амҩа
шиашамыз убар, арахь ииашоу иарбану узымдыруа, алакә
аҟны еиԥш, бжь-мҩак ахьеихагалоу унанагар. Ҳҳәынҭқарра
ацивилизациа ахьынӡаҳараку, мамзаргьы иахьынӡалаҟәу
ашәагазагас иамоу адемократиа, аргама, ахшыҩ ахақәиҭра,
хара акыр жәашықәса ҳаԥхыӡҵәҟьа иалашәаргьы, ԥхыӡ
ишаҳбаз аӡәыр иеиликаар ҳәа ҳзыцәшәауаз, иныҵыҩааҵыҩны рыӡбахәқәа рҳәауа иналага-аалагахьан, аха макьана Москва далцан, дахцан А. Сахаров, макьана иаргьы имҳәацызт, иҟамлароуп аимпериа дуқәа, аимпериа
хәыҷқәа, амилаҭқәа зегьы зинла иеиҟарахароуп ҳәа. Аԥсны
ашәҟәыҩҩцәа Реидгылаҿы аус зуаз, С. Солженицын иҩымҭақәа
дрыԥхьоит ҳәа лыцәгьа анырҳәа, змаҵура иамырхыз аурыс
ԥҳәызба, макьана аусура дрыдыркылар ҟаломызт, ҵаны уи,
аҩажәатәи ашәышықәсазтәи аурыс литература аламыс ҳәа
ззырҳәаз ашәҟәыҩҩы иҩымҭақәа змаз реимадара, рҭакра
385

иаҟәыҵқәахьан, маӡала ушаԥхьахьоу умшәакәа иуҳәартә
иҟамзаргьы. Хыхьынтәи ирарҳәауа аамышьҭахь, уаҳа даҽакы
ыҟоуп ҳәа ахәыцраҵәҟьа иаҟәыҵхьан,зны маӡала, ҽазны
иаахтны рыжәлар ринтересқәа ирҿагылауаз аԥсуаа маҵура
уаақәак (даҽа ажәак сзымԥшааит, аинтеллигенциа ҳәа усгьы дара рзы иузҳәом), иаԥсуа патриотцәоуп ҳәа рзырҳәарц
азыҳәан, макьаназ иԥхеибарс ахьӡ-аԥша иашьҭамлацызт…
Абжьааԥны анаҟә згымыз Лондон ажәҩан, ари аҽны
иаҳзылԥхан, иахьа шәсасны шәысҭоуп, нас, уаҵәынахыс,
шәыԥсадгьыл ахь шәхынҳәуеит, иахьа шәылаԥш ахьынаӡо
зегьы аасыртуеит, зегьы хыстуеит аҳәозшәа, ацәылашамҭаз
инаркны, адгьыл аҽаҟәыҭхауа, ицәаакӡа ишыхьанҭазгьы,
аҽышьҭыхуа мацара, уажәы ицқьаӡа, уимоу, амрагьы
лбаарԥшуа иаҳхагылан. Зегь рыла игәыҳәу хаха-хымш
рыла шаҟа иҽизырҭәрызеи! Шаҟа урыхәаԥшрызеи, шаҟа
урызхәыцрызеи. Егьырҭ агениацәа дуқәа зегьы урҟәаҵыргьы,
уааҭгыланы «аԥсшәа» иамҳәакәа узлаивсрызеи абасҟак узырччахьоу, абасҟак илахьеиқәҵагоу ажәабжьқәа ирлахҿыхны
иуазҳәахьоу, аргамаду иузырбахьоу Чарли Чаплин. Уивсны
уҿынаухар, уныҟәашьа, уццакышьа мацарагьы дырхыччар
ҳәа уацәшәаны уаангылоит. Иара дгылоуп иҽыргызмалны
дцәыҵаԥшуа, илабҷашьи ишлиапеи ырхәмаруа, аҭуџь далху, дхаҳәхоу азхәыцха узҭада, уарццакуеит асааҭ Биг Бен. Уи
аминуҭтә хыцқәа аангылашьа рықәӡам. Уца, уццакны, уара
уакәым, абан, уихәаԥш Черчилль ихаҭагьы џьарак дгылазар
убап. Иарма шьапы иаԥхьаҟа иааихигеит, илаба наиҵаирсит,
апалта ишәуп, иӡынразар акәхарын амҩа данықәлаз, аха
ихашҭу, мамзаргьы аҩнуҵҟа еиԥш, адәахьгьы ишыр ҳәа
дшәаны ихиту, ихы хылԥа ихаӡам. Издыруада, инаҩсан аҽы
дақәтәаны игылоу, аҳәа ҭызкәыцәааз алым агәы зызҭоу Ричард
иаҳаҭыраз ихылԥа ихихзар?! Ашьҭахь, адепутатцәа рпалата
аилатәарҭа азал ашә аҿаԥхьа игылоу ибаҟагьы санахәаԥшуа,
игәасҭеит Черчилль уаҟагьы иарма шьапы иаԥхьаҟа иеихганы дышгылоу, исыздыруам, машәырны иеиқәшәоу, мамзаргьы
ҵакык амоу.
Ҳагхар аҵкыс минуҭқәак заа ҳнеир еиӷьуп. Вестмистертәи
Ахан аҿы, апарламент ахьеилатәауа, ҳидикылараны дыҟоуп
апарламент адепутат, алеиборист Мак Келви. Ҳаицуп
Аԥснытәи иааз ҳахҩык. Аҟәа ақалақьтә совет ахантәаҩи, Аҟәа
алокомотивтә депо аусуҩи, сареи.
386

– Ари Ахан иҩналахьеит асовет қалақьқәа рмерцәа, асовет
журналистцәа, аха абыржәы раԥхьаӡа акәны Британиатәи Еиду
акралрақәеи Аҩадатәи Ирландиеи рпарламенттә Хан ишьапы ҩнаиргылеит апролетариат рдиқтатура ахьышьақәгылоу
аҿынтәи иааз аусуҩы, – ҿааиҭит аԥсшәа шааибаҳҳәаҵәҟьаз,
ашә аҿы иаҳзыԥшыз Мак Келви. Арҭ ажәақәа уи заа иширмазеихьаз иҳәашьала мацарагьы иудыруан.
«Уи иашоуп, англиатәи апарламент ахьеилатәауа ишьапы ҩнаимыргылацт ҳара ҳусуҩы, аха уи даԥшәыманы
дыҩналеит аимператор тәарҭас иахьимаз – Аӡынтәи Ахан»,
–сқьышә иаақәххит, аха сҽааныскылеит. Иаасгәалашәеит
адипломатцәа реиҳа ихадоу рыԥҟара: «Ауаҩы абз зимоу
игәаанагара иашаҵәҟьа алаиҵәахларцоуп», –насгьы ажәа
«раԥхьаӡатәи» убасҟак сашьцылахьан, уи аҵкыс иеиӷьу
ажәак ыҟам ҳәа, убасҟак схәыҷаахыс исдырҵахьан, Каин
иҟаиҵаз иара иаԥхьагьы сара иҟасҵахьан ҳәа соуҳәар,
убригьы сеигәырӷьауан. Иҟасҵаз закәу аума иусу, раԥхьаӡа
иҟазҵаз сара сакәзааит. Раԥхьаӡатәи асоциалисттә револиуциа, раԥхьаӡа апролетариат рдиқтатура ахьышьақәгылаз,
раԥхьаӡа анхацәа класск аҳасабала рықәхра амҩа иахьанылаз, анапхгараҿы иҟаз апартиа раԥхьаӡа иаахьаҳәаз
уажәтәи абиԥара акоммунизм аҿы инхо-инҵуа иҟалоит ҳәа…
О, шаҟаџьара аԥхьагылара ҳамоузеи! Амала, уеиқәа мыжда
ԥыжәжәазар, утәарҭа ҟьантазӡа иааԥшуа, даҽаӡәы иаԥхьа
уангылоу, уамак иманшәалам, аха уи усума! Раԥхьатәизааит!
Ҳзыҩналаз Ахан аҩнуҵҟа шаҟа ҟазаратә рҿиамҭаа
ссир улаԥш иҵашәауа, зқьы инареиҳаны иамоу акабинетқәа
шыҟаҵоу, зегьы реиҭаҳәара зылшода! Егьабаҳҭаху, аха зегь
реиҳа сыԥсы злахаз акы сымҳәар ауам – абиблиотека. Адунеи
аҿы иеицырдыруа абиблиотека. Акыр шәышықәса зхыҵуа
инадыркны, иахьа уажәраанӡа иҭыҵуа, реиҳа хәарҭара
злоу ашәҟәқәа цырак-цырак, миллионла… Урмыԥхьаӡакәа,
рҭыжьшьеи, иара абиблиотека ахаҭа аҩнуҵҟа архиашьеи мацара урыхәаԥшларгьы агәааӡага, ахшыҩ еизырҳага. Изакә
насыԥузеи имоу, мызкы иадамхаргьы абри абиблиотекаҿы
аус зуз. Егьа материал иԥшаап Аԥсни аԥсуааи иҳазку?
Азинқәа риура аамышьҭахьгьы уи азыҳәан иаҭахуп иудыруазарц реиҳа ихадоу акы – абызшәа. Сара сабиԥара иаҵанакыз
аԥсуаа ҳзыҳәан уахь наӡаӡа ашә аркуп – ҳара тәымбызшәас
387

иаҳдырҵоз, аҳәаанхыҵ акәым, асовет тәыла аҩнуҵҟагьы
иумыхәауа – ақырҭшәа акәын. Уаныхәыҷу ушьапы ԥҵәаны,
иркьаҳәны идырӷьазар, уԥсы ахьынӡаҭоу ушыцыркьуа еиԥш,
сахьнеилакгьы иаасыԥгылоит уи сыгра – абызшәа азымдырра.
Адипломатиатә усқәа рынагӡаразы ҳазлаҟаз ала, ҳәарада,
ҳара раԥхьаӡа иаҳбарц иаҳҭахыз адепутатцәа ахьеилатәауа
азал акәын, урҭ русушьа ҳазҿлымҳан. Убра азал ашҟа
ҳиманы иҿынеихеит аԥшәма. Азал ашә ааиртаанӡа адәахьы
иҟоу ҳзеиҭеимҳәакәа иаҳзеилкаауам аҩнуҵҟа имҩаԥысуа.
Ашәхымс ухыҵаанӡа, адәахьала игылоу абудка, апарламент
анеилатәауа, анаԥар еиқәаҵәа ишәҵаны, уаҟа дҭатәоит хаҵак,
уи икуп ихьанҭыџьӡа аџьтә лабашьа. Азал ашәқәа ыҵарбаҟа
иаркуп. Иара дахәаԥшуеит ашә аханы икыду асааҭ. Аимакаиҿак иалгараны ианыҟоу аамҭа идыруеит. Аамҭа шаанҵәалак,
ашырҳәа ибудка дааҭыҵны, илабашьа рыхха, ашә дасуеит.
Убасҟак иӷәӷәаны дасуеит, уахьахәаԥшуа иҭаԥҽы-ҭаҽыланы,
илаба ашьҭа ануп. Аиашазы, азнык азыҳәан агәра сзымгеит,
маҷкгьы иџьасшьеит, ҳара ҳаамҭазы, аелектроникеи акомпиутери ианырсакьаҳәымҭоу, абжьаратәи ашәышықәсақәа
раан еиԥш, апарламент ахьеилатәауа ашә алаба рыхха ауаҩы
дамыскәа аамҭа шынҵәаз уаҳа даҽа еилкаашьак ахьрымам.
Аха саназхәыц, убри ақьабзгьы ԥшӡарак аманы, икажьтәым
акы акәны избеит. Аӷьеҩҳәа ашә данаслак, ажәаҳәара иаҿу
адепутат, иажәа наигӡа акәым, аҳәоу абжаҿы днеихьазаргьы,
аҟыԥҳәа ацәажәара даҟәыҵроуп. Ус иҟоуп азакәан. Ирацәаны
аҿырԥштәқәа уаҩы иааигар ҟалоит, аха абри адеталь хәыҷгьы
иунарбоит, закәанда адемократиа ҟасҵоит ҳәа уаналага, ахаос
ашҟа ишиасуа. Амҵ ԥыруазар иуаҳартә иҭынчрахоит. Аҽнытәи
аимак-аиҿак аҵыхәа ааԥҵәоит.
Азал ашәхымс ухыҵаанӡа наҟ-ааҟ игылоуп абаҟақәа
ҩба. Уарӷьарахь лорд Георг. Уи иарманап иганахь ирыхха, иарӷьа напы уара иуқәк, укылкааны убас духәаԥшуеит,
иҳәарц иҭахушәа, уахь уҩналоит, уара уалахәхоит Британиа
Ду алахьынҵа аӡбара, иуҳәарц иуҭаху цқьа уазхәыцма, ажәа
шаҟа аҵанакуа удыруама ҳәа. Зынӡаск даҽа гылашьоуп, даҽа
ԥшышьоуп имоу армарахьала збаҟа гылоу Уинстон Черчилль.
Ицәеижьы шәпа-жәпа хьанҭаӡа, ихахәдаџьал еихасаҟәа,
иаамыцхәцәоума уҳәартә идуу ихы, иаԥхьаҟа иаарыххашәа,
иҩнапык рыла иӡарақәа ҭарс духәаԥшуеит. Унеи, уҩнал
Азал, иҳәа угәаанагара, аха сара исҳәаз сҳәеит, ииашоугьы
388

убри ауп, убас егьыҟалароуп. Иҩаивакны ахаҳәтә ашәвас
ԥыҽҽуп. Иԥыҽҽуп ашә ахыхьгьы. Аибашьраан афашистцәа
Лондон абомбақәа аналарыжьуаз, бомбак Ахан илақәшәан,
абраҟа итҟәацит. Аремонт ҟарымҵарц, афашизм закәу
ргәаланаршәаларц, убас иаанижьит усҟан Англиа апремиерминистрс иҟаз Черчилль.
Аԥшәма иааиртит маҿак аҟара ижәпаӡа, ихьанҭыџьыз
аџьтә шәқәа. Аҩнуҵҟа дыҩналаанӡа:
– Ҳара ҳҿы ҵасны убас иаԥуп. Апарламент ахьеилатәауа
азал иааҩнало зегьы абас ҟарҵалароуп. Анцәа дидырп
раԥхьаӡа ус ҟазҵаз, иҟалап амҵақьақьара злаз аӡәы иакәзар,
иҟалап, Черчилль иршәаӡахьаз депутатк иакәзаргьы, –иҳәеит
иажәа абжак лафны. Черчилль ишьапы азқәа инапы нахьишьит.
Зашхәа уҭоу иашәа уҳәароуп. Ҳаргьы ҳнапқәа нахьаҳшьит.
Апатриотизм минуҭқәак иааухаршҭны, Черчилль уизхәыцыр,
насгьы дидукылар Сталин, Сталин имазҭгьы хаҿык, уи ахаҿы
иахҭниҵалакгьы, иҭыԥ аҿы иҽынкылара акәызҭгьы Черчилль ҩ-хаҿык иман. Зны ишьҭаиҵон имаҵура, нас алхрақәа
рыла деиҭаҩеины, еиҭааникылон иҭыԥ ду. Аибашьраан ҳара
дҳацхраауан, аибашьра анеилга, бџьарда ҳабашьра раԥхьаӡа
иаԥшьызгаз иара иакәхеит.
Европатәи ҳәынҭқарра дуӡӡак алахьынҵа абраҟа ишыр­
ӡбауа уазхәыцны иуҳәозар, идуцәам акәым, иааҟәнушьартә
ихәыҷуп азал, Аԥсны аобком азал аҵкыс акыр иеиҵоуп. Урҭ
анеиҿсырԥш, исыздыруам сахьынӡаиашоу, аха схаҿы иааит
даҽакгьы. Аизараҿы шаҟа ауаа рацәаҩу, убасҟак иаҳагьы имариоуп гәаанагара заҵәык аргара. Уазхәыцыр, ауаа рацәаҩызар,
агәаанагарақәагьы рацәамхои уҳәоит, аха ишыҟалаҵәҟьоу
уахәаԥшыр, ауаа анырацәоу, уара иамукып, сара иамыскып ҳәа ишеиқәгәыӷуа, дара ирҭахӡам инақәыршаҳаҭны,
иаахдыркәшоит аизара. Еиҳарак ус иҟагәышьоуп ҳара ҳҿы,
хыхь иҟоу агәаанагара аамышьҭахь, ҵаҟа даҽа гәаанагарак
аныҟала, ауаҩы иԥсҭазара зегьы ахьыҿаҟәаҳауа.
Раԥхьаӡа улаԥш иҵашәоит акы – апарламенттә зал агәҭа
еҩшоуп. Абжаҩык армарахь итәоуп, абжаҩык арӷьарахь.
Изықәтәоу, раԥхьа икнаҳау амикрофонқәа уҳәа, зегьрыла
иеиԥшуп. Иарбан гану иахьтәоу анапхгараҿы иҟоу апартиа,
иарбан партиоу иаҵахаз, унарылаԥшны еилкаашьа амаӡам.
Ҳара ҳҿы, партиак шыҟоугьы, унарылаԥшаанӡа, аиҳабыреи
аиҵбыреи еиҩудыраауеит. Хыхь, апрезидиум аҿы итәаны
389

иааԥшуа агәыԥ хәыҷы, напхгара рзыруеит, рнапаҵаҟа иҟоуп
ҵаҟа итәоу аиҳара. Наҟ-ааҟ иеиҿаԥшуа иаатәоит «иеиӷацәоу».
Урҭ рыгәҭа, азал агәҭаҵәҟьа, иҭбааҭыцәӡа инагоуп ауарҳал
еиҵәа зныршәылоу амҩа. Убри ауарҳалгьы абраҟа ус дуӡӡак
нанагӡоит. Армарахьгьы арӷьарахьгьы итәауа раԥхьаҟа шьаҿак
ааихыргартә аҟара инаханы, ауарҳал иалдоуп иҟаԥшьы цырцыруа ацәаҳәа.
– Ажәеимакрақәа раан, – ҿааиҭит Мак Келви, – адепутатцәа ражәаҳәара убасҟак иалашуеит, убасҟак рыԥсахқәа
ԥибажәжәоит, рхы рхашҭуа аҟынӡа инеибагоит. Ҭаҷкәымла
иеилалар ҳәагьы ишәарҭахоит, убасҟан ихы изнымкыло
аҟынӡа инеиз адепутат, напыла дыкша акәым, ауарҳал иалдоу
ацәаҳәа ҟаԥшь данынахыс, далгеит, иажәа имхуп, –Мак Келви ииҳәозгьы саҳауан, сара стәалагьы сазхәыцуан адемократиа. Уи зыхьӡу, изакәу усҟан сара сыԥхыӡгьы иаламшәацызт,
џьара жәарк аҿы самыԥхьацзар, аха гәныхәҵысҭала иеилыскаауан имариамыз акы шакәыз. Иамазаап иара аҳәаақәа.
Урҭ аҳәаақәа уанынархыс, адемократиа адиктатура аҵкысгьы
иеицәахозаап.
Ахыӷәра аиашараҿы, азал агәҭа игылоуп астол. Уи аханы дтәоуп аспикер – аизара ахантәаҩы. Наҟ-ааҟ инатәоит
адепутатцәа. Џьоукы алафқәа еимырдоит, аха џьоукы
ииашаҵәҟьаны еиқәмақаруеит, ааибаргәаара иалагоит.
Аҿҳәара аминуҭ инақәыршәаны иааҩналоит ҩыџьа. Аиааира згаз апартиа ахантәаҩы, апремиер-министр, нас уи апартиа иаҿагылоу, алхрақәа раан иаҵахаз апартиа ахантәаҩы.
Астол наҟ-ааҟ акьыԥшьқәа рҿы иқәгылоуп чамадан хәыҷқәак
ираҟароу, ихьӡырку шәындыҟәрақәак. Урҭ ирҭоуп абиблиақәа.
Апремиер-министр инапы ашәындыҟәра инақәиҵоит:
«Ҭоуба зуеит аиаша, аиаша заҵәык шысҳәауа!» –иҳәоит уи.
Инапы ашәындыҟәра инақәҵаны убасҵәҟьа аҭоуба иуеит
аоппозициатә партиа ахантәаҩгьы. Иалагоит мчыбжьык ахьтә
мышкы имҩаԥысуа апарламент аилатәара. Апремиер-министр ипартиа адепутатцәа, нас еиҳарак иҿагылоу апартиа
адепутатцәеи рҿаԥхьа акакала дазааҭглауа, аҟаҵарбажәа
иҳәароуп, мчыбжьык
аҩнуҵҟала аҳәынҭқарра аҩнуҵҟа
имҩаԥысыз реиҳа ихадоу аусқәеи, рҳәынҭқарра аҳәаанхыҵ
аусқәа зеиԥшроуи, иҳәароуп ихаҭа убри амчыбжь аҩнуҵҟа
иҟиаҵаз, дызҿыз, усурас имҩаԥигаз иара напхгаҩыс дызмоу
390

аиҳабыра, икабинет. Иажәа ҳәаны данаалгалак, дцәажәоит
иҿагылоу апартиа ахантәаҩы. Амчыбжь аҩнуҵҟала иҟаҵоу
абзиарақәа ихаиршҭуам, ҳәарада, аха уи еиҳарак дзышьҭоу
иаӷа дызлеикыша афактқәа роуп. Уара, апремиер-министр,
ҳара ҳҳәынҭқарра ду иахагылоу, хаҭала уареи, нас уара упартиеи иҳаҩсыз амчыбжь азыҳәан ҳҳәынҭқарра иазеицәаны
иҟашәҵеит абасеиԥш иҟоу аусқәа, избан, абас изыҟашәҵазеи,
ус иаҳа иеиӷьны изышәыԥхьаӡазеи ҳәа рҿааирхоит азҵаа­
рақәа, иразҟы иакны, аконституциа, ма азакәан џьара кыр
иеиларгазар, усҟан зынӡаск даарылгоит. Абаандаҩы иҿахәы
аниҿырхуа еиԥш, иаҵахаз апартиа адепутатцәа рҿаԥхьа
аҟаҵарбажәа иҳәароуп аиааира згаз апартиа ахантәаҩы,
аҳәынҭ­қарра анапхгараҿы иҟоу, апремиер-министр. Аҭак
ҟарҵа­роуп уи апартиа адепутатцәа зегьы. Азҵаарақәа
рырҭоит, абырҵкал икылырхуеит амаҵура дуқәа рҿы иааҟоу
аӡәгьы даанмыжькәа. Ажәақәа еимаркуеит апартиақәа
рхантәаҩцәа, ажәа еимаркуеит хазы адепутатцәа. Адунеи­хаан
еинышәашьа рықәым уҳәартә рыхәдацәақәа ҵибакаауеит.
Аконтроль рзеибауеит. Ажәа «аконтроль» анаауҳәалак, ҳара,
асовет уаа иааҳгәалашәоит апартиатә комитет аконтроли
жәлар рконтроль акомитети. Аха ҳара ҳҿы рыцҳарас иҟалаз,
аконтроль ҟазҵауагьы, аконтроль ззыруагьы партиакоуп излоу, насгьы зегьреиҳа иччархәгахаз, урҭ, аконтроль аҟаҵара
иазку аорганқәа, аконтроль ззыҟарҵауа рнапаҵаҟа иҟоуп,
ианааргәамԥха, иамхны икарыжьуеит. Убри аҟнытә, ирҭахы
ирҭахым, иеилибакаалароуп, русқәа еицыҟарҵалароуп. Дыркуазар зегьы аконтроль рзуны, русура ахьҭырҵаауа ухы
иқәукып, аконтроль азыруеит рхатәы ԥсҭазаарагьы. Азал
иҩахыкны агалиоркақәа рҿы итәоуп апериодикатә кьыԥхь
ахаҭарнакцәеи адепутатцәа рыҳәсақәеи. Урҭ, ишдыру еиԥш,
даараӡа ишәарҭоу уааԥсыроуп, иҳәеит, ицәажәашьа лафла
иҭәны Мак Келви, ажәак уҿыҵшәондаз адунеи ишахыҵәарыз.
Иаҳҳәап, аоппозициатә партиа адепутат дҩагыланы азҵаара
иҭир ҟалоит абасеиԥш, уара, ҳҳәынҭқарра ду аминистр,
анапхгараҿы иҟоу апартиа адепутат, уажәааигәа абри аресторан аҿы улыцны узбеит абасеиԥш зыԥшра-зсахьа ыҟоу
аԥҳәыс. Уара уԥҳәыс лакәӡам. Уи аԥҳәыси уареи ишәзеилоузеи,
иухымҩаԥгашьоузеи, иҳауҳәарц сҭахуп. Асеиԥш азҵаара зауз,
дааҭгыланы аҭак ҟаиҵароуп. Иҵҩақәа анҽеимха, убраҵәҟьа
391

имаҵура шьҭеиҵар акәхоит. Апремиер-министр уи дихьчарц
далагар, рмаҵурақәа шьҭарҵар акәхоит аҩыџьагьы.
Адепутат Мак Келви абарҭқәа ахьынӡеиҭеиҳәоз сара
еиҭах сгәы сынҭахәыцит. Аидгылатәи аминистри ЦК КПСС
аусзуҩи ракәым, Аԥсны аобкоми аминистрцәа рсовети,
ианамуӡах араионтә напхгараҿы иҟоу иакәзааит, еизарак
аҿы уҩагыланы, абасеиԥԥш иҟоу азҵаара иуҭар, иугәаӷьызар
убри аҩыза, иуԥеиԥшхозеи? Реиҳа уанрыцҳаршьа, апровокатор ҳәа ахьӡ бааԥс ухырҵоит акьыԥхь уанҵаны, мап анакәха,
иузыԥшхоит ахагацәа рыҩны.
– Ҳаҭыр зқәу Мак Келви, шәара аоппозициахь иҟоу,
алеибористцәа рпартиоуп шәызлоу. Ҳәарада, Маргарет Тетчер
лпартиа аҵахарц шәазықәԥоит. Аха обиективла ишәҳәозар,
иааираны иҟоу алхрақәа раан, шәгәы ишԥаанагои, шәара
шәызиааиру? – снаиазҵааит.
– Мап. Ҳаҵахоит. Иҳалшо зегь ҟаҳҵашт, аха ҳзаиааиуам.
Ҳпремиер-министр шәарҭ, асовет уаа ишылзышәҳәаз еиԥш,
«аиха иалху леди», уаҩытәыҩса дизаҿаԥҽуам. Уи зҭак
лзыҟамҵо азҵаара узыԥшааӡом. Дҟәышуп, дгызмалуп. Лара
лпартиа, аконсерваторцәа, рразҟы иакит усеиԥш иҟоу аԥыза
дахьрымоу, –иҳәеит Мак Келви. Шаҟа акультура ҳаракы
алоузеи уи иҟаиҵаз аҭак. Џьара акала длаимырҟәит иаӷа.
Ажәытәтәи аԥсуа ҳәамҭақәа рҿы аамышьҭахь аԥсҭазаараҿы
исԥымлаӡацызт аӷа ас ихцәажәара.
– Даҽакгьы сшәазҵаауеит. Иаҳхысыз амчыбжь азыҳәан,
адиспутқәа раан, ҷыдала шәара азҵаара ҳәа акыр лышәҭама
апремиер-министр? Саҭамзааит сахьшәазҵаауа, ҳәынҭқарратә
маӡазар, аҭак ҟашәымҵан.
– Мап, уи маӡаӡам. Сара усҟан илысҭаз азҵаара ахьану нас ишәысҭоит. Иҟоу уиоуп, адиспут адырхаҽны, иааҳҳәаз
зегьы шәҟәы хәыҷны иҟаҵаны иааҳдыркуеит. Уашьҭантәи
аилатәараангьы уи уаҩы ихы иаирхәоит. Убри аҟнытә,
иаҳхысыз амчыбжь азыҳәан, сара «аиха иалху леди» илысҭаз
азҵаара уаҟа иануп, ишәысҭап, шәаԥхьап… Сара ус слазҵааит,
аҳкәажә Тетчер, иахьа бусура амш анынҵәалак, усс ибымоузеи, бызҿузеи?
– Лусура асааҭ нҵәеит, лхы дақәиҭуп, лыҩныҟа дцоит, илҭаху ҟалҵап. Усеиԥш азҵаара лыҭара… Саҭамыз, аха
провокациаӡами?
392

– Иаҳагьы еиӷьу ари провокациатә зҵаароуп, аҭак
ҟасҵаӡом, шәара, алеибористцәа шәдепутат ииҳәауа
издырӡом ҳәа дгәаар, лычҳара дахыҵыр, усҟан сара сҩызцәа
шәарҭ, аконсерваторцәа, ҳҳәынҭқарра иахашәыргылаз ауаҩы,
азҵаара аҭак аҟаҵашьа лыздырӡом, ачҳара лымам, ауаҩы
пату иқәҵаны дызцәажәом, мамзаргьы ҳара иаҳзымдыруа,
ҳҳәынҭқарра ацәа ԥызҽыша усқәак дырҿуп, ишәымбои,
илҳәаӡом ҳәа иҩагылоит. Лара илуалуп аиарҭа лхы нықәҵаны
дыцәаанӡа дызҿу зегьы ҳалҳәарц.
– Аҭак ҟалҵама?
– Ҭынч, сааҭ-сааҭ дааҭгыланы дызҿу зегьы ҳалҳәеит. Иарбан сааҭу данышьҭало аҟынӡа. – Дааԥышәарччан инациҵеит.
– Аиарҭаҿы дызҿу, мамзаргьы ԥхыӡ илбауа заҵәык лымҳәар
азин лымоуп. Ишәасымҳәеи, уи уаҩытәыҩса дизаҿархаӡом,
лычҳарагьы дузахыжьӡом. Дыџьнышуп уи аҳкәажә… – абраҟа
даҽа ажәак нациҵеит, акьыԥхь анҵашьа змам.
– Ҳаҭыр зқәу Мак Келви, партиак аиааира агеит, егьи
аҵахеит. Убри ашьҭахь ани, аиааира згаз апартиа, амчра зегьы
анапаҿы ианыҟалалак, иаҵахаз апартиа иалоу ауаа рыԥсҭазара
зеиԥшрахоузеи? Ирышькламԥшӡои? Ихҭарымкӡои? Русураҿы,
руалафахәы аҿы уҳәа ԥырхага рырымҭаӡои?
– Ҳәарада, зегьрыла ирԥырхагахарц рҭаххашт, аха ԥырха­
гахашьас ирымоузеи? Аконституциа. Ҳазегьы ҳханы игылоу – азакәан. Уи дара иеиларгама, ҳара иеилаҳгама, азакәан
аҿаԥхьа зинла зегьы ҳаиҟароуп, аҭак ҟаҳҵар акәхоит.
Адиспут аҿҳәара анаанҵәалак ани, амонах иеиԥш, анаԥар
еиқәаҵәа ишәҵаны ашә илатәоу, илабашәпа рыхха, ашә аӷьеҩ
ҳәа данаслак, ианааҭынчхалак, аҩ-партиак рхантәаҩцәа еицны рҿынархоит ари азал аҵкыс иҵегьы зҵакы еиҳау, дара
аҩыџьегьы раҵкыс иеиҳаны игылоу даҽа џьоук ахьеилатәоу
азал ашҟа. Уи алордцәа рпалатоуп. Урҭ рханы дтәоуп акрал
ԥҳәыс. Арҭ еицны уахь иныҩналоит. Рдиспут шымҩаԥысуаз
рарҳәоит. Азҵаара ҳәа акыр аҭак изыҟамҵазар апремиерминистр, мамзаргьы иҟаиҵаз аҭак ииашам ҳәа иԥхьаӡозар,
алордцәа рпалатаҿы ирылеиҳәоит аоппозициатә партиа
ахантәаҩы. Реимак уаҟа иеилдыргоит.
Сара еиҳарак сырзааҭгылеит аконтроли аҟаҵарбажәеи.
Аоппозициахь иҟоу апартиа мацара акәӡам акритикеи аконтроли ҟазҵауа. Анапхгараҿы инеиз апартиагьы акритикеи
393

аконтроли азнауеит аоппозициахь иҟоу апартиа. Шәара абри
амчыбжь азыҳәан иҟашәҵаз абарҭ аусқәа рҿы аконституциа еилажәгеит, иҟашәҵауа аус аҳәынҭқарра иазеицәоуп
ҳәа ахара анрыдырҵа, аҭак ҟарҵароуп. Уазҿлымҳахартә
иҟоуп даҽакгьы. Алхрақәа раан аиааира агеит партиак. Убри
ахантәаҩы дҟалеит премиер-министрс, аха уи иаанагом
Англиа зегьы ахьынӡанаӡааӡо зехьынџьара анапхгараҿы
иҟалароуп ҳәа убри апартиа иалоу ауаа. Иаҳҳәап, ҳарҭ,
аҟәаа аиҩызара зҳабжьаҳҵаз Килмарнок апровест (ақалақь
ахантәаҩы) алеибористцәа рпартиоуп дызлоу, Маргарет Тетчер, ишысҳәаз еиԥш, консерваторуп. Иҟоуп ихадоу даҽакгьы.
Алхрақәа раан ииааиуа иаҵахауа ҳәа, еинышәашьа рмоуа
ишеиҿагылоу апартиақәа, алхрақәа ианаарылга, убри аҽны
инаркны ииасуеит аицхыраарахь, хшыҩла аибарбеиарахь.
Абасеиԥш ҟашәҵар ҳҳәынҭқарра иазеиӷьуп ҳәа, иаҵахаз
апартиа иааҟәымҵӡакәа ажәақәа аларгалоит. Шаҟа ажәа бзиа
изалагалаз, шаҟа аус бзиа дзадгылаз, убри алоуп ихә шыршьауагьы адепутат.
Уаргьы саргьы мҩак ҳаицықәлеит. Ҳхаларц ҳаӡбеит
Ерцахә ақәцә. «Измк» нацҵаны уи иуҭаху хьӡык аҭ. Акапитализм, асоциализм. Иалаҳхыз асистема зеиԥшроу еиԥш. Уаҟа
ҳаиқәышаҳаҭуп, избанзар иҳамоуп конституциак, иҳамоуп
закәанк.Ҳнамҵагылеитахра.Уара иуҳәеит,аҩадахьала ҳаҿалап,
амҩа иаҳа еиӷьуп, иаҳа џьабаада ҳхалоит ҳәа. Сара сымшәа
смырҳа исҳәар, ҳаҿалап ахра аҩадахьала, уахәаԥш уи закә
мҩоу, иаҳа егьымариоуп, иаҳа егьааигәоуп ҳәа. Уара уҟәыӷазар,
сара сиаша сиашам, умыццакыкәа, сара исҳәаз уазхәыцроуп,
уара исҳәази иареи еиҿурԥшыроуп, еиӷьу алухыроуп. Саргьы сҟәыӷазар, смыццакыкәа, уара иуҳәаз сазхәыцроуп, сара
сызныларц исҭахыз амҩеи иареи еиҿсырԥшыроуп, иеиӷьу
алсхыроуп. Ашьҭахь, ҳахшыҩ еилаҵаны, иалаҳхыз амҩа
ҳаицықәлароуп. Ус акәымкәа, ҳуаӡәк, амчра зымпыҵаку,
игәаанагара аниҳәалак, егьи, коснтитуциеи закәани рыла ихьчам, Драндеи Калымеи рышҟа амҩа дықәҵахар, мамзаргьы
Баӷлани Гәмысҭа аԥшаҳәеи рҿы ԥсышьацәгьа иҭахар, иаанхаз
днанагоит иахьа ҳара ҳахьнанагаз – Ерцахә ақәцәа ахалара
акәым, амаҟҿаҳәаранӡагьы ҳзымнеиӡакәа шьҭахьҟа албаара.
«Аидгылара», 1990

ЕИЦНАГАЛАТӘУП
Ҳаԥсҭазара иахылеитдаҽа шықәсык.Иаанхеит жәашықәса
иниасны ицарц азыҳәан аҩажәатәи ашәышықәса, наӡаӡа
аҭоурых ашҟа иниасырц азыҳәан аҩбатәи азқьышықәса.
Иисус Христос ихҳәаау алегендақәа рҿы иҟоуп абри еиԥш.
Наӡаӡа адгьыли ауааи ааныжьны данцоз, иҩнацәак дирбеит,
абарҭ аҩба раан, ҩ-нызқь шықәса анҵлак, еиҭа схынҳәуеит
шәара шәахь ҳәа. Абри ауп еиҳарак изхырҳәаауа, аҩажәатәи
ашәышықәса анҵәамҭазы, ахырзаман ҟалошәа. Избан, Иисус
Христос, зшьа ахҭынҵаны, ауаатәыҩса рыгәнаҳақәа рхызхуаз, дхынҳәуазар, ахырзаман зыҟаларызеи? Агәнаҳарақәа
ҟазҵаз нарцәы ианнеилак, џьаҳаным рзыԥшуп. Аха
адгьылаҿгьы иҟалараны иҟоуп Аусӡбара ду амш. Еилдыргароуп аԥсыцқьақәеи аԥсымцқьақәеи. Убри амш акәхоит
Иисус ихынҳәра. Рыцҳарас иҟалаз, адгьылаҿ аԥсымцқьара
убасҟак ирацәахеит, ауаатәыҩса зегьы ықәнамхыр ԥсыхәа
амоуа. Ари зегьы легендоуп, лакәуп. Аха, ишдыру еиԥш, алакә
еиҭарсны аҳәоу хшыҩрҵагоуп. Ауаҩы иуаҩымрақәа џьара
акала инкылалатәын, џьара акы дацәыршәалатәын. Уаҳа
ԥсыхәа имам ауаҩы, ма аӡәы игәра игозароуп, мамзаргьы
агәра игозароуп џьара акы. Ҳшәышықәса анҵәамҭазы, уи иахаанхауа еихыршьалозар акәхап, шәышықәса рыҩнуҵҟала
иҟалаз ацәгьеи абзиеи. Убасҟан иргәаладыршәақәо ируакхоит, сгәанала, ари аамҭазы ауаҩы иԥеиԥшхаз ԥышәарак.
Ҳәынҭқаррала, закәанла мап ацәкым хыхь иҟоу ҳәа аӡәы
игәрагара, зегьы збауа ҳәа акы агәра агара. Убарҭқәа рганахьала, ауаҩы ихы дақәиҭыртәит, дҿазҳәоз зегьы ԥдыртлеит.
Ҳәарада, ахақәиҭра аиуит иуаҩра, аха ахақәиҭра аиуит
иуаҩымрагьы. Ишәарҭоу, анцәа дыҟаӡам хыхь акгьы ыҟаӡам
ахьырҳәауа акәӡам, ишәарҭоу, анцәа днаскьаргацыԥхьаӡа,
аџьныш иаҳа-иаҳа дахьааскьауа ауп иҳәеит ҟәыӷак. Ҳара
ҳҳәынҭқарра азыҳәан ари ашәышықәса алагеит ауаҩытәыҩса
иҩнуҵҟатәи идунеи мап ацәкрала. Ашәышықәса анҵәамҭазы
мап зыцәнакыз ашҟа ианыхнымҳә, ауаатәыҩса дара рнапала
рхы шықәырхуа иккаӡа иаабеит.
Аҭоурых аӡеибафара инахәлаӡуеит ацәгьарақәа, аха
ацәгьеи абзиеи рышьхәа еивҵоуп рҳәеит, ацәгьа аназнымха
аҭоурых, уи иазынхом абзиагьы.
Ҭоурыхла ахәыцра… Инахараны ԥхьаҟа
аԥшра… Аԥсуаа ҳҭоурых азқьышықәсақәа ургәылаԥшыр, угәы
азхьаауа иумҳәр алшауам, ҭоурыхла ахәыцра, ҭоурыхла ԥхьаҟа
аԥшра ҳаггәышьан ҳәа. Егьырҭ аамҭақәа ҳарҟәаҵыргьы, уаҩы
иџьеимшьарц залшом Аԥсуа ҳәынҭқарра аан, аԥсуа иԥсадгьыл
иара ида аҳ данамамыз аамҭазы, раԥхьаҟа рыхьӡ зларҳәаша,
наӡаӡа аҭоурых иазынхаша аҩырақәа, анҵарақәа ахьнырмыжьыз. Исҳәаз иаанагом, ҳажәлар ирымамызт ҳәа ҭоурыхла
ахәыцра. Урҭ рҭоурых ҩуп ажәала, афольклор ала.
Исгәалашәеит, ҳажәлантәык, ҳаешьара иаиуаз аӡәы
иҟаиҵаз. Изларҳәо ала, ԥсабарала дҟәыӷан, ажәа бзиагьы иҿан. Азеижәтәи ашәышықәса анҵәамҭеи аҩажәатәи
ашәышықәса алагамҭеи зҭәымҭа ақәшәаз абиԥара рҿаԥхьа
ицәырҵит ус дук – рабацәа ииашамкәа иеихыргаз ашьаҿа –
аурыс ҳәынҭқар иҿагыланы абџьар ашьҭыхра, аԥсуа жәлар
зегьы шадымгылаз аҳәынҭқар агәра иргара, убри ала аԥсуаа
ирыдырҵоз ахара рыдихыртә аҟаҵара. Ажәакала, аурыс
агәра идыргар акәын аԥсуаа зыгәра игаша амилаҭ ишреиуоу. Иҟаҵатәыз иарбаныз? Ацхыраара ахьиҭахыз ицхраатәын.
Убри аус азыҳәан Урыстәылаҟа зхатәгәаԥхарала амҩа иқәлаз
дрылан зыӡбахә сымоу ҳажәлантәгьы. Уи далахәын аурыси
аиапони реибашьра. Сыжәлантәи ахаҵара мҩа данықәлоз,
аҩны даанижьзаарын зцәа зтәымыз иԥшәма. Ихьымӡӷны
аурыс ҭоурых иазынхаз ари аибашьра даналаԥш, ҳашьхауаҩ
игәы ианаҳәеит аусқәа шҽеимыз, иааирада деибга-деизҩыда
ахынҳәра дақәгәыӷыртә ишыҟамыз. Иара иҭахымызт хьӡыдаԥшада дниаӡаа дцар, иҭахын дызҿыз аус ихшо ирыхшо уҳәа
ԥыҭраамҭак иргәалашәар.Ашәҟәы иҩит (аӡәы иирыҩгәышьеит)
сара абра сшыҟоу ахшара дбоуазар, сыԥшәма, ибыхшауа дыҷкәынзааит, дыӡӷабзааит, хьӡыс исызиҭа Манчжуриа
ҳәа. Ҳахьыҟоу аҭыԥ иахьӡуп абри. Аԥсуаа аӡәымкәа рыбаҩ
амаҳдахьеит араҟа адгьыл. Исыхшаз ихьӡ анырҳәауа, ма убри
ала аӡәык-ҩыџьак иргәалашәааит аԥсыуаак рыԥсы ахьынхаз адгьыл ҭыԥ ахьӡ. Иԥшәма, иҭынхацәа, убас егьыҟарҵеит.
Аԥҳа диоун илыхьӡырҵеит Манчжуриа ҳәа. Усҟан ииз асаби
ақәра бзиа нҵны, илыхшаз ирыхшаз лхагыланы, лынарцә мҩа
днықәырҵеит уажәааигәа. Еиҭасҳәахуеит, ҵара змамыз уи
анхаҩы иара итәала дхәыцуан ҭоурыхла. Сыззааирц исҭаху,
ари исҳәазгьы сгәалзыршәаз, ашәышықәса зегьы неидкыла396

ны ҳамхәыцыргьы, ашәышықәса аҩбатәи азыбжа азыҳәан
мацарагьы, аԥсуаа ҳазлаԥшыз, иаҳхаагаз ацәгьеи абзиеи
зқьышықәсала изхызымгац амилаҭгьы убап. Урҭқәа зегьы
ижәдыруа, иаҳҳәац иеиҭаҳҳәац роуп. Аха сара сзыцәшәауа
даҽакуп. Уақәгәыӷыртә иҟам ауаҩы игәынкылара. Ақьаад
ианҵаны, иҩны ишьҭыхым, иҵәахым, хымԥада аамҭа инахәлаӡ
ицоит. Урҭ еицызароуп: аҭоурых ачаԥара, аҭоурыхтә усқәа
рыҟаҵара нас иҟаҵоу, ицәгьаз ибзиаз, аҭоурых иазынхартә,
шәҟәы-быӷьшәыла иҩны ашьҭыхра. Уажәы аҟара аҵара змоу
аԥсуаа ахаангьы иҟамлацызт. Еиуеиԥшым аҭагылазаашьақәа
ирыхҟьаны, ҳрыцҳара агартә, џьоукы зынӡаск ирыздыруам рхатәы бызшәа, аԥсшәа. Џьоукы ахьхьаҳәа аԥсышәала
ицәажәоит, аха ирыздыргәышьом аԥсышәала аҩра, аԥхьара.
Усеиԥш иақәшәаз ирыхьыз ԥхарымшьароуп. Иԥхаршьаша,
ираноумыжьша даҽакуп. Аԥсышәала даԥхьозааит, дамыԥхьо­
зааит, аԥсшәа идыруазааит, изымдыруазааит, дарбан аԥсыуа­
заалакгьы иоулароуп аԥсуа газеҭқәа, аԥсуа журналқәа, иҩны
имазароуп аԥсуа шәҟәқәа. Уи иеиликаароуп аԥсуа изыҳәан
уи аҵкыс иеиҳау даҽа малк шыҟам. Инацаҳҵап хыхь иаҳҳәаз
ахшыҩҵак хзыркәшауа даҽакгьы. Иидыруа абызшәала,
аҩышьа злеидыруала, дарбанзаалак иҩны ишьҭеиҵароуп
иара дызхаану, иибаз, иаҳаз, ихигаз ихаҭа, мамзаргьы
изааигәоу ауаа.
Абраҟа иҳәатәны исыԥхьаӡоит даҽакгьы. Иаҳхысыз
ашықәс, ишыжәдыруа, даараӡа ихьанҭаз шықәсан. Ашәы­
шықәса ааизакны уахәаԥшуазар, аԥсуаагьы хьчатәыс ироуазҭ­
гьы амилаҭқәа зегьы иеицырзеиԥшыз ахақәиҭра, иаҳхысыз
ашықәс азыҳәан аԥсуаа хьчатәыс ироуит дара рыԥсадгьыл
мацара, дара рмилаҭра заҵәык. Анационализм згәаҵәахы
акыз қырҭцәақәак, аԥсуаа ирыжәлеит рзинқәа зегьы рымырхырц, рыԥсадгьыл иахырбаарц. Ҳмилаҭ зҭагылаз, иахьагьы
зҵыхәа ԥымҵәац аԥышәара ду аан, изызӡарызеи, хаҭала сара
даараӡа сацәшәаны сыҟан, ҳжурнал аԥхьаҩцәа ацәыӡуеит, избанзар ажәлар уажәы уи аамҭа рымам, уи иазхәыцыртә иҟам
ҳәа. Аха сара сахьынӡамгәыӷӡоз аҟынӡа иҳаракызаап ҳажәлар
ҭоурыхла ԥхьаҟа ҳәа рхәыцра. Иҳамаз аԥсуа кьыԥхьтә
органқәа ирыгха акәым, иаҳагьы рхыԥхьаӡара иацлеит.
Иҿыцӡаны аҭыҵра иалагеит, аԥсышәала иҳацәажәеит даҽа
газеҭк – «Аидгылара». Ари, ҳәарада, ҳкультуратә ԥсҭазаараҿы
397

хҭыс дууп. Уаҟа инацлеит игәышьҭыхгоу даҽакгьы. Шәзыԥхьо
ари ажурнал, ҳмилаҭтә ҟазара аӡыргара иазку, атираж ҵыԥх
аҵкыс сынтәа иаҳагьы иеиҳахеит, ус анакәха, рхыԥхьаӡара
иаҳагьы иацлеит ҳаԥхьаҩцәа, рхыԥхьаӡара иацлеит аԥсшәа
бзиа избауа, змилаҭра пату ақәызҵауа. Шәызшаз пату
шәықәиҵааит, ишәзымшхааит ҳазҭагылаз ашықәс!
«Аԥсны аҟазара», 1990

ЕИҾКААТӘУМА АԤСНЫ ДАҼА ПАРТИАК
Ублақәа хуҩар, амшаԥ увсны ицоит аҳәоит аԥсуа жәаԥҟа.
Ҳара ҳахаанхеит аамҭа џьашьахәы. Аҽнышьыбжьон иҟалеит
ареволиуциаҵәҟьа захьӡу. Хәышықәса уажәаԥхьа, аиҭакра
ахы аныҵнахуаз, агәра агара уадаҩын ҳаԥсҭазаара абасҵәҟьа
аҽеиҭанакуеит ҳәа. Арҭ ашықәсқәа рыҩнуҵҟала зынӡаск
даҽакхеит ҳхәыцшьа, ҳцәажәашьа, ҳхымҩаԥгашьа. Ҳәарада,
мышкымзар-мышкы ахшыҩ амҩа шаартхоз, аҳәынҭқарраз
еиҳау ахьтәы фонд – ауаҩытәыҩса ихшыҩ, амҩа ылнамхыр ԥсыхәа шамам дырын, аха уи апроцесс абас иласхоит ҳәа иҟадаз. Сыхгьы-сыгәгьы иҭамшәацызт атоталитартә
ҳәынҭқарра аҩнуҵҟа, аҳра зегьы партиак иахьампыҵакыз,
даҽа партиақәак раԥҵара абас иаармарианы азин ҟанаҵап
ҳәа. Урҭ аҩба еидҳәалоуп – ауаҩытәыҩса ихшыҩ ахақәиҭра
аиуреи аҳәынҭқарра аҩныҵҟа апартиа рацәа аҟалареи. Руак
ыҟамкәа, егьи ҟалашьа амаӡам. Сгәанала, абольшевикцәа
рпартиа – акоммунисттә партиа ахала ахы анышә ианаҭеит,
анапала изҭаҳашаз ажра ажит, ареволиуциа аиааира анага инаркны, дара рыда даҽа партиак ыҟамкәа иахьаԥырхыз
иахҟьаны. Аконтроль змам ауаҩы ма дынцәахароуп, мамзаргьы дыџьнышхоит. Убри иаҩызоуп апартиагьы. Уи зҟазшьоу
акоммунисттә партиа мацара акәӡам. Партиатә системак ала
ишьақәгылоу аҳәынҭқарра аҩнуҵҟа ацәгьоурақәа аанкылашьа рымаӡам. Мчык иаҿагылаша даҽа мчы ӷәӷәак ыҟазароуп.
Абарҭқәа зхысҳәаауа, уажәтәи аԥсуаа ҳҭыгалазаашьоуп.
Сара иахьынӡаздыруала, аԥсуаа ҳаҩнуҵҟа аамышьҭахь,
уажәы зегьынџьара республикацыԥхьаӡа, шамахамзар, рхы
ыҵыргеит, еиҿкаахеит, акоммунисттә партиа аамышьҭахь
398

даҽа партиақәакгьы. Акоммунисттә партиа аҳаҭыр каҳаит,
анырра иамаз ацәыӡит. Ари ас шакәу аԥсуаа иҳамбо ҳлашәым,
ҳдагәам. Ус анакәха, уаҩы дазымхәыцыр ауам, абри еиԥш
азҵаара. Избан иахьа уажәраанӡагьы аԥсуаа ҳаҩнуҵҟа ахы
зыҵнамхыцзеи даҽа партиак, избан, акоммунисттә партиа
заҵәык хҭакны изҳамоузеи? Ганкахьала уаҩ дазхәыцуазар,
асовет аамҭа анааи, еиҳараӡак ҩажәижәабатәи ашықәсқәа
инадыркны, аԥсуаа ҳаҟара ацәгьара иақәшәада? Абасеиԥш
ануҳәалак, ҿырԥштәыс иааргоит ишмилаҭыз зегьы неидкыланы иахцаз ажәларқәа. Урҭ зықәшәаз атрагедиа ласырҟәырц,
мамзаргьы сгәаҵәа иазеилымкаауаны акәым изхысҳәаауа.
Урҭ ирзыҟалеит арыцҳара дуӡӡа. Аха ҳаргьы арыцҳара дуӡӡа
ҳақәшәеит ҳаҩны ҳшыҟаз. Аԥсны шьапыргыларҭа умоуа
амилаҭ ааганы иқәындырхеит, аԥсуаа хыԥхьаӡарала ҳреиҵаны
ҳҟарҵеит. Аԥашәқәа урыхәаԥшны иуҳәозар, акоммунистцәа
ракәӡами абри аҩыза арыцҳара ҳзаазгаз?
Ҳҿынаҳхап. Азеижәтәи ашәышықәса ҳаналацәажәо, уи
ашәышықәса аҟазшьарбагас иаҳәоит ажәак – амҳаџьырра.
Уи ажәа зегьы аҵанакуеит. Аԥсуаа реиҳараҩӡак рыдгьыл
гәакьа иацәыӡит, иҭацәит Аԥсны рыцҳа. Агәра ганы сыҟоуп,
убасҵәҟьа ишьаарҵәыроу шәышықәсаны ҳҭоурых ишазынхо
аҩажәатәи ашәышықәсагьы. Аԥсуаа иаҳзыҟалеит амҳаџьырра
ҿыц, абольшевикцәа иаҳзааргаз амҳаџьырра. Ҳәарада, араҟа
ажәа амҳаџьырра аҵакы еиҭарсноуп ишысҳәо. Амҳаџьырра
иаанаго ахцара ҳәа акәзар, араҟа ҵакыс иасҭо анырҵәара,
аҩны ҳшыҟаз ҳнырҵәара ҳәоуп. Арепрессиақәа ирыхҟьама,
егьырҭ амилаҭқәа раҵкысгьы аԥсуаа хҭакны аибашьра иахьыргоз иахҟьама, рмилаҭра рымхны, мчыла даҽа милаҭқәаны
иахьҭарыҩуаз иахҟьама, амедицина аԥсуаа иахьырҿаргылаз
иахҟьама, ишакәхалак аԥсуаа ҳабжаҩык, еиҳамзар еиҵамкәа,
иаҳцәыӡит. Административтә-командаҟаҵаратә система убас
ишьақәыргылан, мчыла акәымзар, хаала, ԥсабаратә ҿиарала
аԥсуаа ҳзымҿиауа,иаҳзымҳауа.Абригьы зхарада? Иаҳзаазгада
абри еиԥш аамҭа еиқәаҵәа? Ауаҩы ибаҩхатәреи, ихыихшыҩи ракәымкәа, ипартбилеҭ ала мацара амаҵурақәа рҟны
дҩеиуа иҟазҵада? Адәы иқәызгьы абаандаҩы диеҩымсуа
ҳҭазыргылада? Ԥсышьацәгьа рызҭада миллионҩыла ауаа?
Уажәааигәа журналк аҟны саԥхьеит, жәаа шықәса инадырк­
ны, ҩынҩажәеи жәаа шықәсанӡа асовет ҳәынҭқарра аҩ­
399

нуҵ­ҟа мчыла рыԥсҭазаара иалхын ҳәа ҩынҩажәижәаба
миллионҩык инарыцны ауаа. Ҩба-хԥа ҳәынҭқарра ду ирызхаша ауааԥсыра ҭахеит. Иҭахаз ҭахеит, аха ишԥаҟоу иаанхаз?
Рыламыс, рыуаҩра убасҟак ирхәанчахеит, шәышықәсалагьы
изышьақәымгыло. Амлакраҵәҟьа ҳнаганы ҳҭазыргылада?
Иуҳәар изоуҳәода акәымзар, ҳара ҳҳәынҭқарраҟны уажәы амлакра бааԥсыҵәҟьа ыҟоуп. Иаамыцхәцәаны иуҳәеит. Усҵәҟьа
млакра ыҟам. Ауаҩы иифаша иԥшаауеит зҳәо дҟалашт. Мап,
иҟоуп амлакра дуҵәҟьа. Уажәы иҟоу, шәыпату схы иқәуп, аха
акрыфара акәӡам. Иҟоуп амгәарҭәра. Урҭ зынӡаск ихазы-хазуп.
Ауаҩытәыҩа иорганизм иаҭаху аколориақәа риоуразы, ҳара
ҳҳәынҭқарра адунеи аҟны иааннакылоит аҵыхәтәанӡатәи
аҭыԥқәа руак. Дацәыхьчоума асовет уаҩы ачымазара? Илафноума ишырҳәо ҳахәшәтәырҭақәа угәы бзианы урҭалар,
учмазаҩны уҭыҵуеит ҳәа. Шәахәаԥш, палатак аҟны шаҟаҩы
ачымазцәа шьҭоу. Адунеи аҟны ирыдыркылахьоу анорма
излаҳәо ала, чмазаҩык ихәҭоуп жәиԥшь метра ԥшьыркца ауада. Уи иаҟароу ауадаҟны ҳара шаҟаҩы шьҭаҳҵода?!
Инзырҵәада аинтеллигенциа? Шәышықәсалагьы рхы
изым­ҩахо, рыбӷа рззеиҵымхуа иҟазҵада анхацәа? Иаҳзааз­
гада абри аҩыза асистема? Уи еилкаауп, идыруп. Ус
анакә­ха, иарбану ҳахьынҳаланы, иарада ҳамамкәа изаҳку
абасҟак ҳақәзыршәаз апартиа? Уи азы иҟоуп еиуеиԥшым
агәаанагарақәа. Ииашоуп, асовет аамҭазы ацәгьара бааԥс­
ӡақәа ҟаҵан, аха уи ҟазҵаз, изхароу акоммунисттә партиа
акәӡам, аҳәынҭқарра иахагылаз, акоммунисттә партиа, Ленин ду иидеиақәа ԥхасҭазтәыз, иназырҳәы-аазырҳәыз роуп.
Абас зҳәо инацырҵоит. Аа, иумбои уажәы, анапхгараҿы
аҵара змоу, иҟәыӷаз ауаа аннанага, аҳәынҭқарра анапхгаҩыс
даныҟала М.С. Горбачов, зегьы аҽеиҭанакит, аҳәынҭқарра
анылеит ацивилизациатә мҩа. Апартиа ахаҭа акәым аус
злоу, уи анапхгараҿы иҩеиуа роуп. Абас ануарҳәалак, уаргьы уаалакҩакуеит. Уеизгьы-уеизгьы апартиа аума изхароу, сара схаҭагьы апартиа салоуп, аха аӡәгьы дсымшьыцт,
аӡәгьы дсымнаԥхацт, аӡәгьы сиҵамӷьычцт, апартиа иалоуп узҿыԥшыша, аламыс змоу, ауаа нирҵәазар Сталин,
аҳәынҭқарра еилирбгазар, ирҳәызар, аламыс ирхәанчазар
Брежнев, акоммунистцәа зегьы ирхарагәышьоузеи уҳәоит,
избанзар, уара ухаҭагьы апартиа уалазар, уламыс ухьчароуп, уаҳа ԥсыхәа умаӡам. Убас хырқьиагак умԥшаар, ма ухы
400

илагәыдҵаны уҽушьыр акәхоит, мамзаргьы ужәлар рҿаԥхьа,
ушьамхы ҩарсны, исыздыруамызт изакә партиаз сызлалаз,
исыхьит, сышәшьы, саҭашәымҵан уҳәар акәхоит. Иахьа ибзиароуп, аха уаҵәы иаацәгьарахар, ма уара ухаҭа ушьа ҩкашуеит,
мамзаргьы даҽа шьоукы ршьа ахькашуа ухаҭа иухарахоит.
Абасҟак анысҳәа, ҳәарада, уаҩ дысмазҵаар ауам, узалоузеи
уара ухаҭа, узалымҵуазеи ҳәа.
Апартиа сзалаз, саналала инаркны апартиа аҟнытә шаҟа
ҟамчы саахахьоу рҳәара араҟа иаҭыԥым. Ишақәхалак, апартиа салоуп, макьана. Ҳазлацәажәаша убри ауп, избан, аԥсуаа
ҳаҩнуҵҟа изымицзеи даҽа партиак? Убасшәақәа сгәы иаанагоит, аконсерватизм аԥсуаа милаҭтә ҟазшьаны иҳамоуп ҳәа.
Иацы иҟаз аидеологиа, адинхаҵара, иацы ихеиқәырхагаз,
иахьа иҳахәо акәым, ишаҳԥырхагоу аабаргьы, иаарласны
инышьҭаҵаны, даҽакы ашьҭыхра ҳцәыцәгьоуп. Иацы акы
ҳәо, иахьа даҽакы ҳәо, ари ламысдароуп, ахаҵа иаҭәам ҳәа
ҳаақәгылоит.
Аԥшьбатәи ашәышықәса инаркны, ажәафтәи ашәы­
шықәсанӡа (зқьи ҩышә шықәса!) аԥсуаа динхаҵарас иҳаман
ақьырсианра. Ажәафтәи ашәышықәса инаркны азеижәтәи
ашәышықәса алагамҭанӡа (хышә шықәсагьы маҷума?)
дин­ха­ҵарас мчыла иҳадгалан аԥсылманра. Изхысҳәаауа,
абасҟак аамҭа динхаҵарала ҳшааиуазгьы, аԥсуаа иахьа
уажәгьы иаҳзынханы иҳамоуп, адинхаҵарақәа зегь иреи­
ҳабу – амырҭаҭра (иазычество). Ҳара адинхаҵара официалтә
ҳәынҭқарратә динхаҵараны ианҳадаҳкыла ашь­ҭахь, акыр
шәышықәса ҵхьаны издызкылаз ажәларқәа, амыр­ҭаҭра
рхашҭхьеит, икарыжьхьеит. Иҟалоит уи ҳара ҳмилаҭтә
ҟазшьа иабзоуразар, нарҭаа ршьа иҳалоу иахаразар. Иарбан динхаҵаразаалакгьы, иарбан идеологиазаалакгьы, анар­
хистцәа рпартиагьы налаҵаны, егьа ахақәиҭра амоуп уҳәаргьы,
зегьакоуп, ҳәаақәак рыла ишьақәгылоуп, џьара акала ауаҩы
дҿанамҳәар ауӡом. Аԥсуеи ахақәиҭреи синонимгәышьан. Издыруада, убри иахҟьозар аԥсуаа ҳрыцҳарақәа руак – иаарласны аамҭа аҽанраалашьа ҳахьақәымшәо. Издыруада, убри
иахҟьозар аполитикеи ҳареи лассы-лассы ҳахьеиҿаҳауа. Аполитика анапы алазкыз ауаҩы аҟама аҿеиԥш анаҳәы-ааҳәра
дазхиазароуп. Аҟама ҩ-ҿык амоуп, аха аԥынҵа џьаракоуп
иахьхоу. Аамысҭашәара ианаамҭаз, ауаҩы ииҳәаз ажәа ихы
анақәиҵоз, нцәас ианимаз иламыс, уи аамҭа ауаатәыҩса
401

ҭысит, иалгеит. Акоммунизм ашҟа изыхынҳәраҳа, усеиԥш
иҟоу ауаҩра ду ашҟагьы уаҳа хынҳәышьа рымаӡам. Ирласны аҽыԥсахра иахьҳмилаҭ ҟазшьам аамышьҭахьгьы, иахьа
уажәгьы ҳара ҳҟны даҽа партиак ахьымиц, акоммунисттә
партиа акажьра ҳахьаламгац сгәанала, иҵегьы изыхҟьақәо
рацәоуп. Уи каҳажьыр, ишьҭаҳхуазеи? Абри аганахьалагьы иҟоуп еиуеиԥшым агәаанагарақәа. Џьоукы адинхаҵара
ҳаиднамкылои ҳәа аҭак урҭоит. Аԥсуаа ԥыҭҩык қьырсианцәоуп,
даҽа ԥыҭҩык мсылманцәоуп. Ақьырсианцәа ныҟәалааит
аныхабаақәа рышҟа. Амсылманцәа рзыҳәан иргылазааит аџьаамақәа. Ҳаҟәыҵп, иаҳҳәарым урҭ адинхаҵарақәа
аҳәаҭыхла ишааиҿагылало. Ҳақәгәыӷып, аԥсуара иабзоураны,
ҳара ҳаҩнуҵҟа усеиԥш ҟаларым, еинааланы ԥхьаҟа ҳаргалап
ҳәа. Сыззааиуа даҽакуп. Уаҩы игәеимҭар ауам, аҵыхәтәантәи
аамҭазы, ауаа адинхаҵарахь ишеихаз. Џьара акы агәра
ргозароуп. Аха рыцҳарас иҟалаз, адинхаҵарагьы цәгьара
ушақәнамыршәо агәра згода? Уаҩытәыҩса ихаҿы изаамгаша ашьакаҭәара ҟанаҵеит акоммунисттә идеологиа. Аха хшла
икәабоума ақьырсианра, амсылманра? Қьырсианцәаӡамзи
аинквизиторцәа, ацивилизациақәа шеибгаз иҵазырбгаз?
«Крестовыи поход» ҳәа изышьҭаз ҟазҵаз зусҭада? Ленинград
иҟоуп аинквизициа амузеи. Мышкызны иҟалашт акоммунисттә
музеигьы. Усҟан музеик аҟнытә даҽа музеик ашҟа уаннеилак
иахьеиԥшқәоу еиҳахар ҳәа сшәоит иахьеиԥшым аҵкыс.
Урҭ рышьҭахь иаанхашам амсылманрагьы. Ишԥарзыруаз
иқьырсианцәаз? Нбанҵакылаҵәҟьа иуҳәозар, аҳаиуан ацәа
шахырымхра ауаа рцәа рхырхуан. Аҵәҩан ларӷырҳәаны,
акәты еиԥш амца иҽҳәаҵаны ирӡуан. Исгәалашәоит, иԥсаҭа
бзиахааит рыцҳа, избаз изларҳәо ала, Самсон Ҷанба иаб
ддырҳәацәарц
амца
дыҽҳәарҵеит, днарҳәы-аарҳәуа
амца идыршыло мацара, иԥсы ааихырхит акоммунистцәа.
Аболгарцәа рдокументк излаҳәо ала, ақьырсианцәа аанкыланы, игәаҟны иԥсларц, аҵәҩан иахарҵон. Арҭқәа зегьы зхысҳәаауа, уажәы адинхаҵарахь аихара иҟалаз ауп.
Акоммунисттә идеологиа нкажьны, адинхаҵарахь сиасып
ҳәа угәы ианҭашәалак, абарҭқәагьы урзымхәыцыр, уаанырымкылар ауам. Абри аамышьҭахьгьы, иахьа уажәгьы ҳара
402

ҳҟны даҽа партиак ахьымиц, акоммунисттә партиа акажьра ҳахьаламгац, сгәанала, иҵегьы изыхҟьақәоу ыҟоуп. Ҳара
ҳазҭахым рыҩнуҵҟа даҽа партиақәак ҵысыр, ҳара ҳаанхар
ҳазлоу апартиаҟны, ҳхырхарҭақәа рымацара ракәымкәа,
партиалагьы идеологиалагьы ҳаиҟәыгахоит. Уи инарҵауланы
уазымхәыцыр ухнахыртә иҟоуп. Сызҭахым дызлоу апартиа
акәымкәа сара даҽа партиак салоуп ануҳәалак, изаҳауагьы
игәы иахәоит, уаргьы угәалаҟара аашьҭнахуеит. Аԥснытәи
акоммунистцәа Қырҭтәыла акоммунистцәа ирҳәарызеи ҳәа
рҿы иҭаԥшуаз, уимоу, ирымҳәаӡаргьы, абас ҟаҳҵар ргәы
иахәап ҳәа раԥсуа жәлар ишынарыӷраԥалоз, еицлабны Аԥсны
шырҭиуаз, иахьа ҳахьааргаз жәбоит. Иарбан еиҳау агәырӷьара,
партиала еиҟәшахар, уара узлоу даҽа партиоуп, уара иуҳәо
сара иҟасҵом, сара спартиа исананажьуам иҳәар араҟатәик.
Ари ус иҟалар сҭахноуп ишысҳәо. Ишыҟаҵәҟьоу удырырц
уҭахызар, уажәнатә ахы ыҵнаххьеит, уназхәыцыр иубоит.
Аԥсны раикомқәак, қалақькомқәак ирхагылоу акоммунистцәа,
маӡала даҽа партиақәак ирылалахьеит. Уи еилкаауп. Аидеиа ду
акәым акоммунисттә партиа ашҟа ииазгаз. Еиҳау амаҵура шиоуа агәра анааига, иарбан партиазаалакгьы далалоит. Аха аамҭа
ас ицалашам. Аестонцәа бзиак аԥшьыргеит. Акоммунистцәа
азин рырҭеит дара рпартиа иалымҵкәа, даҽа-даҽа партиакгьы
алалара. Уи аамҭала акәхоит. Ацивилизациатә тәылақәа рҟны
апартиақәа ахьырацәоу, аӡәгьы азин имам, партиак даланы,
даҽа партиак ацхыраара, даҽа партиак алалара.
Хыхь ишысҳәаз еиԥш, аԥсуаа адинхаҵара ҳалаҽым.
Ицәгьа ибзиа акоммунисттә партиа ҳаиднакылоит. Партиакоуп ҳазлоу. Ҳара ҳазламаҷу ала, еиуеиԥшым апартиақәа
аԥшьаагар, ҳаиҟәнашоит, хазы-хазы ҳагоит, ақырҭқәа ҳара
ҳаҵкыс шаҟа еиҳаузеи, аха рпартиақәа ахьырацәахаз
иахҟьаны, рхықәкы – СССР алҵра, хазы ҳәынҭқарраны
рыҟаларазы уаҩҵас амҩа изықәлом. Абас зҳәо акоммунисттә
партиа егьа авторитет каҳазаргьы, макьана амч ӷәӷәоуп,
ахԥшагьы амоуп, ацәгьарақәа иҟанаҵахьоугьы ариашоит,
аиҭакра аԥшьызгаз, аҳәынҭқарра зинтә ҳәынҭқаррахарц
амҩа иқәызҵаз, апартиақәа иҵегь еиҿкаахаларц азин ҟазҵаз
акоммунистцәа роуп, Кремль дара иркуп, ҳара ҳхы уахь ихоуп
ҳәа нацырҵоит. Ажәакала, аргументқәа рацәоуп.
403

Уажәшьҭа ҳазыхынҳәып даҽа партиакгьы еиҿкаатәуп ҳәа
зҳәо ргәаанагара. Иааҳакәыршаны инхо егьырҭ амилаҭқәа, шамаха зегьы рҟны аиҿкаарақәа ирылагахьеит даҽа партиақәак.
Иаарласны урҭ апартиақәа закәанла ишьақәдырӷәӷәоит.
Акоммунисттә партиа иамоу азинқәа даргьы ироуеит. Иахьа
анапхгара зегьы акоммунистцәа рнапаҵаҟа иҟоуп. Ирҿагыло
ҳәа иҟоу амч иформалтәым аилазаарақәа роуп. Иаарласны урҭ, иформалтәым аилазаарақәа, хазы партақәахоит.
Аха иформалтәым аилазаарақәа акоммунистцәа раҵкыс
еицәахар ҟалоит ҳәа гәҩарас излоукша акы ахы ыҵнаххьеит
уажәнатә дара рҟны. Акоммунистцәа амчра рнапаҟны
иааргаанӡа бзиара дук рыман. Урҭ рпартиа милаҭтә партиа­
қәамызт. Интернационалтәын. Аидеиа акәын еидызкылоз.
Иформалтәым аилазаарақәа, шамахамзар, иахьааҵысыз
ареспубликақәа зегьы рҟны имилаҭтә еилазаарақәоуп. Аԥсаса,
ашьамаҟа, ауахьад ҳәа, арахә роуп шьҭрала зҽеидызкыло.
Уара умилаҭ дахьеиуоу азыҳәан мацара абзамыҟә думаны
амҩа уқәлари, уара думилаҭымзаргьы, аҟәыӷа дуцзари, иарбану иаҳа еиӷьу? Милаҭла мацара аҽеидкылара иаанаго абнакроуп. Аԥсны, аԥсуа жәлар, ишыжәдыруа, уажәаҟара ихуааданы иҟамлацт. Ҳназдыԥшыло ҳәа иҳамоу жәлар рфорумгьы
гхас иамоуп иахьмилаҭтә форумхаз. Ҳәарада, аԥсуаа хазы
иҳамазар ауеит афорум, аха усҟан еиҿкаатәуп аԥсуаа активла
ҳхы злаҳархәыша – Аԥсны ажәларқәа рфорум. Аха уажәшьҭа,
ишырҳәо еиԥш, анцәа иџьшьаны, азин ҟалеит, афорум, афронт ҳәа акәымкәа, изакәыҵәҟьоу ахьӡ иаахтны аҳәара –
апартиақәа реиҿкаара. Аԥсуаагьы ҳхы злаҳархәыша даҽа
партиак, иаҳҳәап, еиҿкаахар асоциал-демократиатә партиа,
мамзаргьы адемократиатә Аԥсны ҳәа апартиа, усҟан милаҭла
аҽеидкылара акәымкәа, ацивилизациа злысхьоу атәылақәа
рҟны ауаа рышҽеидыркыло еиԥш, хыла-хшыҩла, гәылаԥсыла, дунеихәаԥшарала аҽеидкылара иаҳа имариахоит. Иахьа амилаҭқәа реидкылара, аинтернационалтә партиара знапы иану акоммунисттә партиоуп, аха уи апартиа аԥсҭазаара
иаҳнарбеит уаҟа амч шымхаз. Амилаҭқәа реидкылара
ацынхәрас, коммунистцәақәак амилаҭқәа реичырчароуп изҿу,
уимоу, ашьакаҭәараҿынӡагьы инаргеит. Аԥсуааи ақырҭқәеи
404

ашьакаҭәра ахьҳабжьалаз ииуль азыҳәан атрагедиа ду
иҟалаз, ҳәарада, раԥхьаӡа иргыланы изхароу акоммунистцәа
роуп. Сара агәра ганы сыҟоуп, ирҿагылашьа амч анцәырымҵ,
аҽанамырӷәӷәа даҽа партиак, зынӡа еицәоу аҟны ҳашнарго.
Убри аҟнытә, сгәанала, амилаҭқәа ҳаинзыршәаша, ҳаидыз­
кылаша, ма мҩакы ҳаицықәызҵаша даҽа партиак ҳмоур
ада ԥсыхәа ҳамам. Абри акы, ҩба, ҳҳәынҭқарра аҩнуҵҟа
мацара акәым, адунеи зегьы аҟны акоммунистцәа рыхьӡрыԥша каҳаит, рнапаҟны иааргаз аҳәынҭқаррақәа рҟны
рыжәлар рызныҟәымгеит. Уи зҟазшьоу акоммунистцәа рымацара ракәӡам. Партиак амацара ахьыҟоу, зегьынџьара
ус акәхоит. Адунеи аҟны абри еиԥш аҿыхара аныҟоу, ҳарҭ,
аԥсуаа акоммунисттә партиа аамышьҭахь, уаҳа акгьы ҳҭахӡам,
даҽакы ҳалалом ҳҳәар, ишԥаҳахәаԥшуеи? Насгьы, ацхыраара злаҳҭаху ала, иааҳакәыршаны егьырҭ амилаҭқәа рҟны
даҽа партиақәак еиҿкаахар, ҳара ҳашԥаҟалои? Урҭи ҳареи
еимадашьас иҳауазеи?! Иҟоуп азҵаарақәа, аԥсуаа ҳхала
ҳаидтәаланы ҳазлацәажәаша, иаҳаӡбаша, аха Аԥсны иҟоуп
убас еиԥш азҵаарақәа, апроблемақәа, амилаҭқәа зегьы
ҳаидгыланы иаҳмыӡбар ада ԥсыхәа змам. Ҳаидызкылозеи?
Ишысҳәаз еиԥш, сара агәра ганы сыҟам уи аҩыза ароль
нанагӡап ҳәа акоммунисттә партиа. Уи иара ахала ахы адискридитациа азнауеит. Иҟаҵатәузеи? Аԥсуаа иҳамоу ахшыҩқәа
зегьы абыржәы аҟара инеилаҵаны акы анаҳаӡбыша аамҭа
ҳҭамгылацт. Дкоммунистума, днеформалума, афорум далоума,
амаҵура ду дахагылоума, дарбанзаалакгьы, здырра ыҟоу ауаҩ,
ижәлар дрыхәароуп. Аидгылара ҳҭахуп акаҿы – аполитикатә
ориентациа аҟаҵараҿы, аамҭа ашьаҿа аҽақәыршәаразы.
Сара акгьы шьақәсырӷәӷәом. Зегьынџьара сиашоуп
ҳәагьы сҳәом. Ашәҟәыҩҩы дҳақьымым. Ашәҟәыҩҩы азҵаара
изықәыргылар – убригьы маҷӡам.
Аҵыхәтәан.
Агазеҭ аредакциа аусзуҩцәа! Сшәыҳәоит, иҟалозар, абри
астатиа шәкьыԥхь. Ҳәарада, исҳәақәаз шәара шәа­хьақә­
шаҳаҭқәам рацәахашт. Аԥхьаҩцәа ирҳәааит ргәаанагарақәа.
«Бзыԥ», 1990

ИААДЫРУА ЏЬОУКЫ РАХЬ ИААРТУ АШӘҞӘЫ
Ҳаамҭеи ҳҭагылазаашьеи урызхәыцыр, ухаҟны дааиуеит
ахсаала инақәыршәаны амҩа дшықәыз, ахсаала ианӡамыз,
ацҳа зхым аӡиас дук, ӡиас хәашьык инхықәгылаз ауаҩы. Амҩа
анагӡара мариахон аӡиас ахықә аҟны иаанхазҭгьы амҩа
иқәыз зегьы. Иҟалеит арыцҳарақәа ҩба. Аӡиас хәашьы рыгәҭа
ибжьысит, еиҟәнашеит еицшәа инеиуаз.
Иҩбахаз, ҳхала ахәыцшьа ҳхашҭхьеит. Ҳашьцылахьеит
хыхьынтәи иаарҳәо ақәшаҳаҭхара.
Иаҳцәыӡит аибачҳара. Ҳгәаанагара иақәшаҳаҭымхаз
«ажәлар драӷоуп», «контррреволиуционеруп».
Ари ԥырхагас ирымоуп амилаҭ дуқәагьы, иаҳагьы
иаҳныԥшуеит амилаҭ хәыҷқәа. Аԥсуаа еиҳарак еиҟәшахеит
аҩажәатәи ашықәсқәа инадыркны. Изыхҟьазгьы аԥсуаа
рполитикатә хырхарҭоуп, нас аԥсуаа еиҿанажьӡеит атәыла зегьы аҟны «ишәҭы-какаҷуаз» ауаа реибаҭира, рыцәгьеибаҳәара.
Иахьа уажәгьы иааиуеит уи атрадициа. Ҵыԥх, 1989
шықәса азы ииуль азыҳәантәи ашьакаҭәаратә еидысларақәа
рышьҭахь, аԥсуаа уаареигәырӷьартә еидгылеит. Москваҟа
хырхарҭас, хыхьчарҭас измаз рышҟа ииасқәеит уаанӡа
ирҿагылаз. Агәра ргеит аменшевикцәа рхылҵшьҭра рҟны аус
шҳамоу.
Угәы иахәартә иҟалеит даҽакгьы. Ԥаса ацәгьара ззырухьаз, шәҳамбан, наҟ шәҳалҵ ҳәа изҿагылаз рышҟа ианиас, ҳамԥан шәмааин, иаҳзыжәухьоу ҳхамышҭит, шәара
шәчарҳәаҩцәоуп ҳәа аҽԥныҳәа рырымҭеит. Ишиашамыз еилыркаазаап, рыламыс ҿыхазаап, насгьы ҳара ҳҭагылазаашьа
зеиԥшроу, ҳазламаҷу ала, агәалақәа уаӷоу игәалаиршәеит,
убри аума уажәы иусу, напык иамоу анацәкьарақәа реиԥш
ҳаӡәыкны ҳҟалароуп рҳәеит.
Даргьы, аӡиас хәашьы даҽа хықәк аҟны ихықәгылаз,
арахь иаарны, ԥаса ӷацәас иԥхьаӡауа изхәаԥшуаз ианаарылагыла, ԥыҭраамҭак, ашҭа иааҭалаз асас иеиԥш рхы мҩаԥыргон.
Аха ишнеи-шнеиуаз, иаҳа-иаҳа аԥшәмарагьы ааныркыларц
иалагеит. Уигьы усым, ихьаам, иаԥсыуаами рҳәеит уи ԥаса
аԥшәымацәас иамаз.
Ламысла уцәажәозар, зны чарҳәара узызуз, уара
ушҟа дхынҳәырц иҭахызар иҟоу амҩа заҵәык ауп. Сиашамызт, сымдырра саҭоумҵан, исыхьыз шуаҩрам, ишы406

ламысдароу еилыскааит иҳәароуп. Мамзаргьы, дахьааиз
итәашьа-игылашьа убас иҟалароуп, ҳаи, ари ауаҩ иламыс
зегьыҵәҟьа ицәымӡыцзаарын, анкьа акы ихьқәахьазаргьы,
игәалаҳаршәарым уҳәартә. Ус иҟамлеит ихынҳәыз џьоукы. Ганха-ганха ашьшьы-шьшьыҳәа ашҭа аҵыхәан иааҭалан, ааҵра
рҽавак-авакуа ишааиуаз, ашҭа ианнықәгыла, рмашьхәылҵқәа
надырхаха-аадырхахо, рааигәа-сигәа игылақәаз инарыгәҭасаарыгәҭасыргьы цәгьа ирымбо иалагеит. Уаҟагьы иаанымгылеит. Иахьааиз ашҭаҟны, аԥхӡы казҭәахьаз, зхахәы шлахьаз, шәара шәызусҭцәада, шәара шәакәым, ҳара ҳауп араҟа
иаԥшәымацәахаша ҳәа аҿаца-ҿаца ҳәа рыбжьқәа ҩҭырцеит.
Уажәы аԥсуаа ҳаизарақәа рҟны уӡырҩыр, урҭ рыбжьы улымҳа
ҵнахуеит, аԥсуа кьыԥхь аахуртлар, ҳаи, абарҭ ракәҵәҟьазаап
аԥсуаа ҳазҭахыз уҳәап, убас иҟоу апатриоттә статиақәа
рыҩуеит.
Иаҳҳәап иаҳа иаахтны. Аҩажәижәабатәи ашықәсқәа
рзыҳәан ауаа зҭиуаз, знапқәа ашьа рыхьшу аԥсуаа уажәгьы
иҳалоуп. Урҭ шьтәуп, икнаҳатәуп сымҳәеит. Ашьа иахылҵуеит
ашьа, уи ашьа даҽа шьак ахылҵуеит. Ҵыхәаԥҵәара аиураны
иҟаӡам. Рыԥсы ҭаз, аха аламыс марцхалк иадамхаргьы ирзынханы иҟазар, ачараишәа агәҭаҵәҟьа иахамтәароуп, иаанаскьаны игылароуп.
Ирацәаҩуп ҳажәлар ақырҭуа меншевиктә политика иаҿа­гылацыԥхьаӡа, иааҳәны змилаҭ ирҿагылоз аԥсуаа,
убри алагьы ақырҭқәа рполитика амҩаԥгара иацхраауаз. Сара исҳәом урҭ аӡәаӡәала рыхьӡ ҳәатәуп, иӡыргатәуп,
рсабрадақәа рҿыхтәуп ҳәа. Ҳарҭ уажәы уи аамҭа ҳамам. Иацы
ичарҳәаҩцәаха аӡыхәашь нырцә игылаз, иахьа ихынҳәны
иахьааиз, уаанӡа араҟа игылаз ашьшьыҳәа инарывагыланы,
ҳажәҩа еибаҳҭап, абаақәа, ԥхьаҟа ҳаиццалап ҳәа аҳәара
ацымхәрас, ишыҟарҵацыз еиԥш, ахарадҵарақәа ирылагеит. Ԥаса ахара рыдырҵон, рыцҳақәа рҿаҟәон политикала,
уажәы рцәа ԥырҽуа иалагеит ажәлар рыҩнуҵҟа. Уигьы хьаам, уаҩы ичҳарын, уаҵәы еиҭа иаацәгьарахар, ашьамҭлаҳәқәа
рышьҭыбжь гар, урҭ ааҳәны рыжәлар шырымҭиуа агәра ганы
уҟазар. Игәасҭахьеит, абџьар ашьҭыхра аҟынӡа ауаа зырбыжкуа, ашәарҭаҵәҟьа анааҟало аамҭазы афасара иасны ибналоит. Зегьы аҳәара, зегьы ҩны акьыԥхьра азинқәа аныҟала
ипатриотхаз аӡәы уажәааигәа аизараҿы қьышәқәҵарала
407

длыхцәажәон Сталини Бериеи рхаан лхы ақды иқәҵаны
аԥсуаа рыхьчаразы ашәҟәы зҩыз Ҭамара Шьаҟрылԥҳа.
Абарҭ агәҭахәыцрақәа уаанӡагьы исызцәырҵхьан, аха
исымҳәар амуа аҟынӡа снанагеит Борис Ҭыжәба аҵыхәтәантәи
истатиак санаԥхьа. Уи кьыԥхьуп апрель 23 рзы иҭыҵыз агазеҭ
«Аԥсны ҟаԥшь» аҟны. Изызкыугьы сара сыстатиа «Бзыԥ» ианылаз «Еиҿкаатәума Аԥсны даҽа партиак» зыхьӡу ауп. Партиак
ала ишьақәгылоу асистема ахьухьчауа, убри ала атоталитартә
режим уахьаадгылауа уара иуусуп, Борис. Абаҩхатәра сылоуп,
аҵара сымоуп, ажәлар рҿахәы зҳәауа сара соуп ҳәа, зхы зтәу
ауаҩы иимҳәақәаша, сара исҳәахьоушәа иахьсыдуԥхьаӡало,
ицәаԥҽыгоу ажәала уахьсыхцәажәо, исмаҳазшәа ҟасҵап.
Исычҳап сыстатиа аҟнытә ацитатақәа рыхшыҩҵакқәа
ахьынаурҳәы-ааурҳәыз, рҵакы ахьурхәанчаз. Исычҳап ажурнал «Аԥсны аҟазара» аҳәашьа ҳәа авторк истатиак аҟнытә
ажәак ааганы, убри ажәа аредакциа зегьы иаҳәашьоушәа,
сара сгәаӷ иумаз ажурнал ашҟагь ииаганы, иааумҩатәны,
агәыԥхҭра зҵыжжуа ажәала журналк ацәа ахьахухыз. Уигьы
уажәы иҳамбеит. Аӡәы игәаӷ даҽа шьоукы рышҟагьы аиагара Сталин итеориақәа ираԥхьагылоуп. Уахьацрасыз акәым,
уацрамсыр акәын сара иџьасшьоз. Урҭқәа зегьы сымбазшәа,
исмаҳазшәа ҟасҵон, Борис, акы акәмызҭгьы. Иара убри акгьы
аҭак уҭара иаԥсамкәа исыԥхьаӡон, ҷыдала сара исызкызҭгьы,
насгьы зеиԥштә тенденциак иаҵанамкуазҭгьы. Уи ахшыҩҵак
иарбану? Ирмаанашәа, иргызмалшәа иуҳәарц уҽазукыргьы,
зхы акыр ԥнаҟо еиликаартә иуҳәеит Аҳәба иеиԥш зеиԥшу
роуп амҳаџьырра зыхҟьаз, аԥсуаа рыбӷа ԥызҵәаз ҳәа. Араҟа
иаҵанакит акыр жәашықәса раахыс сара сызцу, ақырҭуа
колониалтә политика иаҿагыланы, изныкымкәа, иҩынтәымкәа
ашәҟәқәа зыҩхьоу сҩызцәа. Умаҵураҟны иуԥырхагахар ҳәа
сшәоит аҟнытә салацәажәом шықәса ҩажәеи жәаҩа раԥхьа
уареи сареи ҳахьеидгылаз иарбан усыз. Срылацәажәом
убринахыстәи упозициақәа. Уара ишыҟауҵаз еиԥш, хара
бааԥс удысҵом. Схаҭа усазҵаауазар, Аԥсны зегьы акәым,
аԥсуаа ҳаҩнуҵҟагьы акыр жәашықәсақәа раахыс 2-3 партиа ыҟоуп, урҭ апартиақәа иааҟәымҵӡакәа аусура иаҿуп, зны
маӡала, ҽазны иаахтны еиҿагылоуп, уашьҭа иаамҭоуп урҭ
рыргамара ҳәа сгәы ишаанагогьы, сыстатиа аҟны сара акгьы
шьақәсмырӷәӷәеит, азҵаара ықәсыргылеит аҟароуп. Иарбан
408

партиақәоу аԥсуаа ҳаҩнуҵҟа иҟоу ҳәа уҵаауазар, абыржәы
иусҭауа азҵаара аҭак ҟауҵар, уара ухала иуҳәоит.
Адәахьы сахьгылаз слымҳа иаҳаз, сыбла иабаз сара
исҳәап, аҩнуҵҟа иҟалаз, уаҟа иаҳҳәаз ажәақәа уара инацҵа.
Иугәаласыршәап, 1978 шықәса рзы акәын. Қарҭынтәи
апартиа актәи амаӡаныҟәгаҩ Шеварднаӡе даан, аобком аҟны
актив еизганы, Аԥсны хыла-гәыла еилазҵаз ҳара иаадыруеит,
урҭ ҩажәаҩык иреиҳам, наҟ инашәылаагоит, нас иҭынчрахоит
аниҳәа, азал аҟнытә итәаз игәырӷьаҵәа, агәырқьҳәа рнапқәа
еинырҟьеит. Ақырҭуа колониалтә политика уаҳа чҳашьа амам
ҳәа ашәҟәы зҩыз, знапы аҵазҩыз џьоукы рмаҵурақәа ирымырххьан, апартиа иалырцахьан, џьоукы лахьы рырҭахьан.
Аԥсуак, Аобком амаӡаныҟәгаҩ аԥсуаа еиҿкааны ирымоуп
анационалисттә партиа, иалақәогьы абарҭ роуп ҳәа 120ҩык ҳарбаны, Қарҭ ЦК ашәҟәы шьҭеиҵахьан. Убри аамҭазы
аус ахьууа аредакциаҟны днеит Қарҭ ЦК аидеологиа
амаӡаныҟәгаҩ, аԥсуаа ҳзыҳәан цәгьарамзар бзиа зымҳәац
В. Сираӡе. Убри анҳаҳа сҩызцәақәаки сареи ҳнеит аредакциа ааигәара. Иҟаларызеишь, ирҳәарызеишь ҳәа ҳагәжәажәо
адәахьы ҳгылан. Уаҟа ишәылан ашәҟәы знапы аҵаҩыз,
зыԥсҭазаара ашәарҭа иҭагылаз ҳҩызцәақәак.
Акыр ҵхьаны даадәылҵит ҳҩызцәа руаӡәк. Уи
дышәҟәыҩҩуп, джурналиступ, уаажәларратә усзуҩуп. Анцәа
иџьшьаны иԥсы ҭоуп, акыр ацысҵозар иҳәааит иара, Анатоли
Возба.
– Иҟоузеи, абаақәа, акыр шәызҳәама, уаҩҵас цәажәара
ыҟазма, ҳашәҟәы иадгылама? – ҳәа ҳнаидххылеит ҳҩыза Анатоли Возба. Иԥсахы ԥыжәжәо, ацәажәара илшомызт. Дцәышӡа,
ԥскәарак ихамкәа, фу уҳәар дшынхышәҭра дыҟан.
– Илҳәазеи Қарҭынтәи иааз? – дыхҭаҳкит.
– Уи илҳәоз еилкаауп. Ақырҭқәа ирҿагыланы ашәҟәы
зҩызи уи иадгылази рҭыԥ иқәҵатәуп, нас ҭынчрахоит Аԥсны
лҳәеит. Аха сара сгәы ԥызжәауа, ҳара ҳтәқәак, аԥсуаақәак
ирҳәаз ауп, – иҳәан ҿааиҭит.
– Изусҭцәада? Ирҳәазеи? – ҳнаиазҵааит.
Имҳәеит.
– Ҳара-ҳара аиҿагылаха ҳамоума, ҳазҭагылоу
шәымбаӡои?! – иаахиркәшан, деишәара-еиҵараха дынҳадҵны
дцеит.
409

Ҳара ҳаԥшын. Аизара шәалгахьан. Убри аамҭазы
уҩызцәақәак урылагыланы, зыгәҭыха наӡаз ауаҩы
дышԥышәарччо еиԥш, уԥышәарччо, угәалаҟазаара бзианы
аредакциа уаадәылҵит уара, Борис Ҭыжәба.
Уиаахыс акыр шықәса ниасит. Исхашҭит. Аха абыржәы,
адәахьала гәыблрала иҭаҳәҳәашәа, ҩнуҵҟала ашҳам
алыжжуа, харадҵарала, цәаԥҽрала иҭәны иуҩыз астатиа санаԥхьа, иахьаанага сзымдырӡо, сыбла иаахгылеит
ҩ-хаҿсахьак. Иԥсахы ԥыжәжәо, ацәажәара злымшоз Анатоли ихаҿсахьеи, ухы наркьынаа-ааркьынаауа, иреиҩысҭааыргызмалшәа, унцәыҵачча-аацәыҵаччо згәалаҟара бзиаз
уара ухаҿсахьеи. Абарҭ ахаҿсахьақәа анеиҿагыла, ус ҿаасҭит
схазы: «Шәеинышәароуп, шәеилаланы, хаҿсахьак шәылҵроуп.
Аԥсуаа ҳмаҷуп. Ҳаидгылазароуп. Партиак ҳамазароуп. Убри
апартиа абольшевикцәа иаҳзааргаз апартиа акәзароуп. Даҽа
партиак анҳау, ҳаиҟәнашоит. Уаанӡа аӡәк иеиԥш ҳаидгылан.
Уажәы иҳаму апартиа, аҭоурых уздыруам акәымзар, иссируп. Анасыԥ лаша ҳзаанагоит. Уажәраанӡа иҳазнаухьоугьы
ҳақәнагон, ииашан. Ацәа ԥумҽын. Иумбои, ауаҩ ҟәыӷа уара
уеиԥш зеиԥшу роуп аԥсуаа арыцҳарақәа иақәзыршәахьоу
иҳәеит. Иара иеиԥш зеиԥшу ҳаиқәырханы ҳшааргауа
шԥоузеилымкаац». Абас сналаган, Борис, уара уеиԥш зеиԥшу,
жәлары ирҿахәҳәаҩу аԥыза ду, аҟәыӷа иҳәап ҳәа сгәы
иаанагақәоз зегьы еиқәысыԥхьаӡеит. Иамуит, аԥсуара, ауаҩра,
аламыс ҳәа егьа мчыла еидызгәагәаларгьы, урҭ аҩхаҿсахьак
неилаҵаны, хаҿсахьак сызрылымхит. Урҭ аҩхацәак еидылартә
аҟаҵара уара иулшар, Борис, нас агәра згоит, аԥсуаа еснагь
партиа заҵәык шҳамаз, аринахысгьы даҽакы шаҳҭахым.
Иҟалазеишь, Борис, аԥа дуоузшәа узԥышәарччоз?
Ақырҭуа меншевикттә политика иаҿагылаз, рыҩны амца
акызшәа, рылахь зеиқәыз убасҟан аредакциа шәанаадәылҵ.
Иухашҭзар, суцхраап, иугәаласыршәап.
Мышқәак анааҵ, Анатоли Возба ҳиҳәеит, иҟалаз аиаша
ҳаиҳәарц. Аҭак иҟаиҵаз ажәак бжьамыжькәа, исгәалашәоит. Уи
еснагь даргамоуп, уиазҵаа, уаргьы иуеиҳәоит. Абар иҳаиҳәаз:
«Аԥсны ҟаԥшь» аредакциаҿы апартиа иалоу зегьы аизара
иалахәын. Қарҭ ЦК амаӡаныҟәгаҩ В. Сираӡе илҳәаз аполитика
санаҿагыла, ҳәаццышә ҭыхла иаасҿагылаз раԥхьа дгылан Борис Ҭыжәба. Уи аԥхӡы наԥхьаҳәо, иԥсы ҭкәакәаа дрыгәҭасны
аӡы ихиҵон аԥсуара иадгыланы, ақырҭуа колониалтә полити410

ка иаҿагыланы хацәнамырха иқәԥоз, ҳала ҭраа ҳазхәаԥшуа
ҳҵарауаа, ҳинтеллигенциа, аԥсуара ахьчаразы ашәҟәы
ҩны Москваҟа изышьҭыз. Сара ҩынҩықәра нысҵыргьы
исхашҭӡом Борис Ҭыжәба ихы насықәкны ииҳәаз: «ҷкәына
ҟьантапырқәак, имхәыцӡакәа, шәҟәык рҩын, уи ала ҳаԥсуа
жәлар еиларгоит. Урҭ аԥсуара иазеиӷьу акыр ҟарҵо џьышьа,
аригьы (инацәа ркәаӷны ишсықәкыц икны) дара реиԥш,
дымхәыцӡакәа, дмыцәа-дымтәа, дыҩуа дрышьҭоуп».
– Аҭак узимҭаӡеи? – дыхҭаскит сара.
– Ишырымуаз, аӷәра шысҿадырххоз, иасҳәеит ихәҭаз.
Уи иасҳәеит абас: «Борис, уара аҷкәынцәа ҟьантапырқәа
ҳәа иуԥхьаӡо, Аԥсны аиқәырхара иашьҭоу уаауп, урҭ
реимааҵаршьы уаргьы саргьы ҳаԥсаӡам! Анцәа иџьшьоуп
иахьа 37-тәи ашықәс еиқәаҵәақәа ахьыҟам, ҳазегь ухы
ҳакәыхшаны аџьаҳаны аилашра ҳҭаужьуан!» – иажәа даналгоз, Анатоли инациҵеит, – аизараҿы сара сымацара сакәым,
аӡәык-ҩыџьак ҳус иадгылақәеит, иаҳҳәап, Хәыта Џьапуеи
Вова Чуази».
Абарҭқәа, ашәиаҟ еиԥш инаҳәы-ааҳәқәо рзыҳәан акәхап,
Борис, аԥсуаа изырҳәаз, ухатәы ӡбаны, ӡбара уцала ҳәа.
«Бзыԥ», 1990

ЖӘЕИНРААЛАК АКӘША-МЫКӘШЕИ
ԤСҬАЗААРАТӘ ПАРАДОКСҚӘАКИ
Дызусҭада, дарбан ҟәыӷоу иахьатәи амш ҳҿаԥхьа
иқәнаргылаз азҵаарақәа рҭак ҳазҭауа?
Мыцҳәаҩ иԥҳәыс гәырӷьа дагеит иҳәеит. Уахьлы­
ҵашьыцқәаша ыҟоуп уи, мыцҳәаҩ иԥҳәыс. Дқәыԥшын, рыцҳа,
лхаҵа иааиҳәоз агәра лгон. Нымха-хымҵәак иакәхарын лхаҵа.
Аха уаҵәы сшынхауа, изакә малу исоуа, изакә ԥсҭазара ссиру
ибысҭауа ҳәа аҽхәара даналагалак, Санчо Панса игәра шигоз еиԥш Дон Кихот, лхаҵа игәра лгон уи аԥҳәыс. Даныцәалак
аԥхыӡ хаақәа дрылан, данааԥшлак мҵәыжәҩада дԥыруан.
Абас мацара ишааиуаз, лықәрахь днеит, дажәит, дхымхәахеит
уи аԥҳәыс. Дахьтәоу дзымгыло дҟалеит лхаҵагьы. Ирфо,
иржәуа рымам. Ԥшь-шьапык зҵоу рахәык рашҭа иҭам. Рыҩны
акәзар, алыхәҭа иаҩызахеит ахыб. Уажәшьҭа илбагәшьеит
411

лхаҵа иааиҳәоз зегьы шымцыз, лқәыԥшра, лыуаҩра баша аӡы
ишалҭаз, лажәымҭагьы шыцәгьахаз.
Абра иҟоуп ҳара ҳзыргәаҟуа азҵаара. Илзеиӷьу илзеицәоу
аҭакәажә, лхаҵа дшижьауаз, дышмыцҳәаҩыз ахьылбаз? Издыруада игәра шылгац илгауа, лынарцәмҩа данықәлауа
аҽынгьы, даҽа мышқәак сзымнеит акәымзар, хымԥада, схаҵа
иааиҳәоз зегьы ҟалауан, зегьы соуан, аҳкәажә сара сакәхон
шылҳәауа лынарцә мҩа днықәлар лзеиӷьызҭгьы?
Лафмкәан иаҳҳәозар, издыруада зхаҵа мыцҳәарала
ирчоз уи аԥҳәыс, лажәымҭазгьы лмаҭацәа, аҭыԥҳацәа ссирқәа
ааизганы иралҳәар, нанраа, сара сыԥсҭазара баша, амцҳәаҩ
игәра шызгауаз имҩасит, сара исыхьыз шәара ишәмыхьын,
даҽаӡәы ииҳәауа шәазыӡырҩы, аха шәара шәхатәы шәхала
анцәа дшәымшалан ҳәа ралҳәар иаҳа еиӷьзар?
Руак аллымхыр ада ԥсыхәа лымамкәа иааҭагылаз убри
аҭакәажә дааугәаланаршәоит иахьатәи ҳара ҳҭагылазаашьа.
Ҳара игәаӷьны иаҳзымҳәар, аԥсҭазара иара ахала аҭак
ҟанаҵоит аҭакәажә лажәымҭазы лҿаԥхьа иаацәырҵыз
азҵаара. Ус анакәха, иҳамҳәар ԥсыхәа ҳауам: ианба, ианбыкәу
раԥхьаӡа агәра анаҳгаз уи амц?
Иахааныз, уимоу, агәҭаҵәҟьа иалагылаз ишԥары­
дыркылеи? Издыруада ирыхьзар даҽакы?
Аӡыршы иацәшәаз амца далаԥалеит.
Еицәоу умбакәа, еиӷьу уздыруам. Аха дарбану уаҵәтәи
амш иаҳа еиӷьхоит ҳәа имгәыӷыц.
Аԥсны, ишдыру еиԥш, Асовет мчра шьақәгылеит март
ԥшьба, 1921 шықәсазы. Ишьақәгылаҵәҟьаз, аҵыхәтәан излеилкаахаз ала, Асовет мчра акәымзаарын, ишьақәгылеит
абольшевикцәа рдиктатура. Иара ахаҭа ишԥаԥылеи усҟантәи
ҳҟәӷацәа, насгьы изеиԥшрааз уи иацааиуаз аамҭа? Абасеиԥш
азҵаара уаԥхьа ицәырымҵыр ауам уажәтәи ҳҭагылазаашьа
уаназхәыцлак. Зықьи жәышәи жәаа шықәсазы, ҩынҩажәа
мшы реиҳа изымнеиз Аԥсуа коммуна, ашьҭахь, Аԥсны
ишьақәгылеит аменшевикцәа рымчра. Усҟантәи ҳҟәыӷацәа,
аӡәык-ҩыџьак иҳамаз ҳҵарауаа, убри амчра ишазыҟаз
ҳхаҿы иааҳамгакәа, еилкаашьа ҳзаҭауам ашьҭахь, ҩажәиак
шықәсазы иааиз, ма абас изрыдыркылаз, мамзаргьы егьис,
даҽакала изазыҟаз.
412

Иҟалап амаалықь иакәзар аҩсҭаа даҩысҭааны дҟазҵаз.
Амаалықь изҵаарақәа нымҵәаӡеит, аҩсҭаа иидыруаз зегьы
иҳәар акәхеит. Иидыруаз зегьы аниҳәа, уаҩысҭаауп иҳәеит.
Ҳазҵаарақәа, цәамҩахә-тәамҩахә ҳамҭауа ҳандыргәаҟуаз
аамҭазы, иҳаиҳәозеи ҳәа ҳзызҵаауа, ҳәарада, раԥхьа дгылоуп,
ҳаблахтҩы, ҳҟәыӷа ду Дырмит Гәлиа.
Иаақәсхит иҩымҭақәа реизга актәи атом. Уаҟа иану
ипоезиатә рҿиамҭақәа роуп. Аԥсҭазара аҽанеиҭанаклак,
аҽеиҭанакуеит ауаҩы ихәыцшьагьы, насгьы уаныхәыҷыз, мамзаргьы уанқәыԥшыз узыԥхьаз аҩымҭа ушазыҟаз, ишеилукаауаз, аамҭа анынаскьалак, ууаҩра уанааҭалалак, зынӡаск даҽакы
уанаҳәоит. Аԥышәара… Дааҟәымҵӡакәа аԥышәара дахысуеит
ашәҟәыҩҩы. Аԥышәара дахысуеит иԥсы анҭоу, аԥышәара дахысуеит иԥсҭазара даналҵлак ашьҭахьгьы. Иара, Дырмит ду
иԥсҭазара уҩырц азыҳәан, иумазароуп Моруа ибаҩхатәреи
идырреи. Уи даҽа усуп.
Азҵаарақәа, азҵаарақәа…
Исоуҳәозеи, ҳаблахтҩы?
Иажәеинраалақәа акы снаԥхьеит, даҽакы…

Ҿырҳәала аизарақәа рҿы иааҳҳәақәоз, арҵага шәыҟәқәа
ирныз, ҳарҵаҩцәа иҳаилдыркаауаз… Урҭгьы даҽа блак, даҽа
хшыҩҵакқәак… Издырқәо, сгәалашәараҿы иаанхақәаз…
Абри закәу жәеинраалоузеишь, самыԥхьеижьҭеи акраа­
ҵуеит? Насгьы еизарак аҿы аӡәы даԥхьауа, статиак аҿы аӡәы
ацитата ааиганы исгәалашәауам, рҵага шәҟәыкгьы ианым.
Знык саԥхьеит. Иуаҳахьоу, иухашҭны иҟаз мелодиак ҿыхазшәа,
гәҭыхақәак, хьаақәак рцәаара… Цәаҳәа-цәаҳәа сааҭгылауа,
иаахтны исеиҳәақәаз раамышьҭахьгьы, иажәа иаҵаҵәахузеи,
гәҭыхас-хьаас имаз ҳәа сназхәыцуа сҿынасхеит.
Ианбааҩи абри ажәеинраала, убасҟан изиҩызеи?
Иахьеиԥшқәоу рацәоуп ашәҟәыҩҩи ашәарыцаҩи.
Агыгшәыг анаацәырҟьауа блеихаҟәысрак иналагӡаны дхысроуп ашәарыцаҩ. Маҷӡак иԥасаны, мамзаргьы икьасаны
данхыс, баша ихы кашәоит. Ашәҟәыҩҩы иажәа ианаамҭоу
изҳәазар, абџьарқәа иреиҳау абџьархоит иажәа. Иҟоуп
ашәҟәыҩҩи ашәарыцаҩи злеиԥшымгьы. Ашәҟәыҩҩы иажәа
хәырбӷьыцзар, ашәарыцаҩ ихызаҵә ԥсҭыхгоуп. Дырмит Гәлиа
413

изныкымкәа дҭагылахьан убасеиԥш аамҭа, иажәа ианаӡбуаз
аԥсуаа рлахьынҵа. Асеиԥш иҟоу аҭакԥхықәра ашәҟәыҩҩы
изыҳәан егьынасыԥуп, аха егьылахьыцәгьароуп. Иҳәаҵәҟьарц
ииҭаху ҵәахны, иахьатәи амш азыҳәан ижәлар иаҳа ирыхәаша
имҳәар ада ԥсыхәа имамкәа дҭагылар алшоит.
Агәаҳәареи аԥсҭазара иднаҵауеи…
Дыззыԥшыз, дзызхьуаз, аха иҟалаҵәҟьаз зеиԥшроу…
Иааҳгап аамҭак. Ҩажәиак шықәса рзыҳәан Аԥсны Асовет мчра шьақәгылеит. Уи аамҭа аира апоет дшазыԥшыз атәы
уажәшьҭа ҳалацәажәап.
Асовет мчра анааи, деигәырӷьаҵәа статиақәак иҩит. Астатиа, ишдыру еиԥш, аҩра иаҳа имариоуп ашәҟәыҩҩы изыҳәан,
асахьаркыратә ҩымҭа аасҭа. Аамҭа анаабжьыслак, ҳәарада,
ажәеинраалақәагьы иҩуеит, Асовет мчра дазышәаҳәоит ҳәа
уаҩы игәы иаанагауан.
Ицеит амзақәа, ицеит ашықәсқәа. Акы, ҩба
ракәымкәа, жәаба рҟынӡа. Иҟалазеи, ихьзеи, жәеинраалак
зимпыҵымҵызеи апоет?
Имариоу зҵаарам. Аха уажәы сара сзыргәаҟуа даҽакуп.
Ҩажәиак шықәса иацааиуаз, аменшевикцәа рхаантәи
аамҭа дышԥазыҟаз? Уи дшазыҟаз анеилаҳкаалак, нас егьи,
ҩажәиак рзы иааиз дшазыԥшыз аилкаара иаҳа имариахоит.
Инҭырҭәааны иаҳзымҳәаргьы, ҳазааигәахар здыруада даҽа
зҵааракгьы аҭак. Ҩажәиак шықәса инаркны жәашықәса
изҿнамҭуаз ипоезиатә гәаҳәара?
Еиҭахсыртлан сеиҭаԥхьеит асҟак сылаԥш зыдхалаз, хыхь
зыӡбахә сымаз ажәеинраала. Иахьӡуп уи «Сбаҳча».
Ауаа ҭацәқәа аӷьӷьа-гәгәаҳәа ианеилоу, ҿымҭ, ашьшьыҳәа,
иҽыԥхьак иаагылаз аҟәыӷа иеиԥш, Дырмит Гәлиа егьырҭ
иажәеинраалақәак иԥхеибарс ԥхьаҟа ианцәырҵуаз, уеизгьыуеизгьы ҳажәбароуп ҳәа рхы анӡырыргоз, ари ажәеинраала,
саргьы саамҭа ааихра иҟоуп аҳәозшәа, аҽыԥхьакны игылан,
игәазҭозгьы наҟ инавсуан, арахь иара иакәзар, иаҳәауагьы
рацәазаап, аҳәашьагьы ԥшӡазаап. Имҽыӷцәаны исҳәеит ауаа
ҭацәқәеи ажәеинраалақәеи ахьеиҿсырԥшыз, аха иԥсыҽу
аҩымҭақәа, уимоу, зынӡаск реиҭаҭыжьра иаԥсаӡақәам
ҩымҭақәак змам шәҟәыҩҩы дузыԥшаауам. Усеиԥш иҟоу
аҩымҭақәа еиҳараӡак ирацәахозаап аҭоурых хықәк
аҿынтә даҽа хықәк ашҟа ианисуа аамҭазы. Иҟалаҵәҟьази
изызхәыцуази…
414

Ажәеинраала «Сбаҳча» усҟак идуцәам. Ишеибгоу иаазгоит:
Сбаҳча ԥшӡа, сгәазырҳага,
Игәырӷьахәын, иԥсҭаҵаган,
Иҟато иҩеиуан ииаҵәаӡа,
Ԥхасҭа амамызт уи зынӡа.
Аҭыԥҳацәа, ӡара еихатырқәа,
Арԥар шьахәқәа, аԥелуанқәа,
Ахьы-раӡны ҽаргацәа,
Неи-ааирҭас ирыман абра.
Ажәа хаақәа рԥышә иқәкын.
Ацәгьа-абзиа дара ирԥхықән.
Анхара уҳәа, аҩнрақәа
Ртәы акәын ирҳәоз иара убра.
Абар, иасит ҩадахьала
Аԥша, анаатә хаҿцәгьарыла.
Иархәеит амахә рыхәҭагьы,
Иӷәых иагеит рыбӷьқәагьы.
Ауаа шәаӡыӡо уа инҭыҵит,
Аԥштәы иахаз наҟ инахыҵит.
Ашәҭ абаҟаз, зегь каԥсеит,
Ԥҳәызбеи ҷкәыни зегь цақәеит.
Лаԥш цәгьак уа инахьысит,
Уи хьаала сара инасысит.
Сбаҳча баҳчам, аҽакхеит,
Ахи аҵыхәеи зегь ҭацәхеит.
Иацәыӡит уи алашара,
Ихәашьит абла ҭыԥхаара.
Гәырӷьеи ччареи рцымхәрас,
Бжьык ааҭыҩуеит мыткәмаҵас.

Арҵаҩы дышразҵаауа еиԥш аҵаҩцәа, ҳхы иаҳҭап
азҵаара: изакә жәеинраалоузеи ари, иҳанаҳәозеи?
415

Ауаҩ ҟәыӷа дуцны амҩа уқәзар, шаҟаамҭа амҩа
шәықәу, убасҟак иҟәыӷара шузаатуа еиԥш, уаԥхьаны
уеиҭаԥхьацыԥхьаӡа, аҽаанартуеит, ҭоурых аамҭа дук
уагәыланарԥшуеит. Иарбан сахьаркыратә ҩымҭазаалакгьы,
азқьышықәсақәа раԥхьа иҟалахьоу ҭоурыхтә хҭыск иазкума, азқьышықәсақәа анцалак иҟалауа ҳәа дазхәыцны,
фантастикатә ҩымҭак аԥиҵама, ианымԥшыр ауам ашәҟәыҩҩы
дызхаану иаамҭа. Ҳәарада, ари иаанагауам партиатә қәҵарак
анааҟалалак иақәнагахаша аҩымҭа аԥҵара.Аофициалтә хьааи,
аофициалтә, ақәҵаратә гәырӷьареи ракәымкәа, инарҵауланы
ажәлар хьаас ирымаҵәҟьоу, ргәы-рыԥсы иалоу рхәыцра,
рыгәҭыха шаҟа иаанарԥшуа, убасҟак изаамҭанутәи ҩымҭахоит,
убасҟак ирыдыркылоит, иргәаԥхоит ашәҟәыҩҩы дызхаану иаԥхьаҩцәа. Ари иаанагауам инеизакны жәлары зегьы
ианыргәамԥха, ианрыдрымкыла, мамзаргьы инеибанеиԥшны
зегьы ианырзеилымкаа, уи ихьысҳау ҩымҭоуп ҳәа. Уаԥхьаҟа
инеиуа ауаҩ убасҟак днаскьар ауеит, улаԥшҳәаа дацәыӡыртә.
Уара уқәуз уи имҩа. Ухаҭа уихьымӡар, ихьӡап ушьҭахьҟа
иааиуа,уара иуҵагылаз. Ашәаԥыџьаԥ унарылаԥшыр, ааԥынроу
ҭагалану, иарбан аамҭоу шудыруа еиԥш, асахьаркыратә ҩымҭа
уанаԥхьа, инарҵауланы иеилукаарц азыҳәан, иудыруазроуп уи аҩымҭа анаԥҵаз аамҭақәа рзыҳәан «аҳауа» зеиԥшраз,
изакә бжьыз ашәҟәыҩҩы игәлымҳа иаҳауаз. Дырмит Гәлиа
иажәеинраала «Сбаҳча» иҩит 1920 шықәсазы, иара убасҟан,
сентиабр мзазы ианиҵеит агазеҭ «Аԥсны».
Маҷк ҳазыхынҳәып убри аамҭа.
Ишдыру еиԥш, жәибжь шықәса, ԥеруал мзазы аурыс император иаҳра мап ацәимкыр амуит. Урыстәыла
иҟалеит аамҭалатәи аиҳабыра. Уи иаанагоз, наҟ-наҟ, иана­
зыҟаҵахалак, ианазырхиалак, иҟалоит алхрақәа, иқәыр­
гылахоит аконституциатә еиҳабыра ҳәа. Аха абольшевикцәа,
абџьаршьҭыхрала, аҳәынҭқарра аадырҳәит. Иаарласны ахыр­
харҭа бзиа, ахырхарҭа иаша алырхит аԥсуаа. Шәышықәса
инареиҳаны убри аԥхьа издылахьаз Урыстәыла ишьҭнахыз
амҩа даргьы анылеит. Зыхьӡ зхырххьаз рыԥсадгьыл Аԥсны ахьӡ
аздырхынҳәит. Аимператор Аԥсны иахьӡиҵаз – Аҟәатәи аокруг
Қәҭешьтәи агуберниа – иара дахьцоз инаицҵаны ирышьҭит.
Иԥсадгьылаҿ даԥшәымахеит уи адгьыл иашьагәыҭыз – аԥсуа.
Иҵит мчыбжьык, инахысит мызкгьы. Изеиԥшраз агәалаҟара
убри аамҭазы апоет ибаҳча ԥшӡа? Убри аамҭа, игәрӷьахәыз
416

аамҭа, даҽакала иуҳәозар, ианааԥынраз, иазикит ажәеинраала
актәи ахәҭа.
Ҩ-ажәак еихысҳәаалоит. Аҩажәижәабатәи ашықәсқәа
инадыркны, аамҭацәгьа ҳҭамшәакәа ҳааиуазҭгьы, иеиҵа­
гылазгьы аԥсуа профессионалтә композиторцәа, сара агәра
згоит, иахьа уажәшьҭа иаԥырҵахьазаарын абри ажәеин­
раала иалху асимфониа. Убри азыҳәан ажәеинраала ахаҭа
иаҵыҩны игоит ашьҭыбжьқәа. Иалагоит уи асимфониа
аԥсабара аҿыхарала. Игәахырҵаагаз ахьҭа ниасит. Иӡыҭит
ашьашьалқәа. Акәараҷҷақәа рышьҭыбжьқәа дыргеит. Инеиқә­
ҿырҭ-ааиқәҿырҭит ҵарақәакгьы. Асы нықәӡыҭны ианцалак, ашьац иаҵәара аҳәиҵә ҳәа аҿанаанахо еиԥш, зегьрыла аԥсабара ҿыхеит, аԥсы ҭалеит, аԥсҭазарахь, амра лашарахь инеихеит. Инахараны, иаҳа-иаҳа иааигәахо, иааҩуеит
аҭацаагарашәа. Рысабицәа аарымпыҵыкәкәааны изҭиуаз
ҭауадаа Аԥсны иахыӡааит, аԥсуаа зыгәра гам жәларуп,
ишәзықәцо ықәшәца, иаанхауа амшын ахықә аҿы анхара азин рышәымҭан зҳәаз аимператор дкыдҵаны дыршьит.
Иҟалоз милаҭрацәала еилоу аҳәынҭқарра ду, уи бзиоуп, ҳаргьы
аӡәы ҳәа ҳнарылагылап. Иҳамоуп даҽакы иаламҩашьауа
абызшәа, аламыс, ахымҩаԥгашьа, ауаҩра. Иҳамоуп адоуҳатәи
аматериалтәи баҟа дуӡӡақәа. Уи азыҳәан мацарагьы иарбан
милаҭ дуу зышьҭахь ҳгылауа. Асеиԥш ихәыцуаз:
Ажәа хаақәа рԥышә иқәкын,
Ацәгьа-абзиа дара ирԥхықән.
Анхара уҳәа, аҩнрақәа
Ртәы акәын ирҳәоз иара убра.

Ҳцәажәара иналаҳҵоит: аԥсуаа иаҳзауам, иҳақәым аӡәы
ҳнаимпыҵыҵыр, даҽаӡәы днаҳақәлоит ҳәа. Иаҳхаҳаршҭлоит
акы. Ус иҟоу аԥсуаа ҳамацара ҳакәӡам. Ацивилизациа ду
злысхьоу ҳәынҭқаррақәак ргәылацәа ракәымзар, адунеи аҿы
амилаҭ маҷқәа зегьы усоуп ирлахьынҵоу. Еиҳарак уи аҩыза
алахьынҵа рԥеиԥшуп аԥсуаа ҳадгьыл еиԥш иҟоу адгьыл
иану ажәларқәа. Ауаҩытәыҩса дызшоз ус дишеит, уи аҩбагьы
еицилоуп: асыс-мҟаагьы даҩызоуп, ижьышауа ақәыџьма
аҟазшьагьы ицәа иалоуп. Џьанаҭ иаҩызоу Аԥсны ԥшӡаҿы
уара, уи адгьыл иашьагәыҭу, уаԥшәыманы, уи аҳауа зҩыда
уалачауа, аԥсабара ԥшӡа уалагәырӷьауа, ишуҭаху уҿиауа,
417

иузҳауа – ари аҩыза анасыԥ уаҭәаршьома, иуанарыжьуама иаҳа зымчхара ыҟоу, иаҳа иҿиаз. Ма мчыла дуабашьны
унасыԥ уалхәдаитәуеит, уԥсадгьыл умаикуеит, мамзаргьы саб
рыцҳа џьоукы рзы иҳәалон еиԥш, иахьа уашҭа аԥынҵаҿынӡа
иааиуа, нас убарҵа иҵалауа, ашьҭахь, ҳәазарыла, қьақьарала
уҩны агәҭа иныҩнатәауа, гызмалрыла улахьыцәгьартәуеит.
Иуҵаигалаша, иузиӡбыша хыцәхәыцла ирацәоуп. Иамуӡар,
имыӡбуеи Крылов иқәыџьма иаӡбаз. Џьара хҭынҟьак анаҭар
акәын асыс. Изыхнарҟьазеи? Аԥсуааи қырҭуа ҵарауаақәаки
еицәажәауашәоуп уи ажәамаанаҿы ақәыџьмеи асыси
шеицәажәауа. Иҿажәкуаз асыс иажәырц аӡыхь инахәеит. Сара
истәуп ари аӡыхь, уара ишԥоугәаӷьӡеи ҿамҩак ажәра аҳәеит
ақәыџьма. Иаманакит. Ақәыџьма асыс иазнауз еилкаауп. Абар
апоет ибаҳча ишазныҟәаз:
Абар иасит ҩадахьала
Аԥша, анаатә хаҿцәгьарала.
Иархәеит, амахә рыхәҭагьы,
Иӷәых иагеит рыбӷьқәагьы.

Адунеитәи алитератураҿы ирацәоуп аҿырԥштәқәа,
жәеинраалак романк аҟара ануанаҳәауа. Сара сроман «Аибашьреи аҭынчреи» Михаил Лермонтов иажәеинраала «Бородино» иахылҵит иҳәон Лев Толстои. Аԥсуа литератураҿы убас
уахәаԥшыр ауеит Баграт Шьынқәба иажәеинраала «Амҳа­
џьырра ргарашәа». Ихаҭа данқәыԥшыз ииҩыз ажәеинраала
иахылҵит иҭәымҭазы ииҩыз ароман «Ацынҵәарах».
Ажәеинраала «Амҳаџьыраа ргарашәа» аӡбахә анысҳәа,
ианбыкәушь, абри анбаиҩи ҳәа снахәаԥшит. Даараӡа
иџьасшьеит. Сашәаҳәара ахьшь аанагома ҳәа изхәыцуам
ардәына. Уи ашәа амҳәар, аԥсы еихәлаханы, агәы ԥжәаны
иԥсуеит. Апоет имҩыр ауамызт, иҩит, аха изакә разҟузеи
деиқәзырхаз! Леонти Лабахәуа дзықәдырӡыз ажәеинраала,
угәаларшәаны, уанрыԥхьалак Баграт Шьынқәба абарҭ
ицәаҳәақәа:
Уандухалак Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!
418

Асаба ақәтәа аҩны архәараҿ
Иубоит аҳәа мҩашьахуа,
Икных, икных! Уи ақәԥараҿ,
О, изылшода иалшахуа…

Иумҳәар ауам апоет ихала ихәда ашаха ахаиршәит
ҳәа. Аха, сгәанала, иҟалаз уиоуп, аиҵабаа-хәаԥсақәа Самсон
Ҷанбеи Леонти Лабахәуеи ршьала рҿажәкра хырҽижьҭеи
уамак ҵуамызт, даҽа шьак иазхьыртә имҿажәкыцызт, насгьы
иҟалеит даҽакгьы. Ажәеинраала иҩит ҩынҩажәа шықәсазы.
Икьыԥхьаанӡа, нас ацәгьаҳәаҩцәа аԥхьаанӡа, аибашьра
ҟалеит. Аурысцәа рҳәашьа, анасыԥ аныҟамла, анасыԥдара
ихәеит.
Сажәа инацысҵап. Убарҭ, романк аҟара ҳазҳәауа
ажәеинраалақәа лакҩакрада ирхуԥхьаӡалартә амҽхак
ҭбаауп, иҵаулоуп Дырмит Гәлиа зыӡбахә сымоу иажәеинраала
«Сбаҳча».
Издыруада ҳҳәынҭқарра иахьа уажәы изҭагылоу агәаҟ­
рақәа рхы ыҵырхызар убасҟан. Атәра аԥаҳхит, аӡәы даҽаӡәы
ихәда дықәтәауа иҟалом шырҳәауаз, ирызгәамҭаӡакәа,
ашьшьыҳәа иит, иҿиеит зынӡа аҵкыс иеицәаз. Иахьмаҷу
иахҟьаны зымч мхауаз амилаҭқәа рыхәда инықәтәеит,
иахьырацәаз иабзоураны мчыла иеиҳаз. Даргьы гәырӷьаҵәа
рҿынархеит ҳара зинла ҳаиҳауп, избанзар ҳаиҳауп мчыла
ҳәа. Усҟан ирхашҭит аԥсабаратә закәанк. Сара сыхәда уара
уқәтәеит. Аидара сцәыхьанҭоуп. Ишысҭаху сшьапқәа сзеихыгом. Аха уара? Сыхәда иқәтәоу? Уара унапқәа, зҿузеи
усҟан? Иумпыҵарӷәӷәа уҩнапык рыла иукызароуп исҿоуҵаз
аӷәра. Мап анакәха, лацәааихьшьрак иадамхаргьы, унапқәа
анааԥсыҽха, уаӷәра наумпыҵызжәоит. Уара иушьаҳаит
сара сшьапқәа, сара иҿасҳәеит уара унапқәа. Аӡәымкәа
афилософцәа ирҳәахьеит: даҽа жәларык ахақәиҭра
иалхәдазтәыз ажәлар, дара рхаҭақәа ахақәиҭра роураны
иҟаӡам. Уи шаҟа ииашоу ҳара аргамаду ҳахаанхеит. Уи шиашоу рыблала ирбауа ианалага, аимпериалисттә политика
иаҟәыҵит, аколониақәа аунашьҭит Британиа ду. Ҳара ҳҿы уи
апроцесс парадокслоуп ишымҩаԥысуа. Иԥсыртлеит ушьапқәа,
саргьы уара унапқәа рхы иақәиҭыстәит ҳәа аибыҳәара
ацымхәрас, ҳахәдацәақәа ҵибакаауа, ҳшьа каибаҭәауа
ҳаибакит. Ииашаҵәҟьаны ахақәиҭра рҭахызар аурысцәа, урҭ,
419

иаҳҳәап, ақырҭқәа ирарҳәароуп, шәаргьы ахақәиҭра шәоурц
азыҳәан, хазы шәҟаларц шәҭахызар, ҳаицхыраап, шәца, ҳаргьы
шәҳацхраала ҳхала ҳҟаларц азыҳәан ҳәа. Ииашаҵәҟьаны
хазы иҟаларц рҭахызар ақырҭқәа, аԥсуаа ирарҳәароуп, шәара
шәоуҳашьҭуеит, шәца иахьышәҭаху, аха убри азыҳәан ҳаргьы
шәҳацхраа хазы ҳцарцаз ҳәа. Убасҟаноуп дасу игәҭыха (ииашаны игәҭыхаҵәҟьазар, баша адәқәа рҿы ҳәҳәарамзар)
анынаӡауа.
Илахьеиқәҵагоу уск данақәшәалак, аҳыҳ, уажәшьҭа
унатәаны, аккаҳәа ашәа ҳәала иҳәауан саб. Исгәалазыршәаз
хыхь
исҳәазоуп. Аԥсуааи ақырҭқәеи ҳаизыҟазаашьа
сазхәыцыр, ахагацәа реиԥш, ччараха исысуеит. Аԥсуаа
ахақәиҭра ҳҭахуп, ақырҭқәа ҳархьыԥшымкәа ҳҟашәҵа
ҳҳәеит. Ақырҭқәа ракәзар, ахақәиҭра ҳашәҭ, аурысцәа тәыс
ҳҟашәҵеит, аоккупациа ҳзыжәуит, атәра ҳҭашәҵеит ҳәа
иқәгылеит. Ҳмал зегьы ҳцәышәфеит, адонор ҳаиҩызахеит,
иазхоуп, уаҳа ҳалшом рҳәеит аурысцәа. Абри аҩыза апарадокс аҩсҭаагьы изыӡбауам. Зегьы ахақәиҭра рҭахуп, аха аӡәы
даҽаӡәы доуишьҭыр аҵкыс илеигәыдҵаны дыршьыр иаҳа
иеиӷьишьоит. Иҟалазеи?
Дырмит Гәлиа хыхь иаазгаз ицәаҳәақәа рынахыс, иалашоит апоет итрагедиатә симфониа аҩбатәи ахәҭа. Аԥшатлакә
бааԥс анас еиԥхьбеит, еиқәтәеит игәырӷьахәха иааҩуаз
аҭацаагацәа рашәа. Аԥсҭазааратә ԥштәқәа – ашкәакәа,
аиаҵәа, ажәҩан гәԥштәыла уҳәа зегьы рыԥштәхә нархаҳан,
иаархәеит ԥштәы заҵәык – аиқәаҵәа. Агара ашәа зҳәауаз
амыткәмаҳәацәа иаарымырдеит. Убасҵәҟьа иҩит апоет
ибаҳча азыҳәан:
Ауаа шәаӡыӡо уа инҭыҵит,
Аԥштәы иахаз наҟ инахыҵит.
Ашәҭ абаҟаз, зегь каԥсеит,
Ԥҳәызбеи ҷкәынеи зегь ццакуеит.

Изусҭцәада абнаҳәақәа зҭалаз ауҭра иаҩызазтәыз апоет ибаҳча Аԥсны? Уи ззымдыруада, аҭоурыхтә документқәа
заҳҭахузеи, иахьагьы, анцәа иџьшьаны, рыԥсы ҭоуп иахааныз. О, игәырӷьон усҟан урҭ, ақырҭуа меншевикцәа.
Игәырӷьон ишымгәырӷьара ацәҳәыраҿы асыс зымԥыхьашәаз
агыгшәыг. Аха ажра зжуа иԥа дҭаҳауеит рҳәеит. Аԥсны
420

ҳампыҵаҳхалеит ҳәа рԥаҵа ишалаччоз, дара ражәақәа рыла
иуҳәозар, рхақәиҭра нарымпыҵышшан, рхаҭақәа даҽа џьоукы
иаарымпыҵархалеит.
Аԥсҭазара иамоуп ахатәы ҟәыӷара.
Сара исыздыруам рыуа дарбану иаҳа ииашоу, адунеи
амаӡа аилкаара мацара зҟәыӷара азызкуаз афилософцәа
ракәу, мамзаргьы адунеи амаӡақәа реилкаара акгьы иҳахәом,
аус злоу, адунеи еиҭактәуп зҳәаз иакәу.
Зхы зымхакәачроу аӡәы иакәымзар, уаҩԥсы изыгәаӷьуам
аԥсабара иашаз, адинхаҵацәа ражәақәа рыла иуҳәозар,
анцәа иишаз адунеи, сара ишысҭаху ала иеиҭаскуеит ҳәа
аҳәара. Ииашаҵәҟьаны, иеиҭоукыр ауеит, аха агәра злоугарызеи иеиӷьны ишеиҭоукуа, хараӡа ишеицәоумтәуа. Уи ус ишоуп,
адәы аҵыхәан ашҳам анилак, адәы агәҭан ахәшә нықәиаауеит.
Ҳазыхынҳәып апоет иажәеинраала зхылҵыз аамҭа.
Аԥсны акоммуна аиааира анага, ацхыраараз аҳәара
ҟарҵеит Урыстәылаҟа. Иҳаздыруам ателеграммақәа иоуу имоуу Ленин. Иаҳҳәап, ателеграммақәа иоуит. Иара иидеиақәа
аиааира шыргаз ибеит Аԥсны. Ацхыраараз иҳәоит.
Ҽыхәа ԥшӡак уара иуццарц иухьҵәыуеит. Аха уара
уахь иаармышьҭит, ирылацаланы иргеит ауахьад. Ауахьад
уаҿагыланы узеибашьрызеи, дара, уара иухьҵәыуоз аҽыхәа
злалаз ауахьадгьы уара уахь иаауазар уаҵәы. Саҭамыз
аиҿырԥшра маҷк иԥшӡамзар, –аха аԥсуаа аҽы ауаҩы
ишьа алоуп рҳәоит, убасҟак ҳаҭыр ақәырҵоит. Урыстәыла, –
агәра ганы иҟан асоциалисттә револиуциа аиааира шагоз,
зреволиуционерцәа Ленин икәшаны итәаз Қырҭтәыла мацара акәым, адунеи зегьы аҿгьы. Иахьамзар уаҵәы, иаарласны адунеи аҳәаақәа зегьы аатуеит, иҟалом аҳәынҭқаррақәа
хазы-хаз, иҟалом хазы-хаз амилаҭқәа, иҟалоит зегьы аӡәны,
бызшәак еицырҳәауа, ԥсадгьылк – адунеи кәымпыл еицрыманы ҳәа агәра гаҵәҟьаны иҟан. Уаҟа инацлеит даҽакгьы. Амчымхара иҭагылан Урыстәыла. Даҽаӡәы ацхыраара ирҭартә
иҟамызт. Иҩбахаз, ипарадоксхаз. Урыстәыла иаҿагыланы
аменшевикцәа ирымпыҵархалеит Қырҭтәыла, иаҳа ихыхьчагоуп рҳәан, Ленин имҩа, абольшевикцәа рымҩа шьҭырхит
аԥсуаа. Убасҟан рыжәлар ахырхарҭа иаша иахьықәырҵаз
азыҳәан хьӡи-ԥшеи иаԥсоуп Ешбеи Лакобеи реиԥш иҟоу
ареволиуционерцәа. Аҭагылазаашьа иҟалаз логикала ҳаз­
хәыцып. Абольшевикцәа иргаз Урыстәыла азыҳәан иарба421

ныз иаҳа еиӷьыз, аԥсуаа ацхыраара рыҭаны, аменшевикцәа
ирымпыҵархалаз Қырҭтәыла иадырхыр акәзу, мамзаргьы уаҟа,
раӷацәа рыҩнуҵҟа иҟазар уаҵәазы иаҳа ихәарҭахозу? Ақырҭуа
меншевикцәа шаҟа цәгьамыцәгьала ирызныҟәоз, убасҟак
абольшевикцәа рышҟа иеихон аԥсуаа, уаҳа хыхьчашьа рымамызт. Иуҳәар ҟалоит: ақырҭуа меншевикцәа аԥсуаа убасеиԥш
иҭадыргылеит, ирҭахы-ирҭахым, абольшевикцәа ирыдымгыларада ԥсыхәа рмоуа. Сара сҟәдырԥаҩым, исыздыруам
раԥхьаҟа иахькылнагашаз, аха ақырҭуа меншевикцәа аԥсуаа
уаҩԥсҵас, еишьаҵас ирызныҟәазҭгьы, дара, аменшевикцәа
рхаҭақәа ирзеиӷьымхаӡоз? Ахақәиҭра ҳзааргоит ҳәа ашәҭқәа
рыманы Ар Ҟаԥшь ирԥылартә иҟазҵада аԥсуаа? Ақырҭуа
меншевикцәа ракәӡами? Аԥсуа большевикцәеи ақырҭуа
большевикцәеи иддырбауаз амҩада даҽа мҩак ыҟам ҳәа
аԥсуаа идзырҳәада? Ақырҭуа меншевикцәа. Ус дшоуп ауаҩы,
уани уаби ирыхшаз уашьа гәакьа иакәзаргьы, уҭаҷкәым
раҵәаны иқьышә иқәукыр, знапсыргәыҵа аартны изырбаз
уаӷа ишҟа диасуеит. Иахьа уажәгьы иааиуеит абри апарадокс.
Ақырҭқәа ҳадрырҳацыԥхьаӡа, аурыс ишҟа ҳаихоит аԥсуаа.
Нас, дара, уахь ҳхы ҳмырхарада хеиқәырхашьа ҳмоуа аҟынӡа
ҳназгаз, иааҳәны иҳазгәаауеит, ҳара, иаҳа ишәзааигәаз
ҳкажьны, иаҳа ишәцәыхароу ишҟа шәхы шәырхеит ҳәа. Аха
ари апарадокс уаҟагьы иаанымхеит. Иахылҵит даҽа парадокскгьы. Ҳара шаҟа аурыс ишҟа ҳаихауа, убасҟак аурыс
иаҳагьы иҭаххоит ҳара ақырҭуа ҳидзар, избанзар аурыс ибоит ақырҭуа иара дшиҭахым, убри аҟнытә дызҭахым рыҩнуҵҟа
дызҭаху ыҟазар, иара изыҳәан иаҳа еиӷьуп, иинтересқәа рыхьчалоит. Еилаԥаҭоу алабиринт. Ҳалзыԥшуп Ариадна, арахәыц
изыркыша Тесеи.
Ишырҳәо еиԥш, акгьы ҿыцым ари адунеи аҿы. Иҟалахьоу
еиҭаҟалахуеит. Ақырҭуа меншевикцәа Аԥсны иақәлеижьҭеи
шықәса хынҩажәижәаба ҵхьаны, урҭ,Аԥсны ашьаарҵәыра илазыргылаз анационалистцәа рхылҵшьҭрақәа ҩагылан, иҿырҭит
аԥсуаа рахь, ишәыхьзеи, шәмыцәан, хеиқәрхагас ишәымоу
Москва заҵәык шакәу шәымбаӡои, шәеидгыл, ацхыраара
шәаҳәа, мамзар ҳара милаҭҵас шәыҟамкәа шәықәаҳхуеит
ҳәа. Ашьҭахь, ақырҭқәа «ирҳәаз» аԥсуаа ианынарыгӡа, аурыс
имацара иакәым, ҳара ҳҭынхадам, аҵла гәаҩара ҳҭымҵит,
иҟоуп шьала-дала иаҳзааигәоу ҳашьцәа, урҭгьы ҳацхраароуп
анырҳәа, еиҭах ишгәаац, иааҳәны агәаара иалагеит ақырҭқәа,
422

шәара ҳара ҳашәҭахым, шәара даҽаџьара шәҿы шәырҳәит
ҳәа. Ажьа шкәакәа зкыз ҳаиҩызахеит.
Иаҳҳәап, ииашазааит қырҭцәақәак ирҳәауа: аурысцәа
аҳцәас ирымоуп, дара, ақырҭқәа, тәцәас иҟалеит. Убри
аҟнытә аурысцәа ирыдҵырц рҭахуп. Аҳреи атәреи аганахьала, сара усазҵаауазар, аҳра дара ақырҭқәа ирыманы, атәра иҭоу аурысцәа ракәноуп ишызбауа. Ақырҭқәа
аурысцәа ныҟәыргауоу, аурысцәа ақырҭқәа ныҟәыргауоу?
Уи сара исусым, дара еибабалааит. Аха ҳхы ҭызҟьаз даҽакуп.
Ииашаҵәҟьаны, ажәала аҳәара мацара акәымкәа, Урыстәыла
иадҵырц рҭахызар ақырҭқәа, аурысцәа мпыҵахалаҩцәоуп,
империалистцәоуп ҳәа ирыԥхьаӡозар, дара рхаҭақәа
аҟәыҵроуп Аԥсны ашҟа имҩаԥыргауа аимпериатә политика.
Уажәазы ақырҭуеи аурыси реимак азыҳәан аԥсуа иҳәар ауеит, аимпериа хәыҷи аимпериа дуи рыхәдацәақәа ҵибакааит
ҳәа. Узнапык аҳәыркьиразы ирыхханы, егьи унапы ҭаҷкәымны
ираҵәаны ушьҭахь иаваукыр, ԥхьаҟа цашьа умоур ҟалап.
Ҵыԥх ақырҭуа еқстремистцәа Аԥсны ианақәла (зны политикала, идеологиала, априказқәа, аусԥҟақәа, ақәҵарақәа рыла,
нас зынӡа абџьаршьҭыхрала), ишгәыӷуаз еиԥш аусқәа анымариамха, Цира дегьыкшон дегьҵәыуон ҳәа, аҳәҳәара иалагеит
аԥсуаа ҳақәлеит, аԥсуаа ҳаршьуеит ҳәа.
Аиаша шәасҳәап, ҩба-хԥа цәанырра сызцәырнагоит
ақырҭқәа абас рҳәацыԥхьаӡа. Аҳәаҭыхла ажәылара, ажәылара,
ақәылара, мчыла апроблемақәа рыӡбара, агыгшәыгра
иахылҵуа акеиԥш сахьахәаԥшуа аҟнытә, сара уаҩрала
сыцәтәымуп. Садгылаҩуп Лев Толстои ихәыцшьа. Урыстәыла
дуӡӡа Кавказ хәыҷӡа ианақәла,иара,аурыс шәҟәыҩҩы,дааҳәны
кавказаа дрыдгылеит, дақәыӡбеит ижәлар иҟарҵауаз. Инаур
гении аҿаԥхьа схырхәауа, саҭанаимҵааит, аха сиқәӡбаҩуп
абри азҵаараҿы Пушкин дуӡӡа, аполиакцәа еибашьрала
дахьыриааиз азыҳәан аурыс император ашәа ахьизиҳәаз
азы. Сара смилаҭ миллионла ақырҭқәа раҵкыс иеиҳаны,
рыдгьыл рымакуа, рҭоурых иалхәдатәуа ирықәлазҭгьы,
хымԥада срықәӡбуан. Аха уажәы, аԥсуаа қәылаҩцәас мацара акәымкәа, мдырцәасгьы иԥхьаӡаны, ихҭҳәаау ахарақәа
анрыдырҵалак, уаԥсыуаӡамзаргьы, ламыс уманы, аиаша иадгылауа уаҩԥсызар, аԥсуаа урыдымгылар ауам. Аԥсуаа раҵкыс
дара ҟәыӷацәаны рхы ахьырыԥхьаӡауа уи еилкаауп, избанзар,
ашовинист усоуп ҟазшьас, хәыцшьас ишимоу, аха еилкаашьас
423

исзамҭауа, адунеи зегьы гаӡақәаны, дара иаарҳәауа амц агәра
ргоит ҳәа ахьырыԥхьаӡауоуп. Шә-нызқьҩык иҟоу амилаҭ миллионла ирацәоу амилаҭ иҳақәлеит, ҳандырҵәеит ануҳәалак,
атәым ҳәынҭқарра аҿынтәи изаҳауа игәы ишԥаанагауеи?
Изакә уаа шәыргәындақәоузеи, анаука азыҳәан даараӡа интересуп, иҭҵаатәуп убарҭ, миллионла ирацәоу, нас иҟаҵатәуп
реиҳа ихадоу –иаҳҳәап, ҳара, афранцызцәа, ҳгенералцәа
рҿаԥхьа инаргыланы, ҳсолдатцәа ҳашьҭыроуп аԥсуаа рахь,
иаҳдырҵароуп урҭ иреибашьышьоу, ажьа ашьыга шәақьлеи,
лабалеи, хаҳәлеи адунеи аҿы иҟамлаӡацыз афырхаҵара
ҟаҵашьас иашәҭаз, иаҳшәырҵа, абаақәа, нас ҳара ҳшәарҭахом,
атомтә бомбақәеи атанкқәеи ирықәаҳхарџьуа заҳҭахузеи,
иаҳҳәап, иҳақәлар акитаицәа, шәара шәеибашьышьала
ҳанеибашь, уахыки-ҽнаки рыла ҳариааиуеит рҳәароуп. Абри
аганахьала саназхәыцлак, зыӡбахә сымоу публицистцәақәак
ирҳәауа иаҳагьы сгәы иахәоит. Ишысҳәаз еиԥш, ақырҭқәа,
ииашаҵәҟьаны Урыстәыла иадҵырц рҭахызар уи рхықәкы
ашҟа иназгауа мҩаны избом иахьа изну амҩа.
Жәаа шықәса рзыҳәан ҳара иҳаман аконституциатә
еиҳабыра, ҳара иҳаман адемократиатә республика рҳәеит
иахьатәи аменшевикцәа. Ииашаҵәҟьаны, урҭ аԥсҭазара
бзиа аазгауаз џьоукы ракәызма? Иҳаиҳәазеи апоет ажәа
сахьарк ала?
Лаԥшы цәгьак уа инахьысит,
Уи хьаала сара инасысит.
Сбаҳча баҳчам, аҽакхеит,
Ахи аҵыхәеи зегь ҭацәхеит.

Ажәа аҵакы бзиа аҭаны иуҳәозар, абри ажәеинраалаҿы
Дырмит Гәлиа револиуционерны ихы ааирԥшит. Иҟалаз
шҽеим, шьаҭанкыла ишыԥсахтәу иҳәеит апоет. Излеиҭактәу,
еиҭакшьасгьы иҟоу, насгьы иарбан системоу ишьақәыргылатәу
ӡбатәыс измаз иара иакәмызт. Еиҿсырԥшуаны акәым, аха уеизгьы март ԥшьба иацааиуаз ашықәсқәа раантәи иҩымҭақәа
уанрыԥхьалак, нас ухаҿы ианааугалак, март ԥшьба анааи дшаԥылаз, аха мзақәак, шықәсқәак анааҵ, иԥсҭазареи
ихәыцшьеи зеиԥшрахази ирҿиара аҽшеиҭанакыз, ҳаԥсуа
поет даараӡа дахьугәалаиршәақәо рацәоуп Максим Горки. Атәра ҳанбаҭыҵуеи, афырҭын асааит иӷәӷәаны ҳәа аре424

волиуциа аира иазышәаҳәоз апролетарцәа рышәҟәыҩҩы
ду, октиабр анааи, изакә фырҭыну иасыз, иааиз закә уаау
данрылаԥш, идимкыла акәым, ибла иахьамбашаз дыбналеит. Акыр шықәсагьы дыхнымҳәит Урыстәылаҟа. Аҳәаанхыҵҟа
дықәымҵит, ибаҳча дзаԥырымҵит Дырмит Гәлиа, аха аби ԥеи
еиҿазыжьыз, аешьеи аешьеи ршьа кеибаҭәауа иҟазҵаз адгылара изымариамхеит: «Бзабаала дҟалааит агәыблра змоу, зани
заби згәы иазмыргауа» ҳәа уаанӡа изҳәахьаз, ақьырсиантә
динхаҵара злаз, дунеихәаԥшрала идемократыз апоет. Исымазкуа дҟалашт, Дырмит дызлаҟаӡақәамыз идуԥхьаӡалеит,
ҩынҩажәижәабатәи ашықәсқәа рҿынӡа уи партиак даланы
иҳаздыруам, анцәа сиашьапкуан, аныхабаахь сныҟәон ҳәагьы
џьаргьы имҳәац ҳәа иаасҿаркышт. Иашоуп, усеиԥш иҟоу
адокументқәа саргьы сырмыԥхьац. Аха усеиԥш снарҳәартә
исымоуп даҽа документк – исахьаркыратә ҩымҭақәа. Урҭ
унарыԥхьар, иарбан «партиоу» дызлаз аилкааразы уаҳа уҭахӡам.
Ҳаҟәыҵып, иаҳҳәарым март ԥшьбанӡагьы Дырмит иҟаиҵахьаз
аус дуӡӡа – ишеиҭеигахьаз ашәҟәы ԥшьа, иаҳҳәарым, ԥҳәыс
данааига, азагс ашҟа акәымкәа, агәыргьын рхарҵарц аныхабаа ашҟа дышцаз, урҭқәа наҟ инышьҭаҵаны, иаашьҭаҳхып
иеиҿикааз, иҭижьуаз агазеҭ «Аԥсны». Уаҟа иҿаҿаӡа иаҵаҩуп:
«Демократ газеҭуп». Убас аҵаимыҩӡаргьы, уанаԥхьалак уи
шдемократ газеҭу ухалагьы иеилукаауеит. Официалла, КПСС
даналалаз, зынӡаск даҽа аамҭан. Иԥсҭазара далҵхьан атиран, дкыдҵаны дыршьхьан апалач. Ииашаҵәҟьаны, апартиа
амчқәа даара иӷәӷәоуп ҳәа апоет иҳәартә иаацәылашеит,
Еренбург иҳәан еиԥш, аҳауа аацәырҟәандахеит.
Арҭ анҵамҭа-гәҭахәыцрақәа уи иазкым, уи хазы иҭҵаатәу
усуп, аха иаасымҩатәны исҳәарц сҭахуп, Дырмит Гәлиа
иҩымҭақәа реизга ф-томкны иҭыҵыз ашҟа азгәаҭарақәа исымоу
рахьтә акы заҵәык. Изааӡарызеи, алаԥш даара иагны иҭыжьуп.
Иааҳгап ажәеинраала «Ҳара ҳпартиа» ианҩу, ианкьыԥхьу ҳәа
аилкаага иацу. Ажәеинраала ахаҭа ахьаанҵәауа, ианиҩыз
ашықәс ҳәа иарбоуп 1954. Иааҳартып Шоҭа Салаҟаиа ииҩыз
аԥхьажәа. Араҟа иаҭыԥым, имаҳкрым «Д. Гәлиа иреиӷьӡоу
иҩымҭақәа ирхыԥхьаӡалоуп уи иажәеинраала «ҳара
ҳпартиа» ҳәа ииҳәауа. Ҳара ҳзышьҭоу даҽакуп. Ажәеинраала
иҩит ҳәа иарбоуп 1952 шықәсазы. Сара ажәеинраала ахаҭа
иаҵаҩу ашықәс сахәаԥшаанӡа, абри ашықәс азыҳәан иҩит
ҳәа санаԥхьа, ҵәымаӷҵас сгәы иналақшеит. Дырмит иеиԥш
425

иҟәыӷаз ауаҩы имыхьыр акәын абри аҩыза, иаҭәасымшьеит,
ҳара ҳпартиа амилаҭқәа иреиӷьыз рҵеицәа рнырҵәагас
ианыҟаз, уи иахагылаз реиҳа ирасакьаҳәымҭаны ианыҟаз
аамҭазы, уи апартиа ашәа азҳәара… Сыццакны иаасыԥшааит
ажәеинраала ахаҭа. Ишысҳәаз еиԥш, уаҟа иаҵаҩу санахәаԥш,
схәыцра аҽааиҭанакит, аха урҭ ашықәсқәа реиҳа ииашоу иарбанушь ҳәа сахыццакуа, азгәаҭарақәа ахьану снахәаԥшызар,
уаҟа зынӡаск даҽакы аҳәауеит: «Ҳара ҳпартиа» – абас ахьӡны
икьыԥхьуп 1945 шықәса, февраль 21 азы». Ари кылаԥшкылӡырыҩрам. Хыхь ишысҳәаз еиԥш, аумаӡа аҵанакуеит
ашәҟәыҩҩы иажәа аниҳәаз аамҭа. Убри аҟнытә Дырмит
иҩымҭақәа реиҭаҭыжьраан иарбан шықәсоу ари ажәеинраала
анҩыз цқьа иеилкааны акы арбатәуп.
Ҳазыхынҳәып
уаанӡа
ҳазлацәажәоз
ахшыҩҵак.
Абаӷырҵысоуп атрым-трымҳәа мышкы жәантә ажра инахыԥааахыԥауа. Апҟа хықәк аҿынтә даҽа хықәк ашҟа аиасра
акраамҭа иадхалоит, имиасӡакәа хықәк аҿы иаанхаӡаргьы ауеит. Адемократ, агуманист Дырмит Гәлиа изыҳәан акыр шықәса
аҭаххеит абольшевикцәа рдиктатура, автократиа ашҟа аиасра.
Уимоу, иуҳәар ҟалоит, зынӡаскгьы дмиасӡеит ҳәа. Ииашоуп,
КПСС далалеит, хыхь зыӡбахә ҳҳәаз ажәеинраалагьы иҩит,
аха уи, уажәраанӡа ишаҳҳәаз еиԥш, ианиҩыз аамҭа зынӡаск
даҽа аамҭан – иҵааршәыз аӡынра ашьҭахь, ашьашьалқәа
аӡыҭра иналагартә, анаџьалбеит, издыруада ҳәа уаҩы иҳәартә
иааҵандахеит аҳауа. Абасеиԥшҵәҟьа иҟаз, аҳауа аҵандахара
иаамҭан, иааԥынрахеит ҳәа уаҩы дажьартә иҟан март
ԥшьба иацааиуаз раԥхьатәи ашықәсқәагьы. Игәашәҭахьеит,
ааԥынра акыр шагу, маҷк ианԥхаррахалак, иаразнак ипытуеит, ибыбышӡа ишәҭуеит абҳәаса. Аҳауа иажьагәышьоит.
Иаацәырҟьоит ахьҭақәа. Абҳәаса ашәҭыцқәа ԥсханашьуеит.
Аԥсабара агәыцқьара згәыцқьараз апоет, деигәырӷьаҵәа
даԥылеит ҩажәиак шықәсазтәи ааԥын. Мыткәмаҵас абжьы зҭыҩуаз ибаҳча, уажәшьҭа, анцәа иџьшьаны, агәырӷьаччабжьы ҭыҩуеит ҳәа агәра игеит, даҽакала иуҳәозар,
убас ишԥаҟамлари ҳәа дақәгәыӷит. Статианы иҩны
ажәа бзиақәагьы иҳәеит. Иаԥхьаҟа игәыӷра иашахауа
аҿынанахазҭгьы, ҳәарада, ицәырҵуан иаҳа аамҭа зҭахыз, иаҳа
игәаҵа иҭыжьтәыз асахьаркыратә ҩымҭақәа, аха усҟак аамҭа
аҭахымхеит изакә аамҭоу иааз, изакә уаау уи аазгаз апоет иеиликаарц азыҳәан. Аилкаара мацара акәым, ихаҭа иԥишәарц
426

азыҳәан. Иааҳгап фактк заҵәык. Зыӡбахә сымаз аԥхьажәаҿы
Шоҭа Салаҟаиа, иара ишиҟазшьоу еиԥш, ираамысҭашәаны
иҳәеит абас: «1924 шықәсазы Д.Гәлиа днаԥхьан Қарҭтәи ауниверситет ахь…» Ииашаҵәҟьаны, уи уахь днаԥхьан. Аха уи
уахь днаԥхьан Максим Горки Италиаҟа «ԥсшьара» дышцаз
еиԥш. Горки дықәымҵыр амуит. Гәлиа уахь днарымԥхьар
уаҳа царҭа имамкәа, Аԥсны аангылашьа имоуа дҭадыргылеит
абольшевикцәа рнапхгаҩцәа, аҳәаҭыхлеи, «пеу-пехә» ҳәа хысралеи зегьы зыӡбауаз иацтәи апартизанцәа. Иҟалеит ахьаԥарч
зхылҵыз иахәлаӷьаӷьон. Аԥсуаа хазы милаҭуп ҳәа рҳәартә,
рхатәы бызшәала ашәҟәыҩҩра рызҭаз, рхатәы бызшәала
иаԥхьалартә, аԥсуа милаҭ апаспортра рзызуаз агазеҭ ҭзыжьуаз
ауаҩ, Аԥсны далымҵыр амуа дҭадыргылеит. Анцәа илԥха роуроуп уи усҟан Қарҭҟа дызгаз ақырҭуа интеллигентцәа. Усҟан
даҽа аамҭан. Усҟан даҽа патуеиқәҵаран, дипломла акәмызт
аинтеллигентра шыҟаз, ақырҭқәа зызхәыцуаз зынӡаск
даҽа уаан. Абраҵәҟьа салацәажәарц сҭахуп даҽа деталькгьы. Акырынтә сазхәыцхьеит, дышԥахәаԥшуазшь Дырмит
Гәлиа агазеҭ «Аԥсны ҟаԥшь» ааиртыцыԥхьаӡа уи ахьӡ? Иара
инапаҿы ианыҟаз, раԥхьаӡа ианиз иахьӡиҵеит «Аԥсны», насгьы ахьӡ аамышьҭахьгьы, уи аҵакы аганахьала иаман аԥштәы
рацәа. Уажәы, абольшевикцәа ԥштәы заҵәык ахьӡ ахьӡырҵеит,
насгьы аҵакы аганахьалагьы иаанахәеит ҩ-ԥштәы заҵәык
– аиқәаҵәеи ашкәакәеи. Ари дыцәгьоуп, деиқәаҵәоуп, ари
дыбзиоуп – дышкәакәоуп. Ауаҩы дызшаз ус димшазаргьы
ҳара ҿыц даҳшароуп рҳәеит. Дара ршәагазага иаазҭамлоз
зегьы, Прокруст ицәарҭаӷәы зшьапқәа ахыҳәҳәоз ршьапқәа
шхиҵәҵәоз еиԥш, рыхқәа ахсара иалагеит. Аменшевикцәа
ианрысакьаҳәымҭаз абаҳча иазыруз ҳәа апоет иҳәеит:
Иацәыӡит уи алашара,
Ихәашьит абла ҭыԥхара.
Гәырӷьеи ччареи рцымхәрас,
Бжьык ааҭыҩит мыткәмаҵас.

Арҭ ажәақәа усҟан акьыԥхь ианымлакәа, насгьы иан­
иҩыз ашықәс аҵаҩымызҭгьы, аҩажәатәи ашықәсқәа рҽа­
нааи­ҩырша инаркны, ҩынҩажәижәабатәи ашықәсқәа рала­
гамҭанӡа шықәсык иаҵауҩлакгьы ауан, инаалон. Уимоу,
Дырмит Гәлиа иԥсы ҭаны, абри ажәеинраала иҩызҭгьы 1989
427

шықәсазы, ииуль мза нахыс, ҳаи, анцәа диныҳәароуп, Аԥсны
зҭагылаҵәҟьоу гәаҭаны, шаҟа ииашоу ажәақәа иҳәазеи ҳәа
изумҳәар ҟаломызт.
Ишысҳәаз еиԥш, атиранцәа рхаан иҩымызт ажәеинраала
«Сбаҳча», аха атиранцәа реиҳа ианрысакьаҳәымҭаз уи иҩит
даҽа жәеинраалак, аиашазы, идам здам уаҩы изымгәаӷьышаз.
Аԥсуаа реиҳа амчымхара ианҭагылаз аамҭазы ибжьы иргеит
абас:
Абраҟа исҳәарц сҭахуп уажәы:
Хараӡа еиӷьуп зегьы зқьынгьы,
Ахақәиҭразы дшықәԥо, аԥсра иара изыс,
Аӡә ихы дшықәсуа, тәыс дҟаиҵар аҵкыс.
Абри ажәеинраала иахьӡуп «Аҽацә». Иҩуп 1952 шықәсазы
Адунеитәи алитература ухаҿы иааганы уазхәыцуазар, ҳәарада,
уи ихшыҩҵак ҿыцым, акырынтә ирҳәахьеит, аха адунеи аҿы
иузыԥшаауам ҿырԥштәы заҵәыкгьы, ҳара ҳпоет дызҭагылаз
аамҭа дҭагыланы, убри аамҭазыҵәҟьа асеиԥш зыбжьы ҭыганы
изҳәахьоу.
Дырмит Гәлиа ҳара ҳзыҳәан иахьагьы уаҵәгьы цәымзаркырак даҩызоуп анаҳҳәауа, абасеиԥш иҟоу, ажәасахьарк
ыҟанаҵ ԥсра зқәым, иҩымҭақәа ҳгәалаҳаршәоит. Ирацәоуп
иднарҵауа, аԥхьаҩцәа рымацара ракәым, акалам зкугьы.
Асахьаркыратә литература, иҳәоит уи, иларҟәу, изиндатәу,
ихәҭамкәан зцәа ԥҽу ауаҩы ихьчагоуп, ауаҩы ибӷа аиҵыхразы
игауа асаркьал бжьуп. Ус акәымкәа, ауаҩы длазырҟәуа,
дзиндазтәуа, мчыла, шьакаҭәарала аиааира згаз амчра ианадгыла, ашьақәыӷәӷәара ианазышәаҳәа, уи амчра анцауа, иаргьы нацны ицар акәхоит. Даҽакгьы иџьоушьаша, Дырмит Гәлиа
атәра аҵкыс аԥсра алызхыз аҽацә даназышәаҳәоз, шықәса
ԥшьынҩажәа дырзааигәахахьан. Егьиашаҵәҟьаны, ашьауардын иани инаркны агәеисра неиқәтәаанӡа ишшьауардыну
иаанхоит.
«Алашара», № 6, 1990

АГӘҬЫХА ДУ АНАГӠАРАЗ…
(Асессиа асас ианҵамҭақәа)
– Узыԥхьаша ҳәа кыр ааугама?
– Ишԥаасымгоз. Журналқәак сымоуп. Уара?
– Саргьы шәҟәы бзиак аазгеит. Уара, журналгьы ашәҟәгьы
аазымгаз, аамҭа злоухугарц угәы иҭоузеи?
– Сыцәоит. Сахьтәаша сыӡбахьеит – усҟак сахьырымбаша. Сыцәоит сылҭаҳәахаа.
Алаф абжа иашоуп. Абасеиԥш иҟаз аицәажәарақәа
уаҳауан асасцәа ҳҟынтәгьы, дара адепутатцәа рҟынтәгьы
ԥаса, иаадыруа аамҭақәа раан асессиақәа анымҩаԥысуаз.
Иааигәахо ианалагалак, шьыри, снармыԥхьондаз, снарыԥхьар,
сымнеир ԥхашьароуп, иатәасымбазшәа иҟалоит, снеир,
башаӡа аамҭа сцәыӡуеит, ҩбагьы – иҟақәоу, ҳазҭагылоу ублала даҽазнык ианыубалак, угәы ԥыжәжәо ухынҳәуеит уҩныҟа
сҳәон. Убас акәын егьырҭгьы. Аӡәы дцәажәаргьы, рызегьы
цәажәаргьы ирҳәоз акы акәын. Ирыӡбаша, ирыдыркылашагьы
асессиа мышқәак шыбжьоу, џьоукы неидтәаланы заа иӡбаны,
имазеины инаргон.
Уи ашәҟәыҩҩы иӡбахә анырҳәауа,иахьагьы иргәалашәоит
избаз, изаҳаз.
Аԥсуа театр аҿы асессиа мҩаԥысуан. Иԥсаҭа бзиахааит,
дыԥсхьеит шәҟәыҩҩык иааиртуан. Акалам дазыманшәалан
акәымзар, ацәажәараз, дҩықәгыланы ҩ-ажәак рҳәара
ицәыуадаҩын. Ииҳәашаз зегьы усгьы иҩны ирҭон.
Аредақциақәа рышҟагьы заа ирышьҭуан. Асессиа аазыртуаз,
имҩаԥызгоз ииҳәақәаша: –«Иақәшаҳаҭда? Зегьы ақәшаҳаҭуп.
Иаҿагылода? Аӡәгьы. Иҳадаҳкылеит» ҳәа, – иблақәа
ааҟәымҭхауа, даԥхьо дышнеиуаз агазеҭ азыҳәан иахьыршьҭуаз
ианырҵазар акәхарын «анапеинҟьабжьқәа» ҳәа днаԥхьеит.
Азал аҿы иҟалаз рзымдырит. Ибзианы даԥхьазҭгьы, иашьцылахьан, ииашаҵәҟьаны рнапы ззеинырҟьашаз акы
иҳәазар акәхарын, аха иҟәаҟәачаҟәаны данаԥхьа, аӡәгьы
инапы еинимҟьаӡеит. Иара деиҭанаԥхьеит. «Анапеинҟьабжь.
Зегьы гылоит». Иацҵаны иҿылеихеит. Аӡәгьы инапгьы
еинимҟьеит, дахьтәазгьы дымҵысит. Адырҩаҽны агазеҭ ианын: «Анапеинҟьабжь. Зегьы гылоит».
Ҳаамҭазы имҩаԥысуа апроцессқәа ирыхьӡырҵеит
аиҭак­ра ҳәа. Сгәанала уи ианаалоит даҽа ажәакгьы –
429

арҿы­хара. Ахшыҩ ыцәар, аҿаасҭақәа ахылҵуеит иҳәон
абжьарашәышықәсазтәи нидерландиатәи асахьаҭыхҩы ду
Боск. Еиҳагьы еицәоуп аламыс аныцәа. Акыр жәашықәсақәа
инеиԥынкыланы ахшыҩ ахәаҽреи аламыс арцәареи ракәын
изҿыз. Ҳара ҳархаанхеит убарҭ, ауаҩы дуаҩны дҟазҵаз
аҩба рҿыхара аамҭа. Зыхшыҩ шыцәаз изцәымԥсыз ихшыҩ
абыржәы аҟара аус арура иаамҭаны иҟамлац, зыламыс
наӡаӡа имыцәаз, иламыс ишаҵанакуа ала аныҟәара иахьеиԥш
дақәиҭны иҟамлеижьҭеи иҵуеит хынҩажәи жәаба шықәса
инареиҳаны.
Аԥышәара! Ахшыҩ ахьынӡашәу аԥышәара! Аламыс
ахьынӡацқьоу аԥышәара. Ауаҩы дахьынӡауаҩу аԥышәара. Зегьы хаҿык анрымаз аамҭақәа цеит. Иаамҭахеит дасу дызусҭоу
аилкаарақәа.
Абарҭқәа ракәын сара сзыҳәан изызкыз. Аԥснытәи АССР
Иреиҳаӡоу асовет иаҳхысыз асессиа.
– Ирҳәо саҳахьеит Нестор Лакоба ихаан асессиақәа абас
имҩаԥысуан ҳәа. Аха сара, шықәса хынҩажәа ирҭысхьоу сахаанымхац, сахаанхап ҳәагьы сақәгәыӷуамызт ари аҩыза. Ари
ҭоурыхтә сессиоуп, –иҳәеит ибжьы ныҵакны, акыр шықәса
адепутатра ныҟәызгахьоу быргк.
Ҳаицәажәара инацаҳҵеит аԥсшьара аан.
– Кобахиа ажәахә аныҟаиҵоз, сара сзызхәыцуаз уасҳәап.
Уи уажәы асессиаҿы ииҳәаз аиашақәа рыбжагьы ҳәамызт
1967 шықәса азыҳәан аԥсуаа аиашазы ианықәгылаз. Аха
убасҟан, ибжамҽамыз аиашагьы ауаа ақәдырӡуа аҟынӡа
инаргеит.
– Насгьы уаҟа иҳәаз официалтә документым. Акы
уҩуазар, ма уцәажәозар, ухы иузархәом. Ари иажәа шаҟа
уҭаху ацитатақәа аагала.
– Ҳаԥхьаҟатәи ҳус мацара акәӡам иахьа иӡбахауа.
Иӡбахауеит даҽа ус дуӡӡакгьы – ириашахоит, акгьы
узахымҳәаауа иҟалоит Сталин дыԥсызар аахыс аԥсуаа
рықәгыларақәа зегьы. 1978 шықәсазы аԥсуаа зҭагылоу ҳәа
ашәҟәы зҩыз рзыҳәан абензин рықәҭәаны ибылтәуп рҳәеит.
Абыржәы абри асессиаҿоуп урҭ ареабилитациа ахьырзыруа.
Ажәахәқәа, ақәгыларақәа ирылгауа, абжьыҭира ааигәахо
ианалага:
– Агәыхь хәшәы умазар? – днасазҵааит исыдтәалаз. Инеисыркит. Саргьы сыбз инаҵасҵеит.
430

Иҟаларызеишь? Еиҭах аламысдара, ауаҩымра аиааира
агарымашь? Еиҭа инаскьагахомашь аиаша аиааира анагауа
амш?!
Аӡәы игра иӡап. Депутатс уалхразы ухьӡ ҳҳәоит
анырҳәа, сзақәшаҳаҭымхазеи сҳәеит сгәанала. Убжьы акы
аҵанакуа аамҭақәак ҟалоит ҳәа иақәгәыӷуадаз. Азал аҿы
итәоу срылаԥшуеит. Ашҟәыҩҩра знапы алаку изыҳәан ари
иеиӷьу амомент аԥшаара уадаҩуп. Изҿлымҳахара иаԥсам
аиаша иҭагылауа. Абан, дызбоит урҭ рахьтә руаӡәк. Уи
иҟаиҵаша иӡбахьеит. Дтәоуп дҭынчӡа. Егьа уахәаԥшыргьы,
аиқәаҵәа ԥштәыкоуп иамоу. Убла азыҳәан акгьы иаԥсам.
Ашкәакәагьы убасоуп. Абан аиаша иадгылауа иԥшышьоу.
Ихиҿы аччаԥшь ықәуп, игәы ҭынчуп. Иламыс, иуаҩроу аус
аҟалара иаргьы дахьалахәхауа агәеизҳара инаҭоит. Сылаԥш
дыҵмыршәауа, уажәы-уажә снаихәаԥшуеит даҽаӡәы. Абар,
акинооператорцәа анатуратә ҭыхрақәа ҳәа изышьҭоу. Ари
адепутат жәытә-партиатә усзуҩуп. Иахьагьы аобком аҿы
дыҟоуп маӡаныҟәгаҩыс. Аԥсшьараан иахьиҳәоз саҳауан
Аԥсны хазы республиканы аҟаҵаразы абжьыҭирахь ианнеилак, иара иҽшааникылауа. Сихәаԥшуеит уи, адепутат Москаленко. Изакә процессузеишь игәаҵан имҩаԥысуаз? Аиаша
иарбану шидыруа, уи дадымгыларц ӡбаны имоуп. Амц иаҳа
еиӷьуп ҳәа ихала иӡбоу, уаҳа ԥсыхәа имамкәа дҭагылоу? Зыламыс иаҿагылауа ауаҩ иԥшышьа, итәашьа, ихымҩаԥгашьа
зеиԥшрахозеишь? Уажәы-уажә аҽеиҭанакуеит ихиҿы.
Дышкәакәахоит, деиқәаҵәахоит. Итәоу лаԥшыла иеимидоит.
Усыцхраа иҳәошәа, ажәҩанахь ихы дааҩахоит. Аҳауа изымхазаап. Дҩагылеит. Дцеит азал дындәылҵны. Изакәтә «натуратә
ҭыхымҭозеи» исцәыӡыз шысҳәауаз, дааҩналан, даҽаџьара
днатәеит. Аха уаҟагьы ихиҿы бзианы исбарҭоуп. Саҭаимҵааит,
аха изурызеи, ус анцәа сишеит, ари аҩыза аҳамҭа абаҟоу
ашәҟәыҩҩы изыҳәан. Ишламысдароу аадыргәшьоит, аха
иауам сихәамԥшлар сзычҳауам. Аоперативтә усзуҩцәа
ражәала иуҳәозар, аобиект еиҭах аҵәиҵәира далагеит, еиҭах
аҳауа ицәмаҷхеит. Шәсыцхраа, сышӡааҟәрылауа шәымбаӡои
аҳәоит иԥшышьа. Қьаад бӷьыцк ишьҭит апрезидиум ашҟа.
Уск сымоуп, сымцар ауам ҳәа, мамзаргьы сгәы бааԥсхеит
ҳәа аниҵеит хымԥада. Сҩашьазаап. Аиаша дшадымгылауа,
иҽшникылауа Озган игәаимҭар ҳәа дшәазаап. Изаҟаразаалак
хьаа имаӡамкәа дҭынчуп ивараҿы итәоу адепутат Саакиан.
431

Снаихәаԥшит аҟароуп, уи сара сзыҳәан обиектым. Аиаша
дадгылауазаргьы, даҿагылауазаргьы, иҟаиҵаша дахымԥауа
иӡбаны далгахьеит, дҭынчуп. Ахаан дмыччакәа аԥсшәа
уеиҳәаӡом. Акыр жәашықәса ҵуеит дыздыруеижьҭеи. Ус сгәы
иаанагон. Дыздыруаз џьысшьон. Иаасгәалашәеит аӡәи сареи
убри изыҳәан ажәа шеимаҳкхьаз. «Уи ииҭаху, дызҿу даҽакуп,
ишуҳәо дыҟам», – иҳәеит. Сара имаскит: Аԥсны инхауа
аерманцәа дрыламысуп, зегьы реиҳа аҵара змоу, иҟәышқәоу
дреиуоуп», –сҳәеит. Иабаздыруаз асессиа аҽны исзаатраны
ишыҟаз уи иччаԥшь ишаҩызаз, дшәыламысуп, шәҟәышӡақәа
дреиуоуп ахьысҳәоз азыҳәан аерманцәа рҿаԥхьа гәаныла
аминауаҭра ашьҭаҵара шсықәшәоз, мшқәак анааҵлак, сара
иуасымҳәоз, агәра угомызт ҳәа дшысхыччоз ажәа змаскуаз.
Уажәымзар уажәы абжьыҭирахь ииасуеит. Ҿыҭыбжьҵас
сгәы иқәыҩуеит аԥсуаа рыбжьы: Шәанаџьалбеит, ҳадгьыл
иқәнхауа, шәықәҵны шәца ҳәа аӡәгьы ишәаҳамҳәеит.
Шәынха, шәынҵла, шәаргьы ҳаргьы ҳреспублика хәыҷы
аҿы ҳаԥшәымацәаны, ҳаалагылап ҳара ишаҳҭаху ҳақәиҭны,
ҳажәҩани ҳадгьыли ҳара иаҳтәны ҳҟалар, ари адгьыл
иашьагәҭу иалаагауа аҵкыс еиҳамзар еиҵамкәа шәаргьы
иалышәгауа шәҟалоит. Шәызегь шәаҵкыс ҳара ҳанеиҳаз,
амчра зегьы анҳампыҵакызгьы, аӡәгьы шәгәы наҳмырхеит.
Ишәыман шәхатәы школқәа, шәхатәы театрқәа, шәхатәы
газеҭқәа. Ҳара иаҳҭаху, ҳаззықәԥауа акы заҵәыкоуп –
амилаҭ маҷ, амилаҭ рацәа ҳәа еилых ҟамҵакәа, зегьы зинла ҳаиҟарахарц. Ақырҭқәа, аурысцәа, аерманцәа, аестонцәа
шәызегьы шәыԥсадгьылқәа рҿы ареспубликақәа шәымоуп.
Шәара ишәымоу аҩыза ҳаргьы иҳашәҭар, абри акәӡами
ауаҩра, аламыс захьӡу?!»
О, шаҟа ашьа аныршылоузеи аиашахь ицауа амҩа! Схы
ахызбаауеит сҩызцәақәак рылымкаа сара сахьахаанхаз абри
аҩыза амш.
Сышьҭахь итәаз ихы аасыдикылан, ажәақәак неиҳәеит.
Шәҟәы хәыҷык аасиркит. Снахәаԥшит. «Аԥсны азыҳәан аиаша». Авторцәа – Миминошвили, Ԥанџьикиӡе.
– Саԥхьеит, – сҳәеит.
– Ииашану? Ус акәзар, угәаанагараз суазҵаароуп.
– Уажәшьҭан, асессиа ианалгалак.
Абар ашьҭахьтәи ҳаицәажәара:
432

– Зхы зтәу ихаҿы изаагом, убри аҩыза рҩуеит. Ҳаи,
ранаџьалбеит, шаҟа гәаӷла иҭәузеи, шаҟа имыцҳәацәоузеи!
Рыжәлар еиларгеит, уара арҭ, –иԥсахы ԥыжәжәон уи.
– Дара рыжәлар ирзыруаз сыздыруам, аха ҳара ҳажәлар
рыбла хыртит. Иҭабуп ҳәа раҳәатәуп абас ицәаԥҽыгоу аԥсуаа
ҳзыҳәан изҩуа. Иҭабуп ҳәа иаҳәатәуп ҵыԥх қарҭтәи ауниверситет афилиал Аҟәа аартразы ақәҵара ҟазҵаз, ҳҭоурых
нарҳәы-аарҳәны изырқшаԥауа, мчыла мацара иҳацәажәауа
ҵыԥх шәақьымцала иҳажәлаз, сынтәа абасеиԥш ашәҟәқәа
ҳазкны иҭзыжьуа, Миминошвили Ԥанџьикиӡеи рброшиур аԥсуаа рыцԥхьаӡа ҭыжьны ирыҭатәуп. Иҳанаҳәозеи уи
ашәҟәы. Шәара шәсабиқәоуп, шәқьыԥшқәоуп, шәразцәоуп,
шәқьиацәоуп, аԥсабара шәшашаз шәыҟоуп. Асас анихьӡхала,
дзакә уаҩу еилышәкаанӡагьы шәгәашә аашәыртуеит,
шәчеиџьыка дахашәыртәоит. Ҳшыжәбауа акәӡам ҳара ҳшыҟоу.
Ажәала ишәаҳҳәауа акәӡам ҳгәы иҭоу. Ҳгәы иҭаҵәҟьоу абар
иахьану. Реиҳа злымҳақәа ҵарыз ари аҿыҭбжьы анраҳалак,
шәанаџьалбеит, урҭ шәҿаҿы ишәарҳәауа акәӡам, ҳазго
аӡы рбар кәапеик азна аларҭәоит, ирҭаху ҳадгьылоуп
анырҳәалак, дара раҟара иаҳзааигәо ҳара аӡәгьы дҳамаӡам,
урҭ ҳара иҳашьцәоуп рҳәауан зыгәлымҳақәа дагәаз. Иахьатәи
асессиаҿы аиаша аиааира ахьагаз. Аҭоурых ус дуӡӡа ахьыҟалаз
абри ашәҟәы хәыҷы иабзоуроугьы рацәоуп, – сҳәеит.
Ҳхынҳәып азал ахь.
Ирыбаргәзеи аиогцәа. Афымца адыркуашәа, идырцәошәа
рыхдырра аадырцәоит, ианаҭаху иаадырҿыхоит.
Снаихәаԥшит Азиз Агрба. Гәаҵәа зызҭоу, уи ауаҩ дыздыруа илабжышқәа игәаҵа иҭаԥсап. Изаанагазеи ачымазара мыжда. Дабаҟоу жәларык раԥхьагылара зылшоз ауаҩ.
Ихшыҩ мацара акәым, ицәажәашьа, иаԥсуа бызшәа аҳәашьа
иаҵамшьыцрыдаз. Аиаша уҳәар, аԥсы даргылоит рҳәоит. Уи
ахьынӡаиашоу сыздыруам, аха абар аиаша дыргыланы иаанагаз ачымазаҩ. Ашҭа дҭыҵ акәым, аиарҭа илымҵуаз ауаҩ,
асессиа ыҟоуп, Аԥсны иацәыргаз азинқәа аздырхынҳәуеит,
ихьыԥшымкәа, хазы республиканы иҟаларц азыҳәан азҵаара
ықәгылоуп ҳәа аниаҳа, ари аҩыза амш сахаанхап ҳәа
сақәгәыӷуазма, сыԥсуазаргьы убраҟа азал аҿы акәхааит, сыблала исымбар, слымҳала исмаҳар зуам иҳәан, аҳақьымцәа
дшырмышьҭуаз дааит. Илабҷашь иаԥхьа иарсны иблақәа
ааихмырсыӷь, атрибунахь дыԥшуеит. Жәымҭа шкәакәа имо433

уп ажәлар рыпату шиқәу зыхәылԥаз иазааигәахаз. Азал аҿы
дтәоуп аԥсуа культура ахәшҭаарақәа руак мырцәакәа акыр
жәашықәса иаазгауаз. Абжьыҭира ҟалаанӡа дцандаз аасгәахәт.
Еиҭах аиаша ианамга, изихымгар ҳәа сшәеит.
– Ҩыџьа рыҽныркылеит. Аиҳараҩык рыбжьы арҭеит, –
слымҳа иҭаҩуеит асессиа ахантәаҩы ибжьы. Аргамоу, мамзаргьы иԥхыӡу?!
Ирҳәоит, гаӡак ииҭиуа азҵаара, уаашәҩык аҭак
рзыҟамҵар ауеит ҳәа. Аӡәы заҵәык Сталин иаҳцәигаз ҳзинқәа
шықәса хынҩажәа архынҳәра ҳаҿын. Ари, аԥсуаа џьоукы рхы
зқәырҵаз, даҽа џьоукы ргәабзиара зыхҭнырҵаз аус, агәҭыха
ду ахьынаӡаз асессиаҿы, сара аргама избеит даҽакгьы. Шаҟа
ичымазара бааԥсузеи, ахәшәтәра шаҟа ицәгьоузеи сталинизм. Уи убриаҟара шьоукы ршьа-рда иалаҽхьеит, рхырыхшыҩ атҟәахьеит, реиҟәыҭхара жьи наԥхи реиҟәыҭхара
иаҩызоуп. Асессиахь имнеиз инеины аиаша изадымгылазгьы,
ирызгәаатәым, шәуаам ҳәа раҳәатәым. Урҭ чмазцәоуп. Рчымазара иахьӡуп сталинизм. Урзыҟазароуп аҳақьым ачымазаҩ
дшизыҟоу еиԥш.
Ирҳәоит, ашҭа агәҭаны амаалықь данилак, ашҭа аҵыхәан
диуеит ҳәа аџьнышгьы.
Аҵеи иира мацара азхом. Уи дааӡатәуп, дыхьчатәуп ишьапы дықәргылатәуп.
Зымаалықь аџьныш
ицәыхьчара
зылшаз
иоуп
зхәышҭаараҿы еснагь алҩаҵә ҩеиуа.
«Аԥсны ҟаԥшь», 1990

ИАҲМЫХӘО ПАТУЕИҚӘҴАРАҚӘАК
Аԥсуареи аламыси – еишьеи еҳәшьаԥеи роуп, –иҳәеит
сҩызаки сареи ҳшеицәажәоз.
– Аха иҟоуп ианеиҿагылоугьы урҭ, еишьеи еҳәшьаԥеи
ҳәа узҿу, – снахлафит иажәа.
– Иарбанзаалак џьара акала даҽа милаҭк рышьҭахь
дгылам аԥсуа. Уи имоуп ихатәы ҭоурых дуӡӡа, миллионла
ирацәоу амилаҭқәа зҵашьыцша аҿаԥыцтә ҳәамҭақәа, уи имоуп зегьреиҳа дызхыҽхәаша, насгьы зегьреиҳа дзыхӡыӡааша
– имоуп ихатәы милаҭтә хаҿы. Имилаҭтә хдырра иахьӡиҵеит
434

аԥсуара, имилаҭтә хаҿы – аламыс. Ирыцҳарақәа зыхҟьауа,
зегьреиҳа игузеи аԥсуа? – даасыхәаԥшын, ихала аҭак
ныҟаиҵеит. – Ажәытәан аԥсуаа иҳаноумыжьыртә иҳагхеит
акы – иаԥаҳамҵеит ҳхатә шәҟәыҩҩыра, аҿатәан – ахшароура
ахьмаҷхаз.
– Агәра ганы сыҟоуп ашәҟәыҩҩра шҳамаз, аха
ишаҳцәыӡыз. Аҭоурых аҿы ирацәоуп усеиԥш иҟоу
аҿырԥштәқәа. Ашәҟәыҩҩра ҳамамызҭгьы, иабаанагоз
ҳбызшәаҿы ирацәаны иалоу, ашәҟәыҩҩра иадҳәалоу атерминологиа? Ишԥаҳәои Нарҭаа ирызку ҳәамҭак аҿы?
Урҭ рынхарҭа хаҳәла икәыршан,
Иахьагьы иҩашьом, лакәушәа ишан,
Урҭ ирыкәыршоу ахаҳәтә гәара,
Иҭыҿҿа-ҭыҿҿа иануп аҩыра.

Шаҟа аҵанакуазеи ажәаԥҟа: «Ахаҳә еиҟәнажәо иҩуп!»
Аԥҳәыс ахаҵа длықәымшәакәа ахшара длоуит уҳәар
иаҩызоуп, ашәҟәыҩҩра рзымдырӡауа арҭ, архитектуратә баҟа
ссирқәа дыргылеит уҳәар.
– Иҳахьыз уасҳәап, – гәҭахәыцрала сажәа насымидеит
сҩыза, –ацәгьеи абзиеи хыла-гәыла иахьынарҳә-аарҳәхаз
ҳҳәынҭқарраҿы, анационализм инадкыланы, амилаҭтә патриотизмгьы рхәаҽит. Аурысцәа ишырҳәауа еиԥш, ацыӡәӡәарах
днадкыланы адәахьы ддыршәит асабигьы. Ҳамшқәа рзы убри,
ихәаҽны ирымаз амилаҭтә хдырра, амилаҭтә патриотизм,
акаҭран ԥжәаны ихәыҵыҵуа адац еиԥш, ахы анцәырнага,
ианҿыха, еиҭах ацыӡәӡәарах иадкыланы идыршәыр ҳәа ишәан,
ԥсҭазара амазарц убас ақәԥара иалагеит егьиашаҵәҟьаны,
џьара-џьара анационализм ашҟа ирцәиасқәеит. Ус акәымкәа,
аханатә уаҩҵас иҿиауа иааиуазҭгьы, дасу дзеиуоу, дызусҭоу
аҳәара, аҩра дақәиҭызҭгьы, дасу дааӡазҭгьы иара ихатәы имоу
идыруа, нас убри пату ақәиҵауа, уи дҟалон даҽаӡәы итәгьы
идыруа, даҽаӡәы итәгьы пату ақәиҵауа.
Убри шьақәзырӷәӷәо ҿырԥштәык аазгоит, –сажәа
инацысҵеит. –Аурыс ҵарауаҩ Турчанинов аԥсуаа ажәытәанӡа,
ҳара ҳашықәсԥхьаӡара ҟалаанӡа ажәиԥшьтәи ажәахатәи
ашәышықәсақәа раан ашәҟәыҩҩра рыман аниҳәа, ақырҭуа
националистцәа убасҟак ргәы иалсит, рмилаҭ рзыҳәан
ицәаԥҽыгоу ажәа бааԥсык иҳәазшәа. Уи џьашьатәӡам, из435

банзар убас иааӡоуп. Иџьоушьаша даҽакуп… Аха уигьы
зџьушьарызеи, уигьы зыхҟьауа зыӡбахә сымаз ааӡашьоуп. Турчанинов аартра дуӡӡа иҟаиҵаз, аԥсуаа рхаҭақәагьы, џьоукыџьоук, ихьшәашәаӡоуп ишрыдыркылаз. Изыхҟьазеи? Аԥсуаа
ҳҭоурых аҳәара ҳақәиҭымызт. Ҳазҭахым ракәым, ҳхаҭақәагьы
аҭоурых ҳамамзаап ҳҳәауа аҟынӡа ҳнаргеит. Уаҟа еилаҭәаны
иҳажәлеит аӡыхәашьқәа ҩба. Асовет тәыла зегьы аҿы иҟаз
атенденциеи, нас уи атенденциа ақырҭуа националистцәа
инацырҵаз. Иџьасшьауа уасҳәап? Қырҭуа академикцәақәак
рыԥсҭазара зегьы азыркит аԥсуаа аҭоурых шҳамам ауаа
агәра дыргара. Иҟоу ыҟамшәа аҳәара уалагар, убри ауаа
агәра дургарц уҽазукыроуп аԥхӡы акаҭәара ануқәшәауа
акәымзар, иҟаҵәҟьамзар, ишыҟам усҟак аҳәара аҭаху? Абри
ауаҩ дӷаруп, ахьы ҵәахны имаӡам ҳәа уааҟәымҵӡакәа аӡәы
изыҳәан исоуҳәалар, адунеихаан сшымӷьычыцгьы, убри
ауаҩ сиқәландаз сгәахәуеит, избанзар уааҟәымҵӡакәа уара
исоуҳәауа нарҳәы-аарҳәны агәра агара салагоит. Изхысҳәаауа,
аԥсуаа ҭоурых рымам ҳәа қырҭуа ҵарауаҩык иҳәацыԥхьаӡа
(дара усгьы уи рымҳәакәа, мчыбжьык бжьарыжьӡом), сара
иаҳа-иаҳа агәрагара салагоит аԥсуаа аҭоурых дуӡӡа ҳамазаап,
урҭ ирдыруеит, аха ргәы ԥжәаноуп изырҳәауа ҳәа. Абгақәа
ахьҭоу аҭыҩроуп алақәа ахьҭашуа. Изыҟарҵозеи? Иеилкаауп ақырҭуа националистцәа рыгәҭакы. Ҳара ҳҭоурых дара
иртәыртәырц иаҿуп.
– Ҳҭоурых мацара акәындаз, ҳадгьылгьы…
– Урҭ еицуп. Изхысҳәаауа, ажәытәанӡа ашәҟәыҩҩра
ҳамамызт. Ҳҭоурых уаҩҵас иҩым. Аха иҟоуп, егьа иумҳәаргьы,
ҵәахышьа змам, ҩашьара зқәым. Ҳдоуҳатә баҟақәа.
– Ажәлар рҳәамҭақәоу?
– Урҭ рымацара ракәым. Доуҳатә баҟаӡами аԥсуара ҳәа
иаԥаҳҵаз? Доуҳатә баҟаӡами аламыс? Урҭ раԥҵара шаҟа
зқьышықәса аҭахузеи?! Шаҟа зқьышықәса аҭахузеи амилаҭ
ироурц азыҳәан рхатәы бызшәа, даҽаӡәы иламҩашьауа
рхатәы милаҭтә хаҿы.
– Сақәшаҳаҭуп иуҳәаз, – инацысҵеит, – аха аԥсуара, аламыс, џьара-џьара урызхәыцыр, ҳарҭ аԥсуаа ҳхазы иҳаӡбаны,
иаԥаҳҵаны акәымкәа, реиҳа ҳазҭахым аӡәы иаҳзиӡбаны,
абри шәымазааит, шәарҿиарым, ишәышьклаҳәлап, ԥхьаҟа
шәашьҭрым ҳәа иҳаиҭазшәоуп ишыҟоу.
– Уи уажәы иҳәатәым. Ҳабзиарақәа, ҳаидызкылауа…
Абарҭқәа роуп иҳәатәу.
436

Имаскырц сҭахым. «Ҳабзиарақәа ҳцәызгода. Аха
ацәгьарақәа иҳадҷаблаз, шаҟа иаҳҟәаҳаблаауа, убасҟак амч
аҳҭоит ҳабзиара».
Акгьы иасымҳәеит. Схала сгәы сҭахәыцуан.
Ажәытәан, аԥа даниоулак анхаҩ бзиа, ддуханы, ԥҳәыс
данааигонӡа ҳәа, аҳаԥшьа аҩы нҭаҭәаны иҵәахуан. Шықәсыкҩышықәса анахыҵлак, аҳаԥшьа аахтны, аҩы нҭигон, ах
аҵихуан, нас еиҭа аҩы нҭаҭәаны ихиҩон. Уинахыс аҳаԥшьа
аҩы ҭан ицқьакәакәараӡа.
Аамҭа анцалак, адоуҳатә баҟагьы иаҭаххоит аҽрыцқьара.
Ҵарауаҩык иҟны саԥхьеит. Ажәа «асоциализм» шаҟа
ҵакы арҭауа иԥхьаӡазаап. Ҩажәижәохә рҟынӡа ҟалеит. Ажәа
«аламыс» шаҟа ҵакы амоу уаҩы изыԥхьаӡарушь?
Ламысуп, аԥсуароуп ҳәа иаҳаԥхьаӡақәо рҟнытә,
иҟаӡамишь иаҳԥырхагақәоу, аламыс иашаҵәҟьа бжьызхуа? Сиашоуп сҳәом, аха хаҭала сара аламыс, ауаҩра,
аԥсуара сшахәаԥшуа абасоуп. Иахьатәи ҳаԥсҭазараҿы, насгьы раԥхьаӡа иргыланы ҳаҿиаразы иҳахәозар, иламысуп,
иаԥсуароуп. Егьа иламысуп, иаԥсуароуп ҳәа иԥхьаӡазаргьы,
ҳаҿиаразы иаҳԥырхагазар, мап ацәктәуп.
Сыгәҭахәыцрақәа срылагоит ҿырԥштәқәак рыла.
Аҵыхәтәан ажәалагалакгьы ҟасҵарц сҭахуп. Иаҳмыхәозар,
иҳадҳамкылар, ҳазшьуада. Аполитикаҿы мацара акәым,
зегьынџьара иҟазароуп еиуеиԥшым агәаанагарақәа. Анцәа
иишәиуа, уеиҳа здыруа, ииҳәауа умаҳааит ҳәа дишәиуеит. Ус
акәым, иаҳзеиӷьу абри ауп ҳәа даҽаӡәы иҳәар, уахь ҳниасып.
Ҳалагап реиҳа ҳзыргәаҟуа ҿырԥштәык ала.
Арыжәтә аҽаршьра. Абри, иреиӷьыз апатуеиқәҵага,
шаҟарыла инарҳәы-аарҳәны иеилагоузеи, шаҟаџьара ламысс иԥхьаӡахазеи реиҳа иламысдарақәоу. Аизарақәа
рҿы, акьыԥхь аҿы аӡәырҩы алацәажәахьеит, аха иҟоуп
ҳаззымхәыцқәацгьы. Ишԥеизыҟоу арыжәтә хҭакны измоу
ауааи, ҳара ҳахьчара, ауаажәларратә пориадок ахылаԥшра
зыхәҭоуи? Урҭ реизыҟазаашьаҿы иарбан рольу инарыгӡауа
аламыси аԥсуареи?
Ҽнак Гәдоуҭа араион, Приморск ГАИ аҟны сгылан. Автоинспектори сареи аиуара ҳабжьан. Уи здыруаз аӡәы уск азыҳәан
сизынаишьҭит. Ушԥаҟоу, сышԥаҟоу, ажәытәра, аҿатәра… Аҳы,
уажәшьҭа иасҳәап сиҳәарц сыззааиз анаасгәахәуаз аамҭазы,
амҩахь даанаԥшит. Илаба еилыӷраа наирххан, машьына ласк
ааникылеит, «Жигули».
437

– Ижәны дыҟоуп ашофер.
– Излоудырзеи?
– Ижәны иааиуа ауаҩы харантә дузымдырӡои? Амашьынагьы убасоуп. Аруль зку ижәны дшыҟоу харантә снаихәаԥшыр
издыруеит. Жәаҩык рахьтә иҟалоит знык сҩашьар. – Иааникылаз амашьынахь иҿынеихеит.
Сара сахьгылаз иаасгәалашәеит акы.
Амашьына ҳақәтәаны Глазгонтәи Единбургҟа ҳцон. «Аилабаара иаҿу акапитализм» иҟанаҵаз амҩа ҳанын. Амашьына убасҟак иҵысуамызт, иуҭахызар, агазеҭ уаԥхьала,
иуҭахызар, убжьы рхәыҷны уцәажәала. Џьаразаҵәык, харантә
сылаԥш наиқәшәеит автоинспекторк. Аспидометр сахәаԥшит.
Шәи ҩажәа километр. Ҳаанимкылаӡеит. Амҩа зеиԥшрази
ҳмашьына аныҟәашәеи еинаалон.
– Иаҳҳәап, иамыцхәӡаны аныҟәашәа урдуит. Уааникылеит. Иузиуазеи? – снаиазҵааит ҳмашьына арныҟәаҩ.
– Аштраф. Аныҟәашәа амцхәӡа иацуҵаргьы, ақалақь аҿы
иахьахәҭам иургыларгьы, аштраф иақәу акоуп. Шәкы фунт
стерлинг, –иҳәеит ҳшофер. Сыбла иаахгылеит мышқәак уи
аԥхьа адәқьан аҿы сзеилаҳаз шәҵатәқәак. Иреиӷьыз акостиум аԥсан ҩынҩажәи хәба фунт стерлинг. Иреиӷьыз ашьаҵа
быжьба-ааба фунт стерлинг.
– Иаҳҳәап, арыжәтә ыжәны машьынала уцоит. Автоинспектор уааникылеит, иузиуазеи?
– Раԥхьаӡа акәзар, иуиршәоит аштраф, хәышә фунт стерлинг.
Еиҭах сыбла иаахгылеит адәқьан. Уаҟа зеиуахкы уҭаху
амашьынақәа рҭиуан. Ҳара ҳмашьына «Запорожец» аԥсан
ԥшьышәи бжаки фунт стерлинг. Уажәшьҭа шәазхәыц уи аштраф ахьынаӡауа..
– Аҩынтә раан уанааныркыла, – иажәа инациҵеит
ҳмашьынарныҟәаҩ, – хышықәса амашьына арныҟәара азин
умырхуеит. Ахынтә раан, азин умырхуеит уԥсы ахьынӡаҭоу.
«Уажәшьҭа иҳәала Англиа демократиатә ҳәынҭқарроуп
ҳәа» – сгәы сынҭахәыцит.
Примосрктәи автоинспектор иааникылаз «Жигули» дааҭыҵит хаҵарԥыск. Саргьы дара рышҟа сҿынасхеит,
аԥсышәала ишеицәажәауаз ансаҳа. Амашьына иҭатәан
аҳәсақәа, ахәыҷқәа. Иеицыз «командирс» дрымазар
акәхарын, дааҭыҵит ԥҳәыск. Цәала-жьыла, аурыла-ҭбаарыла,
438

насгьы лӡамҩақәа ҭыԥхаауа дызлаҟаз ала, аԥсҭазара бзиа
змаз аӡәы лакәын. Ажәақәак анылҳәа нахыс сгәы иаанагеит
абри ма ахаҵа зынӡаск длымаӡам, мамзаргьы ахаҵа длымазаргьы аԥшәымас иҟоу лара лоуп ҳәа.
– Уара уаԥсыуаӡами? – автоинспектор днаижәлеит
аԥҳәыс. Лҳәашьа убас иҟан, уи ауаҩ имилаҭ инаԥханы,
аҽԥныҳәа илҭошәа.
– Ааи, саԥсыуоуп! Уи бара изыбҭахузеи, ԥҳәыс дысзаабгома?! – иҳәашьа даахнаҽит аԥҳәыс. – Иҟалозар, сбыҳәоит,
баҳԥырхагамхан. Сара аус ахьсымоу ашофер иҿоуп.
– Уара узы дшоферуп, аха сара, сааухаҵкуп, сыҷкәын
иоуп. Уи исцәиӡауа маӡа имаӡам.
– Саргьы избоит ибыцәӡаны аҩы шимжәыз,– иналаҭаикит
автоинспектор.
– Уара иужәлоузеи? – иаҳа даататахеит аԥҳәыс.
– Бара изыбҭахузеи исыжәлоу?
– Ужәла ԥхоушьома, нан?
– Ди, иҟалозар, сбыҳәоит, баҳԥырхагамхан, – иҳәан,
арныҟәаҩ имихыз аршаҳаҭга иманы рхыбрахь иҿынеихеит.
Аԥҳәыс дицрыҵуам. Ашә аҿы днеиуаны, лӡарақәа ҭарс икны,
иаԥхьа даагылеит. –Абасоуп ҳара, аԥсуаа ҳшыҟоу. Бысԥырҵ
ҳәа даауеит! Ушԥалацәажәо уан илықәлоу ԥҳәыск! –Сара
даасыхәаԥшит ацхыраара даҳәауа. – Аԥҳәыс алаҵәҟьа леишуам рҳәоит. Уара усыҵаҟьоит. Уԥхамшьаӡои?! Абри аума
аламыс зыхьӡу?!
Убри аамҭазы амашьына иааҭибаҳәан рҿаархеит
егьырҭгьы. Џьоукы аӷьуан, даҽа џьоукы иҳәауан, ахҩыктәиқәа
абри дузымдырӡои, абри уареи шәеиуацәаӡами, абри уареи шәеиҩызцәаӡами, убри даахәаны суҳәоит ҳәа ахьыӡқәа,
ажәлақәа еиқәырыԥхьаӡон.
– Баша шәысмыҳәан. Сшәыршәарцгьы шәаламган. Ижәны
дыҟоуп. Апрауақәа ишәҭаӡом. Шәаргьы шәҭаирхоит, ихгьы
ҭаирхоит. Абри шԥашәзеилымкаауеи? – ахыбра дныҩналан,
ашә наиркит автоинспектор.
– Ҳара ҳауп иибаз! Уаҳа аӡәгьы димбеит иааникылашаз.
– Усоуп, мшәан, ҳара, аԥсуаа ҳшыҟоу. Зныкыр
ҳаидгылахьоума?!
– Дтәым милаҭызҭгьы, ма ҳиҳәар ҳауишьҭуан, мамзаргьы
ҟәрышьқәак иџьаба инҭаҳҵон. Ари аԥарагьы игом, даԥсыуоуп,
иԥхеишьоит, ламыслагьы иузыҟаиҵом, –лыблақәа агәаӷ
рхыҳәҳәала даҿын ирыцыз ԥҳәызба қәыԥшк.
439

– Шәиҟәаҵ. Уи изыбзиақәоу сара издыруеит. Урҭ рыла
сыпрауақәа имсхуеит, – иҳәеит зӡамҩақәа иаҳа-иаҳа аҩы
рықәлоз арныҟәаҩ.
– Даҽа џьоукы рыла ҳалагозар, сара саҟара уара ауаа
удыруама?! Дшаҳзыҟоу узымдырӡои? – ҽԥныҳәаҵас лыҷкәын
днаихәаԥшын, реиқәԥхьаӡара дналагеит Гәдоуҭа еиҳабырак
зманы иааҟаз зегьы. –Уаҵәы удокументқәа ихала ҳаҩны инеиго дҟасымҵашеи, аха иахьоуп акәымзар.
– Ус балагар, еицәабтәуеит. Сара дыздыруеит, дыбзыршәаӡом.
– Иҟоу уасҳәап. Ламыс хәыҷӡак имазар, упрауақәа сара
имсхуеит уажәыҵәҟьа, – лҳәеит ан. Исаркьаԥсараз аԥенџьыр
лхы нкылалкит. – Суҳәоит, нан, аԥҳәыс улыхшазар, абраҟа,
аулицаҿы сшьамхы арсны сумыргылан, уаадәылҵ, усацәажәа
иҟалозар. Сашьа гәакьа иԥа ԥҳәыс дааигеит. Ари, – лыҷкәын
лнапы наиқәылкит, – идваиурадни брат иоуп. Имжәыр ԥсыхәа
ҟамлеит. Ҳнумырхан, сукәхшоуп, аҩныҟа ҳаццакуеит. Иҳахьит,
иаҳхароуп иара ихьӡала, сара, х-ҩык ахшара ран, аминауаҭра
шьҭасҵоит. Уԥшы, аа, абыржәыҵәҟьа сшьамхы арсны сгылоит. –
Уи илыцдырӷызуан егьырҭгьы. Сара наҟ снаскьеит.
– Иҭабуп, ибзиараха анцәа иуԥигалааит, – лҳәеит аԥҳәыс
ахыбра ианнадҵуаз. Рызегьы иҭабуп шырҳәоз ицеит.
– Иумҭар акәын ипрауақәа, – сҳәеит урҭ анаанаскьа. Автоинспектор уабаанагеи ҳәа сџьашьауа даасыхәаԥшит.
– Уара изумҳәозеи?! Дламысдоуп, аԥҳәыс лшьамхы арсны диргылеит ҳәа сзырҳәар сҭахым, умбоишь. Уигьы хьаам.
Уаҵәы иҟало удыруоу Гәдоуҭа? Зегьы ршьапы иқәлыргылоит.
Аиҳабыра усым. Урҭ сеилыркаап. Ишԥа рзууеи абыргцәа?!
Уҽшьы рҳәар, уԥсы уамеигӡартә иҟоу ауаа лыманы дуҭаауеит.
Удырԥхашьоит. Сыбла ишабо ауаҩы амашәыр ҟаиҵоит,
арахь…–иԥсахы ԥыжәжәон. –Иҟоу уасҳәап, саргьы сналаҵаны,
аорганқәа рҿы аус зуа аԥсуаа зегьы наҟ ҳамхтәуп.
– Егьырҭгьы ус иҟам џьушьоу!
– Урҭгьы еицәоуп. Ҳхала ҳхы ақәхра ҳаҿуп, уара.
Уажәшьҭа абри иоусышьҭыз дышнеиуа авариа ҟаиҵар, сара
ишԥасызҳәатәу? Аламысда. Дара амашьына иақәтәаны иахьцо исзырҳәауа удыруоу? Егьа умҳәан, рыцҳа, акы иҳәаргьы,
даҽакы имдыруеи, даԥсуами, ламыс имами ҳәа сырҽхәара
иаҿуп. Ари сара сыхшыҩ азхом…
Уск азыҳәан сышнеиуаз изымдыруа дыҟамызт. Ус
днасазҵааит. – Акыр уҭахны уаазар? Ани, уаазгаз амашьынаҿы
440

иҭатәақәо зусҭцәада? Изумҳәахуазеи! Аа, уаангылеи, аномер… Иаразнак уагьанбаиԥшааи, уагьанбааигеи иахьа
ашьжьымҭаноупеи ианимсхыз…
– Исҭахыз џьушьома, аха дсыҳәеит, – аҳәыркьира сналагеит. – Ихаҭагьы иҳәеит дышиашамыз.
– Дышиашамыз… Ихгьы ҭаирхоит, џьоукгьы нирҵәоит.
Анцәа иџьшьоуп, арыжәтә ижәуам, аха егьирахь? Шаҟа ирццакны иныҟәицозеи амашьына, ихы итәу, уара? Усҭ, Аҟәантәи
уанаа, угәы нырханы усзышьҭуам, – апрауақәа аасиркит.
Сызқәыӡбауаз аԥҳәыс слеицәаны схы збауа снаиԥырҵит.
Ҳаамҭазы амилаҭқәа реизыҟазаашьа ахьҽеим иахҟьаны,
милаҭла аидгыларақәа ҟалеит. Ҩыџьа арныҟәаҩцәа, аӡәы
зцәазна ижәны иҟаз, ихаҭа иԥсҭазарагьы, уаргьы саргьы
ҳаԥсҭазарагьы ашәарҭа иҭазыргылоз, даҽаӡәы, амашьына
ирласцәаны иахьирныҟәоз азыҳәан, здокументқәа ииашаны
ирымызхыз автоинспектор, ҳара иҟауҵаз иашоуп, аԥсуара
уацхраауеит, аламыс иахьазҳаша уашьҭоуп ҳәа иаҳәаны,
идгылара ацымхәрас, имилаҭтә цәанырра ҳхы иархәаны,
иаҳа иаахтны иуҳәозар, ҳалахәаахәҭны, дырԥхашьаны,
рдокументқәа ирхынҳәыртә дҟаҳҵеит. Аԥсуара иаԥырхагоу
ҳнапала ирҟаҵаны, шаҟа даԥсуа бзиоузеи ҳәа дырҽхәауа
ҳнаиԥырҵит. Ламысуп ҳәа аламысдара амҩа ааҳартит.
Уажәшьҭа ҳхәыцып инацҵаны.
Аԥсыуаақәак аԥсуа автоинспектор убас анизаҳуаз
аамҭазы, агәра ганы сыҟоуп, қырҭцәақәакгьы, ашоферцәа
ахьқырҭцәаз азыҳәан, аиакәым ҟазҵаз џьоукы шоурышьҭыз.
Аԥсуааи ақырҭцәеи дрыҵамхозар акәхап аермангьы.
Аурысцәагьы рмилаҭтә цәанырра иаҳа-иаҳа аҿыхара иаҿуп.
Аха урҭ ианамуӡах, иахьырацәаҩу аҟнытә, иеибадыруа маҷуп.
Автоинспекторцәа иҟарҵауа аҩыза аныҟарҵа апрокуратураа,
амилициаа, аусӡбаҩцәа… Урҭқәа инарыцҵа раԥхьаӡа игылоу
даҽакгьы – ҵарҭышагарала аилахәаахәҭра. Ҳара ҳсистема
уи аганахьала, аҵарҭышагаҩцәа неидтәаланы, абри аҩыза
азакәан аԥаҳҵар, аҵарҭыша агара иаҳа иманшәалахоит
ҳәа ирыӡбазшәоуп ишышьақәгылоу. Иааҳгап ҿырԥштәык.
Аҵарҭыша згауа абахҭа дҭашәоит ҳәа дшәарҭамхарц азыҳәан,
иаԥырҵеит даҽа статиакгьы. Аҵарҭыша згаз дышҭактәу
еиԥшҵәҟьа, деимгәаххаа абахҭа дҭактәуп изҭазгьы. Аӡәы
иаамхаҳәар ҳәа егьи дшәауа иныҟарҵеит. Уаҟа инацҵа
афантастцәа ирыӡбазшәа иҩу ҳконституциа. Уанаԥхьауа
441

агәырӷьара уагоит, аԥсҭазаараҿы аус шауа уанахәаԥшлак,
ҳара ҳашықәсԥхьаӡара ҟалаанӡа иаԥырҵахьаз баҟак еиԥш
иааумпыҵахоит. Милаҭеилыхра ҟамҵауа, напеикәыршала иахьеибабауа ҳәа сара иахьыздыруа раԥхьа игылоуп џьарак –
ҵарҭышагарала иеилахәу амаҵурауааи аорганқәа русзуҩцәеи.
Џьоукы-џьоукы рыхәдацәақәа анааҵибакаауагьы, еиҳарак
иеимаркуа еиҳа згази еиҵа згази ҳәоуп. Урҭ рыҩнуҵҟа
машәыршәа днанагар уаҩы ԥсыцқьак, алаҳәақәа аҳәыҳә
рылашәар даҩызахоит. Иԥеиԥшхауа еилкаауп.
Ҳара уажәы ҳазлацәажәарц иаҳҭаху ашҟа ҳхынҳәып.
Ҳаԥсҭазараҿы иаҳԥырхагоу, ҳазмырҿиауа, уимоу, цқьа
уазхәыцыр, ирԥхашьагоу, аха аԥсуара иатәуп, иаԥсуа ламысуп
ҳәа иаҳаԥхьаӡауа ишԥарыԥсыхәо? Ишԥаԥсыхәо ишьаҭарӡгоу
ҳапатуеиқәҵарақәак?
Аҩсҭаацәа неидтәаланы, абарҭ ауаа ҳархыччап ҳәа
цасҳәа ирыӡбазшәа акәымкәа, ахшыҩи аламыси змоу ауаа
еиҿыркааз аҳәынҭқарра аҩнуҵҟа ҳанхо-ҳанҵуа даҽа акыр
жәашықәсагьы ҳзыҟалауам. Уи агәра згеит. Анцәа иҳәааит
сҩашьауа. Изхысҳәаауа, убас иҟоу ҳәанҭқаррахаанӡа ҳара
ҳҳәынҭқарра, инагӡаны ӡбашьа аиуп ҳәа сыҟам аԥсуаа
ҳазҵаарагьы. Уаанӡа иҳагу-иҳабзоу мҳәауа, ус ҳнеилар,
ҳабакылнагои? Гха змам уаҩыԥсы дшыҟам еиԥш, зыҩнуҵҟа
гра змам милаҭ адунеи ианӡам. Аԥсуаа ҳаҩнуҵҟа иҳагу
адәахьы аӡәы имаҳандаз ҳәа шаҟа иаҳҵәахуа, ҳаҩнуҵҟа
имыӡбакәа, шаҟа иаҳхәаҽырц ҳҽазаҳкуа, уажәшьҭан иаҳагьы
ирԥхашьагаха адунеи инахыҵәоит. Иаазгоит ҿырԥштәык.
Акрааҵуеит аԥсуа театр хыла-гәыла иеилоуижьҭеи. Рҽыршеит
гәыԥ-гәыԥла. Ажурнал «Аԥсны аҟазараҿы» иеиҿкаан гәыԥҩык
рыҿцәажәара. Иаҳҭахын егьи агәыԥгьы рыҿцәажәара
анҵаны, нас ахәаԥшыҩцәа ргәаанагарақәа иацҵауа, азҵаара
инеиҵыхны алацәажәара, ауаажәларра алархәны, атеатр аус
аӡбара ацхраара. Иаҳзынамыгӡеит. Изыхҟьазеи? Иаҳагьы
иеиҿашәыжьуеит. Измаҳацгьы ираҳартә иҟашәҵоит. Шәара
шәызҿу аԥсуа интеллигенциа реирсроуп, рҳәеит. Иалҵызеи,
иабакылси? Аурыс кьыԥхь аламцәажәарада ԥсыхәа амоуа аҟынӡа инеит. Аԥсуа театр аҩнуҵҟа аԥсуаа гәыԥ-гәыԥла
иеиҿагылоуп ҳәа нараҳаит аурыс бызшәала аԥхьашьа ааздыруа зегьы. Ҳазҭаху ргәы иалсит, ҳазҭахым рԥаҵа иналаччеит.
Изыхҟьазеи? Имцу, иаҳԥырхагоу апатуеиқәҵара.
Акгьы шьақәсырӷәӷәом. Сазҵаауеит аҟароуп.
442

Ламысуп, аԥсуароуп ҳәа иԥхьаӡаны, иҳамоу амҽеирақәа
ҳаблақәа рызхаҳҩалома? Ирҭаху ҟарҵалааит ҳәа ҳарҟәаҵуама
аламыси аԥсуареи аргамаду хәаахәҭгас иҟазҵаз?
Иҟоуп убасеиԥш агәаанагара. Иҳагу ҳхаҭақәа иаҳҳәар,
ҳазҭахым аҵәы иахарҵоит, ҳҿагылараҿы иаарҳәны рхы
иадырхәоит ҳәа. Еиҿырԥшра ҳаракцәоуп, аха убри азыҳәан
иаазгоит ҿырԥштәык. Ҳаӷацәа рацәаҩуп, ҳаҩнуҵҟа акритика ҟамлароуп, ҳабзиарақәа мацара ҳҳәалароуп апринцип
шьҭырхит абольшевикцәа. Иахькылнагаз, иалҵыз жәбоит.
Убри аамҭазы «аилабаара иаҿыз» акапиталисттә тәылақәа
рҿы, анапхгараҿы инеиуаз апартиа, дара ирҿагылаз, дара
акритика рзызуаз апартиа иалоу ауаа ауалафахәы рырҭауан,
иҵегь шәыҽшәырӷәӷәа, иҵегьы акритика ҳзыжәуы ҳәа ирыцхраауан. Уажәы ҳара, адунеи фыџьара ишаны хәҭак нхарҭас
изаҭәашьахаз аҳәынҭқарра, ҳнапы рымҵакны, амла ҳанҵәоит,
акраҳҿашәҵа ҳәа, акапиталистцәа ҳрымҵагылоуп.
Аԥсуаа иҳагу-иҳабзоу ҳаҩнуҵҟа шаҟа иҳамҳәауа, шаҟа
иаҳҵәахуа, убасҟак иаҳа-иаҳа аӡыхәашьқәа рылаҭәалоит
ҳаламыс, ҳаԥсуара. Мшәан, аԥсуаа раҟара ибзианы изҳәада
агха аҵәахразы: «Азҩа зӡаз иан дагеит». Ҳазҭахым рхы
иадырхәоит ҳәа ҽыҵгас иахьыҟаҳҵо аамышьҭахьгьы,
ҳаҩнуҵҟатәи ҳамҽеирақәа ахьаҳзымҳәо, иҵегьы изыхҟьақәо
рацәоуп. Аԥсуаа ҳмаҷуп, ҳаидгылароуп. Уара узакәу, сара
сзакәу ҳәа аибыҳәара ҳалагар, ҳагәқәа еихшәар, игәырԥса
ҳақәшәоит ҳазҭахым. Абри акы. Иҩбахаз. Ҳрацәаҩны
ҳаибадыруеит. Аиҩызара ҳабжьоуп, ҳаиуацәоуп. Ҳагәқәа
еибамшаҭар ауам. Аԥсуара иаԥырхагоу ҟазҵауа, иаҳҳәап, интеллигентк, акритика анааизыууы, убри иаҳәшьаԥа, мамзаргьы ианшьа, убасеиԥш ашьапҿаршә узиуеит, уахькаҳауа узымгылауа. Уахь днарыцҵа араионтә патриотизм згәаҵәахы кны
иамоу ачымазаҩгьы.
Абарҭқәа
санрызхәыцлак,
ҳзықәтәоу
анышьа
аӡагәҭа иххалазшәа збоит. Аарцәгьы ҳаҟам, нырцәгьы
ҳазлаӡхыҵышагьы ҳаздыруам.Ииашоу,ииашаму гәылацәақәак,
дара рыҩнуҵҟа акритика ахьырзеибауа, адәахьы иахьнеидгылауа, иахьеибарҽхәауа? Схы саназҵаалак, еиҿагылауеит
ҩ-гәаанагарак. Ҳааилгақәап, хықәкы хадас иҳамоу зны
инаҳагӡап, нас ҳара ҳаҩнуҵҟақәа ҳусқәа ҳрылацәажәап.
Ас зҳәауагьы ахьиашоу рацәоуп. Реиҳа ихадоу аус – Аԥсны
зылыхәдартәыз азинқәа азырхынҳәра, хыԥхьаӡарала
443

иеиҵоугьы аԥсҭазара дшақәиҭу агәра дыргара, ҳәарада, иазкызароуп ҳхы-ҳахшыҩ зегьы, ҳгәамч-ҳалшарақәа зегьы.
Анацәкьарақәа зегьы анеиламҵәа аҭаҷкәым шалымҵуа еиԥш,
аӡәы заҵәыкгьы дналмыршәакәа, ҳазегьы ҳанеидымгыла,
иахьеиԥш, даҽа милаҭк ҳархьыԥшны ҳшыҟоу ҳаҟазаауеит.
Аха абраҟа исҳәарц сҭахуп даҽакгьы. Сара акьыԥхь аҿы
исҳәахьеит, азҵаара ықәсыргылахьеит Аԥсны даҽа партиакгьы еиҿкаатәумашь ҳәа. Аӡәырҩы исымаркит. Урҭ еиҳарак
ирҳәауа уиоуп: аԥсуаа ҳмаҷуп, апартиақәа рацәаны иҟалар,
хазы-хаз ҳашоит, ҳҳәатәы еиқәымшәо ҳалагоит, ҳазҭахымгьы
игәырԥса ҳақәшәоит. Ухнахыртә ишыҟоугьы, ари ахшыҩҵак
адкылара уадаҩуп. Аполитикатә партиа адунеихаан аԥсуаа
ҳаиднамкылаӡац. Уимоу, ҳаҩнуҵҟа аҳәатәеиқәымшәара,
иаахтынгьы аиҿагылара иаҳагьы иҟанаҵоит. Ҿырԥштәы
заҵәык. Аԥсны аҭагылазаашьақәа иҟоуи, ԥхьаҟатәи аԥеиԥши
рзыҳәан 1978 шықәсазы ашәҟәы зҩыз аинтеллигенциа, ашҭа
илықәыргыланы абензин рықәҭәаны ибылтәуп зҳәазгьы, ииашаны иуҳәеит ҳәа уи иқәшаҳаҭхазгьы, паспортла иаԥсыуаан,
амаҵура дуқәагьы изырхагылаз иахьаԥсыуааз азыҳәан акәын.
Изхысҳәаауа, абольшевикцәа рпартиа ашьаҭа зкыз ишиҳәаз
еиԥш, ииашаҵәҟьаны ари апартиа «ум, честь и совесть» акәзар,
иҟасҵаз ацәгьарақәа, ашьакаҭәарақәа, миллионла ауаа
рнырҵәара, саҭашәымҵан ҳәа наҳәаны, иҟанаҵарц иахәҭоу
ныҟаҵаны, ицаӡаргьы, даҽа партиак аԥсуаа ҳаиднакылап ҳәа.
Ҳара ҳаԥсреи ҳабзареи зыӡбуа, ҳаидкылара зылшауа, мҩакы
ҳаицықәызҵауа ҳәа иҳаман, аринахысгьы иҳамазароуп
ҳанцәахәы – аԥсуара. Ахшыҩ, аламыс, ауаҩра зегьы ҳәоуп
убри ажәа заҵәык ала.
Аӷацәа зырҳауа, зхы зцәымӷәу иоуп.
Акгьы мҳәакәа, зегьы рзы ууаҩы хааны уҟазарц уӡбауазар,
аҽыҵгақәа уԥшаауеит. Аха ишԥаԥсыхәо уҩныҵҟантә игауа
абжьы: «Узҭахым рхыԥхьаӡара иацлар ҳәа уацәшәаны, аус
иахәоит ҳәа зыгәра ганы уҟоу анумҳәа, уҿымҭрала, ацәгьара
уацхрааит. Иашас иуԥхьаӡауа уазықәԥалароуп, уашьа хаҭа
дулнахуазаргьы.
Абас игауа абжьы инацлоит ишьақәзырӷәӷәауа
аргументқәа.
Ҳхықәкы хада ишынаӡара инагӡахаанӡа, аамҭа акыр инаскьар ҟалоит. Иаҳҳәап, аиашеи аламыси аиааира ргеит, сталинизми бериевшьчинеи ықәӡааит, Аԥсны ҟалеит ишахәҭаз –
хыԥхьаӡарала рыҵкыс иеиҳаз амилаҭқәа ираҟарахеит зинла.
444

Иҟама абжаранӡа аҭра иҭыхны икызароуп аԥсуа иҳәеит.
Убас ианааҟала инаркны, аԥсуа иҟама аҭра иҭаиҵома, игәы
каршәны диома ашьашәыраҿы? Адунеи ҳақәнаҵы ҳаԥсадгьыл
ҳамарклоит. Лыцәҳак наҳҟәаҳцар, даҽа лыцәҳак цхлымуа
ҳгәашә иаалагылоит.
Аԥсадгьыл дасимволны лхаҿсахьа аԥҵоуп нарҭаа
раҳәшьа заҵәы Гәында-ԥшӡа. Иаҳгәалаҳаршәап аҳәамҭа
аҟнытә сценак. Аешьцәа хьыӡрацарантә ихынҳәит. Урҭ
рыԥсадгьыл анҭыҵ иҟан. Ахьӡ-аԥша рыманы ианыхынҳәуа,
лыԥшӡара иҵегьы дацклаԥшны дырԥылар акәын раҳәшьа
заҵәы. Лара ихьыжәкәыжәны лҽеилаҳәаны, уимоу,
лыхцәыҵәҟьа ҳәамкәа даарԥылеит. Ибыхьзеи, ҳаҳәшьа, ас
бзаҳԥылозеи анырҳәа, лара аҭак иҟалҵауа ауп аџьашьахә.
Аԥсуа ишиҟазшьоу еиԥш, лхы аармаҷны, сара сзаԥсамыз
аҟара сыхьӡ ахара инаҩит, сыԥшӡара неимырҟьо ирҳәо иалагеит, сацәшәоит, сызкәыхшаша сашьцәа, сара исыхҟьаны
иакәымк шәақәшәар ҳәа. Шәшьа зыхҭнышәҵауа сыԥшӡара
схы ахызбаауеит, иаҭаххозар, мап ацәкра сазхиоуп ҳәа Аԥсны
цәажәеит нарҭаа раҳәшьа лҿала.
Ари аԥсуаа ирҳәеижьҭеи акыр нызқь шықәса ҵхьеит.
Аринахысгьы ицалоит иаҳа-иаҳа иҿыцхауа, избанзар ауаҩы
дыҟанаҵы, иуаҩра инадкылан, иқәыџьмарагьы ицзаауеит.
Изхысҳәаауа, аԥсуаа аӷацәа ҳамамкәа ҳҟалаанӡа, аидгылара ахьынӡаҳҭаху, аԥсуареи аламыси ирыдҳәалоу азҵаарақәа
рылацәажәара ҳаҟәыҵыр, иҳадҷаблауа амҽеирақәа ҳабла
рызхаҳҩар, сара сацәшәоит, иаҳцәыӡыр ҳәа ҳмилаҭтә хаҿы.
Инацаҳҵап даҽакгьы.
Ҳаҩнуҵҟа ҳҽаҳамрыцқьакәа, иаҳзынагӡом иара, ҳхықәкы
хада ҳәа ҳазҿу? Уаанӡа ишәҭаху ҟашәҵала ҳәа ҳарҟәаҵуама
ҳадгьылқәа ҭины ахә аҵхра иаҿу аԥсуаа? Ишԥарыԥсыхәо,
иааҟәымҵӡакәа, Аԥсны иааганы ауаа ҭазыҩуа? Абри аҩыза
агәаҟра ҳанҭагылоу аамҭазы акәӡами Аԥснытәи ауниверситет
аԥсуа лекторцәақәаки қырҭуа лекторцәақәаки рҵарҭышақәа
ахьырзымшаз иахҟьаны, ауниверситет зеиҩшахаз? Рыцҳарас
иҟалаз, ахәымгарақәа ирҿагыланы ақәԥараҿы, рымч маҷхеит
знаԥхы цқьаз. Усҟан амч рызҭазеи аҵарҭышагаҩцәа? Амафиа иалаӡҩахеит амилаҭтә цәанырра. Даҽакала иуҳәозар,
аԥсуаа рмилаҭтә цәанырра хәаахәҭгас иҟарҵеит ахәымгақәа.
Арҭ ҳара ҳтәқәа роуп, аӡәгьы ргәы нирхар аауам ҳәа аԥсуа
ҵарҭышагаҩцәа шьардаҩ рыдгылауа иҟарҵеит. Ақырҭуа
445

ҵарҭышагаҩцәа, ирыдгылазгьы, арҭ ҳара ҳмилаҭтә патриотцәа
роуп, Қырҭтәыла аԥсуаа ирцәырыхьчоит, шәеиха, абаақәа,
ҳҵеицәа гәлымҵәахқәа ҳахьчап ҳәа иқәгылеит.
Уаҟагьы иаанымгылеит аҵарҭышагаҩцәа ирыдгылақәаша
рыԥшааразы. Урҭ рзыҳәан иарӷьажәҩахеит апартиатәкоррупциатә мафиагьы. О, уи амафиа аԥсуа жәлар ҳакәым,
аурыс бызшәала иуҳәозар, сверхдержавақәагьы рымч
рықәхауам. Урҭ рыбз иалоуп ареспубликақәа реиҿажьра. Уимоу, динхаҵарак змоу амилаҭқәаҵәҟьагьы нибарҵәо аҟынӡа
инаргеит.
Дабаҟоу Шекспир?! Сара исҭоит сценак асиужеит.
Амафиатә банда еидтәалоуп. Асовет шәҟәыҩҩы
иԥхыӡгьы иаламшәац ус ибеиоу, ус ирхиоу, усҟак иҭбааҭыцәу
ауада. Алҩаҵә ахылыззуеит астол иқәжьу афатә. Рӡамҩақәа
ҭыҵәраауа, аламлашьқәа реиԥш, аҟыԥҟыԥҳәа акрыфара иаҿуп
амафиозцәа. Аҵарҭыша рызҭақәо аӡәаӡәала иааҩналоит.
Аӡәаӡәала иаанаскьарыԥхьоит. Еиқәрчаҟәа аԥарақәа рџьыба
инҭарҵоит. Изҭиуа ирацәаишьоит, изгауа иҟәнишьоит. Шаҟа
рфауа иржәуа иаҳа-иаҳа ргәалаҟара шьҭыҵуеит. «Шумел
камыш», –иаацәыригоит аӡәы. «Арҭи кочи қәмоурҭудо», –
инаимидоит даҽаӡәы. «Ои, сирун-сиирун», – ихы аҵаирхом
аԥшьҩыктәи. Аҵыхәтәан рызегьы еицырҳәоит «Интернационал», уи иалыҩуеит: «О, бара, Анҭица».
Убри аамҭазы уи ауада анҭыҵ, ахыбра ашҭаҿы, ауаа
гәыԥ-гәыԥла иеидгылоуп. Гәыԥк егьи агәыԥ ажәыларазы
рыҽдырхиоит. Агәыԥқәа зегьы излацәажәауа абызшәақәа хазы-хазуп. Инахараны, иеибархьусууеит аҳәсақәа, ахәыҷқәа.
Абар агәыԥқәа еижәылеит. Рыхәдацәақәа ҵибакааит. Абраҟа,
ҳаамҭазтәи Шекспир, ихы иаирхәар акәхоит акино. Акадрқәа
лассы-ласс рҽырыԥсахуеит. Ахаҿқәа… Ашьа зҿашәу ниаҟьар,
иаацәырҟьоит ашша зҿашәу.
Аԥсабараҿ, ухәыцыр, иҟоу зегь џьашьатәуп,
Игәоуҭаӡар, абзазара аԥхыӡқәа рахь иԥхьаӡатәуп, –
иҳәеит Дырмит Гәлиа.
Аиаша зегьы аҳәара уаҩԥсы ишилымшо анырба акәхап,
аиаша уҳәар, аԥсы даргылоит зырҳәаз.
Исымоуп ажәалагалак.
Аԥсны жәлар рфорум ауаажәларратә-политикатә еилазаароуп. Уи ақәԥара – политикатә қәԥароуп. Ирҿагылоуп
ақырҭуа националистцәеи апартиатә-биурократиатә мафиеи.
446

Аҭоурыхтә ус ду ҟарҵеит,аринахысгьы аҟаҵара иаҿуп нхыҵтәи
ҳашьцәеи ҳареи ҳаизааигәараҿы. Кьыԥхьла, цәажәарала адунеи ажәларқәа ираҳартә аҟаҵара иаҿуп аԥсуаа ҳазҭагылоу.
Агха змам аԥсы иоуп. Гхақәак рымазаргьы, изҿу маҷым,
иҟарҵахьоугьы рацәоуп. Еиҭасҳәахуеит, уи ауаажәларратәполитикатә еилазаароуп.
Иҳауит узеигәырӷьаша даҽа еилазаарақәак. Аилазаара
«Аԥсадгьыли» адемографиатә еилазаареи.Иахьынӡаздыруала,
аилазаара «Аԥсадгьыл» реиҳа иуснагӡатәны аҿаԥхьа
иқәгылоу акоуп – аҳәаанхыҵ иҟоу аԥсуааи ҳареи ҳаимадара,
урҭ раб иџьынџь ашҟа рырхынҳәреи рыԥсадгьыл агәбылра
ргәаҵаҿы арҿыхареи. Адемографиатә еилазаарагьы зҿу
аԥсуаа реиҳа ҳзыргәаҟқәо иреиуоуп. Ҳхыԥхьаӡара аизҳара
ацхраара. Уи аформақәа рацәоуп. Аус дуқәагьы рҿаԥхьа
ишьҭоуп. Абарҭ еиқәысыԥхьаӡаз аилазаарақәа зегьы
русураҿы аԥара рымамзар ауам. Ҷыдала сара усазҵаауазар,
ажәлар рус аилазаара аганахьала иаҿу, иазықәԥауа, есымза
ауалафахәы иоуа иртәара азхәыцра аҭахуп ҳәа сгәы ишаанагогьы, ажәлар ус еиӷьуп рҳәозар, иҟазааит. Сара сызҿу аилазаара азыҳәан аԥара еизгатәӡам. Уи иаҭахуп аентузиазм, уаҳа
акгьы. Инықәԥшшәа хьӡыс иаҳҭап «Аламыс» ҳәа. Изусҭцәада
уаҟа иалаҵатәу? Қыҭацыԥхьаӡа уҳәар, ирацәаҩхозар, ҩбахԥа қыҭа еилаланы, аӡәы далырхыр ауеит. Иалхтәуп унеишьуааишь зарҳәо ауаа. Урҭ ибзиаӡаны ирдыруазароуп аԥсуаа
ҳҵас-ҳқьабз, аламыс иашаҵәҟьеи иаҳмыхәо, аха ламысуп ҳәа
ҳазхьынҳалауеи. Мызкахьы, ма ҩымз рахьтә знык иааилатәоит.
Иалацәажәоит зҵаарак. Иаҳҳәап, ачароура. Иазкылсуеит акы. Убри ԥҟаны ишьҭырхит. Аԥсуа жәлар ирыларҳәоит.
Саԥсыуоуп ҳәа зхы аазыԥхьаӡо аӡәгьы дахымԥауа. Ачароура, аиныхра, аԥсхәра, амаҳә инашьҭра, аҭаца лҿы ахтра, шаҟа
мшы аԥсы дыкҿаҵалатәу, ажәакала, аҵас-қьабз иааҵанакуа
зегьы ирылацәажәаны, ажәытә ишыҟази аҿатә иацҵахази
еиҿырԥшны, еигьу алырхуеит. Убас аныҟаҳамҵа, аԥсуаа
иааҳадгылеит даҽа шәарҭак. Жәаҳәарада, абызшәа аныҟамла,
изыҟалом амилаҭ. Аха ахьхьаҳәа рхатәы бызшәа рҳәауа,
милаҭҵас иқәӡааргьы ҟалоит ажәлар. Урҭ ирцәыӡыр ауеит, ишысҳәаз еиԥш, рхатәы милаҭтә хаҿы. Убри аиқәырхара
хықәкыс ишьҭнахуеит зыӡбахә сымоу аилазаара. Амилаҭтә
хаҿы аиқәырхаразы аилазаара.
Иҟоуп, сгәанала, урҭ злацәажәаша даҽакгьы.
447

Ишԥаԥсыхәо имцу, иаҳԥырхагоу, аха зиааишьа ҳамам
апатуеиқәҵара, аибаҵәахра?
Ацивилизациа злысхьоу амилаҭқәа рҿы акьыԥхь
ианырҵоит дасу дызусҭоу аахтны. Аиакәым ҟаиҵазар, иаахтны иарҳәауан аԥсуаагьы ажәытәан. Иҟаиҵаз усҟакҵәҟьа
ицәгьамзар, аҳабла далырцон, инеиҳау цәгьаразар, далырцон ақыҭа. Ус акәымкәа, амаҳагьара бааԥсӡа ҟаиҵазар, ижәла
ихыхны, Аԥсны далырцон. Иҟан шьакаҭәаралагьы амилаҭ
рҽаныдрыцқьоз, шьала ирыӡрыжәуан рыламыс. Ажәытәан,
ус аныҟарҵоз, ҳәарада, Аԥсны уажәеиԥш атәым милаҭ рыла
иҭәымызт, аха усҟангьы аԥсуаа рхыԥхьаӡара рцәымыцхәымызт.
Асовет ҳәынҭқарра аҩнуҵҟа ҳгозар, Сталини Бериеи рхаан ауаа зҭиуаз, ипалачцәаз, ма рыхьӡқәа иаахтны ирҳәеит,
мамзаргьы џьара рхы цәыррымго, ашьшьыҳәа идыртәеит.
Ҳара, имцу ҳапатуеиқәҵара иабзоураны, ишҳалагылац иахьагьы иҳалагылоуп. Ианаамҭаз убарҭ зусҭцәоу ахьаҳамҳәаз,
иахьаҳҵәахыз
иахылҿиааит даҽа цәгьара дукгьы. Урҭ
рыӡбахә анырымҳәа, сара иҟасҵо аӡәыр иҳәараны дыҟоума
рҳәан, Сталини Бериеи анахыӡаа ашьҭахьгьы, апартиатәии
асоветтәии усзуҩцәақәак, аԥсыуаақәак, Аԥсны убасҟак ирҭиит,
ирыхшаз ракәым, рмаҭацәагьы ирызхаша аҭнырхит. Иахьа?
Иаазгарц сҭахуп ҿырԥштәык. Дызусҭоу ихьӡи ижәлеи здыруеит, исызҳәом.
Дыздыруеит аԥсыуак. Дандухалак аԥсуара чарҳәара
шазиуа рдыруазшәа, даниҵәҟьа иаԥсуа хьӡымыз ахьӡ
ирҭеит. Ижәла, ихьӡ сызҳәом. Пату зқәу жәлоуп. Ижәлантәқәа
рҟынтә саргьы исымоуп ауацәа, аҩызцәа бзиақәа. Имцу
патуеиқәҵарала сҭәуп схаҭагьы. Абри аԥсуа, шықәса
ҩажәихәба рҟынӡа Аҟәа хәшәтәырҭа дук ҳақьым хадас дахагылан. Урыстәыла аҵара иалгақәахьаны, уимоу, уаҟа аус
зуқәахьаз, аԥышәа зоуқәахьазгьы аԥсуаа аусураз ҳудкыл
ҳәа иара иҿы ианнеилак, ирхынҳәны ишьҭуан. Ҷыдала
дырҿыгәҳәаауа бзиа ибон, иаразнак аусурҭа риҭон Егры
нырцәынтәи иаауаз.
Ахәшәтәырҭа милаҭтә принципла ишьақәгылазароуп
зҳәауа дшовиниступ. Аха хьӡыс имоузеи даԥсуаны, аԥсуаа аусура рызымҭоз? Милаҭтә чарҳәаҩуп.
Еиқәаҳаԥхьаӡап уажәы тәанчара иҟоу, ацәгьеи абзиеи рҿы даннеилак аԥсуаа неиԥыланы, бзиала уаабеит ҳәа
аԥсшәа зарҳәауа уи ахаҵа шаҟа цәгьара ҟаиҵаз.
448

Актәи ацәгьара.
Урыстәылатәи амедицинатә школ иалгаз ахьидимкылоз цәгьара дуӡӡан, избанзар Қарҭ амедицинатә институт
аԥара шәаны иахьҭалоз, ԥарала иахьалдыргоз азыҳәан аректор абахҭа дҭаркит. Урыстәыла иалгази Қарҭ иалгази аусураз иудукыларыда ҳәа алаԥшра ануоу, ажәлар ргәабзиара
уазхәыцуазар, иаразнак дудукылароуп Урыстәыла иалгаз. Уи
милаҭс дзеиуазаалакгьы.
Аҩбатәи ацәгьара.
Аҟәа аҳақьымдаразы агәаҟра ыҟан. Аԥсны имиз, иамааӡаз
дудумкылар, дцап аҳақьымцәа ахьазымхо. Иуалԥшьа уаҟа
инаигӡалап. Убри ала уаргьы урыхәеит ҳақьымда инханы
иахьыҟаз. Уара Аҟәа далаҿоуҳәеит наҟынтәи иааз.
Ахԥатәи ацәгьара.
Адгьылқәа маҷуп, иқәнхауа мыцхәхеит Аԥсны. Ҳара ҳҿы
аҟара имаҷу атерриториаҿы абасҟак ирацәаҩны ауаа ахьынхауа асовет тәылаҿы џьаргьы иҟаӡам. Апаспорттә режим
зыҟарымҵауа еилкаауп. Бериа иполитика даҽа формакала
анагӡара иаҿуп. Иҭахы-иҭахым, убри аполитика анагӡара дацхрааит, дацхрааит акәым, аԥхӡы азкеиҭәеит зыӡбахә сымоу
аҳақьымгьы. Акгьы узахҳәаауамызт Аҟәа ииз, иааӡаз ақырҭқәа
усура идикылозҭгьы. Аха уи, ишысҳәаз еиԥш, мыцхәы
дырҿыгәҳәаауан наҟынтәи иаауаз, Аҟәа зынӡаск дҭаҩымзар,
иаҳагьы еиӷьишьон.
Исҳәап ламысла.
Аԥсны адгьылқәеи ауадақәеи ҭины амал иалатәақәоу дреиуам. Уимоу, спенсиа сызхом, усурҭак сышәҭа ҳәа рышә дылагылоуп рҳәеит иацы идикылаз, иахьа дызрырҳаз. Ихьзеи абри
ауаҩ? Иҟалоит абольшевикцәа – ленинец иашақәа ринтернационализм иахәнатәқәаз дреиуазар. Урҭ ртәала, аинтернационализм зыхьӡу еилкаауп. Уара уахьашьагәыҭу адгьылаҿ нхарҭа
умоуа уаныҟарҵалак, уаргьы убри ашәа азуҳәозар, уацхраауазар, уара уинтернационалиступ. Ҳаиҩызцәоуп, ҳаишьцәоуп,
зегьы бзиа избоит, аха изурызеи, сыдгьыл маҷуп, асҟаҩык
ҳакуам уҳәар, уара унационалиступ. Изхысҳәаауа, зыӡбахә
сымаз аԥсуа хаҵа, инаԥхы цқьоуп ҳәа ихықәаара шсылымшогьы иҟалоит «аинтернационалистцәа» ихшыҩ бжьырхзар.
Шәазыӡырҩы анаҩс уи ихьыз. Шықәсыла дышмаҷмызгьы, макьана апенсиахь дымцар ауан. Аха дызҿыгәҳәаауа бзиа иибауаз, иаргьы иҿынҵәаауашәа изырбоз, ахәшәтәырҭа уаҳа иамкуа
449

ианҭәы, уажәшьҭа дмыцхәхеит иара ихаҭа. Итәарҭа инкыласын,
наҟ дындәылдырԥеит. Дара ртәык днаганы днахадыргылеит.
Ҽыхәшәтәра акәым, угәы бзиазар аҩналара узымгәаӷьуа, Аҟәа
хәшәтәырҭак аԥсуаа рзыҳәан ашә наиркит аԥсуа хаҵа.
Зегьреиҳа угәы ԥызжәауа, абасеиԥш иҟоу ауаа ирыцхраауеит ииашаҵәҟьаны аԥсуара зхы ақәызҵауа. Ирыцхраауеит
ацәгьара иҟарҵауа ақәҿымҭрала. Ҳазегьы ҳҿаҳәаны ҳазмоу,
ҳазшьаҳауа, имцу ҳапатуеиқәҵароуп. Инацҵа даҽакгьы.
Ҳара-ҳара лабахыла ҳаиҿагылар… Иеилкаауп. Иаԥсыхәозеи?
Агазеҭ иузанҵом. Телехәаԥшрала рыхьӡқәа узҳәом. Жәлары
зегьы ахьеизауа шәыԥсадгьыл Аԥсны зҭиқәаз дреиуоуп абри
ауаҩ ҳәа, иуҳәауа злашьақәурӷәӷәауа адокументқәа укызаргьы, аҳәара згәаӷьуа дабаҟоу! Хәшәыс иамоу, сгәанала,
акы заҵәыкоуп. Зыӡбахә сымаз аилазаара. Аԥсуа дгьылқәа
ҭины ахә ыҵызхыз, уажәы зыбаҩқәа амадоу, ирыхәҭоу ҳара
иаҳзыҟаҵом – рыбаҩқәа ыҵхны иҳазкаԥсом. Аха аилазаараҿы
иҟаиҵахьаз иалацәажәар ауеит. Иԥсхьоу ракәым ихадоу.
Инарыԥхьоит зыԥсы ҭоу. Уара абас ҟауҵеит. Иаадыруеит.
Уаҟәымҵыр, аԥсуаа ахьеизо узцәырымҵуа уҟаҳҵоит, ужәлар
урылырцоит ҳәа иарҳәоит. Ирҳәаз хаимҵар, ажәлар ираҳартә
иҟарҵоит, абри ауаҩ абасеиԥш ҟаиҵахьеит, иаҳҳәазгьы абри
ауп, аха ҳҳәатәы хаимҵеит ҳәа.
Амаҵура ду дахагылоуп, иаҳҳәап, аԥсыуак. Уи уаҟа днаргеит еиҳарак дахьаԥсуаз азыҳәан. Усеиԥш иҟоу амаҵура
данаалартә еиԥш адыррагьы имам, ауаҩрагьы илам. Даҭахын
убраҟа аԥсыуак, иара днаганы ддыртәеит. Машәыршәа аӡәы
ҩада дрыцәҩеир ишәасҳәозеи акәымзар, усгьы қарҭаа
амаҵурахьы иҩаргауа реиҳа Аԥсны зҭиуа, аԥареи акариереи рзыҳәан дзыхшаз иангьы илмеигӡауа роуп. Усеиԥш иҟоу
аԥсуаа амаҵурахьы данҩаргалак, ҳаи, абаақәа, сара сахьаԥсуаз
азыҳәан сааргеит, ԥсыхәа зламоу ала сыжәлар, смилаҭ рзыҳәан
бзиарақәак ҟасҵап ҳәа дхәыцӡом, уимоу, иаҳагьы дааҳәны,
имилаҭ рзыҳәан цәгьарак ахьыҟаиҵара дашьҭалоит, избанзар агәра ганы дыҟоуп иара амаҵура ду дшаԥсаз, аха имилаҭ
дышгәарымҭаз, уи шгәарҭаз қарҭаа, убри аҟнытә иара ишиуалу
урҭ иаарҭаху аҟаҵара. Ишԥаизутәу убри дахьаԥсыуаз азыҳәан
мацара амаҵура ду зауз, аха аԥсуаа рзыҳәан цәгьамзар бзиа
ҟазымҵауа? «Аламыс» аилазаараҿы днаганы, ҭынч днартәаны,
иазҵаатәуп, уара узҿузеи ҳәа, насгьы иаҳәатәуп уара узыҳәан
ҳара ҳгәы иаанагауа абри ауп ҳәа.
450

Даҽа ҿырԥштәык. Акыр жәашықәсақәа ҵуеит Аҟәа
ақалақь аԥсуаа ахадыргылоижьҭеи. Уаҩы иԥшаар ауеит архив аҿы. Абри ашықәс инаркны абри ашықәс азынӡа Аҟәа
ақалақь дахагылан абри ауаҩ, убри аамҭазы Аԥсны имиз,
иамааӡаз, наҟынтәи иааганы абасҟаҩык ҭаҩын, абасҟаҩык,
уамак аамҭа имырԥшыкәа, ауадақәа рыҭан, абасеиԥш иҟаз
аилагарақәа ҟаҵан, абри ауаҩ абас дыҟан ҳәа зҳәауа
адокументқәа. Уи заҳҭахузеи? Еиҭасҳәахуеит, уажәшьҭа иааиуа, ақалаақь иахагылауа, сара саныҟамлогьы, ахьӡ бааԥс схылоит, ишакәым исыхцәажәоит иҳәоит, даршәоит, дыннакылоит.
Иҟоуп ақәыӡбара кьыԥхьла, иҟоуп ауаҩы иахьырхәра апрокуратуреи аусӡбареи рыла. Исызҳәазар, сара зыӡбахә сымоу
даҽакуп. Ауаҩы иқәыӡбара ламысла.
Иҳамоуп даҽа рыцҳарак.
Аԥсуа милаҭ реиқәырхара иазықәԥауа аӷацәа шрымоу ззымдыруада. Урҭ ахыцәхәыц аҟара ирацәоуп.
Дырцәымшәакәа, рыгәхьаагьы мкыкәа, дшықәԥац дықәԥо
дцалароуп уи амҩа ианылаз. Аха ирацәоуп убри амҩа ианылаз даараӡа игәы казыжьқәо. Убарҭ иреиуоуп абзиа иашьҭоу
ауаҩ икәшамыкәша ауҳәансҳәан бааԥсқәа ргәараҵара.
Ицәаԥҽыгоу ауҳәансҳәанқәа дызҿагылоу иангәарарҵауа
еилкаауп. Иеилкаауп хықәкыс ирымоу, амаҵура ду иахагылоу, акритика зизыруагьы. Аха ишԥарыԥсыхәо, зегьрыла
иаԥсыуоушәа, аԥсуара азыҳәан рхы-рыԥсы иамеигӡошәа ауаа
ирдыруа, арахь аԥсуара аиқәырхара иашьҭаҵәҟьоу рзыҳәан
ажәа бааԥсқәа гәаразҵауа, убриала ауаа зыгәра ргаша равторитет ахьԥырҽыша иашьҭоу.
Иаазгоит ааигәаӡатәи ҿырԥштәык. Обком аҿы ҳаизыргеит
аинтеллигенциеи, апартиатәи асоветтәи усзуҩцәеи, нас,
уажәраанӡа ишырҳәалоз еиԥш, аноменклатуратә усзуҩцәеи.
Сара слымҳала исаҳауан ҳҩызак дахьцәажәоз ииҳәаз.
Уи ҿырԥштәыс иааигеит абри еиԥш афакт. Қырҭтәыла
Аминистрцәа Рсовети Аԥсны Аминистрцәа Рсовет Ахантәаҩи
изаҟаразаалак рхахьы иааргауам Аԥсны автономтә республика шакәу. Урҭ агәхьаа ркым ауаажәларра ргәаанагара. Уаасгьы
ирыԥхьаӡауам аҭыԥантәи аминистрцәа. Уажәааигәа аӡәгьы
изымҵааӡакәа ирыдыркылеит Аҟәа еиҿкаахарц ақырҭуа ансамбль. Аԥсуаа интернационалистцәоуп. Рыдгьыл аҿы инхауа амилаҭқәа зегьы рхатәы культурақәа ҿиауазар рҭахуп,
иҳәеит ицәажәоз. Жәаҳәарада, аӡәгьы даҿагылауам ақырҭуа
451

ансамбль аиҿкаара. Аха… Аброуп иахьыҟалаз закәанс иҟоу
зегьы реилагара. Ансамбль шаҟаҩы аларҵазеи, насгьы адотациа иазоурыжьызи рыла,
иеиҿкаахаанӡа иаҵанакуа
иҟалеит актәи акатегориа. Аҽырҩырҭа адәы иқәмлаӡац аҽы
заа аԥхьахә ауҭар иаҩызахоит ари. Иҟамлац, баҩхатәрас
ирылоу аазмырԥшыц ансамбдь, иҟалаанӡа иреиҳаӡоу акатегориа иахыԥхьаӡалахеит. Ари аҩыза анраҳалак, иаҳҳәап,
аԥсуа ансамбль иалоу, ма егьырҭ ансамбльқәа, актәи акатегориа роурц жәашықәсала амҩа иқәыз, иахырҳәаауазеи, ари
иарӷәӷәома амилаҭқәа реиҩызара, милаҭк иаҳа ахылаԥшра
аҭауа, даҽа милаҭк иаҳа ауадаҩра рҭаргылара иаанагозеи? Асеиԥш ақәҵара анрыдыркылоз Аԥсны акультура аминистр, дахьаԥсуаз азыҳәан, зынӡаскгьы иахьимазҵааз уаҩы
иахиҳәаарызеи? Абас зҵаарала далгеит ари ауаҩ иажәа.
Мчыбжьык мҵыцкәа, аԥсуа ансамбль хьаас измоу џьоукы
нкылсит аус ахьызуа.
– Абри ауаҩ аобком аҿы данцәажәоз уара иуаҳазма?
– Ишԥасмаҳауаз, уаҟа стәан.
– Ажәа зимаумкызеи? Ҿымҭӡакәа утәан… Иаргьы уаргьы
шәеиԥшуп.
– Иҟаиҵазеи, ииҳәазеи цәгьарас?
– Уара иҳауҳәом, аха иаҳмаҳаз џьушьома?! Аиҳабыра
зегьы еизаны иахьтәаз, аԥсуа ансамбль актәи акатегориа замоузеи ҳәа дашшит.
– Усеиԥш шәазҳәада?
– Уаҟа итәаз. Шәеицәажәараҿ абри ауаҩ дыҟамыз? Убри
иҳаиҳәеит. Ансамбль заҵәык иҳамоу!.. Аԥсуара дазықәԥоит
ҳәа иӡбахә рҳәоит, арахь иара ҳаҵарбгароуп дызҿу. Абасоуп
ауаа шаҳзымдыруа. Адәахьы иахьҳаҳауа акы рҳәоит, аиҳабыра
рҿы ианнеилак, ҳарҭиуеит. Жәашықәсала ҳансамбль актәи
акатегориа аиурц ақәԥара иаҿын, изрышәҭазеи ҳәа иара дашшит, иаҵанакуа удыруоу? Ансамбль иалоу рхыԥхьаӡара агырхара, руалафахәы армаҷра, арепертуар аркьаҿра, ажәакала,
ансамбль арҿиаратә мчқәа рырԥсыҽра, шьҭахьҟа агара, –
рыԥсахы ԥыжәжәон урҭ ауаа.
– Шәара иаашәҳәо зегьы иашоуп, аха рыцҳарас иҟалаз,
уи ауаҩ ииҳәаз ус акәӡам. Ишиҳәаз абасоуп, абар сыблокнот
иахьану. Ихашәымҵозар, абарҭ ауаа шәразҵаа. Ашаҳаҭцәа
рацәаҩуп. Сызлашәыҳәо, шәаҟәыҵ, уажәы убри абз хәымга
иаҳәаз алацәажәаха ҳамам.
452

Акыр мшы убри аус архара ҳаҿын. Аиҿагылара, ажәа
хьанҭақәа реибыҳәара. Изхысҳәаауа, ҳахькылсызоуп. Иӡбаны
ишьҭаҳхит. Абри аус иалахәыз аӡәгьы ҳҿы иааҭыхны џьаргьы
иаҳҳәом. Аӡәгьы ихьӡ ӡыраагом. Иԥхашьароуп. Ҩыџьа ирыдамхаргьы, аԥсуаа рыгәқәа нибамырхароуп. Ҳаидгылароуп.
Абри астатиа зҩаанӡа, сҩызак иасҳәеит абасеиԥш зҩырц
сгәы иҭоуп, иӡыргазааит, ҳалацәажәап ҳәа.
– Иаԥсам. Ҳазҭахым ҳахнарччоит. Иашагәышьоуп,
иаҳԥырхагоу апатуеиқәҵара ҳамоуп. Ҳаицәыԥхашьаны,
иаҳамҳәақәо рацәоуп. Суқәшаҳаҭуп, уи аԥсуара иазеицәоуп,
аламыс архәымгоит. Аха уажәы уи аамҭа ҳамам. Иаҳҳәап, аԥсуа
ансамбль дазашшызшәа, иимҳәаӡаз иҳәазшәа, иажәа аарҳәны
аиҭаҳәара, угәы иалымсын, аха уҳәансҳәануп. Ауҳәансҳәан
алацәажәара иаԥсоума, ахаҵа иаҭәоума? Уԥсҭазараҿ, сҩыза,
уқәныҟәала ԥҟарак, даҽакала иуҳәозар, ажәаԥҟак иуанаҳәауа
аҟәыӷара: «Ала шуеит, аҽы ҳәуеит».
Егьа убас иҟазаргьы…
Ааигәаӡоуп, сара иахьынӡаздыруала, ақырҭқәа аҳәара ианалагаз ақырҭуара ҳәа. Урҭ милаҭкны, милаҭтә хаҿык рыманы
иахьагьы цқьа ишьақәымгылац.Ажәа «русскость»,аурысра сара
раԥхьаӡа сахьаԥхьаз академик С. Д. Лихачиов иҩымҭаҿоуп.
Уи иахьагьы иԥсы ҭоуп. Урҭ амилаҭқәа иаҳа ишьҭаханы иҟан
ҳәа сҳәазшәа еилкаатәым. Аԥсуаа рҭоурыхтә ҭагылазаашьа
убас иҟалеит, рхатәы милаҭтә хаҿы аԥырҵеижьҭеи, даҽакала
иуҳәозар, аԥсуара ҳәа рҳәауа иалагеижьҭеи, шьардаӡа ҵуеит.
Исыздыруам даҽа милаҭк ирыманы, зегьреиҳа иԥшьоу
ныҳәаҿоуп ззуҳәаша, ҩ-ныҳәаҿак – Аԥсуара, ажәлар
рныҳәара. Ҵаны, аҵыхәтәантәи аамҭазы ианыԥшуа иалагеит акыр ажәашықәсақәа раахыс иахьацрасуаз – ажәлар
анцәа иныҳәааит анырҳәауа, инацырҵоит аԥсуа жәларгьы
убраҟа иналаҵаны ҳәа. Аԥсуаа рныҳәара иаанагауам даҽа
милаҭк ирылукьуашәа, даҽа џьоукы ушәиуашәа. Анацәа зегьы
пату рықәсҵоит, аха сара сзыхшаз сан зегьы дреиӷьасшьоит
зҳәаз ауаҩ иаҳагьы игәра угоит, ииашаҵәҟьаны анацәа пату
шрықәиҵауа. «Анцәа иныҳәааит аԥсуаа…»–нас иҭахызар
инациҵааит егьырҭ ажәларқәагьы.
Зеилкаара ус имариам, даараӡа узырхәыцша акоуп аԥсуара ҳәа изҿу. Убри иаҵанакуа, убри аилкаара ду
ҳмилаҭ иаԥырҵауан шәышықәсала. Аҭоурыхҭҵааҩцәа цқьа
иҭырымҵаац, аха сара иахьынӡаздыруала, аԥсуаа рмилаҭтә
453

хдырра еиҳараӡак иҳаракын, убри иабзоураны рыԥсадгьыли
дареи иаҳа еиқәиҭны егьыҟан ажәаатәи ашәышықәсазы.
Аԥсуаа адунеи иқәнагалазараахыс изҿу рыԥсадгьыл ахьчароуп. Убри аҟынӡа ианнеиуаз ыҟан, аҽага аниҟьозгьы, изқәа
икыдын ашәақь. Иԥсадгьыл аиқәырхара дааҟәымҵӡакәа
азхәыцтәыс ишимазгьы, уи даҿын даҽакгьы – даҽаӡәы
диламҩашьауа имилаҭтә хаҿы аԥҵара. Аԥсадгьыл зхы
ақәызҵаз афырхаҵа ражәа дшалаз, рашәа шизкыз еиԥшҵәҟьа,
ауаҩы ламыс, ауаҩы аамысҭашәа, аԥсуара зегьрыла
иныҟәигоит ззырҳәауа, аҳаҭыр ду иқәун, иҟаиҵауа хаҵарак
иадкыланы иахәаԥшуан. Ус акәымкәа, аламыс аҳәаақәа
ирҭыҵыз, Аԥсадгьыл чарҳәара азызуз иеиԥш иқәыӡбауан.
Иҟаиҵаз ацәгьара зеиԥшроу гәаҭаны, аҳабла далырцон, ақыҭа
алалара азин имырхуан, иҟалон Аԥсны данықәырцоз, уимоу,
илеигәыдҵаны даныршьуазгьы.
Ухы иазыууа, уаӷагьы иузиуам рҳәоит. Жәаҳәарада, Сталини Бериеи, нас дара рмилаҭ ахаҭарнакцәақәаки аԥсуаа
ирзааргаз атрагедиа аҟараҵәҟьа ҳзызуз аԥсуаа ҳамоуп ҳәа
ҳәашьа амам, аха уеизгьы, аԥсуа милаҭ даараӡа ацәгьарақәа
рзызухьоу аԥсуаа рацәаҩуп. Џьоукы иаҳҳәап, мраҭашәара
аганахьала Аҟәа уанналсуа, Қарҭ иҭахаз рзыҳәан абаҟа зыргылаз, ақырҭқәа ааганы рнырхара хацәнымырха иацхраауаз
иеиԥш иҟоу, рдунеи рыԥсаххьеит, даҽа џьоукы, игәыԥжәагаха,
иахьагьы ҳадгьыл иқәныҟәоит, ианааҳԥылалак, ишԥаҟаҳҵари,
ҳаԥсыуаауп, ԥхашьароуп ҳәа, иҟарҵахьоу ацәгьара
раҽԥныҳәара ацымхәрас, рнапы аанкыланы, аԥсшәа раҳҳәоит,
ҳчеиџьыка иахаҳартәоит, рчеиџьыка ҳҽаҳарҟьашьуеит.
Ирыԥсыхәозеи?
Сгәанала, иԥсхьоугьы, абасеиԥш ҟарҵахьан ҳәа рыхьӡқәа
ҳәатәуп, зыԥсы ҭоугьы ираҳәатәуп, иҟашәҵахьоу абасоуп,
ишаадыруа жәдыруазааит, аринахыс шәанаҟәымҵ, ажәлар
шәрылырцо иҟаҳҵоит ҳәа.
Иаазгоит ҿырԥштәык.
Уажәааигәа аҟәаа зегьы ршьапы иқәнаргылеит, Аԥсны
зегьы аӡбахә ахыҵәеит уск. Аҟәа арион ҿыц аҿы идыргылаз
ҩны ҳаракык, етаж рацәала иеихагылоу, иргыланы ишалгара иалгаанӡа, рхала, ашәқәа ԥжәаны ауаа ҩналеит. Иҩналаз
зегьы аԥсыуаауп ҳәа ансаҳа, ацәгьара ҟарҵазар, рахьырхәра
сылшауам, аиаша ҟарҵазар, срыдгылеит ҳәа акыр схәарҭоума,
аха уеизгьы иҟалаз еилыскаап ҳәа снеит. Маҵурауаа
454

дуқәак, аԥсыуаак, рыԥсахы ԥыжәжәо, рӡамҩақәа ҭыҵны ицо,
ашҭа иқәгылоуп. «Ҳдырԥхашьеит. Аԥсуа ианбыкуз атәым
иҩны даныҩналахьаз. Аишәачыс рхианы игылазар, зныки
ҩынтәи иоуҳәеит ҳәа, егьа амла дакуазаргьы, дахатәомызт.
Ҳаиаӡаахьеит, аԥсуаа ҳәа ӡәыр дыҟоума!» – даӷьӡоит руаӡәк.
Аиашазы, даараӡа исцәымыӷхеит. Ииуль азыҳәан
ақырҭқәа аԥсуаа ишҳақәлазгьы, иаарҳәны, ҳара, дара
ҳрықәлазшәа аҳәара иаҿуп. Уажәы ари аҩыза афакт анроу,
адунеи иахдырҵәоит, ҳарԥхашьоит сгәахәт. Аха цқьагьы агәра
сызгомызт.
Иеилкаауа сҿынасхеит.
Аҩны дыргылеит егргесаа.Идыргылеит Аҟәа акәым,
Аԥсны инымхаӡо рзыҳәан. Избан? Аменшевикцәа рполитика
анагӡаразы – егрынырцәынтәи иааганы рнырхаразы. Аҩны
аанызкылазгьы аԥсуаа рымацара ракәӡамзаап, аинтернационализм ҟалазаап..
Исгәалазыршәаз, абраҟа сзалацәажәаз, убри аҩны Аҟәа
аргылара азин анрырҭауаз, Аҟәа ақалақьтә Совет иахагылаз,
хымԥада, даԥсуан, избанзар, шықәса ҩынҩажәа рҟынӡаахыс
уаҟа иахагылоу аԥсыуаауп. Убри ауаҩ дааилкааны, абри
аҩыза ацәгьара ҟауҵеит, уара узакәу шаҳдыруа уҳардыруеит,
Аԥсны уҭиит ҳәа иаҳәатәӡами? Иазҳәода?
Рышьхәа
еивҵоуп
иаҳԥырхагоу апатуеиқәҵареи,
ҳаицәыԥхашьаны, аиаша аибымҳәареи.
Азҩа зӡаз, иан дагеит рҳәеит.
Сҩызцәа ашәҟәыҩҩцәа иумҳәар акәын ҳәа исаҽԥнырҳәаргьы, зҵаарак салацәажәарц сҭахуп. Абраҟа иаҭыԥны,
ианаалоны избоит.
Зегьы ҳақәшаҳаҭуп акы. Аԥсуа шәҟәыҩҩра аныҟамлауа
аҽны инаркны иӡуеит, иҟалом аԥсуа милаҭ. Аҵәы налазҵогьы
дубап, ашәҟәыҩҩра анҳамаӡамызгьы аԥсуаа ҳаҟан ҳәа.
Ашәҟәыҩҩра змам, иаԥызымҵац ажәлар, ашәҟәыҩҩра
аԥҵарахьы амҩа иқәуп, урҭ милаҭҵас ишьақәымгылац,
раԥхьаҟа ирзыԥшуп. Аха ашәҟәыҩҩраҿы знык инеины, акыр
шықәса ирыманы, дара рхаҭақәа рыԥсы ҭаны адунеи ишану, рхатәы бызшәала ашәҟәыҩҩра анырцәыӡ, уинахыс хазы
милаҭк аҳасабала рыӡбаахә уаҩы изҳәом, ирыхьыӡхалоит:
«Иҟан абасеиԥш амилаҭ» ҳәа. Урҭ иеиԥшхоит, акыр шықәса
аҵеи изыԥшыз анхаҩы, аха аҵеи ссир данихша, игаӡара
иахҟьаны, зҵеи ахьҭа дагаз.
455

Аурыс кьыԥхь аҿы иаахтны акырынтә иалацәажәахьеит
ашәҟәыҩҩцәа рматериалтә ҭагылазаашьа. Ҳара ҳҿы, акьыԥхь
аҿы акәым, еизара хәыҷыкаҿы иуҳәаргьы, ихы иҭоу аԥароуп
ҳәа, уцәа ааухырхуеит. Асаби ихаҭа имҳәеит ахьҭа сакуеит,
сзырԥхаша акы сықәҵа ҳәа, аб ҿимҭӡеит, аӡәгьы иеимҳәеит
ахәыҷы унаихылаԥш, ахьҭа дагоит ҳәа. Иҵәҩаншьап ааҵихит.
Аԥсуа шәҟәыҩҩцәа рҭагылазаашьа иаҳа уаҩы иеиликаарц азыҳәан, арҵаҩцәа рҳәашьа, алаԥшҿабатә хархәагас иаазгоит ҿырԥштәык.
Иреиҳау цәаԥҽыгоуп адоуҳатә мали аматериалтә мали
реидкылара, аха зынӡаск ицәаԥҽыгоуп, ауаҩы ишьаиҵауа
аимааи реиҿырԥшра. Адоуҳатә беиара арҿиаҩцәа шәҿаԥхьа
аминауаҭра заа ишьҭасҵоит.
Уажәааигәа дәқьанк сныҵалеит. Акомиссиатә ахьӡын, аха
уи аргамаду бжьахәаахәҭратә дәқьанын. Ҳара ҳҳәынҭқарра
акы ахьӡны, иара, иаҳзымдырӡауа, даҽакала ишыҟоу еиԥш, арҭ
иреиԥшу адәқьанқәа, акы рыхьӡуп, изҿыҵәҟьоу, изакәыҵәҟьоу
даҽакуп.
Еимаақәак сылаԥш нарықәшәеит адәқьанаҿ. Ашьапылампыл асразы аԥхьахә зго ҳәа адунеитәи ачемпионат Италиа ианымҩаԥысуаз, телехәаԥшрала, иныбжьаршәны, арекламаз, иҳаманы иааҳамхәозшәа, ҳгәы ԥыржәаларц, амла
иакуа аҿаҵа иқьышә инықәкны, уара уҿы инҭоуҵар еиԥш,
иааҟәымҵӡакәа иаҳдырбон убарҭ ашьаҵақәа. Афирма «Адидас». Ҟәрышьқәак сџьыба иҭоуп, ампыл асра акәым, напык
иамоу анацәкьарақәа раҟарагьы астадион аҿы сымнеиц, аха
абжьааԥны исышьасҵалар иабаԥырхагоу сгәахәын, ислыркырц слыҳәеит аҭиҩы. Сара сзыҳәан ирӡахыз џьушьап.
–Заҟа иаԥсоузеи?
– Абар ахә ахьану,– лҳәеит аԥҳәызба, асовет хәаахәҭраҿы
изласымбаӡац ала, аахәаҩ ҳаҭыр сықәҵауа, дысҿаԥхаҿаччауа. Ақьаад бӷьыц снахәаԥшит. Агәра сзымгеит.
– Ииашаҵәҟьаны зықьи хышә иаԥсоума?
– Убриакоуп инхаз, хәба сыман. Ашьыжь иқәсыргылан,
инҵәахьеит.
– Иҭабуп, быххь згеит.
Снеиуан аԥсуа шәҟәыҩҩы иҭагылазаашьа сазхәыцуа.
Ҩышә даҟьа маҷк иацны иҟоу ашәҟәы, аҭыжьырҭатә
бызшәала иуҳәозар, жәа кьыԥхь бӷьыцк инаӡауа аҭыжьырҭа
даараӡа изыбзиахар, хәԥсас иақәырҵоит х-нызқь мааҭ. Уи
456

ашәҟәыҩҩцәа бзиақәа, иеицырдыруа ҳәа ирыԥхьаӡауа
рҩымҭақәа. Х-нызқь рҟнытә, амцхә уоуит, убеиахоит ҳәа,
аҳәынҭқараа наимпыҵасны, алагалатә шәахтә нахьыӡҵаны,
аҟыԥ ҳәа иаахырхуеит хышә мааҭ. Иаанхоит ҩ-нызқьм
быжьшәы, аха изаанхаз аҟнытә акәымкәа, раԥхьа иаҳҭоит ҳәа
иарҳәаз аҟнытә, ихырхуеит даҽа шәахтәк – апартиа дахьалоу
азыҳәан. Уигьы хышә мааҭ. Изаанхеит ҩ-нызқьи ԥшьышә мааҭ.
Уаҟагьы даанрыжьуам, аимҵәаҩ иӷба иақәтәоу агәаҟ. Раԥхьаӡа
иуқәнагоит ҳәа иарҳәаз, х-нызқь мааҭ ҳәа дандыргәырӷьаз
аҟнытә еиҭа, даҽа шәахтәк идыршәахуеит – азанааҭеидгыла
дахьалоу азыҳәан. Инеихырхуеит даҽа хышә мааҭ. Изаанхеит ҩ-нызқьи шә-мааҭк. Реиҳа ирацәаны иҩуа шәҟәыҩҩызар,
ҩышықәса рҟнытә зныкоуп ашәҟәы анизҭыҵуа. Уаҳа алшара
амам аԥсуа шәҟәҭыжьырҭа.
Ҳаиасып уажәшьҭа аимааи ашәҟәи реиҿырԥшрахь. Ҩышә
даҟьа иҟоу ашәҟәы ҭзыжьыз аԥсуа шәҟәыҩҩы изаахәаӡом
афирма «Адидас» иҭнажьыз аимаақәа ҩба.
Иааҳгап даҽа ҿырԥштәык. Шамахамзар, аԥсуа
шәҟәыҩҩцәа зегьы амаҵурақәа ирылоуп. Урыстәылеи,
Қыр-ҭтәылеи, шамахамзар, ашәҟәыҩҩцәа амаҵурақәа ирылаӡам. Иҟалазеи, аԥсуа шәҟәыҩҩцәа ҳкариеристцәоума,
акабинетқәеи амчрақәа ҳампыҵакреи бзиа иаабауама?
Аԥсуа шәҟәыҩҩы амаҵура даламлар, амза анаанҵәауа
уалафахәык имоур, ихы изныҟәгауам. Арахь амаҵура иаамҭа
ахьицәагауа иахҟьаны, ииҩырц ииҭаху, абжагьы изыҩуам,
ииҳәарц ииҭаху, игәы ишҭоу инҭаԥсуеит. Амаҵура дахьалоу
ичҳап, уи амаҵурагьы уаҩҵас дазныҟәнагондаз. Даҽаӡәы
ҿырԥштәыс даазгар игәы нсырхар ҳәа сшәоит аҟнытә,
схаҭа схы ҿырԥштәыс иаазгоит. Иаарыцқьаны шықәсабжак
уалафахәыс исоуа, мааҭк ахымхкәа исҵәахуазар, нас даҽаӡәы
исиҭар, ма џьара исзырҳар шә-мааҭк, убасҟан иаахәаны
исышьасҵоит хыхь зыӡбахә сҳәаз аимаа. Убасеиԥш иҟоу
ҩ-еимаа заҵәык рзыҳәаноуп есышьыжь, аҩны, аҩырҭа астол
ааныжьны, уара уаха сымам, амаҵура сазыԥшуп ҳәа икажьны,
усура сызцауа шықәсы наҟьак. Уи сара, маҵурала ирацәаҩны
ашәҟәыҩҩцәа иреиҳау, уалафахәгьы аӡәырҩы среиҳаны
изауа. Уажәшьҭа шәара шәазхәыц егьырҭ рҭагылазаашьа
зеиԥшроу.
Аԥсабара ирнаҭаз, рыжәлар рымаҵ аура иазыркышаз
рбаҩхатәра абжа аиҭабжагьы рзаамырԥшыкәа, ирҩышаз
457

рзымыҩӡакәа, дара раҟара абаҩхатәра змам рҩызцәа аурыс
шәҟәыҩҩцәа том рацәала ашәҟәқәа анҭрыжьуа аамҭазы, дара
урҭ рыбжагьы рзыҟамҵакәа, аԥсуа шәҟәҩҩцәа ахьаанхауа
зыхҟьауа абри ауп. Рбаҩхатәра амаҵура ирцәафоит.
Уажәы,
аџьырмыкьатә
економика
аныҟалалак,
рҭагылазаашьа иаҳагьы еицәахоит.
Еиҭаҳҳәахып. Аԥсуа шәҟәыҩҩра аныҟамла, ианеиқәыцәа,
аԥсуаа милаҭк раҳасабала рыӡбахә уаҩы изымҳәо иҟалоит.
Адунеитәи аҭоурых иадыруеит убасеиԥш афактқәа, жәларык,
ҳәынҭқаррак, даҽа жәларык, даҽа ҳәынҭқаррак анапаҵаҟа
ианыҟалалак, атәра ианҭашәалак, реиҳа иеиқәрхатәу, реиҳа
ихьчатәу ҳәа изыхӡыӡаауа рхатәы бызшәала ашәҟәыҩҩроуп.
Аҿырԥштә
азыҳәан хара ҳазцарызеи. Ишьаарҵәыраз
ашәышықәсақәа иргәылсны, иахьауажәраанӡа ақырҭқәа
қырҭқәаны, аерманцәа ерманцәаны иаазгаз рышәҟәыҩҩроуп,
рхатә бызшәоуп. Ианеиҵаха жәантә рыла аԥсуаа ҳаҵкыс
иеиҳауп агырқәа… Урҭ автономиа акәым, аидгылатә республика роуан, асовет аамҭа анааи, рхатә бызшәала
ашәҟәыҩҩра рымазҭгьы, ҳара хазы милаҭуп, ҳхатәы
бызшәа, ҳхатәы шәҟәыҩҩра ҳамоуп, ҳхатәы школқәа
аарттәуп ҳәа рызҳәазҭгьы. Еиҭасҳәахуеит, ашәҟәыҩҩра змауц, иаԥызымҵац, урҭ ртәы хазуп. Уахь амҩа иқәуп, аха уаҟа
инеины изцәыӡыз, рмилаҭтә хәышҭаара неиқәыцәеитоуп.
Иахьатәи аԥсуа шәҟәыҩҩра аҭагылазаашьа уаназхәыцлак,
убри иахҟьаны, ԥхьаҟатәи аԥеиԥш зеиԥшрахаша ҳәа ухаҿы
ианааугалак, уазкылымсыр ҟалом хшыҩҵакык. Аԥсуаа ма
макьана иахьынӡахәҭоу иаҳзеилымкаац ҳхатәы бызшәала
ашәҟәыҩҩра иаҵанакуа, убри иахҟьаны, аԥсуа шәҟәы изыԥсоу
аҟара пату ақәым, мамзаргьы хазы милаҭк аҳасабала ԥхьаҟа
ԥсынҵры ҳамам ҳәа ианышәахьеит, ргәы кадыршәхьеит. Аԥсуа
шәҟәыҩҩра аҿыцәаара амҩа иануп ҳәа сара исзырҳәаз,
ашәҟәыҩҩцәа рматериалтә ҭагылазаашьеи, ԥсабарала рцәа
иалоу абаҩхатәра абжа аиҭабжагьы аадырԥшыртә аамҭа
ахьрымам рымацара ракәӡам, урҭ ирыҵаркуа шмаҷымгьы.
Ирацәоуп изыхҟьақәо, ахәышҭаара аӡы аҵалара иахьаҿу.
Иҟоуп зиааира мариам аобиективтә мзызқәа, аха иҟоуп зиааира усҟак иуадаҩқәам анапы адкылазар, иаарласны уаҩы
иҟаиҵақәаша, аԥсуаа ҳхала иҳалшақәо. Аха урҭқәа зегьы
уаҩы дабарылацәажәауеи, иабеиҳәауеи? Изусҭцәада убарҭ,
458

аҩны аргылара ҳшаҿыз, иҳазгәамҭаӡакәа, уаҳа изеиқәымлауа,
иҿыцәаар ҟалоит ҳхәышҭаара зҳәауа?
Аԥсуа милаҭ иахьатәи рхьааи, рҭагылазаашьеи, рыгәҭыхеи
Аԥсуа театри, дгьыли жәҩани раҟара ишеицәыхарахаз
иалацәажәода,
иҟашәҵо
закәзеи,
арепетициақәа
зламҩаԥыжәгауа иарбан бызшәоу, асценаҿынтә ишәҳәауа
закә аԥсышәоузеи, ишәцәажәашьоузеи, ҳхатәы бызшәа ҳгәы
ахшәыршәарц шәаҿума, аԥсуа шәҟәыҩра шәышԥазыҟоу ҳәа
разҳәода?..
Уажәааигәа Ауадҳара сыҟан. Агәарԥ аҿы ҳаидгылан
хаҵаки сареи. Анацәеи ахәыҷқәеи ирацәаҩны ашҭа иқәын.
Реиҳараӡаҩык аԥсыуаан.
– Сзызхәыцуа уасҳәап? – ҿааиҭит ахаҵа. – Ҳаԥсуа
ҳәсақәаирацәаҩны рыгәра сызгом… Уаҳа иахысҳәаара сыздыруам. Рхаҭақәа аԥсыуаауп, рхацәа аԥсыуаауп, ирыхшо
аԥсыуа хәыҷқәаӡам.
– Ишԥаԥсыуа хәыҷқәам?
– Мап, лхәыҷы дшаԥсыуам лдыруеит азоуп аԥсышәала
дзимацәажәауа. Иди суда, Ахрик, анылҳәауа, лыҵәҩанах
ҭабгааите, уааи, нан, лҳәар иаҳа иԥшӡаӡами? Аԥсуаа дызрыламгыло, даныҩеидаслак, сыбжамҽамны сзыбааӡазеи ҳәа иан
илаҽԥниҳәартә… Иуҳәозеи уара! – иԥсахы ԥыжәжәон.
Исгәалазыршәаз, убарҭ анацәа, анаҟа-араҟа инеизга-ааизган даҽа формак азырԥшааноума, ҳаҵәҩан аҵхра
шәзаҿузеи ҳәа иразҵаауада?
Аҵыхәтәан даҽа ҿырԥштәык.
1954 шықәсазы аԥсуаа қәԥарала идырхынҳәит раԥхьатәи
ралфавит. Егьи, ақырҭуа алфавит ала аҵара зҵоз, аԥсышәала
изамыԥхьо иаанхеит. Изҵаз ыҟоуп, аха иззымҵазгьы рацәаҩуп.
Убри абиԥара иаҵанакуа иахьагьы амаҵурақәа ирхагылоуп. Ирыхьыз, ирхыргаз еилкаауп аҟнытә, уаҩы иранаижьуеит. Иҟоуп урҭ атрагедиатә шықәсқәа ирхаанымкәа, уадаҩра
дукгьы иақәмшәаӡакәа, аԥсышәала изымыҩуа, изамыԥхьауа.
Иашоуп, уара упаспорт ала уаԥсыуоуп, аха иҟоуп даҽа паспортк – ухатәы бызшәала аҩра, аԥхьара, убри ахьумам
аҟнытә, угәы иалымсын, аԥсуа иахьиҭыԥу амаҵурагьы ҳазуҭом,
ҳхаҭарнаксгьы уаҳзалхуам ҳәа иазҳәауада, убри ԥҟарраны
аҟаҵара зылшауада?
459

Ишысҳәаз еиԥш, имцу, иаҳԥырхагоу апатуеиқәҵарақәа
шҳамоу еиԥш, иҳамоуп иаҳԥырхагоу даҽакгьы – иахьаҭахыугьы
иахьаҭахымгьы агәеибашаҭара ҟаҵаны, иаахтны аиаша
аибымҳәара. Уи аӡәы дналҵны аҳәара ицәыцәгьоуп, дырралагьы зыхшыҩ азхауа иԥшаара мариам.
Издаҳҵода?
Сгәанала, зыӡбахә сымаз аилазаара, инықәрԥшшәа Ала­
мыс зыхьӡысҵаз. Иҟалоит Аԥсуара ахьӡуҵар иаҳагьы ианаалозар. Иаҳҭахума убасеиԥш аилазаара? Ҳахшыҩ неилаҳҵап.
«Алашара», № 11, 1990

ЗЕГЬЫ ДҲАԤХЕИТ
Уи ауаҩ иԥсҭазааратә мҩа анхыркәшаха, сара дахьын­
ӡаздыруала, иусқәа еихшьаалауа санизхәыц, зегь­раԥхьаӡа
схаҿы иааит ажәаԥҟа: «Аҽы ԥсыр, адәы аҭынхоит, ауаҩы
дыԥсыр – иажәа». Шьоҭа Шьакаиа дреиуамызт ажәа амаҵ азызуа ашәҟәыҩҩцәа, мамзаргьы аҵарауаа. Аха уи ажәаԥҟа иара
изкхоит, ажәа азыҳәан Пушкин ииҳәаз анугәалауршәалак.
«Ажәа – аригьы усуп», –иҳәеит уи. Аԥсуаагьы, ҳәарада, ҵакыс
иарҭаз убри ауп. Иарбанқәоу ажәас, ус дус уи ауаҩ иҭынхауа,
дызхааныз ауаа ҳаҭырқәҵара дула аҵыхәтәантәи имҩахь
инаскьагара даԥсазтәуа, насгьы ԥхьаҟатәи абиԥарақәа
дызларгәалашәаша? Уи ичаԥеит, наӡаӡа аԥсуаа ирхамышҭуа
иҟаҵаны инижьит ҩ-ус дуӡӡак. Раԥхьаӡа аӡбахә ҳәатәуп,
усҟакҵәҟьа инеиужьны ажәлар ирзымдыруа, аха ахааназ
ԥсра-ӡра зқәым, дарбан аԥсуа маҵурауаҩызаалак аӡәгьы
иҟаимҵацыз, иара напхгара азуны, иеиҿкааны, ишахәҭаҵәҟьз
еиқәыршәаны ишырҳәо еиԥш, ахаҳә еиҟәнажәо иҩны
ишьҭеиҵаз аҭоурыхтә документ ду. Зыӡбахә сымоу ирхәанчоу
Аԥсны атопонимика ашьақәыргыларазы жәашықәса ина­
реиҳаны уажәаԥхьа иеиҿкааз акомиссиа иҟарҵаз адокумент ауп. Убри акомиссиа хантәаҩыс даман иара, аԥсуаа
рҵеи ду Шьоҭа Шьакаиа. Уи идыруан амаҵурауаҩы изыҳәан
реиҳа ихадаз – аус аҟаҵашьа. Иажәа рацәамызт, аизарақәа
рҿы, шамаха, дцәажәо дубомызт. Сшаԥсыуа патриоту ҳәа
игәы дҭасуамызт, амаҵура азыҳәан, схаҭа исзеиӷьхап ҳәа
Аԥсны дгьыл ҿаҵак имҭицызт, тәымк дааганы дҭеиҩуамызт.
460

Абна алымҳа амоуп рҳәоит, ауаҩы иусқәа зегьы абнатоура
иаҩызоуп, аха дарбанзаалак дызусҭоу ажәлар заманалаҵәҟьа
ирдыруеит. Шьоҭа Шьакаиа аус ахьааиухьаз, еиҳарак Тҟәарчал
аиҳабыс даныҟаз, мамзаргьы Очамчыра арион данахагылаз,
абасеиԥш ацәгьара ҟаиҵеит ҳәа реиҳа дызцәымӷызгьы фактк
рзаагомызт. Иман даҽа цәаҩа дукгьы, сара еиҳараӡак схызхуаз. Уи иаадыруа амафиақәа дрыламызт. Дрыламызт акәым,
дырҿагылан, даргьы дырцәымӷын, изныкымкәа ихәаҽра иалагахьан. Хыхь зыӡбахә сҳәаз, акариеристцәа амҩа зырымҭаз,
иара хантәаҩык иаҳасабала инапы аҵаҩны иаанижьыз адокумент ду аамышьҭахьгьы, иҟоуп даҽакгьы, даҽа ус дуӡӡакгьы,
сара абри ажәа сзырҳәаз. Уи иаҳа ауаа еицырдыруеит. Абар
уажәшьҭа жәашықәса инареиҳаны аԥсуа делегациак џьара
ицома, мамзаргьы Аԥсны сасцәа дахьқәак аҭаама, иреиӷьу
ҳамҭас ҳәа инаҳдыркуеит афото-шәҟәы ду «Абхазиа». Уи
ашәҟәы атекст рҩит А. Гогәуеи В. Ԥачлиеи. Афотоқәа авторс
дрымоуп Н. Рахманов. Урҭ иҟарҵаз аус ласырҟәуа акәым, аха
иуҳәар ауеит, Шьоҭа Шьакаиа ишәҟәы ҳәа, избанзар ашәҟәы
аира зегьы зыбзоуроу иара заҵәык иоуп. Зегьы еиҿикааит,
зегьы ҟаиҵеит. Маҵурала зегьы дышрылкаамыз еиԥш, аԥсуа
патриотизм аганахьалагьы днарылкаамызт. Аха уи дреиуан
аԥсуара иашаҵәҟьа ҵәатәы шьаҟас иамақәоу, еиқәырханы
изку. Схаҿы иаанхеит аҵыхәтәантәи ҳаицәажәара. Изхысҳәааз
заҳҭахузеи, аҽны сгәы кыдгылаӡаны сыҟан:
– Сара сбырзенызҭгьы, мамзаргьы сауриазҭгьы, мышкгьы саангыломызт, сықәҵны сцон. Изылшода ари зегьы ахыгара, – сҳәеит.
– Ара ушыҟоугьы, ушаԥсыуоугьы емиграциа уцар ауеит. Ус ицақәаз узымдырӡои? Џьоукы иҟагьы иҟамгьы акоуп.
Аҩнуҵҟатәи аемигрантцәа, – иҳәеит дааԥышәарччан, нас
инациҵеит: – Дасу Анцәа дшишаз дыҟазароуп.
Ихсыркәшарц сҭахуп уи ауаҩ иԥсҭазаара аҟнытә
даҽа ҿырԥштәык ала. Азҵаара дуӡӡа ахьыӡбахаз Аԥсны
аҵыхәтәантәи асессиа уаҵәы иҟалараны ишыҟоу, ҳәарада,
зҵаарақәасгьы иқәгылоу, иара иҟазаара шаҟа иаҭаху. Аха
ахатәы ус, ахатәы ԥсҭазаара… Аҽны Иугославиантәи Москва иаараны иҟан уаҟа, Иугославиа ирымоу иԥҳаи имаҭеи.
Имаҭа хышықәса ихыҵуеит. Зныкгьы димбацызт. Урҭ
ҳтәылаҿы ианаанхо, мышкы заҵәык акәын. Ашьыжь иаауан,
ахәылԥаз ихынҳәуан. Дырзыԥшын Шереметиево аҳаиртә
461

баӷәазаҿы, иаабаны, нас Аԥсныҟа дхынҳәырц. Цас иауазшәа,
иугославиантәи иаараны иҟаз аҳаирплан аара, адырҩаҽныҟа
иахыргеит. Адырҩаҽны зыхьӡыз, ишысҳәаз еиԥш, Аԥсны асессиа аныҟалоз амш акәын. Знызаҵәыкгьы зыбла дҭамԥшыцыз
имаҭа ибара азыҳәан мацара акәмызт, уи асессиахь дмаар
ауан хәы змаӡам даҽак азыҳәангьы. Аҽыхәшәтәразы Москва дыҟазар акәын. Зегьы рыгәхьаа мкыкәа, ауха Аԥсныҟа
дхынҳәит. Илахь еиқәны иуирбаӡомызт, аха ииҳәаз, даара
илахьеиқәҵаган: «Издыруеит смаҭа зны заҵәык иадамхаргьы
дшысзымбо. Агәабзиаразы сусқәа ҽеим. Дара даҽазны ианзаауа, усҟан сара…» Убас егьыҟалагәышьеит.
Хьӡы игарцоуп ахаҵа дзиуа рҳәеит. Шьоҭа Мама-иԥа
Шьакаиа ихьӡ-иԥша аԥсуаа рҭоурых аҿы инзырхаша аусқәа
иҭынхеит. Иахраҭ бзиахааит.
«Аԥсны ҟаԥшь», 1990

АБЗИА ИҬАХУШӘА…
Ақырҭуа националистцәа ҿахәҳәагас ирымоу агазеҭ «Зариа Востока» (ииун 15, 1990) ианын Тҟәарчал абанк аиҳабы
Нодари Салиа истатиа «Наше главное достоиание» ахьӡны.
Автор излеиҳәауала, аԥсшәа идыруеит. Убри аҟнытә аҭак
иасҳәарц сыӡбеит аԥсышәала.
Устатиа, уара утәала даараӡа иргызмалны иуҩит. Убасҟак
ажәа бзиақәа, ажәа ҳаракқәа уҳәеит, иаԥхьауа ахәыцха
имоукәа, дгәырӷьаҵәа инапқәа узеиниҟьартә. Аха ушнеиуаз, анапеинҟьабжь иалыҩны аԥсуаа ираҳарым анугәахәуаз
аамҭазы иуҳәарц иуҭахыз, угәы иҭаҵәҟьаз ажәак ҩажәак рыла
иныбжьауршәит, иара ус иааумҩатәшәа, ҽынла илашоуп, мамзаргьы уахынла илашьцоуп ҳәа уаҩы иҳәар еиԥш.
Ах, шаҟа игәырԥшаагоу ажәақәоузеи уи ухшыҩҵак хада
злаҭауҳәҳәаз! Уара иуҳәоит:
Гхас иухьыз, абанк аиҳабы Салиа, аԥсуаа ажәа ԥшӡақәа
расҳәар, нас ани, сара исҳәарц исҭаху, ныбжьасыршәыргьы,
462

усҟак рыхшыҩ азырышьҭуам ҳәа уӡбеит, аха иҟалаз уи
ауп, шықәсык, ҩышықәса раԥхьа иубац ракәӡам аԥсуаа,
урҭ акырӡа рҽеиҭаркит. Аԥсуаа рысасдкылара, уаҩҵас
иахьрызныҟәоз уҳәа рхы иархәаны ақырҭуа националистцәа
уаанӡа иҟарҵақәаз, уажәшьҭа ирзырур рымуа иалагахьеит. Ажәа ҭлапҟақәа ирыҵаҵәахузеишь ҳәа ԥаса аасҭа еиҳа
иазхәыцуеит. Излоуҳәауала, уара абызшәақәа рацәаны иудыруазаап, аҭоурых уазҿлымҳазаап. Ус анакәха, ҳәарада, иудыруеит адунеитәи аҭоурыхгьы. Иусҭарц сҭахуп зҵаарақәак.
Иузаагару адунеи аҿы даҽа ҿырԥштәык жәларык ҩагыланы
зынӡаск дара ирзааигәаӡам даҽа жәларык ишәҳәауа абызшәа
ҳара ҳтәоуп, шәызқәынхауа адгьылгьы ҳара ҳадгьылоуп ҳәа
рарҳәахьаны? Уара аԥсшәа уҵеит, ақырҭшәагьы, ҳәарада,
иудыруеит. Ишԥоубои урҭ абызшәақәа, еиԥшума? Уажәшьҭа
ишсоуҳәара ақырҭуа националистцәа ишырҳәауа еиԥш,
Аԥсны зыхьӡу адгьыл аборигенцәас иамазар ақырҭуагьы
аԥсуаагьы, акыр зқьышықәса раахыс урҭ араҟа еицынхозҭгьы
рбызшәақәа еиламлакәа, бызшәак алымҵыкәа абасҟак
еицәыхараны ҟалашьа амазу?
Агазеҭ аҿы иуҳәаз хыхь иаазгаз уажәақәа, ираԥсышәаны
иуҳәозар, абас еиҭоуҳәар ҟалоит. Сасра уахьнеиз аԥшәма
иашҭа уанынҭала, араҟа иаԥшәымоу уара уакәу, сара сакәу
аилкаара аҵкыс, усасны усҭазар, сашҭаҿы бзиала уаабеит, уааи,
ҳнатәап, ҳааицәажәап. Ҵаны, ԥаса-ԥаса, абасеиԥш уҳәаргьы
аԥсуа аҭак уиҭомызт, дсасуп асас анцәа диҩызоуп, ихәҭам акы
иҳәазаргьы, ианажьтәуп иҳәон, избанзар, ихаҭа дызлауаҩы
ламысыз ала, иашҭа иҭалазгьы аламыс имоуп ҳәа диԥхьаӡон.
«Ари ақырҭуа дгьыл аҿы» аԥсуаа мааиӡеит, ари аԥсуа дгьыл
аҿы иааит ақырҭқәа иахьааизгьы азмырхакәа, иааҳәны, ари адгьыл ҳара ҳтәы акәын, шәара шәоуп исасцәоу ҳәа иааҳҿагылт
умҳәозар. Бзиа ҳшубауа ҳәа агаӡа ижьага ажәақәак нацҵаны,
урҭ, ақырҭуа националистцәа ашәа нарыцуҳәеит уаргьы. Сара
схәыҷра мҩасит Тҟәарчал. Уаҟа уара ужәлантәқәа нхоны
исгәалашәауам. Ус анакәха, уахь унанагеижьҭеи уамак ҵуам.
Шьыри, шаҟа исҭахузеи иугәалауршәарц, уахь уаннеиуазгьы
иуҳәауаз ашәа абри аҩыза акәзушь.
«Аԥсны ҟаԥшь», 1990

АЦӘЫКӘБАРҚӘА АНЕИЦЫЛАЛАК
Амилаҭ рҭоурых азыҳәан, ашықәсқәа ракәым, мышкгьы,
сааҭкгьы акыр аҵанакуеит.
Аԥсуаа грас иҳамоуп ҳҭоурых еснагь архәыҷра, армаҷра,
иҟоу, иҳамоугьы инагырханы, иааларҟәшәа ахцәажәара.
Жәаҳәарада, узлаҟам ала аҽхәара, амцхә аҽырԥагьара уаҩы
дарԥшӡом. Ицәаԥҽыгоуп иҟам-иным аҳәара, аҩра. Ҳмилаҭтә
ҟазшьа аанарԥшуеит ажәаԥҟа: «Дтәаны ирымбаз дгыланы ихы дирбеит». Ари ламысуп, уаҩроуп аӡәы идкыланы
уахәаԥшуазар, аха амилаҭ рыхьӡ-рыԥша аӡыргараҿы, ржәытәрҿатә аҳәара, аҩра ашҟа аиагараҿы – даараӡа иԥырхага дууп.
Ҳарҟәаҵып азқьышықәсақәа зхыҵуа ҳматериалтәи
ҳдоуҳатәи баҟақәа. Иаҳҳәарым Г. Турчанинов иҟаиҵаз
аартра аԥсуаа ҳаҩнуҵҟа иахьынӡахәҭоу адгылара ахьамоуз. Иаҳгәалаҳаршәарым усҟацәак аӡбахә шаҳамҳәауа
Аԥсуа ҳәынҭқарра. Ҷыдала убри мацара иазку аҵарадырратә усумҭақәа, ашәҟәқәа ахьҳамам. Усҟак хара ҳцарым.
Сырзааҭгыларц сҭахуп қәрала ирхыҵуа ала урыхәаԥшуазар,
абиԥарак, ҩ-абиԥарак ирхыҵуа аҟара зхыҵуа акультуратә
баҟақәа, урҭ рҭоурых. Иналкааны аӡбахә сымоуп аԥсуа
периодикатә кьыԥхь қәрас иахыҵуа, нас иахьа ишаадыруа.
Абри уалацәажәарц азыҳәан, иааумҩатәшәа акәзаргьы,
унхьамԥшыр ауам ажәытәрахь, нас уи ажәытәра ишазыҟоу
ҳара ҳаамҭа.
Зегьы нарҳәы-аарҳәны, аҳа аҵәа аҿалоит, аҵәа аҳа
аҿалоит ҳәа ианаҳдырҵоз, мап зҳәаз ԥсышьацәгьа анрырҭоз
аамҭақәа раан, ишәҭыкакаҷуан даҽа теориакгьы. Амилаҭ
хыԥхьаӡарала шаҟа имаҷу убасҟак ихәыҷызароуп рҭоурыхгьы,
хыԥхьаӡарала шаҟа ирацәоу, рҭоурыхгьы убасҟак идууп
ақәра рацәа амоуп. Убри аҟнытә, аԥсуаа ҭоурыхла ҳреиҵазар
акәын хыԥхьаӡарала ҳзеиҵоу зегьы. Ари атеориа иахылҵит,
иарҿиеит уаҩы ихаҿы изаамгаша амцқәа ацәгьоурақәа.
Уара ужәладоуп, ушьҭрадоуп, уԥсадгьылдоуп уани уаби
ҳәа иудыруа уара узыхшаз ракәӡам, укашәарахны урааӡеит
ҳәа ауаҩы дшыхәыҷу инаркны иоуҳәалар, дужьалар, дандухалак, аиаша анеиликаалак дахьужьоз азыҳәан угәаӷ
шьҭихуеит. Изхысҳәаауа, абольшевикцәа рпартиеи ажәлари
убас рыхьра иаҿуп ҳаамҭазы. Шаҟа аиаша еилаҳкаауа
убасҟак ҳгәы ахшәоит ҳашнеи-шнеиуа агәаӷгьы ҳкуеит.
464

Иааҳгап ҿырԥштәык. Аԥсуа культура аҭоурых аҿы аҳра ауан
теориак. Аԥсуа литература, аԥсуа театр, аԥсуа ансамбль уҳәа,
ажәакала, реиҳа ихадақәаз зегьы ирыхцәажәауан асовет
аамҭа иахылҵит, рыҿиара, рзырҳара, рцәырҵра зегьы зыбзоуроу Октиабртәи ареволиуциа аидеиақәа роуп, Аԥсны асовет
мчра аиааира анага ашьҭахь иҟалазоуп ҳәа. Ари амц иахьа
уажәгьы џьоукы-џьоукы мап ацәырымкыц. Аҭоурыхтә фактқәа
иҳарҳәауа зынӡаск даҽакуп. Асовет мчра Аԥсны иааиаанӡагьы
иҳаман ашәҟәыҩҩра аҿиара иалагахьан аԥсуа сахьаркыратә
литература аԥсышәала апиесақәа рыҩхьан, аспектакльқәа
ықәдыргылахьан, ажәакала, шаҟа ирласны аиаша ҳәахауа,
убасҟак иазеиӷьуп ажәлар рдоуҳатә гәабзиара.
Ҳҳәынҭқарра ду зегьы аҩнуҵҟа иҟаз атенденциа
маҷызшәа, иаҳзымхозшәа, аԥсуаа ҳзыҳәан инацлеит даҽакгьы.
Егьырҭ ажәларқәа имцу ажәақәа рыла агәы ҟарҵалара акәын
жәибжь шықәсазтәи ареволиуциа. Агәы ҟарҵалар акәын
адиктатура. Шәыссируп, шәынцәоуп, насыԥ ҳашәҭеит ҳәа
рарҳәалар акәын абольшевикцәа. Аԥсуаа, убарҭ ирҳәауаз
инаҳзацлеит даҽакгьы. Ргәы ҟаҳҵалар акәын ақырҭуа
меншевикцәа рхылҵшьҭрақәагьы. Иаазгоит ҿырԥштәык.
Аԥсуа театр ахы ыҵнахит ҩажәиак шықәса инаркны ҳҳәеит
азнык азы. Ус анаҳҳәа, иашоуп, уи бзианы иҳашәҳәеит
рҳәеит абольшевикцәа. Аха игәааит ақырҭуа меншевикцәа
рхылҵшьҭрақәа. Ишԥаҟаҳҵагәышьоз. Иҵегьы агҳархеит аԥсуа
театр ақәра. Аԥсуа артистцәа, арежиссиорцәа Қарҭ ицаны,
аҵара иалганы ианаа, ақырҭцәа анҳацхраа ашьҭахь, даҽакала
иуҳәозар, Аԥсны Қырҭтәыла ианаларҵа ашьҭахьоуп ҳара атеатр анҳау ҳәа аҳәара ҳаналага. Мцык инацлеит даҽа мцык.
Абарҭ амцқәа зегьы ҳҳәалар акәын ҳкультура аҭоурых иагырхауа, иларҟәуа, ирмаҷуа, ҳхала иҟаҳҵазгьы даҽа џьоукы
иҳарҭазшәа иацҵауа.
Абасеиԥш зҳәауаз, изыҩуаз срықәӡбауам ираҽԥнысҳәом
ажәаԥҟа: «Ар ирнымиаз дхаҵа ҟәҟәоуп» схаҿы иааганы. Аӡәы
дналкааны акәым, ажәлар шеибгоу ирбаандаҩны ианхырҵоз
аамҭазы, амаҳагьараҵәҟьа ҟазҵаз изыууазеи акәымзар, егьирахь, амилаҭ ркультура аҭоурых иагырханы иҳәеит иҟаҵәҟьаз
изымҳәеит ҳәа уаӷоу аҽԥныҳәа риҭеит. Аха уаҩы иранеимыжьша даҽакуп. Аиаша аҳәара иаамҭахеит. Уажәшьҭагьы
аиаша зымҳәаз, уажәшьҭагьы аҭоурых зырхәанчаз уи иоуп
гәыбӷан зҭатәу.
465

Акгьы шьақәсырӷәӷәом. Исымоуп азҵаарақәа. Сахьиашам, шәара ишәҳәап.
Салацәажәарц сҭахуп аԥсуа периодикатә кьыԥхь аҭоурых
аҟнытә фактк.
Қәрас иамоузеи, иахыҵуазеи аԥсуа периодикатә кьыԥхь?
Аҭак, ишыжәдыруа еԥш акыр аҵанакуеит амилаҭ ркультура аҭоурых азыҳәан.
Аԥсуа ашәҟәыҩҩра цәырҵит азежәтәи ашәышықәса
хынҩажәатәи ашықәсқәа ралагамҭазы. Уи дыруп. Раԥхьаӡатәи
аԥсуа сахьаркыратә шәҟәы ҭыҵит 1912 шықәсазы . Аха
ианбалагеи апериодикатә кьыԥхь? Уи азыҳәан иҳарҳәауа
абанӡамцу, аиаша иарбану?
Ҳнапаҿы иаанаҳкылоит ҳаԥсуа газеҭ заҵәы «Аԥсны
ҟаԥшь». Знык иаҳмаҳаз џьшьаны, ҩынтәгьы ҳнаԥхьоит алозунг: «Атәылақәа зегьы рпролетарцәа шәҽеидышәкыл!»
Уи алозунг азыҳәан ҳгәаанагара даҽазны ҳалацәажәап.
Ҳҿынаҳхап. Нбан дула иануп ахьӡ – «Аԥсны ҟаԥшь».
Ирҳәоит, ажәа «аҟаԥшь» ацызҵаз Миха Лакрба иоуп
ҳәа. Сгәанала, усҟантәи аамҭазы даараӡа иманшәалаз, аамҭа
иақәнагоз ажәа азиԥшааит. Иабаанагеи ажәа «аҟаԥшь»?
Урыстәылан, Пензатәи агәберниаҿы 1861 шықәсазы
ақәгылараан бираҟҵас ишьҭырхит. Октиабртәи ареволиуциа
ашьҭахь, ҳәынҭқарратә бираҟ ԥштәыс иҟарҵеит. Убри аԥштәы
аҿаанахан ҳара ҳҟынӡагьы иааӡеит. Раԥхьаӡа, сгәанала,
Аԥсны иаанагеит 1921 шықәса, март ԥшьба, Ар Ҟаԥшь Аҟәа
ианааи. Уи символра азнауан абольшевикцәа рдиктатура.
Иахьанӡагьы убас иааит. Ԥштәыс абираҟқәа ишрымоу макьанагьы ԥыҭраамҭак ицозар акәхап. Аха иабанӡаиашоу агазеҭ аханы, ажәа «Аԥсны» анаҩс иахьацу? Аҟаԥшь аԥсуаа символс ирымамызт. Уимоу егьахыччон, ажәытәан. Иҟалап, ашьа аԥшшәы
ахьыргәаланаршәоз, аԥсуаа ашьакаҭәара иахьырмилаҭ
ҟазшьам иахҟьозҭгьы. Убри аганахьалагьы ажәа «аҟаԥшь» анаалауам. Иҟоуп даҽакгьы, уи аҵкысгьы иеиҵамкәа изҵазкуа. Ажәа
«аҟаԥшь» анацырҵоз, агазеҭ ахьӡ мацара акәӡам ирыԥсахыз.
Иаалырҟьаны идырхәыҷит ақәрагьы. Агазеҭ «Аԥсны» аҭыҵра
иалагеит 1919 шықәсазы. (Абри ашықәс, абри амш, раԥхьаӡа
аԥсуа газеҭ анҭыҵыз – ԥеруал 27 аԥсуа периодикатә кьыԥхь
азыҳәан иныҳәа мшны иазгәаҳҭалар замуазеи?) Уаҟагьы иаанымгылеит ажәа «аҟаԥшь» анацырҵа иҟанаҵаз ацәгьарақәа.
Агазеҭ аҵакы аганахьалагьы аҽаԥсахит. Иаанахәеит ҩ-ԥштәык.
466

Аҟаԥшь – абзиа, уи инаҿагылеит даҽа ԥштәык – аиқәаҵәа.
Ауаҩы ма дыбзиоуп, ма дыцәгьоуп. Ажәытә аамҭазы зегьы
бааԥсын, аҿатә аамҭазы зегьы бзиоуп.
Аиҭакра иаҳзаанагеит ҳазқәымгәыӷӡоз. Ацензура
аԥыххеит. Агазеҭ уажәшьҭа аҵакы аганахьала иаанахәароуп
еиуеиԥшым аԥштәқәа, аԥштәқәа зегьы.
Ажәа «аҟаԥшь» анамаҳхлак, ириашахоит ирхәанчаз
аҭоурых ҵабырг. Аԥсуаа символс ирымамыз аԥштәы наҟ
иаԥыххеит. Иҩбахаз, агазеҭ аҭыҵра ианалагаҵәҟьаз – 1919
шықәса ашҟа ирхынҳәхоит. Ихԥахаз, аҳәара мариахоит
даҽа иашак. Агазеҭ хациркит Дырмит Гәлиа. Агазеҭ «Правда» иануп ихацзыркыз дызусҭоу. Убас ануп «Литературнаиа
газеҭгьы». Избан, ҳара ҳгазеҭ хацзыркыз ихьӡ занаҳамҵозеи
изаҳмырхынҳәуазеи уи иахьӡҵәҟьаз? Изаҳамҳәозеи қәрала
иахыҵҵәҟьоу?
Ацәыкәбарқәа анеилаҭәалак, аӡиас шрылҵуа еиԥш акиаки неицылауа ишьақәгылоит, иҭбаахоит, иҵаулахоит, амилаҭ
зыда ԥхьаҟацашьа рымам рхатәы ҭоурых.
Аредакциа аҟнытә.
Ашәҟәыҩҩы Џьума Аҳәба иқәиргыло азҵаара хымԥада
зҭыԥ иқәҵатәу акоуп. Абри аганахьала агазеҭ «Аԥсны ҟаԥшь»
аредколлегиа уаанӡагьы аилацәажәара рыман, аԥхьаҩцәа
ргәаанагарақәагьы еилыркаахьан, Аԥсны аиҳабыра рҟны
инаргахьан, иагьазгәарҭахьан иааиуа ашықәс азы агазеҭ
«Аԥсны ҟаԥшь» ахьӡ «Аԥсны» ҳәа ишыԥсаххо.
«Аԥсны ҟаԥшь», 1990

УААНӠЕИ АРИНАХЫСИ
Еихшьаалақәаки гәҭахәыцрақәаки
Календарла ашықәс нҵәаны акәымкәа, хәыцрала,
гәҭыха-гәыӷрала аамҭак ҳанҭысны, даҽа аамҭак, ҳаԥсҭазаараҿ
даҽа периодк ҳҭалауашәа ацәанырра узцәырҵуеит, иаҳхысыз
ашықәс мацара адагьы, ҳсистема аиҭакра ҳалагеижьҭеи
иҟаҳҵахьоуи, уажәы ҳаазынгылаз амҩа, ҳааины ҳазҭагылаз
аԥсҭазаара уҳәа еидкыланы, еиҿырԥшны уанрыхәаԥшлак,
уанрызхәыцлак. Жәибжь шықәса раахыс зышьцылара
467

ҳаҿыз,ирԥхашьагахаз, аха уажәшьҭа мап зыцәкра ҳалагаша
иреиуоуп акы – ҳҳәынҭқарра иахагылоу, дыҟанаҵ, иаргьы, ҳаԥсҭазаарагьы рзышәаҳәара, рырҽхәара. Аԥсцәаҳа
дшааҳԥыригалак,
дахьынӡаҟаз
иаамҭагьы,
ихаҭагьы,
ӡы иамыӡәӡәауа, аҳәынҵәа рықәҭәара. Усҟан бжеиҳан,
иаҳхашҭуеит, аҳәынҵәа ҳхаҭа ҳхы ишақәаҳҭәауа, избанзар,
уи аамҭазы ҳаҟан ҳаргьы, иара дзычҳауаз, ҳаигәырӷьаҵәа
иаамҭа иаланхауаз. Араҟа ҳаламыс зыхьчауаз иарбаныз?
Ҳҳәынҭқарра хадас иамаз ҳара дахаҳмыргылеит, ҳара
далҳамхит. Убри аҟнытә, иааҟаиҵаз ацәгьарақәа рзыҳәан
ҳара ҭакԥхықәра ҳәа акгьы ҳадым. Иаамҭа акәзар, уигьы ҳара
иаҳгәаԥханы иалаҳхыз акы акәмызт, мчыла иҳадгәалан.
Ҳҽазаҳшәап убри аҵас «бзиа» аилагара. Анцәа иџьшьаны,
ҳгәы иҭаҵәҟьоу ҳҳәартә аамҭа ҳауит. Ма иаҳҳәалап, усгьы, анарцә ҳәаран иҟаз, ураҳәа акгьы ыҟамызт ҳәа, ҳажәа
аамышьҭахь, ҳусқәа ҳәа уамак егьыҟам. Ҳгәы ҳарҟычып апоет
иажәақәа рыла. «Ажәа – аригьы усуп».
Бзиараси цәгьараси иаҳзаанагазеи, аиҭакра зыхьӡаҳҵаз,
аха ахьӡҵәҟьа уҳәозар, ажәа арбгара иаҳа ианаалауа арҭ
ахәышықәсак?
Алакә ажәала иуҳәозар, урҭ ашықәсқәа бжеиқәабжашлан, акапанга иақәҵаны, еиҳау еиҵоу ҳәа капаншьа рымам, аха ишырацәаз еиԥш рыбзиарақәа, убасҵәҟьа
ирацәахеит рыцәгьарақәагьы уҳәар ҟалоит.
Быргк иажәа иналеиҵеит абасеиԥш жәабжьк. Дад, иҳәеит
уи, дасу анцәа дыззишаз даҿызароуп, илымшауа далагар, ихгьы ижьоит, ажәларгьы иргәаҟуеит. Ԥҳәыск ахацәа дреиканит,
иҳәеит. Аҵлақәа ирықәланы ажь зҭаауаз ахацәа даарыҵагылан
шәара шәеиҳагьы аҵла сықәлоит, ишәеиӷьынгьы ажь сҭаауеит
лҳәеит. Амҵәышә лыманы аҵла дықәлеит. Лымҵәышә анҭәы,
уаҩы инапы наӡартә аҟара илбаалышьҭит, иҳәеит. Исыҵыжәга
ҳәа лыбжьы лыргеит. Аӡәгьы ихы дҩаханы амҵәышә икуам.
Ишәыхьзеи, шәыхәда шәыкәаҽ, шәыԥхашьаны шәгылоуп акәу
ҳәа ҿылҭуеит, ахацәа аӡәгьы ихы дҩахом. Ианылмуӡа, хаҵак
хаҵа еиқәак аашьҭихын, иблақәа хҩаны аҵла дыхәнеит,
иҳәеит. Абри бышьаҵа, нас аҵла быхәнала, ибыҵагылоу
ахацәа ишакәым бырбоит, бара быԥхашьом, аха дара рхы
иҩаханы быҵаԥшра рхы ирзаҭәашьом иҳәеит.
Аҭаҳмада
иажәабжь
ҩынтә-хынтә
исгәалашәеит
уажәааигәа, ашықәс анҵәамҭазы Чехословакиа саныҟаз.
468

Аха зны еихшьалақәак ҟаҳҵап иныԥкаауа.
Ацивилизациа
иазааигәахәеит
ҳәа
ҳзырҳәартә
ҳхаҭақәагьы иаҳзеиӷьхартә, ҳахьӡгьы бзианы иаргартә
иҟаҳҵазеи абарҭ ашықәсқәа рзы? Ажь зҭаауаз аԥҳәыс леиԥш,
иҳалымшоны ҳазлагазеи?
Раԥхьа – ҳабзиарақәа акык-ҩбак.
Ахы иақәиҭхеит жәибжь шықәса раахыс асаԥаҭ зҿаз
ажәа. Аамҭала ҳәа усҟан инаҳәаны, убриаахыс ишыҟац, иаҳаиаҳа иӷәӷәамхозар, икәадамхо иааиуаз ацензура аԥыххеит.
Уи иахылҵит даҽакгьы – азин ҟалеит даҽа партиақәакгьы
раԥҵара. Абасҟак шықәса аҳра зуаз апартиа, уажәыгь амчра
иара иампыҵакызаргьы, ианамуӡах, аконтроль азызулаша, иагу-иабзоу зҳәаша апартиақәа ҟалеит. Уи азеиӷьуп иара, акоммунист партиа ахаҭа.
…Адәыӷба аԥенџьыр садгыланы сыԥшуеит. Ҵыхәаԥҵәара
рымам. Чехословакиатәи иаауа адәыӷбақәа. Еиҳарак
еидарагагақәоуп. Урҭ ирықәгылоуп атанкқәа аброне­
траспортиорқәа,
аракетақәа,
абзарбзанқәа.
«Ампы­
ҵахалаҩцәа» сара сашҭа иҭыҵны ицозшәа сеигәырӷьауан
уи ахьызбауаз. Издыруадашь, анаџьалбеит, аҳәаанхыҵ
агрессорцәас ҳрымԥхьаӡауа аамҭак ҟалар!
Акласстә интересқәа мап рыцәкны, азеиԥштә уаатәыҩсатә
интересқәа рышҟа аиасра – акгьы злымҵуаз ауаажәларратә
система акгьы шалымҵуа баны мап ацәкра.
Апарламенттә система аԥҵара. Адепутатцәа ралхраҿы
иҟалеит ҳаԥхьаҟа уаҩ дзызхәыцқәаша. Депутатцәақәак
ажәлар ишырҭахӡамыз, ишыҟарҵацыз еиԥш, мчыла ирыдыргалан, иалххеит. Даҽа депутатцәақәак, рыхгьы ржьеит ажәларгьы рамхажьеит. Ирбахьацыз акәыз џьыршьеит.
Аизараҿы инатәон. Иаарҳәалак ишақәшаҳаҭу ала рнапы
иааҩахон, нас рнапқәа иҩаханы ишырку акассаҿы инкылсны,
адепутатразы ирықәнагауа аԥара аамырхуан, уаҳа ус рымамызт. Уи иашьцылахьаз уажәгьы ус иааиуеит. Иҟоуп ахԥатәи
акатегориа иаҵанакуагьы. Урҭ, ишырҭахӡамыз, ралхыҩцәа
рамхажьеит. Уалафахәык зган, сналкааны пату сықәырҵалап
ҳәа акәымкәа, ииашаҵәҟьаны сыжәлар акы срыхәап ҳәа адепутатра иазықәԥеит, алхрақәа раан ажәа ӷәӷәақәа рҳәеит,
ауаа ргәы хырхит, аха ирусҵәҟьаз – азакәанԥҵара ашҟа ианиас, аизара дуӡӡаҿы рыжәлар рзинқәа агыхьчатәха, рааҵратә
патриотизм нарымпыҵышша ицан, акапеи кылҵәа иаԥсамкәа,
469

амгьал мӡы иаҩызахеит. Урҭ леиԥшхеит, ахацәа дреиканны,
ажьҭааразы аҵла иқәлаз аԥҳәыс. Аха абри аусаҿы, разҟыла,
иҟалеит уаҩ дзеигәырӷьашагьы. Депутатцәақәас џьоукы
алхқәахеит рхаҭақәа ашьҭаӡамкәа, рыжәлар ргәаԥхарала мацара. Убарҭ ракәхеит, ииашаҵәҟьаны, зыԥсҭазаара рыжәлар
рымаҵ аура иазызкызгьы. Рдырра иахырымбааит, рхы
иамеигӡеит. Абасоуп Аԥсны ишыҟалаз, уаанӡа сыздыруам,
аха асовет мчы ааижьҭеи иҟамлацыз. Раԥхьаӡа акәны Аԥсны
еиҳабыс дахагылеит ажәлар иргәаԥханы иалырхыз, мчыла
аӡәгьы ирыдимҵакәа, абжьы зырҭаз ауаҩы. Абраҟа ицәырҵит
ҳзышьцылам даҽакгьы. Ажәлар иалрымхыз, хыхьынтәи ирыдыргалаз иусушьеи иуаҩышьеи рзыҳәан аӡәгьы аҭакԥхықәра
идӡамызт, егьа бааԥсра ҟаиҵаргьы, ухгьы иаҽԥнуҳәомызт,
изаҽԥнуҳәауагьы аӡәгьы дуздыруамызт. Уажәы Аԥсны иахагылаз иусушьеи иуаҩышьеи рзыҳәан аҭак ҟарҵар акәхоит,
раԥхьа иргыланы, аинтеллигенциа, нас иалхыҩцәа зегьы.
Ҵаны, Аԥсны ҳанҭыҵны ҳнаԥшуазар, насгьы ҳара
ҳахьадҳәалоу,
иахьҳацрасуа
аҟнытә
ҳаламцәажәар,
ҳазҿлымҳамхар амуазар, ҵаҟантәи, ажәлар рыбжьала
ахадаратә напхгараь аҩеираҿы уаҩы игәы иамыхәақәаша
ҟалеит. Зыӡбахә сымоу Қырҭтәылоуп. Ақырҭуа
жәлар
ирҭахызар СССР алҵра, ирҭахызар Урыстәыла алҵра, уи дара
ирусуп. Аха ҳара ҿымҭӡакәа ҳазтәауам зхәыцшьеи зыпрограммеи егьырҭ амилаҭқәа ахақәиҭра рцәырӡрала иҭәу, зидеологиа ашьа алыжжуа ауаа анапхгарахь ианҩеиуа аамҭазы.
Ҵаны, уажәтәи анапхгара пату рықәуҵартә иҟоуп акаҿы.
Аҩажәижәабатәи ашықәсқәа раахыс Аԥсны аколониалтә
политика мҩаԥызгоз ажәала акы ҳәаны, аусаҿы даҽакы
ҟарҵозҭгьы, арҭ ражәеи руси акоуп.
Ҳазыхынҳәып ахацәа иреикануаз аԥҳәыс илызкны абырг
ииҳәаз ажәабжь. Ахацәа реиԥшҵәҟьа ларгьы аҵла дахьықәлаз
азыҳәан узлабашьуам уи аԥҳәыс. Уимоу, улеигәырӷьаратәгьы
дыҟоуп. Аха аҵла ақәларазы иаҭахқәаз лзымдыритоуп иҟалаз,
раԥхьаӡа иргыланы, дызмырԥхашьашаз, ахацәа рус далагазар, ахацәа реиқәа шлышьалҵаша лдырыр акәын. Иарбанқәоу
ҳара арҭ ахәышықәса рыла «иаҳхашҭқәаз?»
Схатәы ҿырԥштәык. Декабр мшы қәас-ӡысуан Прага
салаланы снеиуан. Сахьыҩназ асасааирҭа ахь налаҳәаны,
иабашәаҟоу, уахь сызлацозеи ҳәа слазҵааит ачех ԥҳәыс.
470

Қәрала, дандумзаргьы, ма хаҵа ицаша аԥҳацәа лымоуп, мамзаргьы – зԥаҵа зсахьоу арԥарцәа уҳәарын.
– О, усовет уаҩума?! – хар амамкәан илҳәоз аурыс бызшәала ҿаалҭит. Лҳәашьа сгәамԥхеит. Хыччашақәҵәалаҵаран. – Абри иску убома? –снахәаларԥшит ақьаад
кәалаԥ илкыз. – Абраҟа афатәи аԥҭекаҿы иаасхәаз ахәшәқәеи
ҭоуп. Шәара шәышҟа ирышьҭырц иганы ирысҭоит.
– Иҭабуп, ацхыраара, агәманизм… – ажәақәак
неиласҟәаҟәеит.
– Мап, угәы уажьоит, сшәыцхраарцгьы сҭахым, шәара
шәзыҳәан агуманизмгьы сылам. Амшә аҭыҩра иҭымыҩрырц
азыҳәан уаҟа иахьҭатәоу акраҿоуҵар иаҳа иузеиӷьуп. Уца,
абансшәақәоуп иахьыҟоу усасааирҭа, –лҳәеит. Цырӡәӡәарахк
сгәыдылҭәалазшәа сгылан. Данысԥрҵуаз инацылҵеит. – О,
иҟаларушь аамҭак, уаҳа ҳара ҳашҟа шәмаауа?!
Мшқәак анааҵ Братиславаҟа ҳцеит. Асовет аерофлот
ахаҭарнак Иура Латариеи сареи ҳаицәажәо ҳтәоуп икабинет
аҿы.
– Акы уасҳәашан, Иура, асовет ҳәынҭқарра зегьы иазхаша уара иабуоԥшаауеи, араҟагьы изларылшозеи. Аԥсны зегьы иазхаша аԥшаарагьы цәгьахашт, аха уареи сареи ҳқыҭа,
Аҭара азыҳәан мацара акәзаргьы, иамуӡои, иаҳҳәап, тоннала
амандарина раҳҭар, дара адәқьанқәа рҿы хәдацәахьы иқәжьу
афатә ҳарҭар? –сҳәан ҿаасҭит.
–Ҳаи, исоумҳәан, абаақәа. Уи сара иадызбалахьоу уара
иудыруазеи. Асловакцәа ақәшаҳаҭуп. Акәац агара азин
ыҟам, аха иурҭоит акәац иалху аконсервқәа. Амандарина
аҭныԥсахлара иазхиоуп. Ега шәкыла тонна ааугозаргьы…
– Иҟалазеи ԥырхагас?
– Зегьы ԥхасҭазтәыз, аӷәыцәҳәы ҳақәзыртәаз –
ҳбиурократиа. Уи иааишьа змам мчуп.
Абарҭ аҩҿырԥштәык аазгеит хшыҩҵакык аласҳәарц. Ажь
аҭаара иқәлауаз аԥҳәыс, аҵла ахәнара, ажь аҿыхра шлылшауазоуп дзызхәыцыз, егьирахь ахьмыӡӷ илгауаз лхахьы имааиӡеит.
Раԥхьа иӡбатәын амҩа иаша иқәҵатәын аекономика. Раԥхьа
инагӡатәын жәибжь раан изларжьаз алозунг – анхацәа
ирыҭатәын адгьыл. Иаахтны иуҳәозар, аҳәынҭқаррақәа ҳнапы
нарымҵакуа, ҳарԥхашьагаха, аҳәыркьира аҟынӡа ҳнеит,
адунеи фыџьара ишаны хәҭак адгьыл иану аҳәынҭқарра.
Изыхҟьазеи? Иҟаҵамызт ҳекономикатә политика.
471

Закәанла, конституциала ҳәаақәак ирҭакым адемократиа иахьӡуп анархиа, аилаҩынтра. Иаарҭаху аҟаҵара
иақәиҭны шҭакы еицҭаҵашьа рымаӡам ақәыџьмеи ауасеи.
Адемократиатә социализм, акапиталисттә демократиа ҳәа
ыҟаӡам. Адемократиа ма иҟоуп, ма иҟаӡам.
Ҳара уажәы адиктатура, автократии ҳацәцеит, аха адемократиа ҳәагьы акгьы ҳзыҟамҵеит. Абри ауп изыхҟьаз ихьымӡӷу
даҟьаха, ҩажәи жәибжьтәи ашықәсқәа иреиԥшха, цәаҳәа
еиқәаҵәаны ҳҭоурых ианылауа иҟалаз амилаҭқәа реиҿаҳара,
аԥсҭбара рыбжьалартә аҟынӡа рнеибагара. Уи ахҟьеит даҽак­
гьы. Амилаҭ рацәақәа иҵегьы еиҳау азинқәа рырҭауашәа,
милаҭ маҷқәа зинла амилаҭ дуқәа ираҟарартәуашәа, анахь ак
ҳәауа, арахь даҽакы иақәыргәыӷуа, иахьагьы зҵыхәа ԥымҵәац
аполитикатә хәмарра.
Изааӡарызеи, адепутатцәа реизара ду акәзааит, асессиа
акәзааит, ианымҩаԥысуа, ԥаса еиԥш, ателевизор ҳадымҵуа
ҳадтәалауам ирҳәазеишь ҳәа адепутатцәа рықәгыларақәа
ҳрыԥхьауам. Ҵаны, ҳара ҳдепутатцәа ирҳәауа, ҳәарада,
ҳгәы хыҭхыҭуа ҳазԥшуп, сара сызҿу иааизакны адепутатцәа
рцәажәароуп. Изыхҟьазеи, ҳзацәыхьшәашәазеи? Ажәа рацәа­
хеит, аус маҷхеит. Акырӡа ирацәоуп ирыдыркылаз азакәанқәа.
Рыбжеиҳарак башахеит. Иаԥҵам азакәан аус азыруша амеханизм.
Игәҭахәыцроу ҳанҵамҭақәа хҳаркәшап игәышьҭыхгоу
ажәақәак рыла. Урҭ ажәақәа рхылҵуеит ауаҩы зыда ԥсыхәа
имам – иахьаҵкыс уаҵәы еиӷьуп ҳәа агәыӷра. Анцәа иҳәааит
ҳгәыӷра ҳмеижьауа.
«Аԥсны», 1991

АЖӘЛАР МИЛАҬЫЗТӘЫЗ
Изакә аамҭа уадаҩу ҳазҭагылоу ззымдыруада.Аекономика
акаҳареи, иеилаҳаз аполитикеи ирыхҟьаны, ҳҳәынҭқарра зегьы аҟны ажәларқәа зҭашәаз ауадаҩрақәа Аԥсны инарыцлеит
даҽа уадаҩра ҷыдақәакгьы. Урҭ ауадаҩрақәа ираԥхьагылоуп
асасцәа ҳаԥшәымацәоуп, ҳара иахьаҳҳәо иҟазароуп
аԥшәмацәа ҳәа иахьықәгылаз. Абасеиԥш ҳмилаҭ амахә ҩа
ианықәгылоу аамҭазы дасу илшауа дыззыманшәалоу, Анцәа
дыззишаз ҟаиҵалароуп ихы-иԥсы дамеигӡауа, дмаашьакәа.
472

Ашәҟәыҩҩцәа, ҳазшаз иҳаҭәаишьан, реиҳа амч змоу
ҳнапы иакуп – ажәа. Иахьатәи ҳаамҭа иахьаҳгәаланаршәақәо
рацәоуп 1921 шықәса. Ареволиуционерцәа, ауаажәларратә
усзуҩцәа аҿын дара рус. Дырмит Гәлиа иҩызцәа еидкыланы
рус ду нарыгӡон. Рымчқәа анеиларҵоуп аԥсуаа хазы милаҭуп
ҳәа ҳзырҳәауа, ҳхатәы ҳәынҭқарра анҳау. Аҳра зуаз апартиатә
командатә система ииашамкәан имҩаԥнагоз амилаҭтә политика иахҟьаны, аԥсуааи анапхгараҿы игылази изныкымкәа
аиҿагыларақәа рықәшәахьан. Усҟан, ҳәарада, иреиӷьыз аинтеллигенциа ажәлар ирыдгылон, ирыцхраауан раамҭеи руси
уи иазыркуан. Аҭагылазаашьа аҽаԥсахит уажәы. Нестор Лакоба ихаанаахыс иҟамлацызт, ажәлар иргәаԥхауа, рхала абжьы
иҭаны, рхала далхны дырхадыргылахьаны. Рыгәҭыхеи рҳәатәи
еиқәшәеит ажәлари аиҳабыреи.
Аҽаԥсахит аинтеллигенциа рроль. Иаҭахханы иҟалозар,
аиҳабыра ирыцхраауеитоуп, абжьааԥны дасу даҿызароуп
иара иус. Сцәажәашьа хшыҩрҵарашәа ишыҟалаз збоит,
аха исзырҳәауа хьаауп, гәалоуп. Иҳазгәамҭаӡакәа, мамзаргьы иҳамбаӡошәа ҟаҵаны, насгьы аус ыҵазырбгауа, имцу
ҳапатуеиқәҵарақәак ирыхҟьаны, аиаша ахьеибаҳамҳәо иахароуп, аргамаду аҿыцәаара иахьаҿу ҳажәлар милаҭызтәыз,
Аԥсны анҭыҵ ҳахьӡ зларҳәауа иҳамоу – асахьаркыратә литература.
Ихыбгалаз асистема, цәгьа-мыцәгьарала ишҭәызгьы,
бзиарақәакгьы аман. Амилаҭ маҷқәа ркультура, рлитература
аҿиара иацхраауан. Ҵаны, иара асистема иазышәаҳәалар
акәын. Аха убас ишыҟазгьы, асистема ақәӡаара ианалага, иазымгакәа, инхаша, адунеи ыҟанаҵ иақәлахаша, аса­
хьаркыратә рҿиамҭақәа раԥҵара алшеит аԥсуа литература.
Уажәы зышҟа ҳаиасуа асистема ҿыц аҟны акультура, алитература дара рхы иазныжьхоит, рхала рхы ныҟәыргалар акәхоит.
Аҳәынҭқарра ацхыраагӡа маҷӡахоит.
Аҳәынҭқарра аарҳәны, амчра зегьы абольшевикцәа
ирымпыҵархалаанӡа, акультуреи алитературеи рыҿиара
иацхраауан ауаа беиацәа, амеценатцәа. Урҭ малла мацара
акәмызт ишбеиаз. Аҵара дуқәа рыман. Акультура ҳаракы рылан. Рхаҭақәа беиан доуҳала. Амал зымпыҵаку ауаа ҳамоуп
иахьагьы. Аха цәашьыркыла дузыԥшаауам хатәы бызшәала
ашәҟәыҩҩра иаҵанакуа здыруа. Раамҭа иахьамааӡаз инацлеит даҽакгьы. Изааӡарызеи, аԥсуаа жәытәнатәаахыс ҳха­
тәы бызшәала ашәҟәыҩҩра пату ҳзақәмызт. Ажәытәанӡа
473

ҳаҟәы­ҵып, азежәтәи ашәышықәса азыҳәан ҳхатәы бызшәала
ашәҟәыҩҩра ҳамазҭгьы, сара агәра ганы сыҟоуп, амҳаџьырра
шаҳзыҟамлоз.
Еиҿҳарԥшып ҩ-аамҭак. Зқьышықәса уажәаԥхьа аԥсуаа
ирыман рхатәы ҳәынҭқарра. Аҭоурых аҿы аԥшаара уадаҩуп,
аԥсуаа ҳаиԥш,хышә шықәса инарзынаԥшуа,зхатәы ҳәынҭқарра
зманы, зхатәы бызшәала ашәҟәыҩҩра аԥызымҵаз. Абри
сгәаланаршәеит уажәааигәа еилыскааз. Аԥсуа раионк аҿы,
ҳпатриотцәоуп ҳәа рхы ахьыршьауа, ҵараиурҭа заҵәыкгьы,
мҩаду заҵәыкгьы рыхьӡ ахым аԥсуа литература аклассикцәа.
Рыдәқьанқәа рҿы ҩышә хышә цыра аԥсуа шәҟәқәа аннанагалак, абжеиҳарак аӡәгьы иааимхәаӡо уаҟа иқәуп. Абарҭқәа
уанрызхәыцлак, иугәаланаршәоит ихараӡоу даҽа аамҭак.
Ҵарауаақәак изларҳәо ала, ҳара ҳашықәсԥхьаӡара ҟалаанӡа,
ажәиԥшьтәи ажәахатәи ашәышықәсақәа раан аԥсуаа иҳаман
ҳхатәы шәҟәыҩҩра, аха нас иаҳцәыӡит. Усҟан иҳамазҭгьы
ишԥаҳцәыӡуаз зҳәауа сара дхьасырԥшуеит ҳара ҳаамҭахь.
Ҳхатәы бызшәала ашәҟәыҩҩра абыржәы иақәу апату аиҳа
ақәҳамҵауа ҳаналага, уажәы изқәу амҩала ианца ҳаԥсуа литература сара сацәшәоит, абыржәы иҿыцныҟәоу асабицәа
ахаанхар ҳәа аԥсуа шәҟәыҩҩра анҿыцәаауа амш.
Исзырҳәозеи илахьеиқәҵагоу арҭ ажәақәа? Есышықәса
иацлауа акәымкәа, иаҳа-иаҳа иагхауа ицоит аԥсышәала
иҭыҵуа ашәыҟәқәа рхыԥхьаӡара. Арҭ ацәаҳәақәа зыҩуеит
нанҳәа мза азыҳәан. Еиҿсырԥшит ҵыԥх уажәааны шаҟа шәҟәы
ҭыҵхьази сынтәа шаҟа ҭыҵхьоуи. Ҩынтә рҟынӡа иеиҵаны
иҭыҵхьеит. Изхарада? Иааиз асистема ҿыц. Ҳақәгәыӷуеит
ажәлар рыԥсҭазааразы уи наҟ-наҟ абзиарақәа аанагап ҳәа.
Аха изаҟаразаалак сара сақәгәыӷуам абзиарақәа аанагап
ҳәа амилаҭ маҷқәа ркультуреи рлитературеи еизҳазыӷьаларц
азыҳәан. Ахашәала ахьамоуа акгьы ахҭыннаҵом.
Уажәраанӡагьы иуадаҩын асовет шәҟәыҩҩцәа рҭа­гы­
лазаашьа. Урыстәылеи Қырҭтәылеи ашәҟәыҩҩцәа рҭагыла­
заашьа иаҳагьы еицәан. Ари шьақәзырӷәӷәо афактқәа
рацәоуп. Иахьа уажәраанӡа даҳмоуц ашәҟәыҩҩра мацара
иазку. Ҳашәҟәыҩҩцәа зегьы рмаҵурақәа ирхашәаланоуп
ирҩыз шырҩыз. Уажәы уи инацлоит даҽакгьы. Уажәраанӡа
ишәҟәыҩҩреи имаҵуреи ирылҵны иланагалоз ала ихы
ныҟәигартә дыҟазҭгьы ашәҟәыҩҩы, иаԥхьаҟа ифатәҵәҟьа
иазымхауа далагоит. Ҳәарада, амла иҽаиркрым, ихы зла­
ныҟәигаша иԥшаап. Аха раамҭеи рылшареи даҽа усқәак иа474

нырзырклак, ишԥаԥсыхәо ҳлитература? Еицырдыруа усуп:
ашәҟәыҩҩы ишәҟәыҩҩра азыҳәан аамҭа шаҟа имаҷны имоу,
убасҟак имаҷхоит ииҩуа ахыԥхьаӡара, убасҟак иԥсыҽхоит
ииҩуа. Уаҟа инацлеит ашәҟәы аҭыжьра иацу ауадаҩра. Шаҟа
имаҷны аԥсышәала ашәҟәқәа ҭыҵуа, убасҟак рхыԥхьаӡара
иагхалоит аԥхьаҩцәа.
Аидашшылареи, ааҵра ҳавҵагыланы, ҳгәы аҭасреи акгьы
ҳнаҭом. Ҳахшыҩ неилаҵаны, ҳазхәыцып ҳлитература ҿиаларц
азыҳәан ҳазлацхрааша.
Исҳәоит схатәы гәаанагарақәак.
Аԥсуа шәҟәы алахьынҵа знапы ианыда? Ашәҟәыҩҩцәа
реидгыла, ашәҟәыҭыжьырҭа, акьыԥхь азы акомитет, атипографиа, асахьаркыратә литература апропаганда аҟаҵаразы
абиуро, Д. Гәлиа ихьӡ зху апремиа ашаразы аҳәынҭқарратә
комитет. Абарҭ неицхыраан иаԥырҵароуп Аԥсуа литература аҿиаразы афонд. Азҵаара ықәыргыланы, аӡбара алшоит, амилаҭтә литература ыҟазарц азыҳәан, аҳәынҭқарра
иазоунажьуа аԥарақәа убри ашьчот ашҟа иҭалартә. Аха уи
азхом. Азауадқәа, афабрикақәа, ақыҭақәа, араисоветқәа,
акооперативқәа уҳәа ирацәажәаны, цхыраарак аҳасабала,
абри ашьчот ашҟа аԥара ҭаргалартә аҟаҵара усҟак иуадаҩым.
Амал зымпыҵаку ауаа аԥара иршәауа зызку, иахьцо,
иаҵанакуа закәу раҳәазар хымԥада рыхәҭаа аларгалоит. Иаазгоит ҿырԥштәык. Уажәааигәа аус ахьызуаз днеит Леиба
хаҵак. Ажәлар рус шәаҿуп, шәхы иашәырхәа иҳәан, иџьыба
иааҭыганы саԥхьа инықәиҵеит ҩажәа нызқь мааҭ. Иҭабуп,
аха уара уҩашьеит, сара аԥара аизгарагьы еизыргауа аныхрагьы салам сҳәан, исыдсымкылеит. Ҳаицны ҳнеин афорумаа
ириҭеит. Сара агәра згоит уи ауаҩ иԥарақәа баша ишныхымхауа. Аха агәра ганы сыҟоуп даҽакгьы. Убарҭ аԥарақәа рыла
иҭыжьызҭгьы аԥсуа хәыҷқәа рзыҳәан ҩба хԥа шәҟәы, имилаҭ
рзыҳәан еиҳау ҳамҭа ҟаҵашьа аиуамызт.
Аԥсуа шәҟәы хәыҷы-хәыҷла, иаҳа-иаҳа амҩа алхра иаҿуп
аҳәаанхыҵ. Амшын нырцә инхауа аԥсуаа ҳаргьы ҳмилаҭуп
ҳәа рҳәауа, шаҟа рмилаҭтә хдырра иазҳауа, убасҟак ирҭаххо
иалагоит аԥсуа шәыҟәқәа. Азҩа зӡаз иан дагеит рҳәеит.
Аҳәаанхыҵ инхауа аԥсуаа ираҳәатәуп аԥсуа шәҟәыҩҩра иахьа аҭагылазаашьа шыуадаҩу, аринахыс иаҳагьы ишыуадаҩхо,
шәҟәыла реиқәыршәара ҳара ишҳалымшауа. Иарбанзаалак ԥхашьара амаӡам зыӡбахә сымоу афонд ашҟа ишәылшо
475

алажәгала ҳәа раҳәазар. Уимоу, дара реиҳа ирҭаху ашәыҟәқәа,
рыхә шәаны, абраҟа иҭрыжьлар ауеит.
Ажәакала, аԥсуа литература аҿиаразы афонд аԥҵареи, уи
ашьчот ашҟа аԥара ҭанагалалартә аҟаҵареи, аус азузар, усҟак
иуадаҩӡам.
Ишԥаныхтәу урҭ аԥарақәа?
Ақьаад аахәатәуп. Атипографиаҿы ирылаӡатәуп.
Раԥхьаӡа иҭыжьлатәуп: ахәыҷқәа рзыҳәан ашәыҟәқәа,
ҳлитература аклассикцәа рҩымҭақәа. Иаазгоит ҩ-ҿырԥштәык.
Хәышықәса раԥхьа иҭыҵны иалгеит Дырмит Гәлиа иҩымҭақәа
реизга афбатәи атом. Даҽа томк нханы иҟоуп. Ихьымӡӷуп
аԥсуаа ҳзыҳәан, убри атом аиқәыршәареи аҭыжьреи ахьҳа­
лымшаз. Иарбан милаҭзаалакгьы иахыҽхәалартә аҩымҭа
ссирқәа ҳзынижьит Миха Лакрба. Уи иновеллақәа аԥсышәала
иҭымҵижьҭеи иҵуеит ҩажәи хԥа шықәса. Убасҟан, ҩажәи
хԥа шықәса раԥхьа иҭыҵит иҩымҭақәа реизга аҩбатәи атом.
Ахԥатәи атом ҭыжьӡамкәа иаанхеит.
Уи афонд ала уаҩы иҭижьуеит ҳаамҭазтәи ашәҟәыҩҩцәа
рҩымҭақәа, иара убас иреиӷьу аԥсуа жәабжьқәа, ажәеин­
раалақәа адраматургиеи акритикатәи статиақәа.
Даҽакгьы, уи афонд ахархәара ахьаиуша. Ҳлитература
ԥхьаҟатәи аԥеиԥш аҿар ракәзар знапы иану, уажәазы иҟаҳҵо
даараӡа имаҷуп уи аԥеиԥш бзиахарц азы. Еиҳау аҵараиурҭа
иҭоу убри афонд аҟнытә иҭазар ауеит астипендиа, иҭыжьзар
ҟалоит раԥхьатәи ишәҟәы.
Ахыркәшамҭаз. Ҳаззыԥшу Аидгылатә еиқәшаҳаҭра
анапаҵаҩра ҟаларгьы Аԥсны зегьрыла аҭагылазаашьа бзианы адунеихаангьы ҟалашьа амаӡам. Аԥсуаа уи рҳәахьеит
ҳара ҳашықәсԥхьаӡара ҟалаанӡагьы. Иҳарҳәазеи нарҭаа
раҳәшьазаҵә Гәында-ԥшӡа лхаҿсахьала? Убри илеиԥшуп
ҳаԥсадгьыл. Имҵадырсырц иеилаҳауа ҵыхәаԥҵәара рымам.
Зегьрыла ҳусқәа маншәалахаанӡа ҳәа ҳаԥшыр, хымԥада
иҳахьуеит ҳгәылак ихьыз. Инхареи-инҵыреи иҩнымаҭәеи
уҳәа, акгьы игымкәа, зегьрыла иҽеибиҭаанӡа, иԥҳәыс ахшара длоур имуит. Урҭ зегьы анеиқәиршәа, ахшара дылмоуа,
дажәхьан иԥҳәыс.
Исызҳәазар, сызлацәажәаз аус, дахьынхозаалак, дарбан аԥсыуазаалак, еицаҳзеиԥшу усуп. Милаҭҵас ҳаиқәхарц
зҭахугьы дахаҵгылароуп.
«Аидгылара», 1991

АЛОЗУНГИ АԤСҬАЗААРА АИАШЕИ
Аԥхьаҩцәа ишәыдызгалауа агәаангара, ақьаад ианысҵаанӡа, сҩызак иасҳәеит. Уи ус ҿааиҭит:
– Уажәоума абарҭқәа зегьы ануҳәауа?! Уажәраанӡа
уабаҟаз?
– Уажәраанӡа, ҷыдала сара усҿызар, сара стәы ҳаҟәыҵып,
аха сара агәра ганы сыҟоуп, ҳҭагылазаашьа зегьы еилызкаауаз, асаркьа уаныԥшылар, ухаҿы шубауа еиԥш ҳарбара,
ҳаҳәара зылшауаз ауаа шыҟаз, аха аҳәарҭа рызҭауадаз, насгьы рыхшыҩ зҭахыдаз акәымзар. Анцәа иишәиуа, уеиҳа здыруа иҳәатәы умаҳааит ҳәа дишәиуеит.
– Уаҟа уиашагәышьоуп.
– Иҩбахаз, – сажәа инацысҵеит, – уажәраанӡа
иаҳҳәомызт ҳәа, мамзаргьы уажәраанӡа ҳақәшаҳаҭын ҳәа,
аринахысгьы ҿаҳамҭыр, аринахысгьы ус ҳцалар, ҳазлаҟоу
аҵкыс иаҳагьы ҳаицәахоит. Ауаҩы данилак инаркны аҳәарҭа
дҭауааӡар, дандухалак, ҽнак, уара узыҩнатәоу ҳәаҭроуп, уара
ууаҩуп, ари аҩыза уаҭәам ҳәа иоуҳәар, дуқәшаҳаҭхом, уимоу,
алаба шьҭыхны, иҳәаҭра ашә дылагылоит ахьчаразы. Анцәа
иџьшьаны, ҳауаҩра лазырҟәуаз, ҳаламыс зырхәанчоз, ҳахшыҩ
зҳәынҷауаз наҟ иаҳҟәаҳаблаартә аҭагылазаашьа бзиа
анҳау, ажәларқәа зегьы аҽрыцқьара ианалага, ҳамԥшыроуп,
ҳҽаҳрыцқьароуп аԥсуаагьы. Иаҳтәымкәа, мчыла иҳадыргалаз
зегьы наҟ иаҳԥыраагароуп. Ишәаз ала аеҵә еишуан рҳәоит.
Ҳшәахьеит, уаҵәы иҟалауа иаадыруазеи. Аамҭа убас
аҽеиҭанакыр алшоит, ҳхы зыҭҳарҳәҳәаз аҳәаҭра, шьҭахьҟа
еиҭа ҳанҭацаланы, аихац еиҭах аӷьеҩ ҳәа инадыркыр ҟалоит.
Ҳаццакып аамҭа ҳаманаҵ.
– Зныкгьы акьыԥхь аҿы иуҳәахьеит. Зыӡбахә умоу КПСС
акәхап. Иуасҳәоит иаахҵәаны сгәаанагара. Ҳара уи апартиа
ада даҽа партиак ҳҭахӡам. Аԥсуаа КПСС ҳаиднакылауеит, –
иаахижәеит сҩыза.
– Мап, уажәазы зыӡбахә сымоу уи акәӡам, аха
ианцәыругах, ҩ-ажәак рыла иуасҳәап уи азы сгәаанагара.
КПССаума, даҽа партиоума, динхаҵароума, ишакәхалак,
партиамзар, динхаҵарамзар уаҳа ҳаидызкылауа аԥсуаа
акгьы ҳамамзар, милаҭк аҳасабала ҳара адунеи ақәзаара
ҳаԥсам. Азқьышықәсақәа ҳаргәылганы ҳаазгауа, аринахысгьы ҳаиқәырхара зылшауа, аԥсуаа иҳамоуп «апар477

тиа» заҵәык – аԥсуара. Убри анаҳцәыӡ, милаҭк аҳасабала
ҳалгеит, ҳаныӡааитоуп адунеи. Уи иазаауазеи, уи даҽакуп.
Ҳазыхынҳәып еимаҳкуаз.
Абар иара.
Есҽны аԥхьаҩ инапаҿы иааникылоит аԥсуа газеҭқәа,
иаҳҳәап, «Аԥсны ҟаԥшь». Агазеҭ ахьӡ даԥхьаанӡа, аԥхьаҩ иаразнак иеилнаркаауеит агазеҭ аҵакы хада. Уи аханӡа иануп
алозунг: «Атәылақәа зегьы рпролетарцәа, шәҽеидышәкыл!»
ҳәа.
Аԥсышәала абри уанаԥхьалак аччара уакуеит.
Уажәааигәа уи алозунг исгәаланаршәеит Африка саныҟаз
исыхьыз. Ашьжьымҭан ажәҩан снаҵаԥшит. Уажәымзар
уажәы ақәа алеира иалагоит уҳәартә иҟан аԥҭақәа. Аҳаргь
аашьҭыхны асасааирҭа сындәылҵит. Ччараха исит ҳаиҭагаҩҳамҩаԥгаҩ. «Ақәа ауандаз, шьыри, ахьы бырфын иалху аҳаргь
сара иухасыргылон. Мызкоуп иагу шықәсык ҵырц қәацырак
налымшәеижьҭеи ажәҩан. Аԥҭақәа ҳаржьоитоуп», –иҳәеит уи.
Изхысҳәаауа ақәа ахьымлеиӡо Африка, ақәа уҟәызкыша
аҳаргь ухаргыланы амҩа уанылар иаҩызоуп аԥсуа газеҭқәа
рханы иану алозунг.
Ажәытәан, ари аамҭа анааиз уазхәыцыр, ухаҿы иааиуазеи? Ирҳәоит, Ар Ҟаԥшь Аҟәа ианалала, апролетариат
рдиктатура анышьақәдыргылоз ишеимдоз, ирулак, жәаҩык
раҟара аусуцәа рыԥшааит ҳәа абаӷәазаҿы. Убарҭ ракәын пролетариатс Аԥсны иҟаӡаз. Аԥсны қыҭанхамҩатә республикан.
Ҭауади аамысҭеи мыцхәхазар, амчра рнапаҿы иҟалар акәын
анхацәа. Убас ҟаҵазҭгьы, аамҭа аиҭакра џьара акала уаҩы
ириашар ауан. Аха зынӡаск даҽа хықәкын иамаз иааиз аамҭа.
Адунеихаан аԥсуаа ирылымҵыцыз апролетариат, аччиацәа,
аҳәыркьиацәа ҟаҵатәын. Иҟаз анхацәа рыкласс рыбӷа
рзеиҵымхуа иԥҵәатәын, адгьыл ргәы ахыршәатәын. Абри
акәын, сгәанала, апролетарцәа, шәҽеидышәкыл иаанагоз.
Амала, ҵаны ари алозунг аус ауит даҽакаҿы.
Лафушәа иуаҳауеит, аха иҟалаҵәҟьазоуп. Шықәсқәак
уажәаԥхьа, уаа ҟьалаԥалақәак кны инаргеит Очамчыра
араионтә милициа аҟәшаҿы. Аначальник ус ҿааиҭызаап:
– Маркси Енгельси ирҳәеит «Атәылақәа зегьы рпроле­
тарцәа шәҽеидышәкыл!» ҳәа. Аха урҭ џьаргьы ирымҳәеит
Аԥсны рҽеидыркыларц. Асовет ҳәынҭқарраҿы иааҟоу
аҟьалаԥалацәа зегьы абрахь шәаауеит ҳзыниазеи?
478

Аҟьалаԥалацәа, ҩныда-гәарада анкыдыгәгәалацәа рганахьала уазхәыцуазар, алозунг, ииашаҵәҟьаны, аус ауит, аԥсуа
газеҭ аханы изанузеи узҳәом. Сара иаасгәалашәозар аахыс
ҟьалаԥалак усуҩыс дахьрымам Аԥсны қыҭак узыԥшаауам.
Аԥсуаа ҳжәар иалалеит, ҳхаҭақәагьы ҳазмырԥшӡауа,
аурысцәагьы ргәы иалсша еилкаарак: «Џьара аурыск дубозар,
дысзааугарауазеи» ҳәа, – науарҳәоит анхацәа. Уи иаҵанакуа
узымдыруазар, иуҳәара уҿамшәо уаанхоит. Изахьӡузеи аурыск дубозар дысзаага? Ҟьалаԥалак дубозар, сынхараҿ
дсыцхраарц дысзаага ҳәоуп. Егьиашаҵәҟьаны, зегьыҵәҟьа
аурысцәамзаргьы, аҟьалаԥалацәа рыԥшаара мариаӡоуп.
Ашьжьымҭан шаанӡа Аҟәа аԥошьҭаҿы, мамзаргьы асасааирҭа
«Ҭбилиси» аԥхьа унеир, шаҟаҩы уҭаху аҟьалаԥалацәа, шаҟаҩы
уҭаху аусуцәа, ҳазгарыда ҳәа игылоуп, акапиталисттә тәылак
аҿы «биржа труда» ҳәа изышьҭоу аҟны унанагаз џьушьоит.
Аԥсны иааны инхеит аҭырқәцәа иқәрцаз аерманцәа,
џьоукы мчыла иааганы индырхеит, даҽа џьоукы рхала, иааны инхеит агырқәеи ақырҭцәеи, Аԥсны иааны инхеит Крым
ихдырҵәаз аҭаҭарцәа. Иааны инхеит рыԥсадгьыл кармыжьыр
ада ԥсыхәа змауз аестонцәа. Акыр ҵуеит Аԥсны инхоижьҭеи,
уажәы зыԥсадгьыл ахь ахынҳәра иалагаз абырзенцәа.
Аԥсны адгьыл ахьмаҷу аҟнытә, атәым милаҭ ахьаауа егьа
ииашамзаргьы, инхауа, аус зуа, ма џьара акала дучҳап.
Шәзаазеи ҳәа уразҵааргьы, ҳанхарц, аус ааурц ҳааит рҳәоит.
Иахуҳәаарызеи аҟьалаԥалацәа рзыҳәангьы агәашәқәа ахьаарту? Убас иааз ҟьалаԥалак, ҵыԥх, ибаҳчаҿы аус шиуаз, еихала аԥсуа хаҵа нагак дишьит. Усеиԥш шаҟантә иҟалахьоузеи!
Иҩныдоу-игәарадоу, иҟьалаԥалацәоу, иаазҭаххалак Аԥсныҟа
даазмышьҭыша азакәан аҭыԥан ҳаԥсуа газеҭқәа рханы:
«Атәылақәа зегьы рпролетарцәа, шәҽеидышәкыл!» –ҳәа
унаԥхьоит. Издыруада абри алозунг Аԥсны азыҳәан ҵакык
аурц азыҳәан акәзар апаспорт режим зыҟарымҵауа? Ус
анакәымха, ари алозунг ҳара ажәытәангьы иаҳнааломызт, избанзар апролетариат ҳамамызт, аҿатәангьы иаҳнаалом, избанзар апролетариат иахьагьы иҳамам.
Ихҳаркәшап. Аԥсуа газеҭқәа рханы иану алозунг
«Атәылақәа зегьы рпролетарцәа, шәҽеидышәкыл!» –ҵакыс
иаҳҭауазар Аԥсны агәашәқәа зегьы аартуп, ҩныда-гәарада
анкыдыгәгәалацәа, аҟьалаԥалацәа, зыԥсадгьыл казыжьыз, ма
иқәырцаз амаҳагьацәа, аӷьычцәа, акаҳԥцәа, аморфинистцәа
479

зегьы шәааи, Аԥсны шәҽеидышәкыл ҳәа, усҟан, ҳәарада,
ҳгазеҭқәа рханы ишаныц ианызароуп, аусгьы шауц иаулароуп. Ус акәымкәа, Маркси Енгельси иззырҳәаз ҳаргьы ҵакыс
иаҳҭозар, усҟан, сгәанала, уажәшьҭа иаамҭоуп аныхра, еиҳарак
аԥсуа газеҭқәа рҿы.
Абри алозунг аԥсшәахь ианеиҭаргоз абасеиԥш ҟалеит
рҳәеит.
Дырмит Гәлиа ианидырҵа, еиҭеигазаап абасеиԥш.
«Атәылақәа зегьы рыцәҳәы-ҟьантазцәа, шәҽеидышәкыл!»
ҳәа. Уи ибзианы идыруан иҳәатәызи аҳәашьеи. Дырхыччеит. Ашьҭахь дара рхаҭақәа еиҭаргеит. Ус шакәу агәра злоугаша, ажәа «цәҳәи-ҟьантази» аҭыԥан апролетариат ахьаанрыжьыз ала акәым. Уи иашаны иҟарҵеит. Иааныжьтәын адунеи
аҿы ирыдыркылахьоу алатын ажәа. Ииашамкәан еиҭаргеит
зынӡаск даҽакы. (Аха, издыруада, ацәҳәы-ҟьантазцәа,
анкыдыгәгәалацәа ирласны, мышкгьы иахымгакәа Аԥсны иеизыргарц азыҳәан Маркси Енгельси рыхшыҩҵак еиҭарсны,
иҟарҵазҭгьы). Аурыс ажәа «соединиаитесь» шеиҭагатәыз
«шәҽеидышәкылыла» ҳәа акәын. Дара еиҭаргеит «соединитесь» «шәҽеидышәкыл» ҳәа. Ажәа азҟаза ду Дырмит Гәлиа ус
еиҭеигомызт.
«Аидгылара», 1991

ЗЕГЬАКОУП ҲГӘЫӶЛАРОУП
Аредакциаҿы даҳҭан ашәҟәыҩҩы, ажурнал «Аԥсны
аҟазара» аредактор хада Џьума Аҳәба. Уи диҿцәажәеит
ҳара ҳкорреспондент Владимир
Қапба.
Аицәажәараан
ҳара ҳазқәышаҳаҭқәам уи ииҳәақәаз рацәоуп. Аха иааиҳәаз
мԥсахкәан изаҳкьыԥхьуа, ҳара ҳаамҭазы дасу дақәиҭзароуп
ихатәы гәаанагара аҳәара, иҩбахаз, ҳара
иаадыруеит уи усеиԥш изырҳәаз – хьаас имоу.
– Џьума Басариан-иԥа, ҳара иаадыруеит, редакторк
иаҳасабала, уара уажәы хьаас иумоу. Ишԥамҩаԥысуеи ажурнал
анапаҵаҩра?
–Иҽеим, даараӡа иҽеим. Ҵыԥх уажәааны шаҟаҩы рнапы
аҵарҩхьаз абжагьы иаҵарымҩыц.
– Изыхҟьозеи угәанала?
480

– Амзызқәа рацәоуп. Аԥсҭазаара хьанҭоуп. Ауаҩы игәыиԥсы, ихы-ихшыҩ раҵкыс, имгәа иаҳа дазымхәыцыр анамуа
аамҭа ҳҭагылоуп. Убри акы. Ҩба. Уаҵәы иҟалара издыруам. Уаҵәтәи амш ақәгәыӷра рыцәмаҷхеит ауаа. Адинхаҵара
иранаҳәон, шәыԥсы ахьынӡаҭоу шәгәаҟларгьы, иаашәычҳа,
шәанԥслак џьанаҭ шәцоит ҳәа. Иажьон, аха игәыӷуан, ма,
ианамуӡах, санԥслак џьанаҭ снанагап ҳәа. Акоммунистцәа
џьанаҭ адгьылаҿ ишәзыҟаҳҵоит рҳәеит. Ирзыҟарҵеит. Иарбан? Иахьнаргаз жәбоит. Егьыҟам, ҳаԥсы ахьынӡаҭоугьы
гәаҟрахеит рҳәеит Хԥа. Аихатә бетонтә уасхыр аҵоуп ҳәа
ҳзықәгәыӷуаз аҳәынҭқарра, иҳамбаӡакәа, ауасхырқәа
аҵабаахьазаарын. Аҩны анаадырҵысы, агәгәаҳәа еилаҳауа
аҿынанахеит. Адемократиеи аимпериатә политикеи ӡи-мцеи
реиԥш ааибышьа рымаӡам. Адемократиатә мҩа ҳанылоит
зҳәаз, амлакра ҟаҵауа, амилаҭқәа еиҿажьуа акәымкәа, шәхы
шәақәиҭуп, изҭаху шәца, изҭаху шәаангыла рҳәар акәын.
Иаарласынгьы ирыӡбар акәын. Ма аҳәа ауҭра аҭалара
агәамԥхауа азхара ыфаны иҟазароуп, мамзаргьы ауҭра аанда
ӷәӷәазароуп. Аҳәамлашь аҟәҟәа ахыхны, аандагьы змырӷәӷәаз
иҩызахеит ҳҳәынҭқарра адемократиатә напхгара. Ԥшьба.
Аԥсны аполитикатә хырхарҭа ақәшаҳаҭхара уадаҩуп. Иахьазы Аԥсны коммунисттә дгьылбжьахоуп. Ишәҵәахы анырҳәа,
аамҭала иаҳҵәахыз ҳкоммунисттә билеҭқәа ҳаманы ҳабацои?
Иахьа иҟоу анапхгара ықәҵыргьы, агәра згоит, ақырҭуа жәлар,
рыԥсы ҭанаҵы, анапхгарахь инарышьҭуам иреиӷьыз ринтеллигенциа ҭазырхаз апартиа. Урыстәыла адемократцәа рнапаҿы
иааганы иалгеит. Европаҿы акоммунистцәа ықәрцеит. Иаанхеит Куба заҵәык. Ари лафым. Ари аиашоуп. Аҳәаанхыҵ
Кубеи СССР аҿы Аԥсны заҵәыки рҿоуп марксизм-ленинизм аидеологиа аҳра ахьауа. Шықәсыки бжаки уажәаԥхьа
исҳәеит егьырҭ амилаҭқәа ҳхыччо ҳҟалоит ҳәа аԥсуаа. Убраҟа
ҳнанагеит. Аԥсны аофициалтә напхгараҿы машәырнгьы
маҵура хәыҷык дахагылам адемократ. Афорумаа, изшаз
илыԥха роуааит, апутчистцәа анааи, ирыдымгылеит, адемократиа иагароуп рҳәеит. Аха мап ацәыркыроуп, рҽыдрыцқьароуп,
иҳахьит, ҳиашамызт рҳәароуп даҽакы аҿы. Аԥсны анҭыҵ
аԥсуаа ҳавторитет даараӡа иланарҟәит Жириновскии Когани рԥыларақәа иҟарҵаз. Ма Аԥсны зҭиуа, мамзаргьы политикала илашәу ауаҩ иоуп знапы Жириновски изыркуа. Уи
ауаҩ иаахтны иҳәеит амилаҭтә республикақәа рмилаҭтә хьӡы
481

рреспубликақәа ирхысхуеит спрезидентны сшааҟалалак
ҳәа. Аурыс ҳәынҭқар диашан, убри ихаан ишыҟаз иҟасҵоит
иҳәеит. Иахьӡыз аурыс ҳәынҭқар ихаан Аԥсны? Шыххь згеит, Жириновски еибарыҩуа ишьҭаз, иԥыларақәа еиҿызкаауаз,
аҳәынҭқар ихаан Аԥсны ахьӡ ахӡамызт. Уи иахьӡын Қәҭешьтәи
агуберниа, Аҟәатәи аокруг ҳәа. Уажәгьы убас ахьӡысҵоит
зҳәаз ауаҩ шәара ҩызас дышьҭышәхызар, шәара шәаԥсыуа
патриотцәоу Аԥсны шәҭиуоу? Жириновски иаҵкыс дызлеиӷьу
ҳәа егьыҟам Коган. Иаанагозеи ари зегьы? Иаҳнарбозеи
уажәааигәа имҩаԥысыз алхрақәа? Аԥсны ареакциатә мчқәа
иаҳа амчхара рымоуп ҳәоуп. Урҭ амчхарақәа рыманаҵы
Аԥсны азыҳәан Аԥсны анҭыҵ агәашәқәа зегьы аркхоит. Шаҟа
еиқәысыԥхьаӡазеи? Ԥшьба. Иҟоуп иҵегьы. Хәба. Аԥсуаа
ҳҿы даараӡа илаҟәит ҳхатәы бызшәа аҳаҭыр ақәҵара. Асаби даагархны, адәахьы дыршәны, агара амаҭәахәқәа аҩны
аргылараҿы зхы иазырхәаз иԥеиԥшхозеи? Инеиқәыцәоит
ихәышҭаара. Ҳбызшәа кажьны, ҳхеиқәырхара ҳашьҭалеит.
Зхатәы шәҟәыҩҩра зцәыӡыз, зхатәы бызшәа зцәыӡыз амилаҭ,
амилаҭ рыхьыӡхалаӡом, урҭ милаҭк раҳасабала ашәҟәы ианырхуеит. Сара саԥсыуоуп ҳәа уара уҳәҳәаларгьы, инаԥшуа аӡәгьы
дыԥсыуоуп ҳәа узиҳәаӡом, дургәаҟӡар, иҳәар ҟалоит анкьа
даԥсыуан ҳәа. Иахьатәи аԥсуа, иахьеиҭынхаӡамгьы аԥсраҿы,
ачараҿы днеины, шә-мааҭк, дамеигӡаӡакәа, ишәоит, убри
абжа ахҭниҵаӡом агазеҭқәеи ажурналқәеи рнапаҵаҩразы.
Ишәҳәашт зегьыҵәҟьа ус иҟам ҳәа. Сақәшаҳаҭуп. Аха иаанагозеи абри еԥш афакт. Хәышықәса уажәаԥхьа иҭыҵит
Аԥсуа бызшәа ажәар. Ирыҩуа ԥсыҽзааит Гәлиеи Шьынқәбеи,
иааумхәан Аҳәба ииҩуа. Ачақьмаџьа ахьы анҭарҵауа еиԥш,
ҳаԥсуа бызшәа еидкыланы изну, зыда ҳамам амал згәылаҵәаху
ашәҟәқәа ҩ-томкны, ф-мааҭ заҵәык иаԥсаны, атираж хә-нызқь
заҵәык иҭрыжьыз, иахьа уажәгьы аҭирҭаҿы иқәгылоуп. Ус
анакәха, амилаҭ милаҭҵас еиқәзырхауа здыруа, лабаҟьарала
акәымкәа, амилаҭ милаҭҵас реиқәырхашьа еилызкаауа, хәнызқьҩыкгьы ҳамаӡам. Аԥсуа бызшәа пату ақәымҵара ҵаҟа,
ахархь уаа рҿы мацара акәӡам иахьтәырԥсаз. Аԥсуа бызшәеи
аԥсуа культуреи пату рзақәым аиҳараҩык анапхгаҩцәагьы.
Амаҵурахьы дҩаргома, депутатс далырхуама, аԥсуа, аԥсшәа
изымдыруазар агра имоуп ҳәа акәымкәа, иаҳагьы акультура
злысны иҟоу уаҩны, иаҳагьы дҵарауаҩны, дҟәышны ихәаԥшуа
иалагеит. Иҟан аамҭак агазеҭ «Аԥсны ҟаԥшь» ажәак аԥсшәа
482

ззымдыруаз редакторс данамаз. Сгәанала, уажәгьы убри
амҩа ҳанылеит. Иҟалеит даҽа рыцҳаракгьы. Аԥсуа интеллигенциа еидкылам, аԥыза дрымам. Инаҳаракны акабинетқәа
рҿы, аԥсышәала ашәҟәыҩҩра иҟоу-иҟаму ҳәа аӡәгьы агәхьаа
икым. Быжьба-ааба мза раахыс иҭымҵыц ажурналқәа ыҟоуп.
Кабинетк бжьык дәылымҵит иҟалазеи, ажурнал зҭымҵызеи
ҳәа. Уаҟа инацҵа даҽакгьы. Иҭыҵуа ажурналқәа аԥхьаҩцәа
ироуам. Ажурнал аԥошьҭаҿы изкажьузеи, знапы аҵазҩыз
изрышәымҭозеи ҳәа аӡәгьы акгьы иарҳәом. Абарҭқәа зегьы
анеицыла, аԥхьаҩцәа анапаҵаҩра иаҟәҵит.
– Иҟаҵатәузеи, угәанала?
–Иҟаҵатәу здыруеит, иҟазҵо дҳамам акәымзар.
Аиҳабыра уи ҟарҵом. Афорум уи агәхьаа ркым, урҭ зҿу
зынӡаск даҽакуп, рхаҭақәагьы зынӡаск даҽа уаауп. Адекларациа анҳадаҳкылоз еиԥш, лыхнашҭоума, мықәашҭоума
аԥсуа жәлар рмилаҭтә еизарак мҩаԥгатәуп зҵаара заҵәык
ықәыргыланы, мап ацәаҳкуоу, аринахысгьы иаҳҳәауоу
аԥсуаа ҳхатәы бызшәа? Мап ацәаҳкуазар ҳәатәы ҳамам.
Ҳаԥсыуаазароуп, аԥсшәагьы ҳҳәалароуп ҳҳәозар, иӡбатәуп,
иҟаҵатәуп аԥсшәа еиқәырхашьас иамақәоу. Ҳаицәажәара
аҵыхәтәан акы сшәазҵаауеит. Шәгазеҭ «Аԥсны» аҟны абри
астатиа саԥхьеит, исгәаԥхеит, ма исгәамԥхеит ҳәа аӡәыр аҭел
дышәзасхьоу аҵыхәтәантәи аамҭазы акабинет ҳаракқәа
рҟнытә? Избоит, исҳәақәаз рҟынтәи шәызқәшаҳаҭқәам
шырацәоу, егьиашаҵәҟьаны, иаӷьцәаны сцәажәеит, аха иаахтны иаҳҳәар иаҳа еиӷьуп уаҵәы аӡы зҵабаз аԥсыӡ ҳаҩызахар
аҵкыс. Угәы казыжьша рацәаны ишысҳәазгьы, зегьакоуп
агәыӷрақәагьы сымоуп макьаназы.
«Аԥсны», 1991

ҲҾАХӘЫ АҲӘАРОУП
Аҵыхәтәантәи аамҭазы, уаҩы иаагәеиҭартә, ахаҿы
еиҭанакит, иаҳа аусура еиӷьхеит агазеҭ «Аԥсны». Ари зыбзоуроу апартиатә диктати ацензуреи иахьрыцәцаз ауп. Уаҩы
деигәырӷьартә, дадгылартә иҵнагаз абзиарақәа рацәоуп. Урҭ
ҳцәызгода. Срылацәажәарц сҭахуп, сгәанала, иагуп ҳәа сгәы
иаанагақәо. Урҭ рахьтә иҟоуп аредакциа аҩнуҵҟа зыриашара
рылшауа, аха иҟоуп аиҳабыра рмыцхраакәа ирылымшауагьы.
483

Иааизакны агазеҭ «Аԥсны» иагузеи ҳәа уаҩы дуазҵаар,
аҭак ҟауҵар ҟалоит ажәак ала. Илаҟәуп агазеҭ акультура.
Уи ҳазегьы иҳагу ауп. Акультура алаҟәра аныԥшуеит атехника аганахьала. Ашәыгақәа ахьԥсыҽу азыҳәан, даараӡа
ицәгьоуп аԥхьара. Ишоурыс нбаныз иаанхаз ҳанбанқәа
рыԥхьара, ианамуӡах, иаҳа имариоуп, аха аԥсуа нбанқәа рҿы
ирыцҵақәоу цқьа иахьҭымҵуа аҟнытә, рыԥхьара даараӡа
иуадаҩуп. Агазеҭ иану асахьақәа, шамахамзар, уаҩы дудыруа
ҳәа иҟам. Аҳәынҵәа рҿататоуп, еимарҵәызыхааноуп ишыҟоу.
Уаҩы дадныҳәалартә иҟоуп агазеҭ ахьӡҵәҟьа ахьы­
шьақәыргылахаз, аха аҳаҭыртә дырга асахьа иану аҭахым
ҳәа сгәы иаанагоит. Агазеҭ ахьӡ «Аԥсны» зҭаку ацәаҳәақәа
ҩбаны ишыҟоугьы, инахараны уахәаԥшыр, ашәы иҭакума,
угәахәуеит. Ахьӡ харантә уанахәаԥшлак, уеизгьы-уеизгьы
иуҿамыччозаргьы, гәышьҭыхрак аҵазароуп.
Агазеҭ ахы инаркны аҵыхәанӡа атекст зегьы злану нбанкоуп. Ари агазеҭ даараӡа ихьысҳанатәуеит, арҭ уаҳа гьама
рымаӡами иҳәоит инагәыдыԥшылауа. Акыр зҵазкуа, иаҳа
аԥхьаҩ иаликааша астатиақәа даҽа нбанк ала икьыԥхьлатәуп.
Аҳәааӡара иазку астатиагьы, асимфониатә музыка иазку астатиагьы нбанк ала иеиԥшны иукьыԥхьыр, аҟәыди ацхеи чанахк
еицануҭәалар иаҩызахоит.
Ҳаиасып агазеҭ аҵакы аганахь.
Иарбану аԥхьаҩцәа реиҳа иҳанаҳәарц иаҳҭаху?
Ашықәсқәа акыр аныбжьыслак, абарҭ аамҭақәа раан аԥсуаа
ирыԥсҭазаашьаз ҳәа уаҩы дазҵаар, иахьатәи ҳара ҳаԥсҭазаара
азыҳәан ҳгазеҭ енциклопедиак иаҩызахароуп. Агазеҭ нцәас
иамазароуп ажәлар заҵәык. Урҭ рхьаа, ргәырӷьара, рхықәкы.
Аҵакы аганахьала агазеҭ «Аԥсны» иԥсыҽу астатиақәа ахьанылауа акәӡам уаҩы иџьеишьаша, уаҩы иџьеишьартә иҟоуп
аҭыжьра ахьрылшауа. Ҳҳәынҭқарраҿы акәым, адунеи аҿы
џьаргьы иҟамзар ҟалап агазеҭ «Аԥсны» аҟара изыцәмаҷу
занааҭла иазыҟаҵоу ажурналистцәа. Аԥсышәала аҩра зылшо
зегьы журналистцәоу џьыршьоит.Ажурналистра – ари занааҭуп,
ԥсабаратә баҩхатәроуп. Аԥсуаа ҳҿы даараӡа иҳаракуп, адунеи ашҟа ҳалацәырҵыртә ҳалаҽхәартә иҳамоуп жәлартә,
атрадициатә культура. Аха даараӡа илаҟәуп ашәҟәыԥхьаратә,
ацивилизациатә культура. Аԥсышәала ашәҟәыҩҩра изы­ԥсоу,
ишмилаҭ еиқәрхагоу ахьаҳзымдыруоуп аԥсышәала ашәҟәыҩ­
ҩра иахьынӡахәҭоу пату ахьақәым зыхҟьауа.
484

Игәашәҭозар акәхап, еиҳарак аҵыхәтәантәи аамҭазы
имодахеит, узыдгылашагьы акоуп, апериодикатә кьыԥхь иахьанылауа аҿцәажәарақәа. Уи змаҷузеи агазеҭ «Аԥсны»
аҟны? Узыҿцәажәаша, згәаанагара ауаа азҿлымҳахаша
ҳамамкәан акәӡам. Иҳамам усеиԥш аиҿцәажәарақәа ҟазҵаша
апрофессионалтә журналистцәа. Усеиԥш иҟәышу ауаа агазеҭ
аҿы аус руам ҳәа акәым исҳәауа. Аиҿцажәара иамоуп ахатәы
форма, уи занааҭуп. Реиҳа дҟәышуп ҳәа ирыԥхьаӡауагьы,
ихаҭагьы ииҳәауа аилкаара уадаҩны, уара иуҳәауагьы цқьа
имаҳауа дыҟазаргьы ауеит. Азҵаара аҭира, аҭак азыӡырҩра ус
имариам.
Агазеҭ иамазароуп ахатәы позициа. Иахьа уажәраанӡа
ахатәы позициа ахьамамыз уаҩы иаҽԥниҳәом. Ацензура
закәу ззымдыруада. Аха уажәы аамҭа аҽеиҭанакит.
Иахьа уажәгьы иҳамам ихьыԥшым, аԥсуаа зегьы
иеицаҳзеиԥшу агазеҭ. Убри аҟнытә, сгәанала, даараӡа ибзиан
«Аԥсны» аҟны иаартызар, иаҳҳәап, ахатәы позициа зыхьӡу
арубрика. Уаҟа иқәгылауа ииҳәауа аредакциа зынӡаск иадымгылозаргьы ҟалоит. Иаазгоит ҿырԥштәык.
Аҵыхәтәантәи ашықәсқәа рзыҳәан ҳәынҭқарра аҩнуҵҟа
убасеиԥш иҟоу ахҭысқәа мҩаԥысуеит, аӡәы дналкааны дзакәу
уаҩы акәым, амилаҭқәагьы неидкыланы позициас иааныркылауа аилкаара мариахартә. Сара сацәшәоит аԥсуаа ареакциатә
позициа ааныркылошәа рзырҳәар ҳәа. Изхысҳәаауазеи?
Ҳарҭ Урыстәыла ҳадгылоит. Ар ҳрыхәаԥшуеит ҳзыхьчауа
ракәны. Ҳшалоу ҳаанхарц ҳҭахуп СССР. Аха ари иаанагауам аурыс иҟаиҵалакгьы ҳақәшаҳаҭуп, ауаа ирзырулакгьы ар ҳрыдгылауеит ҳәа. Сара изласылшауала ақырҭқәа
сырҿагылаҩуп урҭ Аԥсны ианажәлауа, аԥсуа жәлар рцәа
анԥырҽуа, абџьаршьҭыхрала ианақәлауа Уаԥстәыла. Аха
сара сзақәшаҳаҭхауам ақырҭқәа СССР ҳалҵуеит рҳәазар,
Урыстәыла ҳалҵуеит ҳәа иқәгылазар, мчыла, абџьарла раанкылара. СССР авторитети асоветтә ар равторитети даараӡа
иланарҟәит уажәы Прибалтика иҟалаз. Ҳсовет ҳәынҭқарра
иалҵны хазы ицарц зҭаху ареспубликақәа рус ар рыла,
мчыла, шәақьымцала аӡбара – ари иаанагауа адемократиа
ҳаԥхыӡгьы иаламшәацт ҳәоуп. Аԥсуаа Қырҭтәыла иалҵырц
рҭахызар, мчыла ралагәара шиашам еиԥшҵәҟьа, ииашам
ақырҭқәагьы СССР ҳалҵуеит рҳәазар раанкылара. Абџьар
анцәажәауа, иҿаҭахоит адемократиа. Сара исҳәаз еиԥш иҟоу
апозициа змоугьы ажәа инаҭароуп агазеҭ «Аԥсны».
485

Даҽа зеиӷьашьарак. Аԥсуаа акалам акра аҵкыс
ацәажәара иаҳа излаҳалоу ала, ицәгьамызт лассы-лассы
еиҿкаалазар «астол гьежьқәа», згәаанагара еиуеиԥшым ауаа
еидыртәаланы реирцәажәара.
Аҵыхәтәан ажәақәак агазеҭ авторк иаҳасабала.
Агазеҭ еснагь иазықәԥауазароуп акыр зҳәаша ауаа
радыԥхьалара. Ихала игәаԥханы акы аниҩуа ҳәа иԥштәым,
иацәажәатәуп, дыргәыбзыӷтәуп, аҩра игәарԥхатәуп. Акырӡа
аҵанакуеит аредакциаҿы инеиуа анапҩымҭа аус адулара.
Исҳәоит схатәы гәалак. Иаазгоит ҿырԥштәык. Статиа хәыҷык
зҩит. Агазеҭ ианылеит. Сахәаԥшызар, иҟәазӡа иагәылагылоуп
М. Горбачов ицитата. Аредакциаҿы иагәыладыргылеит сара
исмазҵааӡакәа. Изхысҳәаауа, ажурналисттә етика ишаҳәауа
убасоуп, автор иҩымҭа акьыԥхь азыҳәан ианырхиахалак, аредакциа аназырулак ашьҭахь, автор ирбаны, дшақәшаҳаҭу ала
инапы иаҵадырҩуеит.
Агазеҭ – амилаҭ ркультура иасаркьоуп. Акультура аҿиара
– ҳәынҭқарратә усзароуп. Иззхысҳәаауа, агазеҭ иагуп ҳәа
еиқәысыԥхьаӡақәаз аиҳараӡак рыӡбара зылшауа аиҳабыра
роуп. Аха урҭ рҿаԥхьа азҵаара ақәыргылара, ауаажәларратә
гәаанагара азыҟаҵара руалуп дара, аредакциа аусзуҩцәа.
Ақәҿиара дуқәа анцәа ираҭәеишьалааит.
«Аԥсны», 1991

ИҞАЛАЗЕИ? ИҞАЛАРЫЗЕИШЬ?
Амра анынҭашәо, уаргьы уԥсы ацҭашәааит ҳәа иршәиз
ауаҩы иқәшәар еиԥԥш, иаҳхысыз ашықәс анҵәамҭазы, аԥсы
нацҭашәан, адунеи инаныӡааит ҳәынҭқарра дуӡӡак, СССР
зыхьӡыз, џьоукы нцәаҵас изхәаԥшуаз, ргәыӷрақәа здырҳәалоз,
даҽа џьоукы ршәаны аҩ иҵазцалоз.
Шәарҭ абзиара шәзыҟалааит, аха сара макьаназы схаҿы
аагара, агәра агара сцәыуадаҩуп иҟалаз. Исмаҳац, самыԥхьац,
исыздыруам ауаатәыҩса рҭоурых аҿы иҟалахьеит ҳәа абри
аҩыза: аҳәынҭқарра иахагылоу апрезидент деибга-деизҩыда,
адунеи зегьы рабашьыргьы иаҵамхартә, уимоу, ианырҭахха,
адгьыл кәымпыл уаҩԥсы дықәымкәа рықәхра зылшауа,
игәаӷьны ҳәынҭқаррак дара рҿы рнапы рзышьҭымхуа иӷәӷәаз
486

ар шыҟаз, аибашьраҿы аԥышәа ду змаз, аиааира дуӡӡа згахьаз амаршалцәеи агенералцәеи шыҟаз, иаалырҟьаны
рҳәынҭқарра рымпыҵышшауа, шьакаҭәарада, еибашьрада
иаҵахауа. Ус анакәха, ара иҟоуп хыхь-хыхь збара, зеилкаара
уадаҩу, аха даараӡа иазхәыцны инагӡоу даҽакы.
Сиашоуп сҳәом, аха гәаанагарак аҳасабала исҳәоит
иҟалаз иаҟаҵашьахаз ҳәа сгәы иаанагауа.
В. И. Ленин ишьақәиргылаз асистема, зшьаҭа икыз
аҳәынҭқарра, лакә бзиак аҳасабала, ҳәарада, иҟазар ауан
афольклор аҿы. Аԥсҭазаараҿы инагӡахарц азыҳәан, ауаҩы
Анцәа дшишаз акәымкәа, ҿыц деиҭашатәхеит. Убри рылшоит ҳәа агәра ргеит акоммунистцәа. Ауаҩы иҭагылазаашьа
иаанарԥшуазар ихдырра, иҭагылазаашьа аауԥсахыр, ихдыррагьы даҽакхоит, дегьҳауеит даҽа уаҩык рҳәеит. Иамуит, дҭамлеит дара ирҭахыз аклапот В.И. Ленин исистемеи
аԥсҭазаареи еиҿаҳаит, еиӷацәахеит. Иашоуп, ажәлар аиха
шьҭырымхит. Аха ишьҭырхыр еиӷьзаргьы ҟаларын уҳәо
иҟалеит. Ҳаргьы ҳзыдҳәалоу Урыстәыла дуӡӡа, шьҭахьҟа
ицо мацара, В.И. Ленин исистема шаҟа шықәса аҳра ауаз,
убриаҟаратәи аҭыԥ ааннакыло аҟны инкылсит.
Ҳҳәынҭқарра аҵахь иахьцаз раԥхьаӡа иргыланы
изыхҟьаз, ҳәарада, атоталитартә режим ауп, абольшевикцәа
ишьақәдыргылаз амонополиа ауп. Ҳара иаҳҳәо аамышьҭахь
даҽа гәаанагарак ҟамлароуп рҳәеит. Убри алагьы рхы
аақәырхит.
Аҳәынҭқарра аекономика камҳашьа амамызт. Амҩа
изқәыз инеираны иахьыҟаз аҿы икылнагеит. Уажәакәӡам
ҳара ҳҳәынҭқарраҿы амлакра аныҟалаз. Уажәы инҵәеитоуп
амгәа зладырҭәуаз. Акалориатә млакра ҳҳәынҭқарраҿы
иҟоуижьҭеи акыр жәашықәса ҵуеит. Ахш аураҿы, ашәыри
ауҭраҭыхи раарыхраҿы, дасу шаҟа иаӡауа ала уахәаԥшуазар,
ҳара ҳҳәынҭқарра аҵыхәтәантәи аҭыԥқәа аанкылауа иаауеит
аколнхарақәа реиҿкаара иналагазар аахыс.
Измаҷхазеи иаҳҳәап, аԥсуаа ҳҿы ахшароура? Раԥхьаӡа
иргыланы иахҟьоит аекономика акаҳара. Аха аԥсуаа,
ҳәарада, иҳалшомызт СССР ахырбгалара. Уи хдырбгалеит
еиҿызкааз – аурысцәа. Иахьазы М.С. Горбачов, аурыс кьыԥхь
уаԥхьозар, ӷас, наԥхаҩыс дыԥхьаӡаноуп ишихцәажәауа.
Аха сара сгәанала, аамҭақәа анцалак, уи дҟалоит милаҭтә
фырхаҵаны, дмилаҭеиқәырхаҩны. Уи ибеит аурысцәа милаҭк
487

аҳасабала ақәӡаара ишаҿу. Астатистика излаҳәо ала, даҽа
шәышықәсабжак рыла аурысцәа абыржәы шаҟаҩы ыҟоу
аҵкыс ҩынтә еиҵахауан абыржәы ҳашцо ҳцозар. Ҩынҩажәи
жәеиза процент аурыс ҭаацәарақәа аӡәаӡәа роуп хшарас ирымоу. Ари иаанаго убри ауп, абиԥарак, ҩ-абиԥарак ирхымгакәа,
аурысцәа рхыԥхьаӡара ҩынтәны илаҟәуеит. СССР иқәынхогьы,
уимоу, адунеи зегьы иқәнхауа рыԥсы шҭоу џьанаҭ рзааҳгоит
ҳәа идәықәлаз, ианаахьаԥш, ирбеит џьанаҭгьы шырзаамгаз,
рхаҭақәагьы ақәӡаараҿы ишнеиз. Иреиӷьыз аурыс хшыҩқәа
ахеиқәырхаразы ахәыцра ианалага,хеиқәырхашьас ирымоу
ҳәа изызкылсызи акапиталисттә тәылақәа хынҩажәи жәаха
шықәса раахыс ҳара ҳзыҳәан гәҭакыс ирымази еиқәшәеит,
еинаалеит. Ҳаҩнуҵҟагьы ирбеит ҳсистема ҳшашьаҳаз,
ҳшамырҿиаз. Аҳәаанхыҵ усгьы изызхәыцуаз уи ақәыхра
акәын.
Сара издыруазар уара иуҭаху, уаргьы иудырыр сара
исҭаху, иаахтны еибаҳамҳәаргьы, убас аус еицааулоит, блала ҳаилибакаауа, ҳҩыџьагьы ҳусқәа рыла ҳагәҭыха
еицынаҳагӡауа. Изхысҳәаауа, иҟалоит иаахтны еибырҳәазар,
иҟалоит еибымҳәаӡакәа еицаҿызҭгьы, аха ҩашьара ақәым
акы: ари асистема адәахьтәи аӷацәагьы, акгьы ишаԥсамыз
збаз аҩнуҵҟатәиқәагьы аус еицыруит, еицхырааит, иҟәыбаса
еицықәырҵеит.
Ҳәынҭқарра ӷәӷәаӡак, ҳәынҭқарра дуӡӡак аҭыԥан,
иахьыҟалаз жәохә ҳәынҭқарра, ицәгьоу ибзиоу? Иаармарианы
уахәаԥшыр, аӷа игәырԥса ҳақәшәеит, ҳамч маҷхеит, ҭаҷкәымк
аҭыԥан, ихахаӡа иҟалаз анацәкьарақәа ҳарҩызахеит уҳәоит.
Аха инарҵауланы уагәылаԥшыр? Еиҳарак уи уахәаԥшыр
аурыск иаҳасабала? Иаҳҳәап, сара саурысуп. Сҿаԥхьа
азҵаара ықәгылеит абас: «СССР аиқәырхареи уаҵәы умилаҭ
ақәӡаареи рыуа иарбану иалухуа?» Абасҵәҟьоуп азҵаара
шықәгылаз аурысцәа рҿаԥхьа. Иҟалоит азнык азыҳәан,
еилибамкаарақәак рыхьны, еидыслақәазар М. Горбачови
Б. Ельцини. Аха урҭ еиқәшәеит, хҭак еицҭадыршәит акаҿы:
аҩыџьагьы еицырыӡбеит аурыс милаҭтә зҵаара. Урыстәыла
иныҟәнагоз амилаҭқәа, наҟ ирԥырырцеит. Ирԥырырцеит
шәаҳԥырҵны шәца ҳәа иаахтны имҳәакәа, дара, амилаҭқәа
рыҩнуҵҟала, идырҳәаны, рмилаҭеилыхратә цәаныррақәа
реиҳа изырҿыхауаз ауаа рыла. Аурысцәа ирҭахыҵәҟьаз,
амилаҭқәа рнапала идырҟаҵаны, шәара ус ишәҭахызар,
488

шәца ҳәа рарҳәеит. Ҳаушәышьҭ, ҳашәԥырҵуеит, шәара
шәимпериалистцәоуп, оккәпантцәоуп ҳәа иҳәҳәоз, иаҳҳәап,
Қырҭтәыла, шәца, шәхы шәақәиҭуп ҳәа анрарҳәа, ацашьа
иақәымшәеит. Урыстәыла иахьаҿыҵуаз, СССР иахьалҵуаз
дара рфырхаҵара, рмилаҭтә хдырра иабзоураз џьыршьеит.
Ирызгәамҭаӡеит рмилаҭтә хдырра аурысцәа рхаҭақәа
ишдырҿыхаз, ҳаиԥырҵуеит ҳәа аурысцәа рхаҭақәа
ишыддырҳәаз.
Исазҳәо дҟалашт, иуҳәо алогика амаӡам, избанзар, М. Горбачов изыҳәан иарбаныз еиӷьыз, СССР дуӡӡаҿы президентс
дыҟазар акәу, мамзаргьы СССР хырбгаланы, иаргьы имаҵура
ду шьҭаҵаны дцар акәу ҳәа.
Сара сыҟанаҵ сыҟазааит, саныҟамло, иаҭахызар ахаҳәгьы
леиааит ҳәа ихәыцуа изыҳәан, ҳәарада, ес иҟаиҵалакгьы,
СССР аиқәырхара дашьҭалон, егьымариан макьаназы
аиқәырхара. Аха М. Горбачов дызлаҟәыӷа дуз ала, ахара
данынаԥш, иара дахьынӡаҟоу еиқәирхаӡаргьы, ԥеиԥш бзиа
шамамыз, ақәӡаараҿы ишынхықәгылахьаз ибеит. Уи инацлеит хыхь исҳәазгьы – имилаҭ реиқәырхара. Иуашәшәырахеит
ахыбра. Қәыршәҵаршәшьа амам. Ииашамкәан иргылан. Уара
уахьынӡаҩноу еиқәурхаргьы уанындәылҵлак ибгоит, ауаагьы ннарҵәоит. Ишԥаҟаиҵо аҟәыӷа? Уи иҟаиҵоит М. Горбачов иҟаиҵаз Ахыбра иааҩназ хазы-хазы ишьҭны, дадраа,
шәхы еиқәшәырха ҳәа нараҳәаны иаргьы иҩныҟа дцоит.
Еицыҟарҵоз аус, амилаҭ ус ду анеицынарыгӡоуп Б. Ельцин
пату дуӡӡа иқәҵаны М. Горбачов иҩныҟа дзишьҭыз. Ҳара
убас иаҳдырбеит, ирҭахӡамыз, ргәы иҭаӡамыз акы ҟалазшәа,
машәыршәа иҟалазшәа.
Сиаша сиашам, сыхшыҩ хәыҷы иахьынӡеилнакаауаз ала
иҟалаз саназхәыцқәа, цәгьа избом сҽазысшәар иҟалаша ҳәа
ԥхьаҟа анаԥшра.
Ҳәарас иаҭахузеи, ахаҳә анлеиуа, дасу ихы инапы
ықәикит. Ҳҳәынҭқарра дуӡӡа анхыбгала, Аԥсни аԥсуааи
иаҳлахьнҵахозеи ҳәа уаанӡа уи хәыцырҭас измаӡамызгьы
дазымхәыцыр ауам. Ҭакәажәык ацуҭа зегьы лхьаан, лара
аӡәгьы дигәалашәомызт ҳәа, саргьы уи сарцәом, сартәом.
Усҭахым ҳәа иазҳәоз ақырҭуа ахақәиҭра наиҭаны, ҭынхас
уҳамуп ҳәа иазҳәоз ҳҿаԥхьа агәашә наиркит аурыс.
Игәашә аиркит, мамзаргьы иполитика бызшәала
иуҳәозар, игәашә аиркызшәа ҟаиҵеит. Уажәазы уаҳа ԥсыхәа
489

имамызт. Ареспубликақәа еиԥырҵыр акәын, СССР аконституциала ирымаз аҳәаақәа рыҽҭагӡаны, ирыламкьыскәа, мамзаргьы иҟалар акәын зынӡа акатастрофа бааԥс аҳәаақәа еимакны аибашьра, ақәибахра. Қырҭтәыла ҳшалаз ҳааныжьны,
Қырҭтәылагьы хазы ирышьҭит, даргьы хазы ицеит аурысцәа.
Ламысла, уаҩрала, емоциала иуҳәозар, ҳәарада, аурысцәа
раҵкыс ҳара милаҭк аҳасабала ақырҭцәа иаҳа иаҳзааигәоуп.
Аха ҳара ҳаизыҟазаашьа убасҟак ибжьнахит абольшевикцәа
рсистема, ԥаса ҳшыҟаз еиԥш уажәшьҭа ҳаҟаҵара иарбан хшыҩу иахәо сыздыруам. Иаҳҳәап, ҳаизыҟазаашьа
егьыбзиахаӡааит. Аешьцәагьы еиҿыҵны хазы-хазы изынхауа,
иахьеинымшәаз, иахьеинымаалаз иахҟьаноума? Дасу ихатәы
ҩны изгылазарц, дасу иҩнаҭаҿы иара даԥшәымазарц иҭахуп.
Қырҭтәыла ҳадзароуп, Урыстәыла ҳадзароуп ҳәа акәымкәа,
Қырҭтәыла ишамоу еиԥш ахатәы ҳәынҭқарра, Урыстәыла
ишамоу еиԥш ахатәы ҳәынҭқарра, иҟалароуп Аԥсынгьы хазы
ҳәынҭқарраны. Убас ианыҟалалак еиҟароу ҳәынҭқаррак еиԥш,
аиқәышаҳаҭра рыбжьарҵоит егьырҭ аҳәынҭқаррақәеи иареи,
ҳәарада, раԥхьа иргыланы Урыстәылеи Қырҭтәылеи. Абраҟа
ҳаилибакаар аԥсуааи егьырҭ амилаҭқәеи, еиҳарак ақырҭцәеи
ҳареи, ҳаицынхо ҳҟалоит, ишырҳәо еиԥш, напеикәыршала,
ҳәатәеиқәшәала. Ус акәымкәа, Аԥсны иамоур аҳәынҭқарратә
ҳәаақәа, агәашәқәа уажәы ишаарту аринахысгьы ианаартха,
даҽа џьоукы ирҳәауа ада, ҳара ҳусқәа ҳара иаҳзымыӡбуа
ҳцалозар, апарламент ҳәа иаԥаҳҵазгьы баша хжьароуп, акабинет дуқәагьы наҟ иарктәуп, избанзар, иаарласны жәибжь
процент акәым, жәаба рҿы, хәба рҿгьы ҳнаргоит. Аԥсны
хазы ҳәынҭқарраны аҟаҵара иаԥырхагахаз, иаҿагылаз,
инаигӡеитоуп аурыс шовинистцәа рыгәҭыха, ирааигәеит
ауп урҭ ззыԥшу аамҭа. Ҳара анибарҵәара ҳаналагалак, даара аӡәырҩы ҳанынҵәалак, аԥсуаа уаҳа ԥсыхәа анаҳмоулак,
ҳәарада, шәҳацхраа ҳәа аурысцәа ҳармыҳәар ада ԥсыхәа
ҳауӡом. Усҟан аурыс ир нҳабжьагылоит. Қырҭтәыла аанхоит аҳәаанхыҵ. Аха рыцҳараны иҟалауа, Аԥсны ҟалаӡом хазы
ҳәынҭқарраны. Урыстәыла азыҳәан ишколониаз иаанхоит.
Араҟа иаанаҳамкылап ҳфантазиа. Урыстәыла, иаҳҳәап,
зынӡаск мап ҳацәнакит. СССР аныҟаз, ԥаҵақьала ихаан уахь
шәрырҭахьан ҳамҭас, шәрымаз шәзиҭаз рҳәеит. Ар алигеит, аҩажәатәи ашәышықәса аналагамҭазоуп ҳадгьылаҿ
шәанаанагаз, шәықәҵны шәцароуп ҳәа ҳазҳәауа, дареи
ҳареи ҳаизынхеит. Сашьа уоуп, ҳәа зоуҳәаз уқьышә дҭасыр,
490

иуашьаӡам еишьас дышьҭухуеит. Аԥсны аҩыза џьанаҭ
дгьыл иану аԥсуаа, ҳадгьылгьы ҳаргьы ҳудкыл ҳәа зарҳәаз
иарбан ҳәынҭқарроу мап рцәызкуа. Раԥхьа иргыланы
иаҳгәалаҳаршәап аримлианцәеи ҳареи акыр шәышықәса
ҳшеидыз, ашьҭахь иаҳҳәап византиатәи аимпериа ду
ҳшалаз, аимпериа еилаҳазаргьы, анцәа иџьшьоуп, иахьагьы
аӷьараҳәа ишыҟоу адемократиа аԥсадгьыл Бырзентәыла,
иргәалаҳаршәап Аԥсны ишырацәоу рбаҟақәа, рыхьӡқәа зху
аҭыԥқәа. Убас ҳшааиуа, ҳнадгылап ажәафтәи ашәышықәса.
Абри ашәышықәса инаркны азежәтәи ашәышықәсанӡа дареи ҳареи ҳәынҭқарраны ҳаҟан ҳәа аԥсуаа иззырҳәоз иарбан ҳәынҭқарроу ргәалашәар, усҟан уи аҳәынҭқар ақырҭуа
националистцәа иреиҳәар ҟалоит абасеиԥш: шәара излашәҳәо
ала, аԥсуаа Аԥсны иаанагеижьҭеи шәышықәса иреиҳам, аха
рыцҳарас иҟалаз, сара, аҭырқәа, ажәафтәи ашәышықәса
азыҳәан араҟа санааи, инхоз зегьы аԥсыуаан. Убас ҳаилаӡап,
сара санааи аԥсуаа ахьынӡанхоз сара исыдзааит, хышә
шықәса ишсыдыз еиԥш, уара удгьыл аҿы инхаз аԥсуаа, уара
иумаз ҳәа. Ҩышә шықәса ҭынхас иушьауаз, реиҳа ауадаҩра
уанҭагыла аамҭазы мап уцәикыр, ишысҳәаз еиԥш, уаанӡа
ҭынхас иумаз дугәалашәар акәхоит. Уаҟа инацуҵоит аԥсуаа
реиҳараҩӡак шыԥсылманцәоу, реиҳараҩык уаҟа ишынхауа,
арахь рыхынҳәра иаҳагьы ишымариахауа ҳәынҭқарракны
ҳаныҟалалак.
Ихьӡ ҳҳәарым. Иаҳҳәап, Қырҭтәыла дахагылеит адунеи аҿы еицырдыруа аполитик, аԥсуаа Ахышла зыхьӡырҵаз.
Иԥынҵа днахыҳәҳәаны изымнаԥшуеи, уаҵәы иаҭахызаргьы
ахаҳә леиааит, иахьа сара сҭәы-сыԥха сыҟазааит зҳәауеи,
амаҵура ду азыҳәан дзыхшаз иан хаҭагьы илмеигӡауеи,
сара сахьаԥсыуоу ԥхасшьоит ҳәа зҳәақәози, зымгәа азыҳәан
Аԥсны адгьылқәеи ауадақәеи зҭиуази уҳәа, абасеиԥш иҟақәоу
рзыҳәан қьафурахоит. Аинтеллигенциа рганахьгьы ԥыҭҩык
хихуеит, ԥыҭҩык ижьоит, даҽа ԥыҭҩык иршәоит. Урҭқәа зегьы ухы иқәукып. Иҟалоит зегьреиҳа ибӷаԥҵәагоу. Цәгьамбзиам уажәы аԥсуаа зегьы ҳаидгылашәа ҳаҟоуп. Усҟан аԥсуаа,
еиҳарак аинтеллигенциа, дара-дара еиҿаҳауеит. Ақырҭқәа
Аԥсны аоккупациатә политика мҩаԥыргоит, ҳадгьылаҿ ҳара
есҽны хыԥхьаӡарала аиҵахара ҳаҿуп, аҵәыцак ԥшьырҳак
азна шамкуа еиԥш, Аԥсны шьапыргыларҭа амамкәа иҭәит,
идырҳәит, еимырҵәеит анаҳҳәалак, анационалистцәа, шәа­
ра шәҳалгазар, ҳара ҳабзиахәха ҳҟалон ҳәа иаҳҿагылаз
491

аԥсуаа дара рхаҭақәеи, урҭ иреиԥшха ҿыц ицәырҵқәои,
ҳара иаҳҳәаз аҳәара иалагақәоуи, рыхәцәқәа нҵибакаауеит.
Ишыҟарҵац еиԥш, Аԥсни аԥсуааи реиқәырхара иазықәԥауа
инарываԥаланы акариеристцәа жьыхәҭақәак налырԥаауеит.
Убри аамҭа рхы иархәаны, Аԥсны иааны инхауа рхыԥхьаӡара
иацлалоит, аекономика аганахьала Аԥсны шдырҳәыц
идырҳәлоит. Абас ишнеиуа, уаҳа рзымычҳауа аҟынӡа ианнеилак, еиҭах ажәлар ақәгылара иалагоит. Аха ԥаса ҳаимак
цәгьам бзиа Москва иаӡбауазҭгьы, уажәы аӡбашьа зынӡаск
даҽа формак аанахәар ҟалоит.
Уфантазиатә гәҭахәыцрақәа хҳаркәшап. Шьала-дала иаҳзааигәоу Нхыҵтәи ажәларқәа раамышьҭахь, атәым
милаҭқәа рахьтә, ҳәарада, ҳара зегьреиҳа иаҳзааигәоу
милаҭуп ақырҭцәа. Аимакқәа, аидысларақәа ҳауқәахьазаргьы,
иуҳәар ҟалоит акыр ззеилоу акыр еимаркуеит ҳәа. Инеизакны уахәаԥшуазар, зқьышықәсала ҳаимабзиан. Ҳаимабзиара
ҟазҵозгьы акы заҵәык акәын – аԥсуа даԥшәыман Аԥсны,
ақырҭуа дахьаԥшәымаз Қырҭтәыла акәын. Уашьа гәакьа
иакәзаргьы, уҩны аԥшәымара анааникылалак, еимабзиахашьа амаӡам. Ус акәымкәа, уашьа еиликаар, уҩны уара
ушаԥшәымоу, усҟан шәеиҭынхацәа дуқәахоит. Мҩа иашас иҟоу,
иаарласӡангьы иҟаҵатәу, сара сгәанала акы заҵәыкоуп – Аԥсны
ҟалароуп ихьыԥшым, зхы иақәиҭу, зхатәы конституциа, зхатәы
герби абираҟи, зхатә гимни змоу ҳәынҭқарраны. Иаҳҳәаз анцәа
иҳациҳәааит!
«Аԥсны», 1992

Н. А. ЛАКОБА ИМУЗЕИ АЗЫ ГӘААНАГАРАҚӘАК
Ауаҩы ажәытәра дшазыҟоу алоуп икультура ахьын­
ӡаҳараку еилкаашьас иамоу иҳәон А.С. Пушкин. Ари ахшыҩҵак
уи иҳәеит аӡәы инаиқәыкны, аха иаармарианы ииаугар
ҟалоит ажәлар зегьы рышҟагьы, аҳәынҭқарра зегьы ашҟагьы.
Ажәлари аҳәынҭқарреи ажәытәра ишазыҟоу алоуп ркультура
ахьынӡаҳараку, мамзаргьы иахьынӡалаҟәу еилкаашьас иамоу.
Аԥсуа ҳәынҭқарратә музеи, амилаҭ, ҳәарада, иаҳа ихырҽу
шәымҭақәак инаҳхаршҭны, ҳара ҳныҩналар Н. А. Лакоба
имемориалтә музеи, иумҳәар ауам, аԥсуаа зкультура ҳараку,
492

змилаҭтә хдырра ӷәӷәоу џьоукы ракәзаап ҳәа. Адунеитәи амузеи бзиақәа инарыдукыларгьы узмырԥхашьаша, иреиӷьу асасгьы дахьноугаша ари амузеи, аҟаҵареи, уинахыстәи аусура
бзиеи рыбзоуроуп ҩыџьа ауаа: усҟантәи аамҭазы обком иахагылаз, ҷыдала амузеи иашьклаԥшуаз Борис Адлеибеи амузеи
анеиҿкааха инаркны директорс иамоу, ииашаҵәҟьаны лхылыԥсы дамеигӡауа аус зуа Лиудмила Малиеи. Ихьӡ зҳәауа
шәҟәы-быӷьшәык аҵәахра уԥсҭазаараз ишәарҭахауа, зыхьӡ
кадырцәарц иаҿыз ауаҩ изыҳәан асҟак аекспонатқәа реизгара, рыԥшаара, аиашаз, ентузиаст дуӡӡак иакәымзар, даҽаӡәы
илшауам.
Ауаҩы дзыдгылаша, амузеи аусзуҩцәа ирџьишьаша
акоуп даҽакгьы. Амузеи, ишдыру еиԥш, аӡәы иоуп изызку.
Иахьыҟоугьы ихаҭа нхарҭас иахьимаз ауадақәа рҿоуп. Аха
амузеи аусзуҩцәа уиаӡәк имацара иҿы иаанымгылеит. Амузеи
аҿы аҭыԥ рзырыԥшааит икәша-мыкәша иҟаз ауаа реиԥш иара
убас уи ауаҩ ихәыцшьа зхәыцшьазгьы, зымҩа дықәызгьы.
Урҭқәа зегьы уаҩы игәы иахәақәаша роуп. Аха сара
санҵамҭақәа рҿы срылацәажәарц сҭахуп даҽакгьы.
Иаҳхысыз август мзазы, асессиаҿы ажәа саҳәан, сара
исҳәеит Аҟәа ақалақь агәҭа иқәгылоу В. И. Ленин ибаҟа
ықәгатәуп ҳәа. Исҳәаз џьара ҩыџьара акьыԥхьгьы ианылеит. Иадгылоз шыҟалоз еиԥш, иаргәаақәазгьы ҟалеит. Убарҭ,
иаргәааз ҳәа сызҿу, ҩба хԥа категорианы рҽыршоит. Актәи
акатегориа иаҵанакуеит марксизм-ленинизм иахьа уажәгьы
ирҩышьны иамоу, рыԥсы ахьынӡаҭоу рҽаҿыршьаауа, афантастика агәра згаз. Аҩбатәи – шәҭауадцәоуп, шәаамысҭцәоуп ҳәа
занаҳәаз роуп. Леинизм ақәӡаара урҭ рзыҳәан ишыҭауадцәоу
ашәҟәы рымухыр иаҩызоуп. Актәи акатегориа иаҵанакуеит
арыцҳашьара иаԥсоуп, аҩбатәи – ацәымӷра. Иҟоуп даҽа
џьоукы зыӡбахәгьы алацәажәара иаԥсоу, иегьзызхәыцтәу.
Убарҭ иреиуоу руаӡәк, асессиаҿы ажәабжьаршә иҟасҵаз
ашьҭахь даасыдгылан, ус ҿааиҭит:
– Ленин ибаҟа анықәугалак, уи ҳахьнанаго уазхәыцу?
Иқәгатәхоит Ешба ибаҟа, иқәгатәхоит Лакобагьы ибаҟа.
Иаармарианы уазхәыцуазар, усоуп. Арҵаҩы ибаҟа
анықәуга, иҵаҩцәа рбаҟақәагьы, ҳәарада, иқәугароуп. Аха
ара иҟалеит даҽакы. Иҟалеит Аԥсны алахьынҵа Урыстәыла
иадҳәалан. Ус анакәха, зашхәа уҭоу иашәа уҳәароуп. Аԥсуаа
дара дырҳәынҭқарны дрыдыркылахьан аимператор Ни493

колаи Аҩбатәи. Аибашьраан аҳәынҭқар дрыхьчарц аԥсуаа
рхала иаҳәаны аибашьра ицеит. Ахьӡ-аԥшагьы рыманы
ихынҳәит. Аурысцәа дара рнапала дахырҳәеит рҳәынҭқар.
Уи идгылози иҿагылози еибашьит. Аб аԥа изы, аешьа аешьа
изы абџьар шьҭырхит. Даараӡа ишәарҭан абри аибашьра
иаланагалар аԥсуаа. Ҟәышра дуны иҟарҵеит рхы ахьаларымгалаз. Абольшевикцәа аҳәынҭқар иҭаацәагьы иаргьы
кыдҵаны иршьит. Урыстәыла зегьы ашьаарҵәыра илагылеит. Аԥсуаа дара дара еиҿамҳаит. Класслагьы еиҿамҳаит,
дунеихәаԥшышьалагьы. Еиҭах еиднакылеит амилаҭтә интерес. Абраҟагьы кьаразаа ирыбзоуроу рацәоуп.
1921 шықәсазы иааит хырԥашьа змам. Урыстәылан
амчра згаз, ҳәарада, амчра агон араҟагьы. Аԥсуааи асовет мчи ахьеиҿамҳаз, шьакаҭәарада Аԥсны асовет мчы
ахьышьақәгылаз, ҳәарада, раԥхьаӡа иргыланы изыбзоуроу
Ефрем Ешбеи Нестор Лакобеи роуп. Ианаамҭаз амҩа иаша
иқәырҵеит рыжәлар.
Уаҩ ианаҳәо рацәоуп асовет мчра Аԥсны ианышьақәгыла
раԥхьатәи ашықәсқәа инадыркны, классла ауаа реилыхра аганахьалагьы аусушьа. Урыстәыла ишааҟарҵо ҳаргьы
иҟаҳҵароуп ҳәа амҩа ианымлеит. Иазхәыцзар акәхап аԥсуаа
рҿы анхацәеи ҭауади аамысҭеи реизыҟазаашьа ҷыдарақәа,
уала ҭынхалеи ааӡаралеи уҳәа реилысшьақәа, насгьы
даараӡа хымхәак иакәымзар, анхаҩ бзиеи аамысҭеи малла
уамак еиҩыргоз ҳәа егьыҟамызт. Ешбеи Лакобеи Аԥсны ианахагыла, ҳара ҳааит, апролетариат рдиктатура ааҳгеит, ҳара
ҳаамышьҭахь аӡәгьы дыҟамзароуп ҳәа, Урыстәыла ишыҟарҵаз
еиԥш иҟарымҵеит. Аӡәгьы дахьыдмырӡыша, иахьеидыркылаша иашьҭалеит. Абас иҟан раԥхьатәи ашықәсқәа рзыҳәан.
Ашьҭахь, ҳрыцҳара агартә, ажәлар цәымӷрала ишырҳәало
еиԥш, аԥсуа ччиарақәак иламсыр амуит Нестор Лакоба. Уи
икҿацаланы ихҭеикит аԥсуа интеллигенциа, Ешба Аԥсны
дықәимыргылеит, аха урҭқәа даҽа темоуп. Ҳазыхынҳәып
иаҳҳәауаз. Классла акәымкәа, абольшевикцәа рҵасала
акәымкәа, инеизакны ажәлар зегьы реиқәырхара, рыхьчара
мҩас дахьанылаз, аԥсҭазаараҿгьы иахьынаигӡоз азыҳәан Нестор Лакоба лахь ирҭахьан ацентр аҟнытә.
Зегьакоуп иара иҟазшьа имԥсахит. Ари афакт
иҳанаҳәозеи? Ацентр аҟнытә иаҳауаз аамышьҭахьгьы, зхатәы
гәаанагара змаз уаҩын Нестор Лакоба. Еиҳараӡак дызхыр494

шьаазгьы абри ауп. Ахатәы гәаанагара змоу, зхатәы хаҿы змоу,
ԥыҭҩык иаарылҳәҳәауа иабыкәу, ианбыкәу данырцәымӷмыз,
ӷас даныҟарымҵоз?!
Апролетариат рдиктатура ҟалеит, урҭ раамышьҭахь
уаҩ дыҟамзароуп, уаҩԥсы бӷеиҵыхра имоуроуп рҳәеит
абольшевикцәа. Уи бзиазар акәхарын Урыстәылан, апролетариат ахьыҟаз. Аха ишԥаԥсыхәоз Аԥсны? Ирҳәоит, Аԥсны
асовет мчра анышьақәгыла, Аҟәа жәаҩык раҟара апролетариат рыԥшааит ҳәа. Абольшевикцәа ртеориала, убарҭ
ажәаҩык ааныжьны егьырҭ Аԥсны иаақәынхоз зегьы ма
Сибраҟа иахцатәын, мамзаргьы инырҵәатәын. Абасеиԥш иҟаз
авождцәа рҿы аус иман Нестор Лакоба. Уи уахь, ацентр аҿы.
Изакә уааз араҟа, Аԥсны иқәнхауаз?
Ҭауади аамысҭеи убас еилысхьан, жьи наԥхи
узеиҟәыҭхараҳа, иузеиҟәымҭхауа. Процентла иугозар, акырӡа
инеиҳан анхацәа. Аԥсуа нхаҩы аӡәы ихәура дҭала акәым,
дыпролетариатха акәым, ихаҭа амаҵуцәа иман. Имхы даҽа
џьоукы идиррашәон, ижь даҽа џьоукы идирҭаауан. Шаҟа
иҭахыз арахә изанын, изхашаз аџьықәреии аҟәыди ааирыхуан. Амцхә аҽеилаҳәара дашьҭамызт, иара изыҳәан иҟамызт
ахыбрақәа ркульт. Адәы дықәын ақьафураз, ахьӡи ахьымӡӷи
рзыҳәан. Аԥсра ҟалар, абзара ҟалар, иахьдырԥшӡаша,
иахьдырҽеиша акәын хәыцырҭас ирымаз. Ашьыжь ианиҭахыз
дгылон, ныҟәара дцар, мчыбжьык акәым, мызкгьы аҩныҟа
дхынҳәӡомызт. Абарҭ, зеиҳараҩык абас иҟаз аԥсуаа, ачаландар
мҩакы ианықәырҵауа еиԥш, аколлективизациа нахьыӡҵаны,
џьара еилацалатәхеит, шьыжь шаанӡа еицгылалар акәхеит,
амра нҭашәаанӡа аус еицырулар акәхеит, ираҭәашьаны аҽага
зымкӡоз анхацәа, ауаа баҩданцәа ирывагыланы, ачаирҭақәеи
аҭаҭынырҭақәеи ирыхгылазар акәхеит. Аколлективизациеи
анхацәеи еиҿаҳаит, еиҿагылеит Урыстәыла. Уаҟа аҵкысгьы
еиҿаҳар, еиҿагылар, ӡи мцеи еинышәараҳа, изеинымшәо
еиӷацәахар ауан аԥсуааи аколлективизациеи. Арахь
иҟарымҵар ауамызт. Абраҟа еиҭах иааԥшит Нестор Лакоба
иԥсабаратә ҟәыӷара.. Уи илшеит аԥсуааи аколлективизациа
аҟалареи еиҿамҳакәа, ауаа мырӡкәа реиқәырхара, рыхьчара.
Нестор Лакоба Аԥсны Қырҭтәыла иадуҵеит ҳәа
аҽԥныҳәақәа ирҭон. Аха ҳазхәыцып дызҭагылаз закәы аамҭаз.
Аԥсны хәыҷы акәым, Урыстәыла дуӡӡа, СССР дуӡӡа, адунеи зегьы фыџьара ишаны хәҭак амагә шьхәа иҭацаланы дахагылан
495

ақырҭуа, ақырҭуа националист, аԥсуаа қырҭцәахароуп зҳәауаз,
ибла аԥыџь анааҵыс, уаҩԥсык иакәым, милаҭк шынеибакәу
инхиҵауа, инирҵәауа амч змаз. Уи дивагылан амилаҭ
зҵаарақәеи ареспубликақәа рҳәаақәа рышьақәыргылареи
рыӡбареи рзыҳәан иаалырҟьаны иҟаза духаз, гәдауҭатәи
афельдшер Г. К. Орџьоникиӡе. Абасеиԥш иҟаз ауаа рнапаҵаҟа
иҟалеит Нестор Лакоба ижәлари иареи. Ар ирнымиаз дхаҵа
ӷәӷәоуп иҳәеит.
Еиқәаҳаԥхьаӡақәаз инарыцаҳҵап даҽакгьы.
Аҳәынҭқарра, иарбан ҳәынҭқарразаалакгьы, ишдыру
еиԥш, изыҟоу ахаҭара ақәымчразоуп. Ацәгьа дшыннакылауа еиԥш, уи, данагәамԥха, иара инарбауа аҵыруа данҭамла,
абзиагьы дахәаҽуеит, дашьаҟьоит. Ҳәарада, аҳәынҭқарра
данахагыла, амчра аарԥшраҿы Нестор Лакобагьы хшла
дкәабам. Иаҳҳәап, уи ибиографиаҿы шәыта еиқәаҵәаны
иануп Дырмит Гәлиа дшизыҟаз, Самсон Ҷанба изааигақәоз.
Аха зегьакоуп абри аганахьалагьы В. И. Ленини И. В. Сталини дузрыдкылауам. Урҭ дрыдкыланы уихәаԥшуазар, Нестор
Лакоба дгуманист дуӡӡоуп. Еиҭасҳәахуеит, импыҵакыз амчра
ихы иахьаирхәақәаз шԥаҟам, аха знапаҵаҟа дыҟаз, зҳәатәы
наимыгӡалар амуаз, ирҵаҩцәа дрыдкыланы дугозар, Нестор
изыҳәан ҳәашьа амам ашьаарҵәыра дылагылоуп ҳәа.
Ажәаҳәаҩцәа ражәа даналарҵо акәзааит, ҷыдала иара
ихҳәаау ажәабжьқәа рҿы акәзааит, џьарамзар џьара Нестор
Лакоба ихьӡ апалачцәа ирыдкыланы ирҳәо смаҳац. Иҟоуп
дахьдырҽхәауа еиԥш, изыгәдуны, иахьихлафуагьы, аҵәы
ахьиларҵауагьы, аха уаҩшьҩык, хырҵәаҩык иаҳасабала
џьаргьы ихьӡ рҿадыршәуам.
Ҳазыхынҳәып
ҳазлацәажәоз.
Сара
исҳәахьеит,
еиҭасҳәахуеит В. И. Ленини, И. В. Сталини, Г. К. Орџьоникиӡеи
уҳәа реиԥш иҟақәоу рбаҟақәа ықәыхтәуп ҳәа. Варвар ҳасабла
иҟәаҟәаса иқәҵатәуп ҳәа акәым исҳәаз, цивилизациа ҳасабла
иаақәыхны, иахьырҭыԥу инаганы иргылатәуп. Избанзар урҭ
рбаҟақәа символра ззыруа палачцәан, хәдацәахьы ашьа
илагылан. Ииашоума апалачцәа рбаҟақәа анықәырхуа,
урҭ инарыдкыланы, апалачцәа иҭадырхаз Ешбеи Лакобеи
рбаҟақәагьы ақәхра?! Нестор Лакоба большевикын, ленинецын. Аха Нестор Лакоба большевик-фанатикымызт,
большевик-теориаԥҵаҩымызт. Сара иахьынӡаздыруала, уи
апартиа дахәаԥшуан хархәагак аҳасабала. Афакту? Аԥсны
иаҳа иахәап, иаҳа ҳахьчап анигәахә, дадгылеит атроцкизм.
496

Уи ишазымгаз аниба, мап ацәикит. Амш цәгьахоит, ихьҭахоит
иҳәан, ауапа ишәиҵеит, амра каххаа ианԥха, ианшоураха, иуапа неикәарҽны, кәымжәы кабала дкашәкаҷҷо даагылеит. Ас
иаарласны здунеихәаԥшра зыԥсахуа дзакә уаҩузеи иҳәашт
хара имхәыцуа, дегьақәӡбашт. Аха аполитик, еиҳараӡак
жәларык знапаҵаҟа иҟоу, исҳәаз сҳәеит, искыз скит ҳәа
аҽақәшьра даналага, жәларык импыҵаӡыр ауеит. Акоммунизм
аргылара ишфантазиаз, адунеихаан ишамуаз анырба, ауаа
ҟәыӷақәа мап ацәыркит, апартиа иалҵит.
Жәларык ихьырԥшны абӷацымкыра иаҿалаз, абӷацым­
кыра хәнашьа шамам, ихгьы шижьаз, ажәларгьы шижьаз аниба, дхьаҵыр, даҽа мҩак аԥшаара далагар иаҳа иҟәыӷароу,
ҳанҵәаргьы ҳанҵәааит, ҳазқәылаз амҩа ҳаныҵуам ҳәа, ахра
иаҿанҵәар иаҳа иҟәыӷароу?
Ҳанҵамҭа-гәҭахәыцрақәа хҳаркәшап ҳазлалагаз, Нестор
Лакоба имемориалтә музеи ала.
Иахьа уажәгьы ари амузеи аҿы, сгәанала, Нестор Лакоба иаамыцхәцәаӡаны В. Ленини, И. Сталини, С. Орџьоникиӡеи
дрыдцәылацәоуп, иаамыцхәцәаны револиуционер-большевикны дҟаҵоуп.
Џьоукы-џьоук инаҵшьцәаны, иҟам-иным ӡбауа, бзиа
ирбоит С. Орџьоникиӡеи иареи реидҳәалара. Исгәалашәоит,
сахьаҭыхҩыкгьы асахьа ҭихит С. Орџьоникиӡеи Н. Лакобеи
Бамбора абџьар ӡхыргоит ҳәа 1905 шықәсазы. Асахьаҭыхҩы
дазымхәыцӡеит усҟан Нестор Лакоба жәашықәса заҵәык
шихыҵуаз.
Абри асахьа сгәалашәеит уажәааигәа Нестор Лакоба
имемориалтә музеи саныныҩнала. Убла иаахгылоит В. Ленин иажәақәа уаҟа нбан дула иҩны икыду. Ииҳәозеи? Амчра
анапаҿы ишаагатәу. Аччара сзанаркыз уиоуп, арҭ ажәақәа Ленин иҳәогьы имаҳацызт, агәра сызгом, дегьаԥхьахьан ҳәа Нестор Лакоба.
Ҳаԥсуа амилаҭтә хақәиҭратә қәԥара аԥыза, дахьын­
ӡаҟамыз
абольшевикцәа-револиуционерцәа,
аболь­ше­
викцәа-апалачцәа дрыдҳәалауа дрыдцәылауа акәымкәа,
дзакәыҵәҟьаз ашҟа ҳааихауа, аҵабырг шаҟа дазааигәаҳтәуа,
убасҟак изыԥсоу духоит уи имемориалтә музеи мап анакәха,
ишнеиуа ари аҩыза амузеи иаҭаху иаҭахыму ҳәа азҵаара
цәырҵыр ҟалоит. Иауазеи изаҳамҳәарызеи иаҳзеиӷьу аиаша.
«Аҟазара», № 1, 1992

ИҲАЦРЫМӠААУА ИҲАЦУ
Маи мза, 1992 шықәса азы, Аԥсны аҳҭны-қалақь
ашҭа хадаҿы, ақырҭцәа рмитинг мҩаԥысуан. Изҳәозгьы,
ирҳәозгьы акгьы ахьҿыцмыз аҟнытә, азыӡырҩра иаԥсахашаз
ҳәа егьыҟамызт. Аӡбахәгьы абаҳәатәу. Даҽазнык агәаӷ
ҿнаҭитоуп, уаҳа акгьы. Аха уи иҟан акы – узырхәыцша, ҳаамҭа
ахаҿсахьа аарԥшразы акырӡа уазҳәаша, инеиҿурԥшышаиааиҿурԥшыша.
Даараӡа асимволра аҵан амитинг ахьымҩаԥысуаз аҭыԥ.
Ишдыру еиԥш, Аԥсны ашҭа хада макьана В.И. Ленин ихьӡ
ахуп. Амитинг мҩаԥызго уи иидеиақәа, ипартиа мап ацәызкыз,
иказыжьыз, убри иагьалаҽхәауа уаан. Ихьӡ ахьаху мацара
акәындаз, акыр метра иҳаракны, шәабасыцәцо, шәахьцалак
шәсыԥшаауеит иҳәарц иҭахушәа, дхаууала дықәгылоуп иара,
зажәеи зуси мап ацәыркыз ихаҭа. Уаҳҭахым, наҟ уқәҵ ҳәа
иарҳәарц еизазар, усҟан даҽакын. Ирҳәарц ирҭаху даҽакӡоуп.
Уи даҽаџьара аакәымкәа, Аԥсны ашҭа хада агәҭаны иҩагыланы
ирҳәар, ҳәарада, иаҳа аҵакы аиуан, ражәа иаҳа аԥхылнадауа
ирбеит.
Ԥыҭраамҭак
инаԥшы-ааԥшуан
ашҭа
иқәгыланы.
Ишԥаҟарҵари? Ихьӡ ахьаху рычҳарын, аха дабаргои ихаҭа.
Иаргьы ма гылашьала дгыландаз. Ихылԥа ихикәыцәааит.
Ихы аҩада ираҳаит. Иара иидеиақәа Аԥсны ианааи, ирҳәоит,
ирулак абаӷәазаҿы аидара ақәызхуаз хәҩык, фҩык раҟара
апролетарцәа рыԥшааит ҳәа. Убарҭ ракәхап изеиҳәо, иҿы
изеихакуам. Урҭ ахәҩык, афҩык рзыҳәаноума, иеизаз зегьы
рзыҳәаноуп анцәа идырп изирбо зусҭцәоу; иарма напы икьаҿ
аџьыба иҭакуп. Башагьы иџьыба инҭакны акәындаз! Иџьыба
дақәыӷәӷәаны, иҷапан аҵаҟахь деихоит. Сарӷьа напы ахьхоу
шәцар,сарма напы зықәку шәоуеит ҳәа иҳәарц иҭахушәа,
зыхьӡ аҳәара ҟамло ицәеижьы ахәҭак иақәкуп. Уи мацара
акәындаз. Уи иидеиақәа рыԥсынҵры кьаҿуп ҳәа алаиҳәарц
иҭахызу аскульптор, ус ицәыҟалоу анцәа идырп, дызқәыӷәӷәо
изшьапык аасҭа. Егьи инаиҵихыз ишьапы иаҳа иаууп.
Ацәажәара даҟәыҵны иҿааихар, дцыркьыԥо даарылалоит.
Ари ауаҩи, еизази бла ҵархәыла акраамҭа еиҿаԥшуан.
Ма иара дмыцхәын, ма дара. Иара ақәгашьа имамызт, избанзар уажәы ара иҟамзаргьы, иҵагылақәо рацәаҩуп.
498

Уаҳа иҟарҵаша анырзымдыр, амитинг амҩаԥгаҩцәа
ашҭа амраҭашәарахьтәи аганахь рҿынархеит. Аԥынҵаҿы
иааикәагылеит. Иамуит. Ирԥырхагаз ҟалеит. Ихылԥа
ихкәыцәаа, нахьхьынтәи иааԥшуаз инацлеит, ирҭахымыз
даҽакгьы. Мраҭашәара аганахь иҟоу Урыстәылоуп.
Қырҭтәыла – амрагыларахь. Амрагыларахь ухы рханы абзиа уҳәозар, иабаргәызеи, аха дара иаӷьны ацәажәара ргәы
иҭоуп. Ахақәиҭра арҭароуп агәаӷ. Аха ирцәымӷу рҽадкыланы,
ирҭаху ашҟа рхы рханы аӷьра изалагомызт.
Ашҭа мраҭашәарахьтәи аганахь ииасит. Уаҟагьы даҽакы
ӡбатәыс ироуит. Ашҭа иқәгыланы ацәажәара иалагару, ашҭа
аҳәаа иахысру? Ашҭа иқәымгылар, амитинг ашҭаҿы имҩаԥысит
ахьыӡхалом. Дара уеизгьы-уеизгьы ашҭаҿы имҩаԥыргеит ҳәа
рзырҳәароуп. Еиҭах ари ӡбатәхеит. Аҵыхәтәан, ирулак, иалырхит ҭыԥк. Ашҭа иқәгылам ҳәагьы уаҩы изҳәом, иқәгылоуп
ҳәагьы аҳәара уадаҩуп. Мрагыларахьтәи акалҭ аҿы
иааикәагылт. Уажәшьҭа рышьҭахьҟа иҟан дара ахьынтәаанагаз
– Қырҭтәыла. Рыбжаҩык ашҭа иқәгылоуп, рыбжаҩык – ашҭа
аҳәаа анҭыҵ. Иуҳәар ҟалоит, рызшьапык арахь, егьи ршьапы
анахь ҳәа.
Алацәгьа тәарҭа ауам ҳәа, араҟа инымҵәеит арҭ ауаа
рус. Даҽакгьы ӡбатәхеит. Амитинг ареволиуциахь ииасыроуп. Аԥсны аадырҳәыроуп. Иарбан аарҳәроу атрибуна змам.
Ареволиуциатә традициақәа инарызхәыцит. Ареволиуционер уеизгьы-уеизгьы акы дықәгылазароуп, насгьы дзықәгыло
шаҟа иӷәӷәо, шаҟа ахы алымҟьо, убасҟак иусқәагьы ӷәӷәахоит.
– Шәааи, ҳрыҳәап, танкк рымаҳхып, –иҳәеит аӡәы.
Егьиашаҵәҟьаны, ашҭа анаҩс, аиҳабыра рыҩнқәа
рганаҿы, дара зҭахымыз иртәыз ртанкқәа гылан. Иҟаларын,
ибронетранспортиорзаргьы, сара урҭ сзеиҩдырааӡом. Аха
изҳәоз атанк иҳәеит.
– Уаҟәыҵ атанк, Ельцин дықәгылахьеит. Уи ҳара
дҳаӷоуп, – иҳәеит агьи.
– Аброневик ахьыҟоу здыруеит, иааҳгап, – иҳәеит аӡәы.
– Ани дубома? – Ленин ибаҟа ашҟа днаирԥшит уи заҳаз. –
Абни аброневик дықәгыланы ииҳәазоуп иахьагьы ҳхы ҭҟьаны
ҳазмоу.
Ирулак, ирыӡбеит уи аус. Еидара гага машьынак рыманы
иаакылсит.
– Агәырзауеи машьына дақәгыланы аҭоурых иазынхаша
ажәа макьана аӡәгьы имҳәац, – ҿааиҭит аӡәы.
499

–Уиашоуп, иахьа иҟалоит уи, –сҳәеит сара.
Ачыс еишәа ԥшӡа анцәа шәахаиртәалааит. Ижәбахьеит,
аԥсхәраҿы, мамзаргьы аиныхраҿы, усҟак ихаам ачысқәа
анырфалак ашьҭахьоуп абрынџь анрыларҵо. Ацәажәаҩцәа
аӡәык-ҩыџьак цәажәахьаны, абыржәшьҭоуп «абрынџь»
андәықәҵатәу аныргәахә, ихарахаԥшуа аӡәы инаишьҭалеит.
Абар дахьыҟоу. Англиатәи алордцәа ус иеилаҳәам, уи
дшеилаҳәоу, мап, амаҭәа ахаҭабзиара мацара акәым изысҳәо,
изылшада уи икостиум аӡахра! Убасҟак иҭбааҭыцәуп. Амашьына дхаларц далагеит. Иамуит. Имч ақәымхеит ицәеижьы.
Абар, даҽа усӡбатәык ахьроуз. Ари шәарҭахеит. Ареволиуционер атрибунахь дызхамлеит ҳәа аҭоурых иамбац. Аҭоурых мыжда, ишыжәдыруа, ҩ-даҟьак амоуп, руак еиқәаҵәоуп,
егьи – шкәакәоуп. Анцәа ашкәакәа ианимҵо, аџьныш аиқәаҵәа
данирҟацалоит.
Амашьына ламҟәит, ари ауаҩ дҩамӡеит. Амардуан
ԥшаатәхеит. Ареволиуционерцәа ззымиааиуа иарбану. Алиԥси
рыла амардуан рыԥшааит.
Ҵаҟантәи џьоукы иҵгәеит, хыхьынтәи џьоукы ихеит.
Уажәадагьы уи кырынтә иҵгәақәахьан, акырынтә хыхьынтә
рнапы иркны иҩаихахьан. Аха усҟан, данпартиатә усзуҩыз,
арҭ ажәақәа еиҭарсны рҳәара акәын иара изы ҵакыс ирымаз. Уажәы аҵгәареи ихареи рынбанҵакы аархәеит. Еиҭарсны
ианизырҳәоз еиԥш, нбанҵакыла ианизырҳәагьы ихәеит.
Дҩыхәнырган, амашьына днангылеит. Аԥхӡы аниҿаирбоз,
игәасҭеит, ичабра акырынтә иԥынҵа инадигәалеит. Хымԥада
фҩы бааԥсқәак иаҳаит. Хара ацара аҭахӡамызт. Ашҭа абаҳчаҿы
ииуа аҵлақәеи ачықьқәеи рымҵан икататаз агәам азхон.
Иҟалап, афыҩқәа еизаны, изгәааны иара иахь иаазар, избанзар
изхыҵәаз агәам ақәгара знапы ианыз, ақалақь акыр шықәса
издыԥшылоз, иахагылақәаз дыруаӡәкын иара.
Иуҳәо ҳаҳар рҳәазар акәхап, афыҩқәа анааиԥырҵ,
ичабра еилыӷраа ду иџьыба ҭбааҭыцә инҭаиршьшьын,
иажәа дналагеит. Азнык азыҳәан аҳәара ицәыцәгьан, аха
дышнеиуаз, асҟатәык дзыҩнатәақәахьаз акабинетқәа
руак дыҩнагылазшәа ихы ибазар акәхап, иаҳа-иаҳа
доунашьҭуа далагеит. Ҳзышьцылақәахьаз ракәзаргьы, хар
змамыз хшыҩҵакқәакгьы налашәа-ҩалашәалон. Ицәеижь
мыцхәы иахьышәпаз, иахьыхьанҭазгьы наианасыжьит.
Ихарагәышьоузеи, рыцҳа, акабинетқәа дырчахзар, ицәнымхо
500

бзиа дабазар дызлаз апартиа. Ус иаԥын, иахәҭаз ҟаиҵон.
Игатәыз игон, изҭатәыз ириҭон. Аиҳараҩык шыҟаз дыҟан. Ус,
иара, игәы цәгьа ҭамзар ҟалап уҳәаратә дышнеиуаз, иамуит,
амыждараз, дызхьынҳалаз арахәыц ааԥҵәеит. Дзышьцылахьаз ашаха днахьынҳалеит. Уи иԥышәаз, жәашықәсала даазгоз шахан. Ианаамҭоу изыхәҭоу рзыкакашьа уанақәшәа,
ахьтәы кәтаӷь уҵеитоуп. Арҭ, ихо-иҵгәо дыхәнызгаз, дырзыкакароуп. Ахала иукыроуп аԥсыӡ укуазар. Инархаракӡаны
далагеит. Иажәақәа ырџьбараны рҿаархеит. Аԥсны иахагылоу
ауаҩ изыҳәан.
Абар, еиҭах ацәажәара иалагеит агәаӷ. Уи амыжда ишыжәдыруа, усоуп ишыҟоу, знык ахақәиҭра анаиулак,
ҽынкылашьа аздырӡом.
Иӡырҩқәоз џьоукгьы гәахәарак нарҿықәлеит. Аха
аиҳараҩык инцәыҵачча-аацәыҵаччақәеит. Даҽа џьоукгьы
рнапы ҟьаны, ауаа рыжәпара иналҵын, наҟ рҿынархеит.
Убарҭқәа гәеиҭоу, уаанӡатәи иаҳцәа ԥсахны, даҽа
аҳцәак рышҟа дахьиасуаз, имԥсӡакәа инханы, џьара ламыск ааҳәыцымыцу, аԥхӡы наиқәнаҭәеит ацәажәаҩ. Ажәақәа
ииҳәоз иааҳәны наҟ иӷралозшәа, игәы аԥсы ааиршьацԥхьаӡа,
иаҳа-иаҳа иацлон имгәацәа.
– Аԥсуаагьы зегьы дырҭаху џьышәымшьан уи, Аԥсны
уажәы иахагылоу, аха рымч ақәхом, дырзамхуам! – ичабра еилыӷраа ду наиҿишьит. Уи азыҳәан акы зҳәода. Зегьы
ирҭаху аԥсы иоуп, мамзаргьы имиц. Аха ара иҟалаз зынӡаск
даҽакӡоуп. Изҳәо дызусҭада?!
– Доӷәр, му гаӷоль сиӡ(иҟалазеи, иухьзеи)? –снаиазҵааит.
– Си уичқыно мире еҭи кочи?! (Уара дузымдырӡои ари ауаҩ
дызусҭоу?) – уабаанагеи ҳәа аанаго даасҿаԥшит. «Ҭфу!» –ирган
дынкажьцәеит. Акы икны инаимпыҵыҩрызшәа, иҩнапыкгьы
наиҟьан, ашацаҳәа иҿылаихеит. Дцеит, дцаӡеит.
– Амашьына данналбаалак, снаидыххыланы, имгәацәа
ҭасҳаԥра аҳәызба ҩалсҳәоит! Ишԥеигәаӷьӡеи абни ихьӡ
аҳәара. Аҵырҭышагаҩ! –иԥсахы ԥыжәжәо ҿааиҭит аԥсуа
хаҵарԥыс.
Изеиҳәоз иаҳа иҭынчыз аӡәы иакәхарын, акагьы
ҟамлаӡазшәа, иқьышә аччаԥшь ықәҵа:
– Аҵарҭыша згахьоу зегьы рышьра ҳалагар, рыжрагьы
ҳахәом, – иҳәеит.
501

–Уара, шәкы ицоз, ҩынҩажәи жәаба ицоз аԥарақәа
анырыԥсахуаз, зегьы ирҳәоит, шәырала, чамаданла акәымкәа,
аухаҵәҟьа абанк аҿы ааҵәа иҭажьны инеигеит ҳәа аԥара.
Ҳақалақь зегьы зҭихьоу, абни ҳәатәыс имоузеи?! Ҳаиланагалар
ҳәа сшәоит акәымзар, давагаланы дсымазар!..
–Ха-ха-ха! –дааччеит изеиҳәоз. Уи хымԥада, иааҟалоз
зегьы хәыҷтәы спектакльк еиԥш акәын дшахәаԥшуаз. –Акы
уасҳәашан, ари, ицәаԥҽыгоу зҳәауа, иаҳҳәап, дудыруазааит.
Аха егьи, изхиҳәаауа ибзианы дудыруама?!
–Дышԥасзымдыруеи, иашоуп, аԥсшәагьы ҳзеилам, аха
уҵааи, иуарҳәо уаҳап. Ажәлар ҩашьаӡом. Адунеи аҿы ԥсыцқьа
дыҟазар, иара дыцқьоуп. Абни! Иӡбахә шԥеиҳәаӡо абни!..
Имгәацәа ҭасҳаԥ ҭсырбгоит!
–Сара снаидгыланы, аҵәах ҳәа даагәыдыскылоит. Уаргьы убас ҟаҵа. Убри, анаԥхы цқьа ҳәа узҿу, сгәанала, убригьы
аҵарҭыша далаҟьашьуп. Имгацзаргьы, ириҭахьеит. Изиҭазгьы
абни, ицәа ихыхны ицәажәоз иоуп. Уи дшыҟақәоу умаҳахьеи,
шаҟа дгызмалу?! Суҳәоит, абри аҩыза амитинг ҟалараны
иҟоуп, убраҟа уҩықәгыланы шаҟа улшо сцәа схыхны уцәажәа!
Убри ахьсзыҟаҵо азыҳәан, аа, усҭ иҳәан, инеиқәырчаҟәа
ԥарақәак иџьыба илҭеиҵеит. Ҳа-ҳа-ҳа! Иҵегьы иҳәондаз,
шьыри! Шаҟа ибааԥсны иӡбахә иҳәо аҟара, уи ихьӡ-иԥша
иаҳа-иаҳа ишьҭыҵуеит, дызцәымӷугьы иаҳа дырҭаххо, иаҳа
идгыло иалагоит. Иаанагозеи, уара, ари ииҳәо? Зцәа ԥнаҽуа
ауаҩ изыҳәан ииҳәо убри ауп, ҳарҭ аҵарҭышагаҩцәа ҳашҟа
умиасит уара, ҳара ҳмафиа уаламлеит. Ҳара ҳмафиа иалоу
аԥсуаагьы урҭахӡам. Шәҳадгыл, шәҳацхраа, абаақәа, наҟ
дықәаагап уи, нас шәышҳарҳәыц шәҳарҳәлап ҳәоуп ииҳәо
иаанаго! Иумбаӡои, еилызкааз иҟарҵо? Икажьцәаны, ацара иаҿуп. –Ихәмарыз ифантазиа игәаԥхан, алафи аиашеи
неилаҵо, аԥсхәраҿы иччаз иеиԥш, ччараха исит ари ахаҵа. –
Егьа ҳархаанхап, макьана ҳабаҟоу!..
Ари аицәажәара…Амитинг амҩаԥысшьеи,иахьымҩаԥысуа
аҭыԥи… Ленин иашҭа егьызҭымҵуа, егьызҭамло, рызшьапык
ашҭа иқәыргыланы, егьи ршьапы – анҭыҵ…
Аҿыци ажәи реихьынҳалара…
Ацәгьеи абзиеи еидкьыслауа рҽеихьшьра…
Амаҭ аԥсымҭаз ицҳауеит ҳәа, гәаӷла ицәажәоит ииаӡаауа
шьакаҭәарала ақәԥара… Аха иааиуагьы…
502

Иахьатәи ҳҭагылазаашьа символра азызуқәо рацәаны
избеит абраҟа. Макьана акәым, даҽа акыр шықәсагьы
ҳазшьапык иацтәи асистемаҿы иаанхоит. Егьи ҳшьапы зегьы
акәым, ҳшьацәкьарақәа амҩа ҿыц инанҳаргылеитоуп. Уаҟа,
иацтәи амш аҿы иаанхаз, алуқәа ахьынҳалоуп. Урҭ алуқәа
иаҳа-иаҳа ихьанҭахоит, избанзар ари, амҩа ҿыц инанҳаргылаз
ҳшьапы, изынҳаргылаз амҩа убас ихаҳә еиҟәддыроуп, цқьа
ҳнықәгыланы, алуқәа зхьынҳалоу ҳшьапы арахь аагара
ҳалшом.
Ауаҩра ҩадароуп, ауаҩымра ладароуп иаанаго, ишдыру еиԥш, ҩада аҩеира иаҳа ихьанҭоуп, иаҳа ицәгьоу мҩоуп,
ладаҟа ацара иаҳа имариоуп, аџьабаагьы ахшыҩгьы уамак аҭахым ҳәоуп. Абри ажәаԥҟа ауаажәларратә формациахь, асистемахь ииаугар ҟалоит абасшәақәа. Адемократиахь
амҩа ҩадароуп, адиктатура амҩа ладароуп ҳәа. Адиктатор
адиктатура шьақәиргылоит иаарласны, шықәсык ҩышықәса
инарылагӡаны, жәашықәса акәым шәышықәсагьы аҭаххоит
адемократиа ашьақәыргылара. Уи еиҳараӡак иаҳзыцәгьахоит,
иаҳцәыхарахоит ҳарҭ, адиктатура иааӡаз, уи зшьа-зда иалалахьоу.
Ишьаарҵәыразааит, акгьы рхараӡамкәа, миллионла
иннарҵәаз рыбаҩқәа рыла иргылазааит, ибаандаҩызааит
ҳахшыҩ, ҳабз, аӡы ҳазымыӡәӡәо ҳҟьашьызааит, аха ҳаҟазааит
уаҟа, ҳаҩназааит убри аҩны, ҳҭәы-ҳаԥхан, ҳашьцылан.
Ныҟәаҩ хаҵак, хаҵа бзиак ихьхьоу шәасҳәап. Аҳаҭгәын
иахадыргыло ахыбраҿ, дыԥхьа акәым, давсны данцозгьы
ицәымӷын, игәахы ҭӡыӡаауан. Аха ҽнак, ныҟәарантәи дшаауаз, ақәаршҩы бааԥс ихьӡеит. Уаҳа ихы ахьигара анимоу,
даамҩахыҵын, аҳаҭгәын иахагылаз ахыбра ихы ныҵаикит.
Ақәаршҩы иаҳа-иаҳа иӷәӷәахон. Сгылазар акыр исыхәома
иҳәан, атәарҭа иҽнықәикит. Дтәоуп, дыԥшуп. Ақәаршҩы
хкәом. Сыштәаз сааԥсеит, стәазаргьы сықәиазаргьы
зегьакакәӡами иҳәан, арымӡ днықәиеит. Иамуит, ихымкәеит
ақәаршҩы. Зынӡа иқәабаасабааха, икырцха алеира иалагеит. Аныҟәаҩ хаҵа арымӡ дшықәиаз, дылҭаҳәахаа дыцәеит.
Ашьжьымҭан данааԥш, амш каххаа еилгахьан. Иааикәыршаны
нышәынҭроуп. Дхәыцын, иԥырхагахаз ҳәа акгьы имбеит. Уаҟа
мҩасырҭас иман уи ахаҵа. Уинахыс ақәаршҩы анауазгьы ианамуазгьы, даамҩахыҵны анышәынҭраҿы тәарҭас, ԥсшьарҭас
ишьҭихит. Дашьцылеит. Дшәаны данавслозгьы дахыччауа
акәын уажәшьҭа ишигәалашәауаз.
503

Ҳаҟазааит уаҟа, ҳаҩназааит убри аҩны, ҳҭәуп, ҳаԥхоуп,
ақәаршҩы ҳасуам.
Дарбану, дызусҭада, ҳара ҳзыҳәан ихан хьыҵәцараз,
иҩныкьасоз ашьа, ахш-ца иаҳзаҩызаха, ҳзыҩназ ҳаҩны
длагәҭасны изырбгаз, алапҟьақәа ашьклазҵаз ҳпартиа гәакьа?
Дыԥшаатәуп аӷа! Убри дыԥшааны дшааҳшьлак, иаразнакала насыԥ ҳаманы ҳааҟалоит ҳара. Шаҟаҩы аҟәыӷацәа
ҳазшьуа, иаҳазҭакуа, иаҳзырӡуа, убасҟак ҳҟәыӷахоит ҳхаҭақәа.
Шаҟаҩы рмал ҳазрымхуа, шаҟаҩы ҳазхырҵәо, шаҟаҩы
чичиацәаны адәы иаҳзықәҵо, убасҟак ҳбеиахоит ҳхаҭақәа,
ҳҭәы-ҳаԥха адәы ҳақәзаауеит.
Ԥаса асовет уаа зыхьӡыз, ҳазегьы реиҳараӡак ҳабеиԥшу,
иарбан ҟазшьоу еицаҳзеиԥшны иаҳзынхаз? Иарбан ҟазшьоу
уажәы реиҳа аҳра зуа? Сгәанала, аҭак ҟауҵар ауеит ажәак
ала – агәаӷ. Агәаӷ убасҟак ҳамҽханакит, агәыла агәыла
дизыҵҟьеит, амилаҭқәа еижәылеит. Дасу игәаӷ зхигара
дишьҭоуп.
Ашәҟәы ҟәыӷақәа зегьы реиҳа иҟәыӷоу (ҳәарада,
уажәраанӡа ҳнапаҿы иаҳкыр ҳзықәдырӡуаз), Абиблиа абри
еԥш ҳанаҳәоит.
Уԥсы ахьынӡаҭоу агәнаҳарақәа ҟаумҵан, агәнаҳа ҟауҵар,
уанԥслак, нарцәы уаннеилак, џьаҳанымҟа урышьҭуеит, амца
уҽҳәаҵаны урӡуеит, агәара ҳәа еилашуа ақәаб уҭарыжьуеит.
Ҳарҭ, ԥаса СССР иқәынхоз, усгьы аԥышәараз анцәа иишаз уаан, ҳԥишәарц иақәикит ҳаԥсы ҭаны адәы ҳшықәу. Христос ихаанахыс ауаатәыҩса рхәыцра ссирқәа ируакуп акоммунизм аргылара. Шәаҟәымҵит убри азхәыцра. Ҟаҵашьа
шәымам, ус шәшам сҳәан, агәра жәгом. Нырцә акәымкәа,
аарцәы иҟаҳамҵар аауам џьанаҭ шәҳәеит. Лакә ԥшӡаҵас
шәзызхәыцлашаз, иааҟаҳамҵар ҳҽаҳшьуеит шәҳәеит.
Иааҳәит, амыждараз ишәысҭаз ахшыҩ. Ишәмуӡозар,
шәалага. Шаҟа шықәса шәҭахузеи агәра шәгарц азыҳәан?
Ханҩажәижәаба шәызхап?
Ҳхәыцра ссир ҳахәмаргаха ҳампыҵахеит. Ҳԥишәеит,
далгеит. Убри аԥышәара ҳанахысуаз, сгәанала даҽа
ԥышәарақәакгьы ҳахнажьит.
Руаӡәк, дҳацзар акәын, анцәа, мамзаргьы аџьныш.
Анцәа данҳацәдырӡ, ишиҭахыз инапаҿы ҳҟалеит аџьныш.
Шаҟа узӷьычуа, иаҳагьы ипатууп. Иузааигәоу шаҟа амц
504

шаҳаҭра изууа, убысҟак уажәа акыр аԥхылнадо уҟалоит. Абас
ҳахшыҩ аарҳәны аиқәаҵәа шкәакәоуп ҳәа агәра ҳиргоит.
Ҳаишьцылеит, ханҩажәи жәаба шықәса амҩа ҳахьеицықәыз,
аӡәы ҳакәхеит, ҳаилаҵәеит. Уажәшьҭа шәеицрыҵ, ханҩажәи
жәаба шықәса уажәаԥхьа иԥхаҳҵаз даауеит уҳәар, алаба
шьҭыхны ҳаузыҵҟьоит. Ҳаиҟәыҭхара жьи-наԥхи реиҟәыҭхара
иаҩызахеит. Ихышхыҵәаны ацәажәара иалагеит агәаӷ.
Нырцәы акәымкәа, аарцәы иҟаҳҵоит шәымҳәеи џьанаҭ, ус
акәзар, нырцәы акәымкәа, аарцәы шәшыҟоу шәыгәнаҳарақәа
шәҟәышәыблаа. Иаҳагьы иацлеит, ихышхыҵәеит агәаӷ.
Ари амҩахьгьы ҳаазгада? Дыԥшаатәуп, дышьтәуп.
Ашьхарахьтә аӡиас, џьара иааласыргьы, ҽаџьара ишьшьырахаргьы, џьара иҵааршәырахаргьы, нас иҟәандаргьы, зегьакоуп аԥсабара изықәнаҵаз амҩа – амшын аҿы имнеир шыҟамло
еиԥш, аӡәы иҭахханы, даҽаӡәы дадгыланы акәӡам, иара зқәыз
амҩаҵәҟьа аанҵәан, ҳахьнанагашаз ҳаанагеит ҳазқәыз амҩа.
Анана-Гәында лашҭахь ҳнанагоит ҳәа агәра ганы ҳаҟан, усҟан
уи амҩа Арупап лашҭахь акәзаарын иахьцоз. Уи лашҭа ҳҭыҵыр
акәхеит. Зыжәҩа қшо, егьаамҭа абнаршәыра дылазаргьы,
ижәҩа ахьқшаз аҭыԥ ахь дхынҳәуеит. Ҳахьымҩахҟьаз аҭыԥ
ахь ахынҳәра ҳақәшәеит. Уара иухароуп, сара исхароуп. Дарбану, дызусҭада изҳәаз ииашамыз амҩа ҳақәын ҳәа?! Изҳәада
ҳзыҩназ аҩны ҳҟьашьит, ҳҽаҳрыцқьап ҳәа? Анаԥхаҩ, уқәԥаны
ҳаҩны иҩналаз, уажәы удәылҵны уабацои?! Абыржәыҵәҟьа
ухынҳәны уааины ҳагәҭаҵәҟьа утәа! Мамзар…
Игәашәҭахьазар акәхап, реиҳа ауаҩра илоуп ҳәа
узхәаԥшуа ауаҩ, ауаҩымрахь даниаслак, зегьы дреицәоуп.
Аԥсҭазара ԥашәс иамоу – аԥҳәыс, ан, аԥсҭазара ацҵара
ацымхәрас, аҵарбгарахь диасыр, иреицәоу ахацәа
ухалыршҭуеит, избанзар анцәа даныҟаз, реиҳа дызҭаз лара
лакәын, данца, аџьныш данаԥшәымаха, раԥхьа изныԥшуа лара
лоуп. Имаӡаз, ихәаҽыз агәаӷ… Уи аҳәаақәа зегьы ацәыӡит.
Удырхәыцыртә иҟоуп ааигәа Аԥсны иҟалаз ҩ-хҭыск.
Гагра ааигәара инхон ҩыџьа аҳәса, ани аԥҳаи. Ахацәа
ыргәыбзыӷны аҩныҟа инаргон. Арцәага ддыржәуан,
ианыцәалак, иршьуан. Ауаса шеиҿумхра иааиҿыхны, акәац
аџьармыкь аҿы инықәҵаны ирҭиуан.
Аҟәа ақалақь аҿы аҳақьым ԥҳәыс, ахацәа леилаҳауа
изеиҽырбоз аԥҳәыс ԥшӡа, хаҵарԥыск арҩашьыга наилаҵаны
дылшьит. Уиакәым, уаҩԥсы ихаҿы изаамго. Арҩашьыга
505

анилалҵа, иԥсы шҭаз аиашьык дҭалҵеит. Ҩаха ракәу, хаха
ракәу, иԥсы ҭан, аиашьыкь аҿы дгәаҟуан. Аԥҳәыс ԥшӡа,
аҳақьым ԥҳәыс, лыџьныш длеигәырӷьон. Ахаҵарԥыс, ҳәарада,
аиашьыкь дҭаԥсит. Аџьныш иоуз агәырӷьара изымхеит.
Аԥҳәыс ԥшӡа, ан, аԥсы дааҩҵәаны, иаҳа ихәыҷыз иашьыкьк
дҭалҵеит. Лгәыла ҷкәынк, ҷкәына қәыԥшк днаҵалҵеит.
(Шәхаҿы иаажәга Н. Гоголь изыҳәан изакә темоу. Аџьнышь
иҟаиҵаз аус, аԥсыцқьа ижәҩа иқәҵаны, иара дыччо, диманы
днеиуеит уааԥшы, усыхәаԥш анцәа! Абарҭ роума узхыбаауаз,
зааигәара снаумышьҭуаз?! Урыхәаԥш арҭ зусҭцәоу?! Иубома иҟарҵо? Иаԥсам урҭ, иаԥсам. Сара ирзызуоуп ирықәнаго).
Аԥсы деҩҵәаны дызҭаз аиашьыкь амашьына аидараҭыԥ
инҭалыргылеит. Аԥша ахәхәаҳәа илындо, ақалақь дналалеит. Аҟәа ашьхаҟа дынхалеит. Аиашьыкь ааҭылган, абахә
инхықәыргыланы ибӷалҵеит. Аҩныҟа даахынҳәит аԥҳәыс
ԥшӡа, ан, аҳақьым. Акрыфа, акыржә, аҭаацәагьы акрырҿаҵаны,
днышьҭаланы дыцәеит. Хаҵакгьы дылшьышьуазар акәхарын
ауха…
Мчык иҳанаҳәоит, абасоуп шәшыҟало ауаҩра шәахысыр…
Аха ҳхы ҳамч ақәымхозар?
Иаанагозеи, изырҳәозеи азаара узаама ҳәа?
Агелиобиологиа ашьаҭаркыҩцәа руаӡәк А.Л. Чижевски
(даахьазу дмаацзу сыздыруам, аха истатиак аҿы Аԥсны аӡбахә
далацәажәоит) итеориа хадаҿы излеиҳәо ала, ауаатәыҩса
рхымҩаԥгашьеи
амраҿы
имҩаԥысуа
апроцессқәеи
еидҳәалоуп.
Аҭоурых аамҭаахыс иааҟалахьаз аибашьрақәа, ареволиуциақәа, анибарҵәарақәа аныҟалаз ашықәсқәа гәеиҭеит. Убри ашьҭахь аҭҵаара далагеит амраҿы аиҭакрақәа
аныҟалахьоу. Дназхәыцит даҽакгьы. Адгьыл аҿы иарбан территориоу иаҵанакуа уи аиҭакра, ҽаартра дуӡӡак ҟаиҵеит. Абри
ашықәс азыҳәан, абасеиԥш амраҿы аиҭакрақәа, апроцессқәа
имҩаԥысуаз, иаҵанакуан абри атерриториа. Уаҟа инхоз ауаа
ахьеижәылоз, иахьнибарҵәаз зыхҟьаз, идзырҟаҵаҵәҟьазгьы
убри ауп.
Абри апроцесс акәзар аԥсуаа азаара рзааит ҳәа
зыхьӡырҵаз?
А. Л. Чижевски уаҟа даанымгылеит. Иҳаҩсхьаз аамҭақәа
раантәи аҿырԥштәқәа рылаш ишьақәирӷәӷәаз итеориа,
ҳаԥхьаҟа иҟалараны иҟоу алагьы ишьақәирӷәӷәар акәын. Убри
506

азыҳәан иеилкаатәхеит амраҿы аиҭакра аныҟалалак ашьҭахь
шаҟа аамҭа бжьысуа егьи аиҭакра ҟалаанӡа. Уигьы ҭиҵааит,
ашықәсқәа иԥхьаӡеит. Игәеиҭеит адгьыл аҿы иарбан территориоу уи аиҭакра ду ахьақәшәауа, аԥсышәала иуҳәозар, ауаа
реиҳа азаара рзаараны иахьыҟоу. Европа иақәшәеит.
Аҽамыршьыга! Аргамаду ибеит иаарласны дахьтәоу иҩны
ҟәыбаса ишықәырҵо, иԥсра ааины ишәхымс ишықәгылоу.
Аҩбатәи аибашьра ду ҟалаанӡа шықәсқәак шыбжьаз,
аҵарауаҩ дықәгылан ҿиҭит, ауаатәыҩса, шгәышәҽаныз,
шәанҟәыӷамха, иаарласны анибарҵәара шәалагоит ҳәа.
Ахшыҩ ду змоу, имазароуп даҽа хшыҩк, убри ахшыҩ ду
нызкылаша иҳәеит лафҳәаҩ ҟәыӷак.
А. И. Чижевски ихшыҩ нызкылаша даҽа хшыҩк имоуп, аартра иҟасҵаз ала, схы ақәсҵозаргьы, ауаатәыҩса
еиқәсырхароуп иҳәо, ишакәхалак, ихшыҩ ду
ихаҭа
днақәхәаша дцеит. Деимгәахха днаганы дылҭаркит.
Иҟалаша хырԥашьа амам ҳәа зырҳәазеи?
Амраҿы аиҭакра дуқәа ҟалараны ианыҟаз, шықәсқәак
шыбжьаз, ахы ӡырнагахьан, ауаа разырхиара иалагахьан,
иҟанаҵараны иҟаз назыгӡашаз армазеихьан. А.И. Чижевски ас
ибжьы анга, иархиахьаз, амра ашәахәа еиқәаҵәа зқәыԥхахьаз
имаҳауа дыҟазма. Аҟыԥҳәа (Иабацәа Маркси Ленини ԥсхьан,
иара иԥаҵа жәпақәа ыршо, иҭаҭыныжәга аԥахә-аԥахә ҳәа
инапсыргәыҵа иныҵакшо, реиҳа азаара ззаараны иҟаз рашҭа
агәҭан дтәан) аҟыԥ ҳәа аҟәыӷа ибжьы наихәлаигәеит. Ҿумҭын!
Уаҳԥырхагамхан! «Ура!Ура!» –дырган, игәырӷьеит азаара ззааны иҟаз. Даҳԥырга, дҳаумырбан аҟәыӷа! Урҭ шаҟаҩ кыдҵаны
иушьуа, убасҟак иаҳагьы еиӷьуп.
Ари апроцесс, ҵара змамыз саб, анхаҩы, ажәаԥҟа
азиҳәон: «Дад, анцәа иишәиуа, уеиҳа здыруа ииҳәо умаҳааит
ҳәа дишәиуеит!»
Ҳҿынаҳхап. Амраҿы аҟалара иаҿыз аиҭакрақәа ршәахәа
еиқәаҵәақәа СССР атерриториаҿы иаанынцәыҵаԥхаааццәыҵыԥхоз, амҽханакра иалагахьан даҽа территориакгьы.
Уи иаҵанакит, ррыцҳара агартә, реиҳа ацивилизациа рылсны
иҟоуп ҳәа иԥхьаӡаз – агерман жәлар.
Уаҟагьы иҟалеит саб ииҳәалоз: «Анцәа иишәиуа, уеиҳа
здыруа ииҳәо умаҳаит ҳәа дишәиуеит!»
(Уазымхәыцыр ауам абри еиԥш. Ажәытәӡатәи мысраа
нцәас ирыԥхьаӡоз амра акәын. «Ра» ҳәа акәын уи ишашьҭазгьы.
507

Амра нцәас ирыԥхьаӡон ажәытәӡатәи аԥсуаагьы. «Ра» аԥхьа
инадыргылазара «ам?» «Амра». «Ам-ца». «Ам-шын». Амра
иааҟанаҵаз, анцәа иҟаиҵеит ҳәа…)
Азаара рҭаауа ишԥалагеи агерман жәларгьы? Ҳара ҳҿы
еиԥшҵәҟьа. Ишәыхьзеи, шәхы еилагама, иҟашәҵозеи зҳәаз
рнырҵәара иалагеит. Иршьуаз ршьит, иаанхаз ықәрцеит.
Альберт Енштеин дықәцаны, рыԥсгьы ртәылагьы инапы
ианырҵеит, амра ашәахәа еиқәаҵәақәа реиҳа изқәыԥхахьаз
Адольф Гитлер. Уаҟа дрыцхрааит ҳара ҳтәы. Агәра ганы сыҟоуп,
В. И. Ленини, уи ишьҭахь И.В. Сталини ракәмызҭгьы Германиа
ишыҟамлоз афашизм. Ҳара ҳԥаҵақьала Гитлер анапхгарахь
инеиразы дицхрааит. Уи мапкышьа змам акоуп. Даҽакуп
идырны иҟаиҵоу, изымдыруа ихьу.
Иааигәахон амраҿы имҩаԥысраны иҟаз аиҭакра ду, азаара ду.
Иахьагьы аҵарауаа ирзеимакыроуп, рыуа дарбану
раԥхьатәи ашьаҿа ҟазҵаз, ҳара Ҳԥаҵақьала уахь ддәықәлоу,
урҭ ршьажәҩы арахь иҿааихоу. Аус злоугьы уиакәым. Аус злоу,
аԥсҭазара ҳазҭаз – амра ахаҭа, иаҭахыз ҳарҟаҵара иалагеит.
Ауаатәыҩса рҭоурых иабахьаз азаарақәа зегьы иреиҳахеит
ари. Рҩашҵас икьасо аҿыҩанахеит ашьа, ауаатәыҩса ршьа.
Дара шаҟа ҳрацәаҩны ҳара ҳаршьуаз, ҳандырҵәоз,
убасҟак иҟәыӷақәоуп, убасҟак иуаауп ҳәа рхы рыԥхьаӡон,
ҳаргьы дара шаҟа ирацәаҩны иҳазнырҵәо, убасҟак
ҳфрхацәақәаны ҳхы аабон.
Амра ашәахәа еиқәаҵәа реиҳа зхы иқәшуаз, зцәа
зтәымыз аԥҳәыс, маҭыс дыԥхьаӡаны акәын аԥса шлыӷриҳәоз,
аџьныш амаалықь диқәиҭхеит – агара игараршьуан асабицәа.
Ицәеижьоуп ауаҩы иуаҩра аҟнытә изынхаз, егьи,
иҩнуҵҟа зегьы, дқәыџьмахеит уҳәар, ицәаԥҽыгоуп ақәыџьма
азыҳәан, избанзар уи иара ашьа злоу ус иазныҟәаӡом.
Арҭқәа уанрызхәыцлак, амра уаҵаԥшуа, ишулшо убжьы
ҩҭыганы уҳәҳәап: «Ҳара ҳахәмаргақәоума, уаҳхыччаларцоума
аԥсҭазара зҳауҭаз?!»
Ҳааскьап
иаҳзааигәоу
аамҭахь,
ҳнарзынаԥшып
иаҳзааигәоу ҳгәылацәа.
Сшыхәыҷыз инаркны ажәа «афашизм», сара сзыҳәан
убасҟак аҵакы бааԥс аанахәеит, убасҟак уаҩымрас иҟоу зегьы
еидызкылауа ажәаны исзынхеит, реиҳа сгәы нзырхоз ауаҩ
изыҳәангьы исызҳәомызт. Изхысҳәаауа, егьа азырҳәаргьы
508

Қырҭтәыла, афашистцәа ҳәа анырзырҳәалак, сгәанала
акәзаргьы, усҵәҟьа шәымҳәан сгәахәуан. Изырҳәозгьы
ыҟазаарын. Уажәраанӡа усҵәҟьа амра ашәахәа еиқәәаҵәақәа
иампыҵанамхалацызт. Уажәааигәа ауаԥс ҭакәажәцәеи, аҳәса
хәыҷқәеи асабицәеи ишрызныҟәаз ала, уажәшьҭа ҿыӷәӷәала,
агәра гаӡаны иуҳәар ауеит, ишаахысра иахысит рыуаҩра,
агерман фашистцәа раҵкысгьы иаԥысит ҳәа.
Иааркьаҿны акәзаргьы, иаҳгәалаҳаршәап ақырҭқәа
ирзыҟалаз атрагедиа ҟалашьас иаиуз.
Акыр мшы ажәҩан лашьцаӡа, аԥҭақәа аҵачны иухагылазар, мра шәахәак аакылԥхар, ԥсы зхоу зегьы амра
ашәахәақәа рахь ишеихо еиԥш, Қырҭтәыла аргама ахы
цәырнагеит зегьы зыдгылашаз хшыҩҵак дук, хшыҩҵак ссирк.
Ахақәиҭра… Аҟәыӷацәагьы, усҟак зеилкаара ыҟамызгьы, зегьы
аднаԥхьалеит ари ацха-қырбыҷ.
Ирзынаԥшуаз атәымуаагьы, ирыцхраауаз рыцхраауан, ирмыцхраауазгьы, гәыла-ԥсыла ридеиа иадгылаҩцәан.
Ҳәарада, аколонистцәа аламҵакәа.
Хазы милаҭуп ҳәа рызҳәара иаԥсоума, шьагәыҭс иамоу рыдгьыли дареи еиқәиҭны, хазы ҳәынҭқарраны аҟалара
азхәыцра иаҟәыҵыз, уи аидеиа згәаҵа иҭаԥсыз. Урҭ маҷҩыз,
ирацәаҩыз, акрыфо акрыжәуа адәы иқәыз, аха милаҭк
аҳасабала иԥсит, ииаӡааит ҳәа рзуҳәар акәхоит.
Шаҟаҩы аԥсуаа ирҳәо саҳахьааз, хазы ицандаз, хазы
аҳәынҭқарра роундаз ақырҭқәа ҳәа. Ус зҳәоз дара ирҭахыз
ргәылацәагьы ирыдыркылон. Ирбон ҳазегьы ҳаидҿаҳәаланы
ҳазмаз зынџьырк шакәыз. Шәеицхырааны азынџьыр ма џьарак
ишәзыԥҵәар, нас иԥыҵәҵәо аҿыҩанахоит. Аимпериа дуӡӡа
еидҿаҳәаланы измазгьы зынџьырк акәын – абольшевикцәа
рпартиа. Убри азыҳәаноуп Еидгылаз ареспубликақәа зегьы
раԥхьа апартиа мап ацәкра иаҳа амассатә ҟазшьа заанахәаз
Қырҭтәыла, зегьраԥхьаӡа уи апартиа ашьаҭаркҩы ибаҟа
ҟәыбаса изкарыжьыз. Урҭ аҩидеиак ааибышьа рымамызт.
Аԥсны убри аамҭазы иҟалеит апарадокстә ситуациа.
Ганкахьала Қырҭтәыла ҳадҵырц ақәԥара ҳалагеит, даҽа
ганкахьала реиҳа қырҭтәыла ҳадҿаҳәаланы ҳазкышаз,
ҳазмышьҭышаз ҳахьынҳалеит. Ибзиоуп, акоммунист партиа усҟак ишәҭахызар, ҳаргьы ишҳамац иҳамазаауеит, ЦК
ҳархынҳәуеит рҳәар ишԥаҟаҳҵои? Ҳармазҵаакәа, шәыпату
схы иқәуп, ӡкаҭәараҵәҟьа ҳзымцо, ԥаса ҳшыҟаз еиԥш еиҭа
509

ҳааҭагылон. Ҵаны, усҟан гәыӷрак ҳаман. Акоммунистцәа
Қырҭтәыла иахыӡаазаргьы, Урыстәыла рнапаҿы иҟоуп, ҳаргьы
еиқәҳархар, ҳаизааигәара иацхраап. Абас шаҳҳәоз, уи уаҟагьы
илыҵабга ицеит.
Ҳазыхынҳәып ахшыҩҵак цха-қырбыҷ Қырҭтәыла
иҟанаҵаз ашҟа. Ирхыччеит амра ашәахәа еиқәаҵәақәа.
Рыхшыҩҵак цха-қырбыҷ наигӡоит ҳәа зегьреиҳа иқәгәыӷны,
реиҳа ишҳамызтәышаз раԥхьа днадыргылеит.
Ателевизор иахәаԥшуаз ишәгәалашәоит. Уи аԥхьагыла
убас иеигәырӷьоз, убас насыԥла иҭәын рхырҿқәа, иуҭахыиуҭахым,
рнапқәа
шырзеинырҟьоз,
ишреигәырӷьоз
угәаланаршәон Сталини Гитлери, анҭ, амра ашәахәа
еиқәаҵәақәа иҟарҵарц ирҭахыз реиҳа знапала инарыгӡоз.
Александр Чижевскии Альберт Еинштеинии рымацара
ракәмызт уи анапеинҟьара иугәаланаршәоз. Дугәаланаршәон
дара ақырҭқәа рзыҳәан ихьӡырҳәагаз ауаҩ – афилософ Мераб
Мамардашьвили. Аԥсуаа ҳзыҳәан уи ииҳәақәахьаз имоукыртә
иҟоуп, аха инарҵауланы уизхәыцуазар, иҵкыс иеиҳау ҟәыӷа
дрымамызт ақырҭуа жәлар аҩажәатәи ашәышықәса азыҳәан.
Иаахтна иҳәахьан уи ауаҩ, З. Гамсахурдиа ҳаҵаирбгоит,
абӷаларахь ҳнеигоит ақырҭуа жәлар ҳәа.
«Анцәа иишәиуа, дад, уеиҳа здыруа ииҳәо умаҳааит ҳәа
дишәиуеит».
Ҳәарада, аҟәыӷа ииҳәаз раҳа акәым, алабақәа
изышьҭырхит, зны рлабақәа шьҭыхны Урыстәылан реиҳа
иҟәыӷаз, реиҳа зхы зыхшыҩ аҿы иҟаз ишрыжәлаз еиԥш
абольшевикцәа.
Иҟалоз, иахьцоз ибагәышьон афилософ. Ибжьы иргеит
еиҭах, ихаҭа иҟаиҵашагьы дназхәыцны. Ақырҭуа жәлар рыбжьы анирҭа З. Гамсахурдиа, уи президентс даныҟарҵа, сара
мап рцәыскыр акәхоит сыуаажәлар, смилаҭ, иҳәеит.
А. Чижевскии А. Еинштеини рлахьынҵақәа аҵкыс­
гьы иеицәахеит ари, ақырҭқәа рҟәыӷа илахьынҵа.
Аҳәаанхыҵынтәи даауан. Уаҟа уи илекциақәа амагнитафон
ианҵаны, иара даныҟам иазыӡырҩуан. Москва аеропорт
аҿы данааи, ихыччауа инаиԥылеит џьоукы. Урҭгьы қырҭқәан.
Амра ашәахәа еиқәаҵәа аусқәа знапала иҟанаҵақәоз
ракәын. Реиҳа здыруаз ииҳәаз ахьырмаҳаз мацара азхома?! Аҳәараҵәҟьагьы шԥаигәаӷьуаз. Иҟаҳҵаша, иаҳуша ҳара
иаҳзымдыруашәа… Бла иамбоз, лымҳа иамаҳауаз бжьык
510

гон убри аамҭазы хыхьынтә, хыхьӡантә: «Уара уоума сара
сызлахәмарырц исҭаху сцәызыхьчарц иаҿу? Снапаҿы усзаамгеит. Усыцәцеит. Ушрыцәцо збап узхыбаауаз, иухьчоз.
Урыхәаԥшла, урзыӡырҩла!»
– Ҳфилософ, батоно, – ҿааиҭит аеропорт аҿы изыԥшыз, –
Звиад Гамсахурдиа шәыбжьы анишәҭа, президентс даныҟашәҵа,
сара ақырҭуа жәлар мап рцәыскуеит ҳәа уҳәахьан. Уажәа
наугӡозар акәхап уажәшьҭа, батоно, ишубо, ақырҭуа жәлар
реиҳараҩӡак уи рыбжьы ирҭеит…
Егьа дҟәыӷазаргьы, дышуаҩыз даанхон. Ахшыҩ иман,
ибӷалоз ихьчартә, аха ихаҭа ихы ихьчартә аҟара уеизгьы
даҟәгамызт адгьыл.
Ари аҩыза ажәа заҳаз афилософ, еидихәыцлаз, шаҟа
ахара дыԥшыз, шаҟа сахьа ибла ихгылаз аҳәара, аҩра иаҭахуп
Достоевски (убригьы убасҵәҟьа иакәым амҩа шәықәуп,
шәыбӷалоит ҳәа ибжьы иргахьан, аха изаҳауадаз) ибаҩхатәра,
икалам. Сара ислышо акы заҵәыкоуп – иҟалаз афакт аҳәара.
Акраамҭа дгылан, рҳәеит, афилософ ҿымҭӡакәа. Уаҳа имч
мхазт, деизҟәыҿы днатәеит. Уиакәхеит, игәы аисра иааҟәҵит.
Даҽа лахьынҵак иоушьа ыҟамызт. Уи дмыцхәхахьан. Амҩа
даԥыргатәын. Икаххаа иаатит амҩа, Қырҭтәыла знылаз
ашьамҩа…
Хыхьынтәи иаашьҭу акеиԥш иахәаԥшуа, «азаара рзааит»
зҳәало ажәлар, даҽа ажәаԥҟакгьы аԥырҵеит. Уи ажәаԥҟагьы,
ауаҩы имч зқәымхо, мчык иаанашьҭит ҳәоуп ҵакыс иамоу:
«Ашьа ицаша, ада иалагылом». Иуҭаху ҟаҵа, башоуп, акгьы
улшаӡом, ацәеижь иалҵраны иҟоу ашьа, нкылашьа узаҭаӡом.
Маи мза анҵәамҭазы жәыргьыҭтәык сиацәажәон Зҭәымҭа
иҭагылаз хаҵан. Аԥсуаа ҳзыҳәан ажәа бзиақәа аниҳәа, ус
снаиазҵааит.
– Уажәыгь Гамсахурдиа идгыло рацәаҩума? Уара ухаҭа
узыдгылода?
– Сара Гамсахурдиа изыҳәан изныкымкәа сырхәхьеит, –
ҿааиҭит дахыҽхәауа. – Ахақәиҭреи ахьыԥшымреи зҭаху дарбан қырҭуазаалак уи дидгылароуп.
– Ааи, аха уи иааҟаиҵаз ала уахәаԥшуазар, иаҳагьы
ахьыԥшрахь, иаҳагьы атәрахь игон Қырҭтәыла.
– Мап, амҩа иаша ианыз уи иакәын. Сара схы иқәсҵоит.
Исыхшазгьы иара изыҳәан иԥсы ҭоуп.
– Заҟаҩ ахшара умада?
– Ҷкәына заҵәык.
511

– Ихыҵуазеи?
– Ҩажәи хәба шықәса.
– Уи уажәшьҭа ихала иӡбартә дыҟоуп иҟаиҵаша.
– Ааи, ихала иӡбеит. Уи идыруеит Гамсахурдиа изыҳәан
дҭахар хьӡи-ԥшеи шамоу, Гамсахурдиа ида ҳара ԥсҭазаара
шҳамам…
– Уара уҷкәын заҵә убри дихҭнуҵома?
– Гамсахурдиа идымгылаз аҵеи дзысҭахузеи сара?! Снапала дысшьуеит уи данидымгыла!
– Абрахь ишкылнагоз хымԥада днаԥшны ибон афилософ.
– Исҳәо сҿамшәо сихәаԥшуан жәыргьыҭтәи агыруа.
– Сара исгәаԥхоит аԥсуаа шәпозициа, – иҳәеит уи
аҵыхәтәан, – шәара аҟәыӷара ду аашәырԥшит. Қырҭқәак ргәы
иаанагоит Гамсахурдиа шәидгылазшәа. Даҽа џьоукы агәра
ганы иҟоуп Шеварднаӡе шәхы идышәкылазшәа. Сара зыгәра
ганы сыҟоу акоуп – иналкааны, иаахтны ганкы шәадымгылеит.
Реимак дара ирусуп шәҳәеит.
– Саргьы издыруа акоуп. Шәара ишәҭаху ауп аԥсуаагьы
иаҳҭаху. Шәара шәызшьагәыҭу адгьыл аԥшәымацәас
шәаманы, ихазу, аӡәгьы ихьыԥшым ҳәынҭқарраны шәыҟазарц
шышәҭаху еиԥшҵәҟьа, убасҵәҟьа ҳаҟазарц ҳҭахуп ҳаргьы.
Уаҳа акгьы. Уажәы дабаҟоу уҷкәын заҵәы?
– Гамсахурдиа изыҳәан иқәԥо дрылоуп. Уи дхаҵоуп,
хаҵаҵас дҭахааит!
Ҳрыцҳашьа ишеишеиуа жәҩан икыду амра! Ҳара ҳҿынӡа
иааумыгӡан ушәахәа еиқәаҵәақәа.
Иааӡахьазар? Аӡәык-ҩыџьак, иналк-ҩалкны, ашкәакәа
еиқәаҵәаны, аиқәаҵәа шкәакәаны иаҳбо ҳалагахьазар?
Анцәа ҳнаигәҭасны, аџьныш ҳааихозар?
Реиҳа дҟәыӷоуп ҳәа исыԥхьаӡо аԥсуа быргк, уажәааигәа
сышиацәажәоз, реиҳа даԥсуа партиотуп ҳәа исыԥхьаӡо хаҵак
изыҳәан ус ҿааиҭит: «Сара, дад, уи ауаҩ иааигәара уаҳа снеиуам. Сара исҳәо иара изыҳәан баша ӡҭахысроуп».
Адәныҟатәи аӷа дшәарҭам зҳәода. Уи изыҳәан еснагь
аҟама абжаранӡа аҭра иҭыхны иаҳкызароуп. Аха уи уиаҟара
дызлашәарҭам, ма иара уара уишьуеит, ма уара иара душьуеит.
Уара иудыруеит иара дызусҭоу. Зеилкаара цәгьоу, иааишьагьы
змам аҩнуҵҟатәи аӷа иоуп.
Шықәса ҩажәижәаба инареиҳаны Аԥсни аԥсуареи
ирзықәԥауа хаҵак, убри аус зкариереи згәабзиареи ахҭнызҵаз,
512

ус ҿааиҭит: «Иуасҳәар ихоуҵарым, аха схаҭа исхызгахьоу ауп.
Иреиӷьу ажәа ԥшӡақәа, иԥсхаҵагоу, игәыҭгагоу ажәақәа сара
исаҳахьеит аԥсуаа рҟынтә. Аха аԥсуаа рҿынтәоуп ишсаҳахьоу
иреицәоу реиҳа ишьыгоу ажәақәагьы».
«Ауаҩы иаӷацәа иҩны аҩнуҵҟоуп иахьыҟоу», –ҳаԥхьоит
Абиблиаҿы.
Угәыла иҩны амца акыр, дуҭахызаргьы, дуҭахымзаргьы,
уахь умнаԥшыр ауам. Раԥхьа ухы иҭашәогьы, уара ухаҭа
уҩноуп. Сара сыҩнгьы амца акрымашь, машәыр ҟаларымашь?
Қырҭтәыла иҟалаз сазхәыццыԥхьаӡа, исҭахы-исҭахым, Аԥсны
азхәыцра сламгар ауам. Иауам. Акыр жәашықәса раахыс даргьы ҳаргьы ҳазқәыз амҩақәа акы акәын. Даргьы азықәԥон
ахақәиҭра, ахьыԥшымра, ҳаргьы ҳазҿыз убри акәын. Рыгәҭыха
ссир ду ааигәахан, рышәхымс ианаақәәгыла, дара рыҩнуҵҟа
хыла-гәыла иааилалеит.
Даҽа ажәа ҟәыӷакгьы иҳәалон саб ԥсаҭа шкәакәа:
«Иқәӡааша, дад, ма дызхылҵыз дичычоит, мамзаргьы
ихылҵыз чычарҭахәыс дикуеит». Уи иаанаго, реиҳа изааигәоу
ӷас дҟаиҵоит ҳәоуп. А. Чижевски итеориала иуҳәозар, амраҿы
иҟалаз аиҭакрақәа реиҳа изԥырхагахаз ақырҭқәа, реиҳа
ирзааигәаз, реиҳа ирҭынхацәаз ргәылацәа ирыжәлеит. Аҭоу­
рых иадыруа фактуп: акыр шәышықәса уажәаԥхьа Қырҭтәыла
ҳәынҭқарраны изыҟаломызт аԥсуаа ракәмызҭгьы. Изусҭцәада
абзиара ду ҳзыҟазҵаз? Аԥсуаа. Ус акәзар, раԥхьа изжәылатәу,
зшьа каҭәатәу дара роуп. Аԥсуаа роуп ҳара зегь реиҳа
иҳаӷацәоу. Иреицәоу ҳажәақәа урҭ рызктәуп. Ихышхыҵәаны
аҿаанахеит ашьа злыжжуаз ажәақәа. Иахьагьы еиқәымтәац.
Сара исыздыруам адунеи аҿы иҟаны даҽа милаҭк, ақырҭқәа
раҟара даҽа милаҭк рзыҳәан ицәаԥҽыгоу, иларҟәыгоу ажәақәа
зҳәахьоу. Урҭ аԥсуаа ирзырҳәахьоу, ирзырыҩхьоу зхы пату
ақәызҵо иҿы иаҭәашьаны иҳәом.
– Иҳахьзеи, ҳаинымшәартә иҳабжьалазеи? – ҿааиҭит
уажәааигәа қырҭуак, – еидысларак ҟалазар, аешьцәагьы анеисуа ҟалоит. Иашоуп, аԥсуаа ҭахеит, аха аҵкысгьы иеиҳаны
иҭахеит ҳара ҳтәқәагьы…
– Ахҭыԥ ӷьоит, аҟама ҭыԥ еималоит, имӷьо, иеимамло ажәа
иуннаҵаз ахәроуп, – сҳәеит. Уи ажәаԥҟа инацысҵеит, –насгьы
ажәа нҵәашьа, аанкылашьа амамзар…
Ҿырԥштәы заҵәык. Реиҳа днационалиступ ҳәа ирыԥхьаӡо
аԥсуак иҳәо смаҳац, ақырҭқәа ҳәа изышьҭоу қырҭқәаӡам ҳәа.
513

Иҵарауаауп, иҟәыӷақәоуп ҳәа ақырҭқәа ирыԥхьаӡо рҵарауаа
ҳаԥсыуаауп ҳәа шәхы иазышәҳәоит, аха шәаԥсыуааӡам ҳәа
иаҳҿагылоуп.
Анцәа иџьшьоуп, ачҳара ҳазханы, дара ҳреиԥшымхакәа,
ҳахьымыҳәҳәо, иаҳҳәап, абасеиԥш ҳәаны: «Уусс иалоузеи, уара,
зхы ааҳәыз, сара схазы аԥсуа сҳәама, абхаз сҳәама, уи сара
соуп изусу. Уара ухаҭа аҩны иухьӡузеи, адәахьы иухьӡузеи?
Убри уазхәыцрауазеи? Шәыдгьыл шәашьагәыҭӡам, наҟынтәи
шәаанагеит уҳәеит, уахаҭа уахьынтәааз угәалауршәарауазеи?
Зхы аҭыԥ иқәу ауаҩы иҳәома, шәанаџьалбеит, абри аҩыза:
аԥсуаа Аԥсны иаанагеижьҭеи ҩышә шықәсагьы ҵуам ҳәа.
Араҟа иаанагеижьҭеи ҩышә шықәса мҵуазар, зқьы шықәса
уажәаԥхьа шәара шҳәынҭқарра аҟаҵаразы излашәыцхраауаз?
Издыруада акосмосахьтә иаауа-ицо ибжьазар аԥсуаа?!»
Даҽакала иааурҳәыр ҟамларишь саб иажәаԥҟа? Анцәа
иишәиуа, дад, ихшыҩ ааирҳәуеит.
Ахшыҩ анааҳәлак гәылак, ҭынхак иакәӡам алаԥш иҵашәо.
Уи аҭынхацәа зегьы ӷацәас иабо иалагоит. Аԥсуаа ишҳажәлаз
еиԥшҵәҟьа, ирыжәлеит ауаԥсаагьы. Избан? Урҭгьы абзиара дуқәа рзырухьеит. Қырҭтәыла ацәырыхьчахьеит аӷацәа.
Қырҭтәыла азыҳәан ашьа карҭәахьеит. Ус акәзар, дара рхаҭақәа
ршьа каҭәатәуп. Ишьтәуп, инырҵәатәуп. Сызҿыз, ахшыҩ ааҳәра,
Мераб Мамардашьвили ижәлар ацәихьчарц даҿыз, ауаҩы иан
дыԥсцәаҳаны динарбоит, аԥсцәаҳа аныс диԥхьаӡоит. Аԥсуаа
ақырҭуа шовинистцәа ҳажәызҵаз раԥхьа дгылоуп Звиад Гамсахурдиа. Уи усҟан иԥаҵа далаччон, дгәырӷьон. Аха зыхшыҩ
ааҳәыз, игәыла, иҭынха изыҳәан иааҳәны, иара изыҳәан аҭра
иҭатәаны иҟалаӡом. Ианааҳә, иааҳәитоуп иара изыҳәангьы.
Звиад Гамсахурдиа ҳара иҳажәиҵоз, иааҳәын, иара ихаҭа
инаижәлеит. Ашьа афҩы заҳаз агыгшәыг аангылашьа ақәӡам.
Ақырҭқәа рыҩнуҵҟа, дара дара анибарҵәара иналагеит.
Аҵарауаҩ А. Чижевски итеориала иуҳәозар, амра рхарахеит,
амраҿы иҟалаз аиҭакрақәа рнырит.
Аиаша иарбану здыруада: адгьыл аҿы агәаӷ
анхышхыҵәалак, ақәаб анеилашауа ахыԥсыхь шахылҵуа
еиԥш, аенергиа еиқәаҵәа ахылҵны, ажәҩанахь ицауоу, мамзаргьы ажәҩанаҿ, амраҿы енергиа еиқәаҵәақәак
хышхыҵәаны арахь рҿаархауоу.
Сара сахаанны, аԥсуаа ҳҿы агәаӷ знык ихышхыҵәахьеит.
Уи 1989 шқәса ииуль мза азыҳәан акәын. Гәыԥҩык ҳаӷацәеи
514

ҳареи ҳаидыслара акәӡамызт усҟан ишәарҭаз. Ақырҭқәа
ауаԥсаа рзыҳәан, неилых ҟамҵакәа ишырцәымыӷхаз аҩыза,
ҳаргьы ақырҭқәа рзы убас ҳҟалар ҳәа акәын ишәарҭаз.
Ҳазшаз уи ҳацәихьчеит. Аԥсуаа шаҟа иуаа аамысҭашәацәаны
иаанарԥшуазеи аидыслара амшқәа раангьы, убри ашьҭахьгьы
ԥҳәыск лзыҳәан рнапы ахьышьҭырымхыз, сабик цәгьарак
ахьизырымуз. Аибашьрагьы иамоуп хатә закәанқәа, ахатәы
ҳәаақәа. Урҭ аззакәанқәа, урҭ аҳәаақәа иаҳа-иаҳа ирхысуа
ицоит ақырҭуа фашистцәа.
Ҳәаа змауз, иазгәамҭаӡакәа, иааҳәны, изыдгылоз
иаҿагылоит, изҿагыларц аҭахыз иадгылоит.
Амаҷ аду угәаланаршәоит, аду ухаҿы ишаанаго еиԥш
амаҷ. Хыхь сызлацәажәази иареи еидкылашьа рымам, аха
агәаӷ анааилак, агәаӷ мацара ацәажәара ианалагалак, аиаша
акәзааит, ауаҩра акәзааит, аламыс акәзааит, зегьы шахәаҽуа
аласҳәарц ҿырԥштәык аазгоит. Саԥхьоит шәҟәыҩҩык
сара сзыҳән илҩыз ацәаҳәақәа: «Уи усгьы анцәа дазишеит иааҟалалак ахҭысқәа иаразнак рықәҿыҭра…» Анаҩсан
еиқәыԥхьаӡоуп сыбжьы ахьсыргақәаз.
Ииҳәаз сақәшаҳаҭым, ииашамкәан иҳәеит ҳәа акә­ӡам
шәҟәыҩҩык даҽаӡәы изыҳәан лгәы иалоу. Ибжьы ахьир­
гаӡазоуп илызхымго. Ацәымӷра анеилашуа, ицәажәоит агәаӷ.
Анаҩсан ҳаԥхьоит: «Уԥсыр узжуа уҩызцәа гәакьацәа…»
Уанԥслак, иуҩызцәоушәа ҟаҵаны, ауаа иахьырбо ҳәа,
аҽраԥшразы инеиуа, арахь згәаҵа ҭгәырӷьаауа, уԥсы шҭоу наҟ
иуԥыруцар, уҽурыцқьеитоуп.
Хыхь исҳәаз аназыҟалалак ахшыҩ, ианынаҳә-ааҳәлак,
иҩыза диаӷаны, иаӷа диҩызаны дахьибо мацара аҟны
иаангылаӡом. Ихаҭа дԥааимбарны, маалықь цәа иҟәынҳәҳәы,
ибла иҵашәаз дыџьнышны, гәнаҳарала дибо дҟанаҵоит.
Зыӡбахә сымоу астатиаҿы, саԥхьоит: «Еиӷьзар ма уара
иумҳәар аламыс атәы…» Сзыхлырҟьозеи? Апартиа сахьалҵыз.
Аҵыхәтәантәи аамҭазы аурыс, аԥсуа уҳәа апериодикатә
кьыԥхь аҿы изныкымкәа, апартиа сахьалҵыз, насгьы апартиеи
уи ашьаҭаркҩы В.И. Ленини рзыҳәан исҳәақәаз рзыҳәан акритика сзуны, исҿагыланы, аӡәымкәа, ҩыџьамкәа ицәажәахьеит.
Ажәа «акритика» уҳәар ауеит аурыс кьыԥхь аҿы исҿагылақәаз
ирызкны, избанзар, уаҟа исҳәаз иақәшаҳаҭымзаргьы, уаҩԥсык
иаҳасабала, сцәа ԥызҽышаз аӡәгьы имҳәеит. Ус сызҳәом
аԥсуа кьыԥхь ианылаз аиҳарак рзыҳәан. Убри аԥсуа кьыԥхь
исгәаланаршәеит ауриацәа рзыҳәан исаҳахьоу лафк.
515

Ауриак СССР ааныжьны, Израильҟа дцарц далагазаап.
– Узцозеи, уара, Израильҟа? Уҩныдоума, угәарадоума? –
инаиазҵааит.
– Аҩнеихагыла сымоуп.
– Амашьына умаӡами?
– Ицырцыруа «Волга» сақәтәоуп.
– Издыруада, уфатә-ужәтә иагхазар…
– Агарҭа сымам, – иҳәеит ауриа.
– Уара, ауриа-каҷбеихша, уԥышә хыџьгәыгәнӡа, ламыс
умам акәымзар!..
– Иазхоуп, иазхоуп! Абар, сара сықәҵны сызцо, уара
уҿала иуҳәеит. Абри азыҳәаноуп сзықәҵуа, – иҳәагәышьеит
ауриа.
Исгәалазыршәаз, апартиа салымҵыцызҭгьы, сахьалҵыз
азыҳәан акьыԥхь аҿы исыхцәажәақәаз реиԥш иҟақәоу ахьалоу азыҳәан мацарагьы, алҵра ахәҭан. Иџьоушьаша, апартиа иалаз, иахьагьы гәыкала иазыҟоу, усҟангьы уажәгьы
уаа ԥсыцқьақәас исыԥхьаӡоз, апартиа сахьалҵыз азыҳәан
ажәа кьынаак сзырымҳәеит. Еиҳараӡак исыжәлеит КПСС
анапхгараҿы ианыҟаз ма иаахтны «аҟаԥшьқәа» рҿы аус зуаз,
мамзаргьы апартиатә органқәа рахь аԥсуа интеллигенциа ирзашшны ашәҟәқәа алазҵоз. Анцәа иҳәозар, урҭ адокументқәа
мышкызны иааԥшып. Убри иацәшәаноуп даргьы еиҳараӡак
КПСС изацәнымхогьы.
Аидеиа ахаҭа, акоммунизм, сшазхәыцуаз, иаасгәалашәеит
Аҟәа иалсуа аӡиас хәыҷы, Аӡаԥшь. Ашьха иҵыҵуеит. Аӡба
уамкӡозаргьы, уеилаҳаны иужәып иахьыҵыҵуа. Аҿаанахоит
Аҟәаҟа ахы рханы. Иааскьацыԥхьаӡа, иаҳа-иаҳа ауаа
убасҟак ирҟьашьуеит, убасҟак идырхәамгоит, Аҟәа ианналсуа,
уеимаақәа узаламыӡәӡәо иҟалоит.
Иисус Христос инаиркны, иахьа ужәраанӡа иреиӷьу
аҟәыӷацәа зызхәыцуа идеиоуп акоммунизм. Аха убри агәҭыха
ду наҳагӡоит ҳәа иалагаз убасҟак ацәа ԥырҽит, убасҟак
идырхәамгеит, Аӡаԥшь Аҟәа ианналсуа иаҩызартәит.
«Мчыла дықәԥаны апартиа дшалалаз, иаҳхашҭызгьы
ҳгәалаиршәеит», саԥхьоит исызку статиак аҿы.
Уи зҳәаз ауаҩи сареи парторганизациак аҿы
ҳаицықәгыламызт, џьарак аус еицаауамызт, апартиа салалара аӡбара лара лусс аламыз. Аха лхаҭа излалҳәо ала, апартиа
салалар луамызт. Ус анакәха, сымҩа ахьыркышаз, салаҵареи
516

саламҵареи ахьырыӡбуаз, џьоукы рҿы днеины дашшит убри
ауаҩ апартиа далашәымҵан ҳәа, аха уаҟа иларҳәеит даламлар иуам ҳәа. Усоуп илҳәаз иаанаго. Аха сара урҭ ацәаҳәақәа
санрыԥхьа, ччараха исысын, иаасгәалашәеит Гәдоуҭа
иҟалахьоу хҭыск.
Таксистк дыҟан, иҳәеит, Гәдоуҭа. Гыд ихьӡзаарын, Оҭрбан.
Қәрала иҭәымҭахь днеихьан. Аҷкәынцәа, ишьцылацәоу, инаалашьа, иҟазшьа ахьбзиаз акәу, узԥада ҳәа аӡәы ианиазҵаалак,
Оҭр Гыд сиԥоуп рҳәозаарын.
Ҽнак хаҵарԥыск Гәдоуҭа аџьармыкь азааигәара атакси днақәтәеит, иҳәеит. Абӷархықәҟа рхы рханы ицон. Амҩа
иахьықәз атаксисти ахаҵарԥыси неицәажәа-ааицәажәақәеит.
Еигәаԥхеибашьазаап, ҳаибадыруандаз, аиҭанеиааира ҳабжьандаз ргәахәзаап аҩыџьагьы.
– Уара узԥада, дад? – иҳәан, арԥыс днаиазҵааит атаксист.
Арԥыс, ихамыждараз, лафны ирҳәало:
– Оҭр Гыд сиԥоуп, – иҳәеит.
– Цқьа усыхәаԥшишь, дад, – иҳәан арԥыс днаихәаԥшит,
иҳәеит, атаксист. –Сызԥада зуҳәаз уара?
– Оҭр Гыд, –иҳәеит еиҭах ахаҵарԥыс.
– Сара соуп, дад, Оҭр Гыд зыхьӡу. Усеиԥш зыхьӡу дааҽаӡә
дыҟам. Сара, дад, уан ԥҳәысс дсыманы исгәалашәом. Сара
усԥоушәа уаҳәаны улымжьазааит, уаннеилак цқьа улазҵаа, –
иҳәеит Гыд.
– Исықәнагаҵәҟьоз соуҳәеит, – иҳәан, дааԥышәарччеит
арԥыс.
Ажәабжь сазҳәоз инациҵеит, ашьҭахь урҭ аҩныҟа инеибагеит, ирфеит, иржәит ҳәа.
Изхысҳәааз, даараӡа схәыцит, ахаа апартиа саларҵарц
сзақәԥаз ҳәа уаҩ дысгәаламшәеит.
Лафымкәан уазхәыцуазар, иаанагозеи асеиԥш аҳәара?
Апартиа уалаларц уӡбызар, уи уара иуусым, изыӡбуа ҳара
ҳауп. Иҟамлароуп ахатәы гәаанагара. Уалҵырц уҭаххазар,
удунеихәаԥшра аҽаԥсахзар, уигьы ҳара ҳауп изыӡбуа. Уара
азин узҭада ухатәы гәаанагара амазаара. Апартиа уалалозар,
«аҟаԥшьқәа» иразҵаатәуп, уалҵуазар, аобкомаа ирыӡбароуп.
«Аҟаԥшьқәа» анысҳәа, иаасгәалашәеит урҭ уажәааигәа
рорганизациа шеимлырпыз. Уи сшеигәырӷьаз сҳәарц сҭахын,
аха сааннакылеит акьыԥхь аҿы исызкны сзыԥхьаз абарҭ
ацәаҳәақәа: «Акоммунистцәа ианрыжәла, зегьраԥхьаӡа ҳара
517

ҳҟны иара дрыжәлеит, Ленин ижәлан, иаргьы дижәлеит, еилыбгаз ҳҳәынҭқарра мцацәагьы – ахыуҳәа дназыҭрысит». Асеиԥш
сзызҳәаз, КГБ ашә ахьадыркыз сеигәырӷьеит, анцәа иџьшьоуп,
сыԥхыӡ иаламшәоз агәырӷьара сахьахаанхаз сҳәар, хымԥада,
дсыжәлоит.
Араҟагьы ахшыҩ ааҳәра иахҟьаны, ицәахыхгаз ажәақәа
сзиҳәоз џьшьаны иаҳагьы сгәы иахәашаз иҳәеит, зегьынџьара
аԥхьагылара сара сналкаан исиҭеит. Сеигәырӷьаҵәа исыдыскылон. Аха иҟалаз уиоуп, аԥхьахәқәа зыҭатәу сара сакәӡам.
Акоммунистцәеи В. И. Ленини раԥхьа изнаԥхаз дарбану? КПСС
анапхгараҿ ианыҟаз, иааҳәалакгьы иақәшаҳаҭхоз, аҟармаҵыс
ашәа шамҳәара, акка-ккаҳәа ашәа азызҳәоз, акоммунисттә
идеологиа ргәы-рыԥсы зегьы шатәу ҳәа иқәуаз, аԥсҭазараҿы
уи апартиа, уи аидеологиа ыҵазырбгаша ҟазҵоз роуп.
Анцәа иишәиша, дад, уеиҳа здыруа ииҳәо умаҳааит ҳәа
дишәиуеит!
Аурыс интеллигенциа ирҳәеит, ирҩит, ашәҟәқәа ҭрыжьит,
иҿагылеит В. И. Ленин, узқәылаз амҩа Урыстәыла ыҵанарбгоит,
иуӡбаз ҟаҵашьа амам ҳәа. Аанкылашьа имоуит амра ашәахәа
еиқәаҵәақәа иртәыртәхаз.
Инеиҭаҳкып ажәаԥҟа: «Иара ииҳәо ада даҽакы имаҳааит
ҳәа дишәиуеит, анцәа иишәиуа!»
Ҳара ҳпартиа иаҳәаз ада уаҳа даҽа гәаанагарак ҟамлароуп.
Хатәы гәаанагарак змоу зегьы Урыстәыла иалцатәуп, иҭактәуп,
ишьтәуп. Апартиа алҵреи алымҵреи ҳәа сшылакҩакуаз ҽнак
саԥхьеит В. И. Ленин иҳәамҭак: «Шаҟа ирацәаҩны ишәызшьуа,
убасҟак иаҳагьы еиӷьуп». Шаҟантә аԥышәарақәа сҭихьаз уи
иҩымҭақәа рыла! Ҳәарада, ахәшьара бзиақәа соуан. Ауаҩы
дины данынкашәалак инаркны, уааҟәымҵӡакәа, аџьныш дирбауа, дԥааимбаруп ҳәа иоуҳәалар, аџьныш нцәас диԥхьаӡо
дҟауҵоит. Москва санҭаз, исгәалашәоит ҳлектор Томашунас зны
инаиҿыҵҟьеит В. Ленин иҩымҭақәа иҭыжьым, иҵәаху рацәоуп
ҳәа. Иҳәатәымыз акы шиамхаҳәаз ибан, изҭырмыжьуа ҳәа акгьы
ацимҵеит. Ари аҳәынҭқарра ҟазҵаз, ихаҭа ииҩқәаз, ииҳәақәаз
ҭырмыжьуазар иаҳзымдыруа акы ҟаланы иҟоуп, иеилкаашьас
иамоузеи акәымзар ҳәа ианысҵеит усҟан сымшынҵа. Аӡәгьы
ианимаҳауаз, сиҳәеит Томашунас, иҭырмыжьуа иҩымҭақәа, акы
аҟара саҳәа ҳәа. Дшәаԥырҳаԥуа даанаԥшы-ааԥшын, ус ҿааиҭит:
«Ленин ииҳәоз акәын иҟаиҵоз ҳәоуп дшырдыруа, аха иара акы
иҳәон, даҽакы ҟаиҵон. Иаҳҳәап, аерманы револиуционерцәа
518

рԥыза Шаумиан иахь ииҩыз шәҟәык аҿы иҳәоит, адгьылқәа
шәаҳҭоит анхацәа, азауадқәа аԥшәымацәас шәроуеит аусуцәа
ҳәа, зегьы шшәаҳҭо, зегьы шәара аԥшәымацәас шәшауа ҳәа
ажәа рыҭ, ижьа, иҳадгылартә иҟаҵа, знык амчра ҳнапаҿы
иаҳзаагар, нас емпытоуп ираҳҭо» ҳәа.
Ҳәарада, сеиҳа здыруаз ииҳәаз смаҳаит. Сизгәааит.
Октиабртәи ареволиуциа дуӡӡа аныҟалаҵәҟьа, аухаҵәҟьа
афабрикақәа аусуцәа ирыҭатәуп, анхацәа ирыҭатәуп адгьыл
ҳәа адекрет здызкылаз, уи адекрет знапала изҩыз Владимир Илиа-иԥа изыҳәан асеиԥш аҳәара шԥеигәаӷьӡеи. Имцуп
ииҳәаз.
Аиаша мцны избауа, амц иашаны исаҳауа, сыхшыҩ
аадырҳәхьан.
Аԥсуа театр аҿы иқәдыргылеит спиеса «Аҳақ ашәара».
Адырҩаҽныҵәҟьа «аҟаԥшьқәа» рнапала, ацензура иааннакылеит. Афишақәа кыдыжәжәаны икарыжьит. Владимир Илич
Ленин дыҟазҭгьы, асеиԥш сзыруамызт. Ҳара акыр ҳақәызҭгьы,
уи ирласны дыԥсуамызт сҳәеит.
Ажурнал «Новый мир» аҿы ирыдыркылеит сажәабжь
«Ахьча иҳаҭхәыжә». Агранкақәа сзаарҭиит. Иарбан номерыз
иахьанылозгьы сарҳәеит. Сгәырӷьаҵәа сыҟан. Уи, А. Твардовски
напхгара ззиуаз ажурнал аҿы акьыԥхьра хьыӡ дуун. Иахьагьы
иҵәахны исымоуп ԥошьҭала ажурнал «Новыи мир» аҟнытә агонорар шсоуз атәы зҳәо ашәҟәыбӷьыц. Сыԥшуп, сгәырӷьара ансызнымкылалак, аҩны иҟоу лҿгьы снаҽхәа-ааҽхәоит.
Ажурнал ҭыҵны иааит, сажәабжь абаҟаз. Ашьапы
наҵнаҟааит ацензура.
Сыззаӷьуадаз, сзызхьуадаз? Иаӷацәагьы рацәажәашьа
идыруан,иҿагылаз пату рықәиҵон,реиҳа иаӷаз Троцкиҵәҟьагьы
деиқәирхеит, шьыри, Владимир Илич даҽа ԥыҭрак дыҟазҭгьы,
иахьа саргьы абас исзымныҟәартә иҟаиҵон уи сҳәеит. Ииашоуп, Ленин ихаан ирыдыркылахьан ацензура азыҳәан
ақәҵара, аха уи аамҭала акәын. Иара данԥсы, аамҭалоуп ҳәа
ииҳәаз, иаамҭадаитәит Ԥаҵақьала. Убри ашьажәҩы иоуп зегьы зхароу. Никита Хрушьчов азнык азыҳәан иааиркәадеит
ацензура, Владимир Илич днаизааигәахеит (бзиара хәыҷык
ааҟазҵоз, ҳәарада, уи иакәын иззааигәахоз), имҩа днықәлеит.
Аха ашьҭахь иус назыгӡоз ирымуит. Уи данахырҳәа, Леонид
Брежнев, ацламҳәа ҿамҟәыџь, ацензура аҟны Владимир Илич
519

имҩа зынӡаск днаныҵит. Ԥаҵақьала диеиԥшхеит. Иаҳзамуит
Владимир Илич дыҟазҭгьы, ас иҟаломызт ацензура.
Абас санхәыцуаз, агәаҟ, зыхшыҩ аадырҳәхьаз, иабаздыруаз, исоуҳәаргьы агәра згома, сымҩақәа зкуаз иара, зпатреҭ
сҵырҟа џьыба иҭоу, Владимир Илич гәакьа ихаҭа шиакәу.
Аамҭала ҳәа акәӡамзаап ацензура азыҳәан ақәҵара шидикылаз, ацензурагьы асовет мчгьы аҵла амахәҭеи аԥашәи реиԥш
акәзаап ишеидҳәалоу, еидызҳәалазгьы сылашара, свожд
иакәзаап.
Абар исцәыҵәахыз, уи ииҳәаҵәҟьаз!
Абри санаԥхьа, сзеиԥшрахаз атәы иҳәаны далгахьан
апоет-агении А. С. Пушкин.
Иажәеинраала ссир «Акасы еиқәаҵәа» проза бызшәала
иахьеиҭасҳәо азыҳәан инаур аҿаԥхьа аҭамзаара шьҭасҵап.
Сара санқәыԥшыз, ауаҩы игәрагара ансзымариаз,
иҳәоит ажәеинраала алирикатә персонаж, бырзен ԥҳәызба
ԥшӡак слыҿхагаахо бзиа дызбон. Ҽнак сҩызцәеи сареи ифоижәуа, сгәырӷьо сыштәаз, ауриак дааҩнаххын, ус насеиҳәеит:
уара араҟа уҩызцәа урылагәырӷьо утәоуп, убри аамҭазы
улыԥсахуеит убырзен ԥҳәызба ԥшӡа ҳәа.
Дышԥаизныҟәеи аиаша иазҳәаз? Ашәиԥхьыӡ наизикит.
Владимир Илич иакәӡам, уи иажәақәа зкьыԥхьыз роуп
раԥхьа сзызгәааз. Уигьы нацлеит сгәы иҭаҳаз ахьанҭара. Уаҳа
исзышьҭымхуа аҟынӡа саннеи, исгәаласыршәеит ҳаамҭазтәи
философк ииҳәаз. Абаандаҩцәа рыгәҭаны аира, азҳара
лахьынҵас иуоур, иҳәеит уи, ушыхәыҷу урҭ рашәаҳәашьа
уҵоит, рыкәашашьала акәашара уалагоит. Аха уи иаанагом, уԥсы ахьынӡаҭоу абаандаҩцәа рашәақәа уҳәалароуп,
рыкәашашьала укәашалароуп ҳәа.
Уара насыԥс иуԥхьаӡома, уԥсы ахьынӡаҭоу, абаандаҩцәа
ашәа рыцҳәара, рыкәашашьала акәашара? Ибаандаҩӡам,
шьауардынҵас рхы иақәиҭуп уҳәама? Шәеигымхааит,
шәеицыкәашала, шәеицышәаҳәала. Уара хақәиҭрас иуԥхьаӡо,
сара бахҭас исыԥхьаӡазар, сахыумшьаан.
Ҵарауаҩык иԥхьаӡеит. Ажәа «асоциализм» ҩажәи жәаба
ҵакы амазаап. Ҩажәи жәабаҩык неидыртәаланы, асоциализм
зыхьӡузеи ҳәа уразҵаар, ирҳәо еиқәшәаӡом. Исоциалисттә
ҳәынҭқарроуп Швециа. Ацензурагьы ыҟам, ишырҳәо еиԥш,
520

хшла рҽыркәабо ибеиоуп. Исоциалисттә ҳәынҭқарроуп Куба.
Шықәса ҩажәа ҵит акарточкақәа рыла ача рырҭоижьҭеи, ацензура шәҭыкакаҷуеижьҭеи. Иарбан социализмыз ҳара иҳамаз?
Иара усгьы, иахьӡыз шықәса хынҩажәи жәаба ҳахьынхоз
аҳәынҭқарра?
Слымҳа иҭаҩуеит исымазкуа ирҳәаша. Иахьӡыз зуҭахузеи,
зегьрыла ҳҭәы-ҳаԥха ҳаҟазҭгьы.
Зыҩны амца ацраҵаны зыҽзырԥхоз ҳаиҩызан. Ԥсабаратә
беиарас иааҳамаз зегьы ҭины, хәшала ҳчон. Иаҳҭиуаз анынҵәа,
аӷәцәмаҟьа ҳаақәтәеит.
Иахьӡыз зуҭахузеи, ажәларқәа рнапы еикәршаны
инхозҭгьы, шьакаҭәара ыҟамызҭгьы ҳәа игоит даҽа бжьык.
Реиҳа ҽԥныҳәас иҟарҵогьы убри ауп.
Атоталитартә режим ықәӡааит, абахҭа агәашәқәа аатит.
Аха адәеиужь иқәлаз, ахақәиҭра знымаалаз, аибарԥсра иалагазар, атоталитартә режим ахьықәӡааз, абахҭа агәашәқәа
ахьаатыз иеигәырӷьаз, иақәныҳәаз ауаҩ ихароузеи?
Даҽакгьы. Асоциализм авариантқәа рахьтә иреицәаз
ҳара ҳҿы ишыҟаз еиԥш, уажәы ҳара ҳҿы иҟоу, иаҳзааиз, адемократиа ахьӡырҵазар ацәа ԥырҽитоуп. Адунеихаан асоциализм ҳгәы ахымло ҳшыҟарҵаз еиԥш, адемократиагьы ҳгәы
ахымло ҳҟарҵоит. Иацтәи амш ҽеимызт ҳәа уҳәазар, уи иаанагом иахьатәи амш ссируп ҳәа уҳәазшәа. Абарҭ ацәаҳәақәа
ананысҵо аамҭазы иахьӡузеи уахьынхо аҳәынҭқарра
ҳәа усазҵаар, аҭак аҟаҵара сыхшыҩ азхом. Иуаҳауа акы
заҵәыкоуп. Аџьармыкьатә еизыҟазаашьахь амҩа ҳақәуп. Ус
анакәха, аџьармыкьахь ҳцоит. Ҳахьнеиша ҳаннеилак, ҳнеиуеит
аџьармыкьаҿ. Аџьармыкьатә ҳәынҭқарра шьақәҳаргылоит.
Ааи, аха адунеи аҿы иҟамлац, егьыҟам усеиԥш аҳәынҭқарра.
Иҟамлацзааит, егьыҟамзааит. Ҳара иҟаҳҵоит. Ҳаҿызаауеит
хынҩажәи жәабаҟа шықәса. Нас ҳаахынҳәны, уаҩы имаҳац,
иимбац даҽакы ҳалагап.
Сара издыруа акоуп, асоциализм ҳбазар аҳа, ҳара
ҳабиԥара, ҩынҩықәра наҳҵыргьы, адемократиатә ҳәынҭқар­
раҿы анхара разҟыс иҳауам.
Афранцызцәа ирҳәоит абасеиԥш. уара апровинциаҿы
уизар, иузҳазар, ашьҭахь нхарҭас иалухызар Париж, уара
ухаҭагьы, уара иухшазгьы интеллигентхашьа шәымам. Интеллигентхо уара умаҭа иакәхоит ҳәа.
521

Ҳаамҭоуп исгәалазыршәаз. Уара уабду арреволиуциа
азыҳәан дықәԥозҭгьы, уара уаб абеиацәа ирҳәуазҭгьы, уара
уашьеиҳаб КПСС ада ԥсҭазаара ыҟам ҳәа дхәыцуазҭгьы, уара
ухаҭагьы уи уалазҭгьы, уажәы уалҵзаргьы, уалымҵызаргьы,
сдемократуп ҳәа егьа ҿуҭыргьы, ҿумҭӡаргьы, ухала уакәым,
иухшазгьы ицәыцәгьахоит адемократхара. Издыруада,
умаҭа дыздемократхар. Анцәа иҳәааит сҩашьауа, аха сара
агәра ганы сыҟоуп, ҷыдала иаҳгозар Аԥсны, адунеихаан
идемократиатә ҳәынҭқарраны ҟалашьа амам ҳәа. Асоциализм
гәакьа, ҳпартиа ҳалашара Аԥсны убасеиԥш иҟаз ацәгьарақәа
азнауит, ахаҿы убас еицанакит, адунеихаан ашьара изықәмло,
абӷа азеиҵымхуа. Адемократиатә алхрақәа Аԥсны ишанымаало еиԥш, апарламенттә напхгарагьы, сгәанала, Аԥсны ианаалом. Иԥшаатәызар ҟалап даҽа формак.
Ҳазыхынҳәып афранцызцәа ражәаԥҟа. Иацы ақыҭаҿынтә
Парижҟа уаазар уинтеллигентны ушзыҟамло еиԥш, иацы
апартиа уаалҵны, иахьа демократхашьа умаӡам. Иацы апартиеи «аҟаԥшьқәеи» ицхрааны идепутатхаз иоума, иахьа
адемократиатә закәанқәа здызкыло?!
Аҳәара, аҩра зылшо изыҳәан, аамҭа ссирҵәҟьа ҳҭагылоуп.
Сара ибзианы сахаануп абольшевикцәа рмафиа реиҳа
аизҳазыӷьара, реиҳа ашәҭымҭа. Аха сара сахаанымызт, исыздыруамызт уи амафиа иааишьахаз, ашьапы ақәгылашьас
иҟанаҵаз. Убри аҟнытә, шәҟәыҩҩык иаҳасабала, даараӡа
исҭахын, шәҟәы-быӷьшәыла акәымкәа, салагыланы салаԥшыр,
слымҳала исаҳар, сыблала избар, ицаз амафиа ахаҭыԥан, аира
иаҿу амафиа ҿыц иааишьахо иазҳашьахо, ажәлар ржьашьас
иҟанаҵо, иаӡбақәо, аламыс аҳәаа шаҟа иахысуа, ишеидгыло,
цәгьарак еицыҟарҵацыԥхьаӡа ишеиднакыло, ажәлар иреиӷьу
рыгәҭыхақәа ишрылахәаахәҭуа, ауаа ламысқәа ишрыгәҭасуа,
ирзаарго, ажәакала, жәибжь-жәаа шықәсқәа раан иҟалаз,
иаҳа иаахәыҷны акәзаргьы, зыҟаҵара иаҿу агәылаԥшра.
Убри азыҳәан иреиӷьу акакәны исыԥхьаӡеит адепутатцәа
ралхшьа амҩаԥысшьа агәаҭара, агәаҭара акәым, алахәра.
Уаҟа сызлаԥшыз, аԥсҭазааратә материал еизызгаз, убасҟак
ирацәоуп, шәҟәык ыҟоуп. Урҭқәа зегьы араҟа иаҭахым. Иаазгоит акы заҵәык.
Хыхь ишысҳәаз еиԥш, уажәааигәа Аԥсны «аҟаԥшьқәа»
русура ааныркылеит. Уи рыӡбуан асессиаҿы. Аԥсны, ишдыру
еиԥш, ақырҭуа шовинисттә, колониатә политика амҩаԥгаразы
522

аштаб хадақәа ируакын «аҟаԥшьқәа» рыштаб. Аԥсуа жәлар
ирзеицәаз аполитика акәын уи имҩаԥнагоз. Аха иҟан, иахьагьы иҟоуп урҭ аус рыцызуаз аԥсуаа, ҳәарада, уаҟа аус зуаз зегьы аԥсуаа ираӷацәан ҳәа сҳәом, аха иаахтны уаҟа аус зуаз
раҵкыс, ажәлар ирзеицәаз аполитика мҩаԥызгоз, маӡала
агентцәас ирымаз роуп.
Абиблиаҿы, ижәдыруеит, иҟоуп убасеиԥш ажәабжьк.
Ауриацәа тәцәас иҟарҵеит мысраа. Акырӡа шықәса урҭ уаҟа
тәцәас ирыман. Абиԥарақәа ииуан, ирызҳауан. Ршьа иалалон атәра. Уи аамышьҭахьгьы даҽа ԥсҭазарак ыҟоуп ҳәа
рыхгьы-рыгәгьы иҭамызт. Абас ишааиуаз, ауриацәа дрылиааит Моисеи. Уи ижәлар атәра иацәигеит. Мысраа ирымпыҵихит.
Тәцәас иахьыҟаз атәыла иацәцеит. Аха аҟәыӷа ду Моисеи
ибеит цәцашьа амамкәа ижәлар ирзынхаз даҽакы. Мысра ииз, изызҳаз зегьы ршьа-рда иалаҽын атәра. Атәрада
даҽа ԥсҭазарак ыҟамкәа акәын ишырбоз. Убри ршьа-рда
иаламцакәа, ижәлар адунеихаангьы хақәиҭра рыманы
иҟаломызт, дгьылкгьы налхны анхара-анҵра иаԥсамызт.
Иҟаиҵазеи Моисеи? Ҩынҩажәа шықәса ацәҳәырақәа,
асазанрақәа дрықәын ижәлар иманы. Мысра атәра ианаҭаз
раџьал ааны иԥсаанӡа, ныҟәаран дызҿыз. Инирҵәар, агәнаҳа
ҟаиҵон. Ашьа карҭәар, шьала ахақәиҭра изаагомызт. Раџьал
ааны, атәра злаҽыз зегьы анԥсы, хақәиҭрала ииз рымацара
ианыҟалоуп, рыԥсадгьыл ахь ианирхынҳә.
Сара исыздыруам шаҟа шықәса амҩа ҳақәхауа адемократиахь анеиразы, иҟалоит ҳзымнеиӡаргьы, адиктатура
хынҳәыргьы.
КПСС ахьықәыргаз уеигәырӷьоит, ухаҭа уахьалаз агха
ҟасҵеит, саҭашәымҵан уҳәеит, ус анакәха, уадгылаҩуп СССР
ахыбгалара, амилаҭқәа реибашьра рҳәоит џьоукы.
Иааркьаҿны.
КПСС ыҟаӡамызт, СССР ҳәа ҳәынҭқаррак рыԥхыӡгьы
иаламшәацызт аурыс империаҿы иқәынхо ажәларқәа
аиҩызара анрыбжьалахьаз, КПСС-и, СССР-и абаҟаз аурыс генерал Аԥсны дааны аԥсуаа ҳзыҳәан алфавит анаԥиҵоз, аԥсуа
школқәа анаадыртуаз.
Слымҳа иҭаҩуеит аҿыҭбжьы: «Амҳаџьырра ҳзаазгаз,
аԥсуаа ықәызцаз аҳәынҭқартә Урыстәыла азыҳәан абзиа
шԥоуҳәауеи?!»
523

Ҩ-ажәак рыла ираҭаҳкып. «Аҳәынҭқартә Урыстәыла
аԥсуаа реиҳараҩӡак рыдгьыл иқәнацеит, ииашоуп, аха КПССтә Урыстәыла аԥсуаа рыԥсадгьылаҿ ишыҟаз амҳаџьырра
аҵкыс иеицәаз рзаанагеит».
СССР хыбгалазар, КПСС изықәнаргылаз ауасхыр
ӷәӷәамызт, ибаахьан ҳәоуп иаанаго.
Амилаҭқәа еибашьуазар, КПСС еиҿанажьитоуп, уаҩҵас
еидынхалартә иҟанамҵеитоуп.
Амлакра атәы. Изыҟамлозеи, иаҳҳәап, Франциа амлакра?
Зныкымкәа, ҩынтәымкәа, миллионла ауаа нҵәартә, амлакра
зыҟалозеи ҳара ҳҿы жәибжь шықәса раахыс? Уажәгьы амлакра зыҟоузеи? Изхарада? Асистема иахароуп. Сара исыздыруам, ауаатәыҩса рҭоурых аҿы иҟалахьаны ҳәынҭқаррак,
ҳара ҳҟны еиԥш, ауаҩы хныҟәгагас имоу, иан лаамышьҭахь
аԥсҭазара изҭо арахә ӷас иахьыҟарҵахьоу. Жәашықәсала
аҳәынҭқарра ашьапы аҵырҟаауан, реиҳа изықәгылаз
ашьаҟақәа ҩба – арахә рааӡареи адгьыл ақәаарыхреи
гәхшәарҭас ирҭеит анхаҩы.
Амлакра абаҟаз, ҳҭәы-ҳаԥха ҳаҟаӡамыз Брежнев ихаан
рҳәоит џьоукы. Иааҳрыхуаз акәӡамызт ҳныҟәызгоз, иҳамаз
ҳҭиуаноуп. Ҳалгеит, ицәҳарҳәит ҳаԥсабара, иааҳзыҭиуаз
ҳҭиит, иаанхаз уаҩы имыхәо иҟаҳҵеит. Зан дҭины ачара зуз
ҳаиҩызахеит.
Ҳазыхынҳәып аханатә ҳазлацәажәоз ахшыҩҵак.
Иабантәаауеи ҳзымҽхазкыз ацәымӷра, ихышхыҵәаз
агәаӷ? Иҳаларааӡаз аҟазшьа хада аҟнытә. Уара уԥсы шҭоу
џьанаҭ уҭаларц азыҳәан, меигӡарахда ауаа џьаҳанымҟа
иушьҭыроуп. Шаҟа аӷацәа уԥшаауа, убасҟак уара уԥсҭазара
еиӷьхоит. Амла уакыма, изхароу дуԥшаароуп, душьыроуп. Амаҵура бзиа умоузар, изауз ицәгьа уҳәароуп. Анцәа
баҩхатәра улаимҵазар, уи злеиҵаз уизашшыроуп, нас уаргьы
абаҩхатәра уоуеит, еихышәшәо ажәеинраалақәа рыҩра уалагоит. Уара акгьы ухараӡам, зегьы зхароу даҽаӡәы иоуп.
– Ацензура ахьаԥырырхыз, акьыԥхь апартиа ахьа­
хыламԥшуа уамеигәрӷьоз, ишԥоубеи уажәы иузыруз?!
Иуқәнамгаӡои?! – иҳәеит сҩыза шәҟәыҩҩык. Аӡбахә ҳаман,
зхы пату ақәызҵо, ихы иаҭәашьаны иимҳәаша ажәала иҩыз,
аԥсуа газеҭ ианыз статиак.
Лафшәоуп сҩыза ишиҳәаз, аха сара ииашаны аҭак
наисҭеит:
524

– Мафиак ахьықәӡааз сеигәырӷьазар, уи иаанагом,
даҽа мафиак ааироуп, ажәлар даҽа џьоукы иржьалароуп,
идырҳәлароуп ҳәа сҳәазшәа. Убри акы. Иҩбахаз, апартиатә
цензура ахьаԥырырхыз сеигәырӷьазар, ҳаҭыр зқәу аҩыза, уи
иаанагом, ауаҩы иҿашәалак акьыԥхь аҿы аҳәара азин имоуп
ҳәа сҳәазшәа, акьыԥхь иахагылоу, рнапы иаку абџьар шьаугас,
аинтеллигенциа реичырчагас, ргәыԥхҭра аарԥшыгас ирымазааит ҳәа сықәгылазшәа. Зыӡбахә умоу, упату схы иқәуп, аха
агәыԥхҭ иҭыҵыз, анапы ҟаԥшь иаҩыз, џьоукгьы еигәырӷьаҵәа
иркьыԥхьыз еиԥш иҟоу астатиа анылазҭгьы, реиҳа
идемократиатә ҳәынҭқарроуп ҳәа ззуҳәауа ҳәынҭқаррак
аҿы, изҩызгьы, изкьыԥхьызгьы аус иақәдыршәон. Ҳара уажәы
ҳҭагылоуп убасеиԥш иҟоу аамҭа, адиктатура анықәӡаа, ианхыбгыла, аха адемократиа ҳашҭа аҵыхәангьы ианымааиц. Ҳара
ҳаамҭа иахьӡуп ахаос. Иарбанзаалак закәан ҳәа акгьы ыҟам,
ирыдыркылазгьы акгьы аус ауам, баша ақьаад иануп. Арҳәреи
аӷьычреи ираамҭоуп. Акьыԥхь аҿы акәзар, аполитикатә цензура анаԥырырх, аламыстә цензурагьы аԥырырхыз џьыршьеит
џьоукы. Егьиашаҵәҟьаны, акьыԥхь азыҳәан азакәан ҳәа акгьы ыҟам. Апартиа анапхгараҿ ианыҟаз, апартиатә органқәа
рахь ашәыҟәқәа алаҵауа, ауаа ирзашшуаз, уажәы зынӡа
рча иит, игәырӷьаҵәа иҟоуп, ргәы иҭажьу ашьыцра еиқәаҵәа
акьыԥхь ианрыжьлоит. Изычҳауа изыҳәан, ус иахьыҟалаз,
иаҳагьы еиӷьуп. Дасу дзакәу ааԥшып. Аԥсуаа ҳаннибарҵәо,
ҳахәдацәақәа анҵибакаауа, апартиатәи «аҟаԥшьқәеи»
рархивқәа рҿы ишьҭоу адокументқәа ацәырҵра ианалагалак,
убасҟаноуп Абиблиаҿы иаҳәо, Аусӡбаратә Амш Ду аныҟалауа.
Убасҟан иааԥшып, сара сакәу, даҽа џьоукы ракәу 37-тәи
ашықәсқәа ракәзҭгьы ауаа зырӡуаз зусҭцәоу. Ҭырқәтәыла
инхо аԥсуа шәҟәыҩҩы ишәҟәы ԥарарҳагас иҟашәымҵан,
ҳарԥхашьоит ахьысҳәаз ауаа ақәӡуоу, Қарҭ ЦК ашәыҟәқәа
алаҵаны аԥсуа шәҟәҩҩцәа ирзашшуаз ракәу ауаа зырӡша
ашәыҟәқәа шьҭазҵауа, усҟан, Аусӡбара Амш Ду аҽны иааԥшып.
Шаҟа иажәаԥҟа ҟәышузеи «Хабжь иаԥхьа хабжь уаҩы изҳәом».
Урҭқәа ҳарҟәаҵып, ҳаҭыр зқәу аҩыза, убри, аԥсуа газеҭ ианылаз, зыӡбахә умоу астатиа ахаҭа, 37-тәи ашықәсқәа ракәзҭгьы,
сара сызлаҭаркыша статиаӡами? Ҩажәи жәибжь раантәи
апроцессқәа рҿы ирҳәоз ахарадҵаратә қәгыларақәеи иареи еиҿырԥшы, ани ԥҳаи реиԥш ишеиԥшу убап. Убраҟа
иаарҳәоз ажәақәа зегьы абраҟа иҟоуп: анаԥхаҩ, агәрамга,
525

аламыс алацәажәара азин узҭада… Сара сакәзаап апартиа
ыҵазырбгаз, В.И. Ленин ихьӡ зырцәаз, ҳҳәынҭқарра хзырбгалаз. Абар дахьыҟоу аӷа, дышәшьы, дыкнашәҳа, нас зегьрыла шәыԥсҭазаара бзиахоит. Ҳабжьахәаахәҭуам, махинациала, аламыс аҭирала амал ҳарҳауам, иҟаҳҵалак ҳақәиҭызарц
азыҳәан, абри иеиԥш иҟоу ауаҩ дԥырхтәуп. Ҳзышьцылазоуп,
иаҳдырҵазоуп, –сааԥышәарччан, лафқәакгьы нацысҵеит, –
аҵыхәтәантәи аамҭазы исҿагылоу даараӡа срыцхраахьеит,
еилаланы, ҳамҭак сзыҟарҵароуп.
Ес ииуа ирыциуа, ес иԥсуа ирыцыԥсуа ҟазшьақәоуп
ацәымӷреи агәаӷи. Аха ацәымӷреи агәаӷи аҳәынҭқарратә
нападкылара
аманы,
ҳәынҭқаррала
ирааӡо,
сара
иахьынӡаздыруала, ауаатәыҩса рҭоурых аҿы иҟамлацызт. Уи
аамҭа ҳара ҳаларааӡеит, иҳалаҽит. Атәра зшьа иалаҽыз раџьал
ааны иԥсаанӡа ижәлар рыԥсадгьыл ахь иназымгаз Моисеигьы
ҳара дҳахәап ҳәа сыҟам. Уи аамҭа иалаиз, иалааӡаз ҳакәым,
сацәшәоит, амгәарҭа иҭоу рышҟагьы ииасызар ҳәа, убасҟак
зыхәшәтәра цәгьоу чмазароуп уи.
Игәамԥхоз ҟазшьа бааԥсык ихшаз иҳадибалар, знык
иҳәар, иҳазкамыжьыр, ҳзаҟәымҵыр, ҩынтә иҳәаргьы, акгьы
алымҵыр, ихаҭагьы игәы ԥимжәарц ҳаргьы ирхааны даҽазнык
иҳаиҳәарц, лафҵас ус ҿааиҭуан саб:
–Лараа рӷьыч иеиԥш, уаҳа иамуӡеите, иуԥырымҵӡеите уи
уҟазшьа.
«Лараа рӷьыч» ҳәа дызҿыз иӡбахә ала егьыхсыркәшоит
илахьеиқәҵагоу абарҭ санҵамҭақәа.
Аешьцәа Лараа, ҭаха римҭо, ихҭеикит, иҳәеит, ӷьычҩык.
Рыжә шиӷьычуаз дақәыркит. Дыпҟаны доурышьҭит. Дҭаркит.
Доурышьҭны данааи, рыҽқәа иӷьычит. Дааркын, инапқәа
ааҿаҳәаны, аӡы дарҭеит. Ҳаԥсы ҳшьеит, даҳԥыраагеит ҳәа
ргәы рҭынчны иштәаз, адырҩаҽны, инаԥшызар, аӡиас нырцә,
ркамбашьқәа еицхрашьшьы инеиуеит. Рӷьыч, шыҩҵә ҳәа аҷын
нарыхҟьо, дрышьҭагылоуп.
Ибла иабоз, иҿы иаҳәартә иԥсы анааивига, ус ҿааиҭит,
иҳәеит, аешьа еиҳабы:
– Иҟаҳҵара уасҳәап, сашьа?! Усгьы убас ҳалахь ианын,
уааи, аӡиас ҳнырны, ҳкамбашьқәагьы ҳархынҳәып, ҳӷьычгьы
дҳаргәыбзыӷып. Аҩны дҳаманы ҳаап. Анцәа ҳанишоз, уара
уҳацзарц уҳацишазаап, уажәраанӡа иузаҳузгьы ҳаҭанаумҵан
ҳәа иаҳҳәап. Дыртәаны дныҟәаҳгалап.
526

– Имԥыхьашәо џьара акы ааӷьычны дыбналоит, – иҳәеит
аешьа еиҵбы.
– Азынџьыр ишьапы иахаҵаны дҿаҳҳәап. Дахьҿаҳәоу
ихәы иаҳҭалап. Идәахьцара ҳгалап, ишԥаҳаугәышьари, ус
ҳалахь ианын, – иҳәеит згәы цаз аешьа еиҳабы.
– Ибзиоуп, аха дабаҿаҳҳәо? Акы ааимӷьычыр, иара
изычҳаӡом, акы ахьымӷьычша абаҳаԥшаауеи?
– Ауҭра дҭаҿаҳҳәап.
– Ауҭра ықәихуеит.
– Абаҳча дыҵаҿаҳҳәап.
– Шәыр заҵәык аанижьуам. Аӡы даҳҭан, дамҵит.
Дҭаҳкын, дҭыҵит. Иаҳзаанхеит акы. Абахә дылхықәыргыланы
дыбӷаҳҵап. Дҟәыбаса дцап.
– Дыԥсуам, уара, уи дыԥсуам, дҳацрыӡаауам! – игәы
цаӡеит аешьцәа руаӡәк.
– Ус анакәха, – ҿааиҭит, иҳәеит, егьи, – ихәда ашаха
лахаҵаны дыкнаҳҳап. Мчыбжьык дыкнаҳазааит. Дыԥсит
анаҳгәахәлак, дыкнаҳхып. Днаганы аҵеџь дҭаҳажьып. Мчыбжьык уаҟа дҭажьыз. Дааҭыганы, амца длақәыжьны дҳаблып.
Аццышә ҟәџьалк иҭаҳаԥсап. Аԥшатлакә анасуа, аццышә аԥша
иаҳҭап.
– Уара, издыруада, убас ҟаҳҵар, дҳаӷрыӡааҵәҟьар
ҳазмырӷьацо ҳӷьычҩы, – иҳәеит, макьанагьы агәра изымго,
згәы цаз аешьа.
Сара исымҳәаргьы, шәара ижәдыруеит, Лараа рӷьыч
иеиԥш, иҳацрымӡаауа иҳашьҭоу, ҳазмырӷьацо ҳәа араҟа
зыӡбахә сымоу. Ҳзацәцарушь мышкызны?
Маи, 1992

Азгәаҭа
Арҭ анҵамҭақәа сшаарылгаҵәҟьаз, 1992 шықәса, маи
мзазы, ажурнал «Алашара» ахь ирысҭеит. Аредакциа азуны,
атипографиахь ирышьҭит. Анбанҟәшәара иалгахьаны, ажурнал ҭымҵыцкәа, аибашьра иалагеит. Сархив зегьы, агәылацәа
ишырбоз, ҳаҩны ашҭаҿы ианырбылуаз, ари анапҩымҭагьы рыблит анацистцәа. Аха ахькьыԥхьаа еиқәхеит атипографиаҿы.
Ажурнал ианылеит 1995 шықәса («Алашара» № 1, 1995).

АԤСҬААЗАРА АҞӘЫӶАРА
Ҳаԥсҭазаара инахыҵит даҽа шықәсык, ҽаанбзиала
ҳәа ашықәс ҿыц ҳааҭагылеит. Абри аамҭазы дасу ихазы
иҟаиҵоит еихшьалақәак, ииасыз ашықәс иснаҭазеи ҳәа
ишьҭахьҟа дхьаԥшуеит, иааиз ашықәс ҿыц, анаџьалбеит,
изеиԥшхарызеишь ҳәа, гәы хыҭхыҭла иаԥхьаҟа дыԥшуеит.
Убас сышьҭахьҟа сынхьаԥшны, саԥхьаҟагьы снаԥшны
исызцәырҵыз гәаанагарақәак, избаз-исаҳаз шеилыскааз ала
хшыҩзцарақәак аԥхьаҩ идызгаларц сҭахуп.
Иаҳхысыз ашықәс азыҳәан ҳара ҳахаанхеит жәибжь
шықәса раан ҳажәлар зхаанхаз, излаԥшыз, ирхыргаз…
Аԥсуаагьы ҳазлоу аурыс империа дуӡӡа убасҟак асистема
ааҳәит, иаалырҟьаны даҽа мҩак ианылеит. Узақәшаҳаҭхауам,
гәыԥҩык рҽааибырҭан, ажәлар ирҭахымыз, ирыцәтәымыз
асистема мчыла ирыдыргалеит ҳәа аҳәара. Изнылаз амҩа
шҽеим, иахьакәым ишкылнагауа здыруаз, аргамаду избауаз, иршьуаз ршьит, иаанхаз ықәырцеит. Убарҭ зшьуаз, убарҭ
аҟәыӷацәа ықәзцауаз ирыдгылеит ажәлар реиҳараҩык. Ирыдгылеит, избанзар, амц иашаҵәҟьазшәа агәра ргеит. Алакә ссир
иашахоит, аԥсҭазаараҿы иҟалоит, ҳнапала иҟаҳҵоит ҳәа
ханҩажәи жәаха шықәса аԥхыӡ ҳалан. Џьоукы уи асистема еиӷьу ауаҩытәыҩса имыӡбац ҳәа агәра гаҵәҟьаны иҟан,
иара азыҳәан кьынаак уҳәар, дзыхшаз иан лзыҳәан ажәа
бааԥс уҳәазшәа аҟара ргәы иалсуан. Иҟан ишҽеим збауаз,
цәгьамзар бзиа шаанамгауаз здыруаз, аха рҽанрааланы зхы
аланыҟәызгаз, иҟан измычҳауаз, ацәа шәалҵ, шәанаџьалбеит,
шәыннарҵәеит, шәыхнарҵәеит, ақәӡаараҿы шәнеит алакәԥхыӡ шәшалаз зҳәауаз. Аха парадокс иҟалаз, гаӡагьы ҟәыӷагьы,
абеиагьы, аӷаргьы аԥсцәаҳа изыҳәан зегьы шеиԥшу, зегьы
шеиҟароу еиԥш, ҳазлашьцылахьаз асистема анхыбгала, иааины ауадаҩра хьанҭа ҳааҭагылеит зегьы, асистема бзиа избауазгьы, изычҳауазгьы, иаҿагылазгьы зегьы.
Даҽакы, жәибжь шықәсеи ҳара ҳаамҭеи еиҿурԥшыртә,
иугәаланаршәартә иахьыҟоу. Аҳ ихаҭа дназлаз, ҭауади
аамысҭеи рықәӡаара ахьааз, уимоу, рыуа-ршәаџь ыҟамкәа
иахьықәрхуаз иеигәырӷьауан ахархь уаа. Урҭ ирыздыруамызт
иааиуаз иқәырхыз раҵкыс ишеицәахоз, ишеицәахоз зегьрыла: ауаа рнырҵәара аганахьала, ажәлар рцәырҳәра аганахьала, аԥсымцқьақәеи анаԥхымцқьареи уҳәа зегьы рыла.
528

Набжьоу Баџьгәа ҳәа иарҳәон, Баџьгәа зыхьӡыз Кәыҵниак
дыҟан, иԥсаҭа бзиахааит, ҳгәылара, Аҭара ақыҭан. «Дад, аӡәы
дналкааны ижьара аҵкыс, ажәлар ржьара иаҳа имариоуп»,
–иҳәалон. Хышә миллион зқәынхауаз, СССР ҳәа изышьҭаз
аҳәынҭқарра дуӡӡа, еиқәжьа икажьны, ашәа акькьаҳәа иҳәауа
дцеит иҵыхәтәантәихаз раԥхьатәи ҳапрезидент. Жәибжь
шықәсеи уажәы иҟалази злеиԥшым: жәибжь шықәса рзыҳәан
рҳәрала ишәырҳаит рҳәан, рмал рымырхит абеиацәа, уажәы,
ииашаҵәҟьаны аҳәынҭқарра аҵаӷьычрала, ииашаҵәҟьаны,
ажәлар рырҳәрала, ҵҩа амамкәа амал зырҳаз, анапхгараҿ
иҟаз аусзуҩцәеи, урҭ рҩыҵра иҵакыз ауаа ԥаршеицәеи, рмал,
ирмыхәо аҟаҵара акәым, ифырхацәаха иаақәгылеит. Сара
сызлԥхьахьо ала, ҳара ҳҳәынҭқарра, СССР ҳәа изышьҭаз
адунеи аҿтәи аҳәынҭқаррақәа зегьы раԥхьа игылоуп
амиллионерцәа рыла. Амиллионерцәа рхыԥхьаӡара ҳара ҳҿы
акырӡа иеиҳауп, иаҳҳәап, Америка аҵкыс. Убри аҿы актәи
аҭыԥ шаанаҳкыло еиԥш, убасҵәҟьа актәи аҭыԥ аанаҳкылауеит
ананамгацәа, аӷарцәа рхыԥхьаӡараҿгьы. Ус адагьы
ҟалашьа амаӡамызт: шаҟа ирацәаҩхаз абеиацәа убасҟак
рхыԥхьаӡара иазҳауан аӷарцәа. Знышәара цәгьоу, иарбан
ҳәынҭқарразаалакгьы даҽа ҳәынҭқаррак аҿы иҟамлацыз
даҽа ҿыцк, даҽа рыцҳарак ҟалеит ҳара ҳҿы. Америкатәи
амиллионерцәа имиллионерцәахеит рдырреи реиҿкаареи,
русушьа бзиеи ирыбзоураны. Урҭ ирдыруеит аус уны амал
арҳашьа. Ҳара ҳмиллионерцәа реиҳараҩӡак ӷьычралеи,
аҳәынҭқарра арҳәралеи, ԥаршеиралеи, бжьахәаахәҭралеи
роуп ишмиллионерцәахаз. Иҟашәҵалак шәақәиҭуп ҳәа
абжьахәаахәҭцәа аужьны иаҳхысыз ашықәс азыҳәан. Уажәы
абжьахәаахәҭҩы дыҟаӡам, иҟоу абизнесмен иоуп рҳәеит.
В. И. Ленин иаԥиҵаз асистема, ишдыру еиԥш, реиҳа здырра
маҷу ауаа рыла акәын ишышьақәгылаз. Ҳаԥхьаҟа, ҳәарада,
ус ҟалашьа амам, аха уажәазы, ари асистема ҿыцгьы,
В. И. Ленин иеиԥш, реиҳа здырра маҷу ауаа роуп ҵаҵӷәыс иоурц иаҭаху,избанзар, урҭ ржьара иаҳа имариоуп.
Изхысҳәаауа, абжьахәаахәҭҩы дҳамаӡам, абизнесменцәа
роуп иҟоу анырҳәа, ҳарҭ, здырра маҷгәышьоу, ҳгәырӷьеит
ацивилизациа ахь иҟоу ҳәынҭқаррак аҿы ҳнанагазаап
ҳәа. Дызусҭада абизнесмен, дызусҭада абжьахәаахәҭҩы?
Ицәашәҵатәума, ифатәума, нхамҩатә маҭәарума, иарбанзаалак фабрикала, зауадла иахьа уажәраанӡа ҳара ҳҿы иааҭыжьу
529

зегьы ҭыжьуп иара зыԥсаҵәҟьоу ахә акырӡа иагырханы.Усеиԥш
ҭыжьшьас иаиузеи? Анхаҩы иџьабаа зыԥсаз ахә рымшәеит,
арацәаҵхҩы иџьабаа акырӡа иагырханы ахә ршьеит, амаҵура
иалоу иуалафахәы аадырхәҷӡеит, убраҟа ирхашәалаз аԥарала
афабрикақәа азауадқәа иааҭрыжьуаз рыхә рмаҷӡаны
иҭрыжьуан. Ус анакәха, зыхә маҷны иааҳхәоз ҳазегьы ҳџьабаа
уахь иалаҳҵахьан, ҳара иаҳхыхноуп уи шҭрыжьыз. Ҳшааиуаз,
убарҭ ҳазегьы ҳџьабаа алаҵаны иҭҳажьыз амаҭәарқәа, ирҭаху
ахә нақәҵаны, џьоукы аҭира азин рырҭеит. Ашьҭаҵарҭақәа
иҩарыҵганы, ахатәы дәқьанқәа инарықәырҵеит. Иаҳҳәап,
ханҩажәа ханҩажәижәаба мааҭ иаԥсаз аимаа, иаалырҟьаны
иаԥсахеит зқьы, зқьи хәышә мааҭ. Аимаа зҭиуа иара иҭимыжьит,
иарбанзаалак иџьабаа ҳәа акгьы адым, изӡахуаз мааҭк иимҭеит,
ашьҭаҵарҭаҿынтә иааигеитоуп уаҳа акгьы. Убасҵәҟьа иҟалеит
ацәашәҵатәгьы. Уара, сара, ҳазегьы иҳагырханы аҳәаанхыҵ
иаархәаз, иаҳҳәап, аба, ма иӡаху амаҭәа ҳара ҳҿы иааиаанӡа,
жәантә жәохәнтә ахә иацлеит абжьахәаахәҭцәа ирыхҟьаны.
Ажәа абжьахәаахәҭцәа ирԥшқаны иҳәоуп, урҭ аҳәынҭқарра
иҭнажьуа, аҳәынҭқарра иақәнаҵаз ахә ала ирҭиуазароуп. Ус
акәымкәа, иаҳҳәап, уара уаалаган иааухәеит амҿымаҭәахә.
Ауасҭа дынкыланы, иџьабаа ахә иуҭама, уара унапала
иҟауҵама, уи уара иуусуп. Иҟауҵаз столума, ҟәардәума, уара
иуҭаху ахә лақәҵаны иахьуҭаху иҭии. Уара иузымҭит. Даакылсит аӡәы. Иааумхны игеит даҽа қалақьк ахь, даҽа тәылак
ахь. Уара иуҳәаз ахә уиҭеит. Иара инацҵаны иҭиааит. Убри
ихьӡуп абизнесмен. Иаазгоит ҿырԥштәы заҵәык. Ашықәс
ҿыц аламҭалаз абазараҿ сыҟан. Сыблала избеит ашьақар
акьыла ҩынҩажәи жәаба мааҭ ҳәа ишырҭиуаз. Аҳәынҭқарра
аганахьала ашьақар макьана хԥа ԥшьба мааҭ иреиҳам. Ҳара
аталонқәа наҳарҭан, ҳшьақар ашьҭаҵарҭаҿынтә даҽа шьоукы
ирырҭеит. Урҭ ҳара иҳаадырхәеит ҩынҩажәижәаба мааҭ ҳәа.
Ԥаса ажәлар дырҳәуан рҳәеит акоммунистцәа. Уажәы аҵкыс
иеицәаха ҳдырҳәуеит, иаахтны иаҳҳәап, адемократцәа ҳәа
зхы иахьӡызҵаз. Ицәгьа-ибзиа ауаҩы ԥаршеи днызкылауаз закәанқәак ыҟан ԥаса. Уажәы ауаа-ламысқәа ражәагьы
рыхшыҩгьы акгьы аҵанамкуа илыҟарҵан, ауаа ԥаршеиқәа
иаашәҭаху ҟашәҵа ҳәа иоурыжьит. Абольшевикцәа
ианраамҭаз дара ирҭахыз ада даҽакы зҳәаз ихы хырсон,
уажәтәи ҳдемократцәа иаашәҭаху аҳәара шәақәиҭуп рҳәеит.
Ҳаргьы уи ҳаигәырӷьеит. Аха урҭ иҟарҵеит абольшевикцәа
иҟарҵоз нарҳәы-аарҳәны. Иаауҭаху, шаҟа уҭаху ҳәала,
530

уажәа изаҟаразаалак акгьы аҵанакӡом. Изыхҟьозеи абарҭ,
игәкажьганы иаҳҳәақәаз зегьы? Шықәса ханҩажәи жәаба
инареиҳаны закәан змамыз аҳәынҭқарраҿы ҳанхон. Уажәгьы
аиасра ҳахьаҿу асистема иақәнагауа азакәан ҳәа макьана акгьы аԥҵам.
Ԥасатәи СССР апрезидент имаҵура шьҭеиҵеит
уажәааигәа. Дахьынӡаҟаз ҳшижьоз еиԥш, ицамҭаз зынӡаск
ҳаиҟаҭәаӡеит. Ицашьа убас иҟаиҵеит, СССР ахьхыбгалаз игәы
иаланы, протест ҳасабла дцазшәа. Аӡәгьы ианимбо, уҩны
ауасхырқәа уҿаҟәар, ауаа ишырбо аҩны аилаҳара ианалагалак, сара апротест ҟасҵоит ари аҩыза аҩны сыҩнагылом
уҳәар иаҩызоуп уи иҟаиҵаз. М. С. Горбачов дызлаурҽхәаша,
В. И. Ленини И. В. Сталини рсистема ықәихит дара рхаҭақәа
рметод ихы иархәаны. Ишырҳәо еиԥш, В. И. Ленин данааимса иԥынҵа икылшәаз, иҵаҩ иаша И. В. Сталин, дазхәыцны
амлакра бааԥс еиҿикааит. Иԥсуаз ԥсит, иаанхаз ииҭахыз
рылаигӡеит. Шәара амла шәазыркыз абарҭ роуп иҳәан, реиҳа
иҟәыӷақәаз дирбеит. Амдырцәа рнапала, аҟәыӷацәа нирҵәеит.
Убри аметод ихы иаирхәеит ицаз ҳапрезидентгьы… Уахгьы
ҽынгьы дазықәԥон иагьынаигӡеит реиҳа ииҭахыз ажәлар
амла иаиркит. Агәынамӡара ҟаиҵеит. Уи агәынамӡара апартиа иақәижьит. Убри ала ихирбгалеит СССР. Акгьы ҿыцым
амза аҵаҟа рҳәеит. Иҟалац еиҭаҟалоит рҳәеит. И.В. Сталин
аҟәыӷацәа анынирҵәа, ихыбгалеит исистемагьы. М.С. Горбачовгьы иааигарц ииҭахыз асистема заа абӷа убас иԥиҵәеит,
акырӡа жәашықәса ашьапы изықәымгылауа: амлакра реиҳа
ирныԥшуеит ахәыҷқәа, аҿар. Урҭ рорганизм иахәҭоу акалориа анамоулак, ирызҳауеит рыхшыҩ иагны, рыламыс кьаҿны,
ркультура лаҟәны. Убас еиҵагылауа абиԥара рнапаҿы
иныҟалоит ҳҳәынҭқарра уаҵәы. Аха аԥсҭазара иамоуп ахатә
ҟәыӷара, иахьа имҩахҟьаргьы, уаҵәы рымҩа иашахь икылсуеит ажәлар. Узықәгәыӷшагьы убарҭ роуп.
«Аԥсны», 1992

АԤЫШӘАРА ДУ
Ҳкультура, ҳлитература, иааизакны ҳдоуҳатә беиара зегьы иахьа уажәазы изҭагылоу уаназхәыцуа, иарбан ажәоу уи
аҭагылазаашьа зласҳәара ҳәа ухы азҵаара ауҭар, реиҳа ианаало ажәоуп аԥышәара. Аамҭа иԥнашәоит, аамҭа иаӡрыжәуеит.
Уи аԥышәараҿы ианызиааи, аӡрыжәра иџыреилаҭәараха
ианзалҵ, аԥсынҵры духеитоуп, ус анакәха, ҳмилаҭгьы
рыԥсынҵры иазҳаитоуп.
Ажәытәтәи, абольшевикцәа аҳәынҭқарра аадырҳәаанӡатәи аамҭақәа рышҟа ҳнаскьарым. Хыхь-хыхь ала,
ҳнагәлас-нагәыласны акәзаргьы, ҳназхьаԥшып асовет
аамҭазы уи зҭысыз. Ус еиҳарак изыҟаҵатәу, ҳҭоурых мҩаҿы
аамҭак наҳхааган, даҽа аамҭак, даҽа системак ашҟа ҳаиасит.
Ус анакәха, хынҩажәи жәаха шықәса ҳазланхоз асистема
иаҳнаҭазеи, ианцоз иаҳзыннажьзеи ҳәа ахьаԥшра хымԥада
егьахәҭоуп, егьиашоуп.
Аԥсны асовет мчра, ишдыру еиԥш, ҩажәиак шықәсазы
ишьақәгылеит. Аамҭа ҿыц иааиз, егьырҭ милаҭқәак рҿы
иҟанаҵази, ҳара ҳҿы иҟанаҵази злеиԥшым, аӡәырҩы
амилаҭқәа рҿы уи неит ажәлар рыҩнуҵҟа классла реилыхразы, абеиацәа ықәыхны, аӷарцәа раамҭа шаанагаз днарбарц азы. Ҳара ҳҿы иҟанаҵаз даҽакӡоуп. Аҵыхәа ԥнаҵәеит
ақырҭуа меншевикцәа рдиктатура, Аԥсны иахаԥаны иҟаз
аменшевикцәа ықәнацеит. Ари, ҳәарада, агәышьҭыхра ду
рнаҭеит ажәлар. Аԥсны иахагылаз аԥсуаа, ҳрыцҳара агартә,
дара дара рҳәатәы еиқәшәаны аус рзеицымуит, аха уеизгьы
разҟыс иҟалаз, аԥсуа жәлар ҟалеит рхатәы ҵеицәа рнапаҿы.
Зыдгьыл иашьагәыҭу аԥсуаа рыдгьыл аҿы иаԥшәымацәахеит
рхаҭақәа. Абарҭқәагьы нацлеит хыхь иаҳҳәаз агәшьҭыхра.
Ирҳәоит ауаҩы ашәа аниҳәауа ҩынтә рааноуп ҳәа.
Агәырҩа бааԥс аниоулаки агәырӷьара ду аниҭаалаки.
Изхысҳәаауа, асовет мчы анышьақәгыла раԥхьатәи
ашықәсқәа рзыҳәан ажәлар ирзаанагаз агәышьҭыхрақәа
ҳкультура зегьы азыҳәан ашьацаагага иаҩызахеит. Иаарласны иеиҿкаахеит апрофессионалтә театр, асахьаҭыхратә училишьче, реиҵааӡара иалагеит амузыка зырҿиашаз акадрқәа,
аҟырҟы дырхәыхәит акиностудиа. Ирацәан, ирацәаӡан
ашьацаагага зыԥсы ҭанаҵаз. Аменшевикцәа анықәрцази,
абольшевикцәа атоталитартә режим ашьақәыргылара ашҟа
532

ииасаанӡа иаҵанакуа ашықәсқәа, аԥсуаа ҳмилаҭтә культура аҿиара азыҳәан, иуҳәар ҟалоит, насыԥ шкәакәа зцыз
шықәсқәан, ихьҟәыршәаз аамҭан ҳәа. Абри аамҭа иазуҳәар
ҟалоит анасыԥ бзиала аԥышәара ҳәа, избанзар ауаам бзиа
ианыҟаз, ирхамышҭит, иаацәгьарахар, еиқәырхагас ирымоу,
рыхьӡ анҭыҵ еиҭаҳәагас иамоу – рдоуҳатә культутар. Ари
аԥышәара хьыӡла-ԥшала иалҵит.
Ишааиуаз, аҽны шьыбжьон амра инаҿаҳар еиԥш аԥҭа
еиқәаҵәа, ҳажәлар ирзыҟалеит амышмыхәла. Аԥсны иамаз азинқәа зегьы амырхит. Ауаа-ламысқәа, амаҵура-уаа,
аҵарауаа, ашәҟәыҩҩцәа, акультура арҿиаҩцәа, ишырҳәо
еиԥш, зыг зҿы иаҳәо ҳәа иааҟаз, машәыршәа аӡәык-ҩыџьак
аанымхазар, ишынеибакәу зегьы ндырҵәеит. Акультура
реиҳа аԥсы ахьҭаҵәҟьаз иеихсит – иадыркит аԥсуа школқәа.
Ашәҟәыҩҩраҵәҟьа иаҟәымхкәа, иазырыӡбеит даҽа шьыгак. Ирлас-ырласны аԥсахра иалагеит аԥсуа нбан. Нбанк ала
иааиҵагыло абиԥарак ашәҟәыԥхьара ианналагалак, анбан
ааԥсахны, ашәҟәԥхьара аарымырхуан, инарыдыргалон даҽа
нбанк. Ишааиуаз убри аҟынӡа икылсит, аԥсшәа ззымдыруаз
ауаҩ аԥсуа газеҭ редакторс дарҭеит, ҵаны, ари аныҟалаз Сталин дыԥсижьҭеи акыр ҵхьан, аха иара ҟалеит уи инижьыз асистема иахҟьаны.
Абарҭ ашықәсқәа, ҩажәи жәибжь инадыркны, ҩынҩажәи
жәиԥшь шықәсанӡа, абахҭа лашьцаратә аамҭа ҳәа ззуҳәаша,
ҳәарада, ажәлар агәырҩа ду рзаанагеит. Аӷацәа ҩыџьа –
аҩнуҵҟатәи аӷеи, адәахьтәи аӷеи – еицынарыгӡоз акакәын – атәра аҭацалара. Иҟанаҵаз, иалшаз маҷгәшьазаргьы, абри
аамҭазгьы аԥсыҵәҟьа рызҭымхит ҳдоуҳатә культура. Ԥсра-ӡра
амоуртә иарҿиаз маҷӡам.
Адиктатор данаҳхыӡаа инаркны, ҵыԥхтәи ашықәсанӡа,
аполитикцәа иазырҳәеит апартиатә-биурократиатә шықәсқәа
ҳәа, даҽа џьоукгьы ашьақәхаратә шықәсқәа ҳәа ирышьҭоуп.
Арҭ ашықәсқәа раан иарбаныз еиҳараӡак ԥынгылас иамаз акультура аҿиара? Ацензура иахымскәа ҭыжьшьа амамызт алитературатә рҿиамҭа, цәыргақәҵашьа амамызт
асахьаҭыхҩы иаԥҵамҭа, ашәаҳәаҩ азин изҭодаз ацензура
ақәшаҳаҭымкәа ашәа аҳәара. Абасеиԥш иҟаз, ахаҳәтә ҭӡамц
иаҩызаз аԥынгыла шамазгьы, ашәышықәсақәа ирықәлахаша
арҿиамҭақәа раԥҵара рылшеит аԥсуаа рдоуҳа аҟазара ахкқәа
зегьы рҿы.
533

Ҳшааиуаз
ахаҳәтә
ҭӡамц,
ацензура
еиқәаҵәа
наҵарҟьацны, ибгеит иеилаҳаит. В.И. Ленин иҩуан:
Уи ииҳәаз егьыҟалеит. Ажәеи ахшыҩи ахақәиҭра анроу,
акоммунистцәа рпартиатә-биурократиатә система ҟәыбаса
инеилаҳаит. Ирҳәоит, абнаршәыра ушылоу ужәҩа қшар,
егьаамҭа абнаршәыра улазаргьы, ужәҩа ахьықшаз аҭыԥ ашҟа
ухынҳәуеит ҳәа. Ҳара ҳхынҳәыр акәхеит жәафтәи ашықәс
ашҟа, ианыҟамлацыз абольшевикцәа раамҭа, ажәакала, ҳара
ҳанылеит акапиталисттә система ашьақәыргылара амҩа. Ари
аԥышәара иҭанаргылоит зегьы: аламыс, ауаҩра, аҵас-қьабз,
аматериалтә культура арҿиара. Ҳәарада, адоуҳатә культурагьы. Асовет аамҭазы акультура ҿиаларц азыҳәан аҳәынҭқарра
аԥара азоунажьуан, ҵаны, иҿиауаз акультура иара, аԥара зшәаз
асистема ашәа азнаҳәозар акәын, аха абас ишыҟазгьы, асовет
аамҭа анықәӡаауаз иазымгашаз арҿиамҭақәа аԥҵара алшеит аԥсуа культура, ашәҟәыҩҩра. Уажәы ҳкультура зҭагылаз
зынӡаск даҽа ԥышәароуп. Ганкахьала иаиуит ахақәиҭра, ацензура аԥырхагам, аха ахала ахы ныҟәнагар акәхеит. Ҳгәыӷуеит
абраҟа ацхыраара ҟарҵап ҳәа аԥара знапы иаку зегьы. Иҳауз
адоуҳәатә хақәиҭреи аматериалтә лшареи анаҳзеиԥгала,
даҽакала иуҳәозар, акультура аҿиара ҳәынҭқарратә усны,
ажәлар зегьы еицырзеиԥшу усны ианыҟала – убасҟан иҳауеит
ажәлар хазы милаҭуп ҳәа рзуҳәарц азыҳәан зыда ԥсыхәа
рымам – амилаҭтә культура. Анцәа иҳәааит ари аԥышәара
қәҿиарала ҳалҵуа.
«Аҟазара», № 1, 1992

АЛУ ԤЫХХААСА ИМЦАРЦ…
Дыҟамзар ҟалап уаҩԥсык ҳара ҳамшқәа рзы, ажәытәи
аҿатәи еиҿзмырԥшуа. Иацы ҳашԥаҟаз, иахьа ҳашԥаҟоу,
ҳашԥаҟаз ҳашԥаҟалои? Иарбан мҩаз ҳазқәыз, ҳабакылнагеи?
Аринахыс иарбану мҩоу ҳазныло? Аҭак аҟаҵара зылшода?!
Зыгәра гатәыда, зҳәатәы иацҵатәыда? Бжь-мҩак ахьеихагалоу инанагаз аныҟәаҩ, зхала изаҵәны амҩа ианыз, иаҳа
деиӷьуп. Бжь-мҩак рахьтә руак алихуазар акәхап. Дызнылаз
534

амҩа, адәышкәаӷьаз аҭыԥан, абахә ахықәахь днанагаргьы,
ихы мацара иавибоит, убри амҩа даныларц аӡәгьы иабжьеимгеит, игәы зҟажаша даҽакгьы – аӡәгьы дихьырԥшны димгеит
ихаҭагьы.
Иахьынӡаиашоу сыздыруам, избанзар уи ауаҩ изыҳәан
убасҟак алегендақәеи афантасмагориатә хыҭҳәаақәеи
аԥҵоуп, имцу, ииашоу аилыргара аҩсҭаагьы илшом, аха џьара
саԥхьахьеит, иԥсҭазаара даналҵышаз аҵыхәтәантәи аамҭазы,
уаҩы дызлаимбацыз ала иҽеиҭакны дыҟан ҳәа В. Ленин.
Аӡәгьы диацәажәаӡомызт. Ажәҩан даҵаԥшуа дтәан бжеиҳан.
Иҟаҳҵарызеи ҳәа иазҵааргьы, аҭак ҟаиҵомызт. Аԥсрада
даҽакы дазхәыцуамызт угәахәуан.
Абас дҟалаҵәҟьазар, уаҩ дархәыцыртә иҟоуп. Ихьзеи? Дызҿыз акгьы шалымҵуа ибазар? Ауаа ихьырԥшны,
иҿы иааҭашәо рҽаҿыршьаауа ишьҭалаз, ишьац иаҵәароу
адәышкәаӷьаз аҭыԥан, атымитыша ишхықәиргылаз ибазар?
Дзымпыҵанахаланы дыҟаз, хыхьтәи амч, ианааиԥырҵ, ихы
данаазыннажь, аԥхыӡ иалҵыз диҩызахазар?
Усгьы зҵаара мацароуп. Даҽа зҵаарақәакгьы ухҭарымкыр руам. Аарцәы ҟаҵашьа амоума нырцәы иҟоуп ҳәа зыӡбахә
рҳәо џьанаҭ? Сара усазҵаауазар, алакә шлакәу иҟазар иаҳа
еиӷьзар ҟалап. Ҳаамҭа иақәҿызҭуа, даҽа зҵаара дуӡӡак:
ауаатәыҩса рымҩаҿы иаҳа ииашоу иарбану, аеволиуциатә,
ираԥсышәаны иуҳәозар, иумоу абзиа инахаҳауа, абзиа
иҵегьы еиӷьу, даҽа бзиак нахырҿиаауа иумыхәо ацәгьара
мап нацәкуа, иааныжьуа ԥхьаҟа ацара акәу, мамзаргьы
ареволиуциатә, уигьы иаҳа ираԥсышәаны иуҳәозар, иааумоу
зегьы лхырбгаланы илкажьны, адәышкәаӷьаз унықәтәаны,
зегьы ҿыц рырлагара акәу, рыуа иарбану иаҳа ииашоу? Аҭак
уԥшаарц азыҳәан, ушьҭахьҟа ухьаԥшроуп, ҳазнысыз амҩа ахы
шыҵнахыз угәалауршәароуп. Абольшевикцәа аҳәынҭқарра
аарҳәны амчра рнапаҿы ианаарга, убриаахысоуп ареволиуциа аҟаҵара ианалага. Адунеи зегьы шьаҭанкыла ихырбгаланы илкажьны, аҿыц, ҳара иаҳтәу, ҳара ҳдунеи ҟаҳҵароуп
рҳәеит. Егьиашаҵәҟьаны, иҿыцын, егьиашаҵәҟьаны, дара
рыда даҽаӡәы иитәымыз адунеи ҿыц шьақәдыргылеит.
Амаҷ иаҿырԥшны аду атәы уҳәар ауеит. Иҿыцӡаз
қьырмытла аҭӡамцқәа ныҟаҵаны, аҩнуҵҟагьы идунеи ҿыцха
иааҟарҵеит Драндатәи амонастыр. Адоуҳатә академиа аҭыԥан
абахҭа ҩадыргылеит. Иҿыцуп. Уаҩы имбацызт уи аҩыза. Ҳара
535

иаҳтәыз, ҳара ҳдунеи ҳаргылеит. Ауахәама ашҟа инеиуаз,
аныхабааҿы зҽызрыцқьоз, шәшьамҭлаҳәқәа ырхьархьаруа
абахҭа шәҭатәаз. Абри ауп шәара шәдунеи ҿыц, шәхы ахҭынҵо
ишәыргылаз.
Сынтәа, абарҭ ацәаҳәақәа анызыҩуа ашықәсан, иацы,
жәацы, ииун жәохә жәаф рзыҳәан, амаҵурауаа ани аби,
ирыхшаз ракәым, рхаҭақәа ачаи мацара ржәуазаргьы, мызкы ирзымхаша ауалафахәы роуазар, абри амшқәа рзыҳәан
«араскладушкақәа» ргылан ачаирҭа дәқьанқәа рҿаԥхьа ицәо,
иааԥшуа идыршозар, идырхәлозар Аҟәаа, убасҟан, Дранда
амонастыр ахьбахҭартәызоуп изыхҟьаз, аеволиуциатә мҩа
аҭыԥан, ареволиуциатә мҩа иахьанылазоуп иҟазҵаз.
Асоциалтә еволиуциеи ареволиуциеи, адоуҳатә еволиуциеи ареволиуциеи аки-аки еихылҿиаауа ауп ишеидҳәалоу.
Асоциалтә револиуциа иалагозар ҟалап адоуҳатә револиуциа ала. Даҽакала иуҳәозар, адоуҳатә беиара аганахьала
иааҟаҵоу зегьы мап ацәкны, илкажьны, аҿыц аԥҵарала.
Иабаанагеи зҭак сзыҟамҵауа абарҭ азҵаарақәеи
илахьеиқәҵагоу агәҭахәыцрақәеи? Урҭ уздмырҿыхар ауам
сзыԥхьаз ажәеинраала. Иахьӡуп иара «Алу» ҳәа. Раԥхьаӡа
изызхәыцтәу абри ауп ҳәа аларҳәарц рҭахызшәа, аҩнуҵҟа
уагәылалаанӡа, ажурнал ацәаҿы ианырҵеит аредакциаа.
Ажәеинраала санаԥхьа, раԥхьаӡа слымҳа инҭаҩит ашықәсқәа
иргәылыҩуа игоз еицәажәарақәак:
– Уабаҟоу, Иса, усымбеижьҭеи? – ҿааиҭит зҭәымҭа
иҭагылаз ахаҵа. Иса зыхьӡыз, Бигәаан, ҳгәылара дынхон. Акыр
иқәрахь днаскьахьан.
– Сабоугои, дадхеит, алу ажә еиԥш, аҩны скажьуп, –иҳәеит
Иса.
– Иса, уара абзиара збаша, уи цәгьоума алу уаҩызахазар?
– дааԥышәарччеит ахаҵа. – Аҭаацәа ракәым, аҳаблагьы
ныҟәызгода? Рџьықәреи лаганы акрырҿазҵода? Алу ажә
ауп, алу! Уҳагымхааит, шәарҭ шәеиԥш иҟоу алу ажәқәа
ахьынӡаҳамоу ауп ҳара абысҭа ахьынӡаҳфауа.
– Ухы абзиара аҟнытә иуҳәаз, уаԥхьаҟа бзиараха
анцәа иуԥигалааит, дад, – илабашьа наиҵарсуа иҿынаихеит
аҵлаҳәысҭа.
Ақәыԥши, зыуаҩра иҭагылоу абырги еимаздо арахәыц
аныԥҵәа, Драндатәи амонастыр бахҭахоит.
536

Ачеченцәа раԥхьа инаргыланы, Нхыҵ-Кавказтәи ажәларқәа рҵас ҳназхәыцып. Абыргцәа златәам уск ӡбаны
ишьҭырхуам.
Тҟәарчал дынхоит аԥсуа бырг бзиак. Спирдон ихьӡуп, Делбоуп.Ажәлар рус аӡбарақәа раан саби иареи еицныҟәақәахьан.
Снаиазҵааит аусӡбараан иалашәырхәқәодаз ҳәа.
– Дад, – иҳәеит уи, – уаби сареи зны аҵҟьаҩцәа ракәын
ҳазхыԥхьаӡалаз, нас ҳашнеиуаз, уи «аҵара» ҳаналага,
анкылаҩцәа рышҟа ҳаиасит. Ашьҭахьоуп ҳаныӡбаҩцәаха, –иаанагоз шысзеилымкаауаз аниба, инасзеиҭеиҳәеит, – иаҳҳәап, ус
дук ҟалеит. Ҩ-жәлак ахҟа рыбжьалеит. Хар змам ҳәа ззырҳәо
абыргцәа адыргалеит. Рхала ирыӡбауазма? Мап. Инахараны
рышьҭахьҟа игылоуп аҵҟьаҩцәа. Арҭ рганахьалагьы, егьырҭ
рганахьалагьы. Урҭ ртапанчақәа шынҭҟьара, раҳәаццышәқәа
шынҭырԥаара ихиоуп. Анаҩс иҟоуп даҽа џьоукы. Урҭ
нкылаҩцәоуп. «Шәҽаанышәкыл, уара! Аҟәыӷа ҳәа аӡәы дыҟазар
еидтәаланы шәус иалацәажәоит, ишәымбаӡои!» –рҳәоит.
Аҟәыӷацәа, арҭ ирҳәогьы, егьырҭ ирҳәогьы иазыӡырҩуеит.
Анкылаҩцәагьы инаразҵаауеит. Ари иахьа, ари уаҵәы. Мызкы
ҳзыдхалогьы убарын. Аҵҟьаҩи анкылаҩи ыҟамзар, дад, ани,
аҟәыӷа ҳәа узхәаԥшуа, акгьы изыҟаҵом, жәлар рус изыӡбауам.
Исҳәаз иаанагом, дад, аҵҟьаҩ қәрала дқәыԥшзароуп, анкылаҩ
иҭәымҭа дҭагылазароуп, иӡбаны ишьҭызхуа, аҟәыӷа ҳәа
изҿу дбыргзароуп ҳәа. Урҭқәа қәрала акәым ишыҟоу, дасу
иҟазшьалеи иеилкаара ахьынӡаҟоуи рылоуп.
Ҳазыхынҳәып ажәеинраала. Ҳаблак рџьықәреи лаганы
ирызҭоз, абысҭа рҿазҵоз алу, амазеи ҳамоуп, ҳшыла лаганы
адәқьан аҿы иааргоит, иабаҳҭаху рҳәан, наҟ индәылҳәаны икарыжьит. Иаанагозеи, иарҿыхозеи ухаҿы? Шаҟа уҭаху, ухшыҩ
шаҟа иазҳауа. Ҳхала ахәыцра заҳҭахузеи, ҳхы зҳаргәаҟуазеи?
Ҳара ҳзызхәыцша, ҳахшыҩ зыргәаҟша абар, имазеины
иҳарҭоит, ҳара иаҳуалу анагӡароуп. Даҽаӡәы инапала уахьафо бӷышьа шамам еиԥш, даҽаӡәы ихшыҩ ала, хара узцаӡом,
акыр унаскьаргьы, ҽнак реиҳа уанымгәыӷӡо, иаанҵәоит амҩа,
даҽаӡәы ихшыҩ уаҳа умҩа урбара алымшеит, уара ухаҭа
ахәыцра уаҟәҵхьеит.
Ишԥарыхьи алу ссир ззынхаз, ҳаҭыр ақәмҵакәа,
идәылҳәаны иказыжьыз аҳабла? Аӷа игәырԥса шрықәшәаз
рбеит. Ршыла мазеи нҵәеит, арахь, рџьықәреи злагашаз
537

рылу, амҩа иахьанрыжьлаз, иҟәыбаса иргахьан. Иабаҳҭаху,
изҭаху ишиҭаху дақәԥалалааит рҳәан, ашьапы иадыргеит.
«Ҳазҟаҭәада ҳарҭ лаԥшыла?» –рҳәеит аҵыхәтәан.
«Ахьаԥарч зхылҵыз иахәлаӷьаӷьон», – рҳәеит ажәлар.
Аԥсуа патриотизм зхылҵыз, аԥсуара зегьы гәыцәшьаҭас иамоу
ҳбызшәоуп. Уи «иахәлаӷьаӷьаз», диеиԥшхоит жәибжь шықәса
раан, џьанаҭ ашҟа шәызгоит ҳәа ауаа ихьырԥшны, џьаҳаным
аҿы иназгаз.
Иҟалацоуп иҟалауа, аҳәоит Абиблиа. Октиабр ашәахәақәа
(аҵыхәтәан излеилкаахаз ала, ишәахәа еиқәаҵәақәахаз),
Аԥсны ианааӡа, раԥхьатәи ашықәсқәа раан. «ура! Ура!» ҳәа
рнапқәа ззеинырҟьоз аԥсуаа патриотцәак, аԥсуара аганахьала, иаарласны «ахәлаӷьаӷьара» иналагеит изхылҵыз –
аԥсуа бызшәа. Ишдыру еиԥш, аныхабаа шыхнаркәшауеиԥш
иахагылоу аџьарсахьа, абызшәа аҩаӡара хзыркәшауа
ашәҟәыҩҩроуп. Аныхабаа арбгара иалагауа (ауахәама
бахҭазтәуа), раԥхьа иахҳәаны икарыжьуа аџьарсахьоуп. Октиабр ашәахәақәагьы раԥхьаӡа изықәдырԥхаз, ҳәарада,
ашәҟәыҩҩроуп. Аԥсышәала
ашәҟәыҩҩра. Иабаҳҭаху
аԥсышәала ашәҟәыҩҩра, иҳәеит аӡәы, Октиабр ашәахәа зхы
аршаҟәаӡаны иҟаз. Аԥсышәала ашәҟәыҩҩра ҟамлозар, ареволиуциагьы заҳҭахыз, изаҳҭахузеи асовет мчы, иҳәеит даҽа
ԥызак, уигьы октиабр ашәахәа дагәылагылан, аха абысҭа ифалар иҭахын илу иалагоз ашыла ала.
Ажәа
шәзасыршьуазеи, ижәдыруа фактуп. Аԥсны
дықәырцеит Дырмит Гәлиа. Алу карыжьит. Аныхабаа аџьарсахьа ҩахырҳәеит.
Анцәа ҳихьчеит. Алу ашьапы иадыргаанӡа, иԥыххааса
иргаанӡа, акҿаҩра
гәакьахь изырхынҳәуаз
ҟалеит.
Иҟашәҵозеи, аҩсҭаа дышәԥырхагахама рҳәан, аныхабаа
уаҳа идырбгар рымуит џьоукы. Аԥсныҟа ддырхынҳәит Дырмит Гәлиа. Иаргьы, сҳәашьа ԥшӡам, инаур аҿаԥхьа схырхәо
аминауаҭра шьҭасҵоит, аха ибз ауҭагылахуаз. «Пролетарии
всех стран соединиаитесь» аԥсшәахь иаҳзеиҭага анырҳәа,
цәҳәи-ҟьантази шәҽеидышәкыл, иҳәеит. Сгәанала, ажәа
«ацәҳәы» ҵакыс иеиуеит аԥсуаа рҿы ҵакыс иамаҵәҟьоу.
«Дабоуҭаху ани ацәҳәы», –ҳәа ззырҳәауа, хшыҩлеи гәаҭалеи
дыцәҳәны анцәа иишаз иоуп зыӡбахә рымоу.
Уаҳа иҳаиҳәақәозеи апоет-философ Баграт Шьынқәба
ари иажәеинраалаҿы?
538

Дасу игәлымҳа зеиԥшроу еиԥш. Хьӡы змоу алу дәылҳәаны
иказыжьуа роуп. Имазеиӡа адәқьан аҿы игылоуп «ашыла».
Зегьынџьара ус ҟарҵоит. Иарбанзаалак акы ҿыцым.
Иарбану уажәы еиҳараӡак иуаҳауа, ҽыԥныҳәас иҳарҭауа,
тәцәас ҳхы заҳҭаз америкаа? Иӡааҟәрылауа еиқәырхагас
имоу инапқәа роуп, рҳәеит. Иаҳагьы ирԥшӡаны ирҳәоит
аԥсуаа. Аӡәы аӡӷьы даамҵанарсын дагон, иҳәеит. Срыцҳауп
анцәа, анцәа, суҳәоит, сеиқәырха, аӡы самх иҳәеит. Усыцхраа, иҳәеит. Сара суцхрааны салгахьеит, иҳәеит анцәа.
Анапқәа усҭама? Ашьапқәа усҭама? Урҭ ноуҟьа-аауҟьар аӡӷьы
уаамҵуеит, иҳәеит.
Ҳара иахьатәи ҳҭагылазаашьеи ҳазшаз ииҳәази,
ҳрыцҳара агартә еиқәшәагәышьом. Анапқәа, ашьапқәа усҭеит,
ухы уахә иҳәеит. Инапқәа, ишьапқәа дысхьазар гәаҟ рыцҳа,
усҟан ишԥаиԥсыхәо аӡӷьы иаанахәаз?! Уеизгьы ихы иқәикып.
Ахықә аҿы игылоу аӡӷьы иаанахәаз дназхьынҳало аԥаҩқәа
ирбгозар, усҟан иӡсара абаихәагәышьо.
Зегьы рбганы, зегьы рҿыцны иҟаҵатәуп ҳәа еиҭагахит
хынҩажәижәаба шықәса раԥхьа игоз абжьы. Џьоукы, реиҳа
КПСС рыхьчошәа, реиҳа асоциализм иадгылауашәа зҳәауа,
аԥсҭазаараҿы иааҟарҵо КПСС иацәтәыму ауп, асоциализм
иалнамкаауа ауп. Иҟаз ишыҟаз ахьчареи, мамзаргьы иҟаз
хырбгалаӡаны аҿыцӡа рҭыԥан. Иузҭода акәымзар, еиӷьгәышьан
иҟаз инацҵауа, аԥырхага ҟазҵоз нкажьуа, аҿыц неихаҳауа ицалазар. Аихаҳара злымшауа иоуп арбгара иалагауа.
Иҳанаҳәозеи абри аҵыхәала аԥсуаа Ҳбиблиа, нарҭаа
ражәабжьқәа? Ишәмыхьын, дадраа, ҳара иҳахьыз. Ҳарҭ, адунеи зырхыџхыџуаз аешьцәа, аӡәы иҟаиҵо абзиара егьи аҵәы
нахьишьуа ҳҿанынаҳха, абзиара иҳамаз анҳарбга, ҳаӷацәа
ргәырԥса ҳақәшәеит.
Иҳаиҳәазеи ҳаамҭазтәи апоет-философ? Шәаԥхьа
уи ажәеинраала. Ажурнал «Алашара» актәи аномераҿ иануп. Хыхь исҳәақәаз, сара исызнарҵысыз агәҭахәыцрақәа
ракәӡамкәа, уара даҽа хәыцрақәак узнарҵысыр, даҽаӡәыхдаҽакы, убасҟангьы уи ахықәкы нанагӡеит. Аха сгәанала,
иԥсахымкәа иаанхоит хшыҩҵакык, ухәшҭаара мыцәарц
уҭахызар уныҟәызго улу ԥыххааса имцарц, избалак
ақәԥалалартә иҟаумҵан, уи уара уоуп иззеиӷьу.
«Аԥсны», 1992

АХАРҬӘААРА ИАЗҲӘОУП
Акьыԥхь иануп Омар Беигәаа Д. И. Гәлиа ихьӡ зху апремиа шианаршьаз атәы зҳәауа аиҳабыра рықәҵара. Ари аԥсуа
жәлар зегьы зеигәырӷьаша ус дууп. Ауаҩы иблақәа руак, мамзаргьы изшьапык имамзар дышуаҩыбжоу еиԥш, аҳәаанхыҵ иҟоу
аԥсуаа рдоуҳатә беиара аламҵакәа, урҭ аҩбагьы еицымлакәа
изхаҭәаахом, еснагь ибжатахоит Аԥсны инхауа аԥсуаа ҳкультура,
ҳашәҟәыҩҩра. Омар Беигәаа апремиа ианашьара иаанагауа урҭ
аҩ-доуҳатә беиарақәа реилаҵаразы амҩақәа официалла иаатит, имариахеит ҳәоуп. Ари аамҭа ҿыц иашьанахеит, иадыргахеит. Арҭ агәырӷьара мшқәа рзы, исгәаласыршәарц сҭахуп
ари амҩахь ааиразы ҳазнысыз ауадаҩрақәа, ҭырқәтәылатәи
ҳарккаҩ ду идҳәалоу гәалашәарақәак, хҭыс хәыҷқәак.

Омар Беигәаа раԥхьаӡа Аԥсныҟа, иабацәа, урҭ рабацәа
шьагәыҭс измаз адгьыл ашҟа дааны дыҟан 1975 шықәсазы.
Абрахь даанӡагьы сара уи иҩымҭақәак срыԥхьахьан.
Иажәеинраала «Ра» иазкны астатиа агазеҭ «Аԥсны ҟаԥшь»
ианысҵахьан. Амшә ашьаԥхыц ала ишудыруа еиԥш, убарҭ
ажәеинраалақәа рылагьы уаҩы ибартә иҟан Омар Беигәа
абаҩхатәра ду шилаз, здырра ҵаулоу, ихаҭа иажәа ҳхы
иархәаны иаҳҳәозар, авулкан иаҩызоу агәаҵәа шизҭоу.
Ҳанеибадыр аҽныҵәҟьа ҳаицәажәеит уск азыҳәан.
Ашьжьымҭан шаанӡа акьыԥхьга машьынка сыманы снеиуан дахьыҩназ асасааирҭа «Абхазиа» аҟны. Иуадаҿы
ҳнеидтәалон. Иҟан ҿырҳәала ианиҳәоз иажәеинраалақәа,
аха бжеиҳан ақьаад аанкыланы даԥхьон. Исыздыруам, изныз
ақьаадқәа уахьыынтәи иааигоу, мамзаргьы сара снеиаанӡа
игәаларшәаны иҩуазу. Сара исиҭар, срыԥхьарц
азыҳәан
исҵар акәхон ихаҭа иаԥшьигаз, иҿыцны ииӡбаз анбан.
Абри анысҳәа, сажәа снаԥыҩлан инацсҵарц сҭахуп. Ҳаҭыр
ду зқәуҵауа, игхагьы мыцхәы игәы иалсуеит. Сара сгәанала,
Омар Беигәаа анбан ҿыц аԥҵара аԥшьимгар акәын. Уи
ҳаԥхьаҟа ԥеиԥш змам усуп, уажәазгьы ԥырхагамзар хәарҭа
бзиа азыҟаҵом. Ҳаиқәшәараангьы ицәымӡакәа иасҳәеит.
Сазыхынҳәып ҳазҿыз аус.
Акьыԥхьга машьынка саԥхьа инасыргылон. Иара иҳәон,
сара искьыԥхьуан. Икьыԥхьны саналгалак, ажәацыԥхьаӡа
540

акәым нбанцыԥхьаӡа дрыхәаԥшуан, гхак ҟаламашь ҳәа.
Сара сиқәымшәацт даҽа ԥсыуа шәҟәыҩҩык, уи ауаҩ иаҟара
ииҳәаз, ииҩыз уахькьысыр, иурҽеир зымуа. Игәы иаланы
далацәажәеит иҩымҭақәа ажурнал иананырҵоз, иара ишиҳәаз
акәымкәа, еиҭакрақәак, ԥсахрақәак шыҟарҵаз. Саалаган,
иажәеинраалақәа зныз ажурнал изназгеит. Агхақәа ахьамоу,
иахьдырхәанчаз инапала ириашарц сиҳәеит. Жәеинраалақәак
ириашеит, аха зегьыҵәҟьа рыриашара дахьӡаанӡа дхынҳәны
ацара иқәшәеит.
Иажәеинраалақәа раамышьҭахьгьы, ҳаиҿцәажәара­
қәак­гьы машьынкала искьыԥхьит. Иҟаҵатәыз рацәан. Ҳахьы­
рымгӡеит. Аҩыжәрақәа, акыр сааҭ аишәа чысқәа ирхырмыжьуа
акрыфарақәа, баша ацәажәарақәа иргеит аамҭа. Иара данца,
иажәеинраалақәа хазы шәҟәны аҭыжьразы еиқәсыршәеит.
Усҟан ахшыҩ, ажәа агәҭыхаҳәара палачс ирзыҟан ацензура.
Аԥсны аобком актәи амаӡаныҟәгаҩыс аус иуан В. Хынҭәба. Уи
дҟарҵеижьҭеи уамак ҵуамызт. Аԥсуаа ргәы дақәшәаны дыҟан.
Ихыҽхәауа, инеимырҟьо иалацәажәон аконференциаҿы
иҟаиҵаз ажәахә, ииҳәаз ажәа. Изхысҳәаауаз, дшадгыло агәра
ганы, убри ихьӡала ашәҟәы зҩит Омар Беигәаа ишәҟәы
аҭыжьразы. Егьиашаҵәҟьаны дахаҵгылеит. Дсыԥхьеит.
Ҳаицәажәеит. Иамугәышьеит. Актәи амаӡаныҟәгаҩгьы имч
амырхеит ацензура. Ашәҟәы ҳазҭмыжьит.
Аамҭақәак набжьысит. Ацензура иаҳа иԥсыҽхазшәа
иҟалеит. Уаанӡа кьыԥхьшьа змамыз ҩымҭақәакгьы ицәырҵааҵәырҵқәеит. Аобком актәи амаӡаныҟәгаҩыс аус иуан Борис
Адлеиба. Уи ахаҵара злаз уаҩын. Ари аус аҿы сзықәгәыӷуаз
сҩызцәа ишыҟасҵаша снарацәажәан, еиҭах ашәҟәы зҩит
аобком ахь Омар Беигәаа ишәҟәы аҭыжьразы. Еиҭах акгьы
алымҵит. Асовет цензура ҳзымхошәа, аԥсуаа ҳзыҳәан иацланы иҟан даҽа цензуракгьы. Уи – шәҟәы быӷьшәы ианымыз,
Қарҭынтәи иаауаз цензуран. Ара иҟоу аԥсуаа ҳашәыҟәқәа
анҭыҵлак зыблақәа ашьа хылоз «ҳашьцәақәак», ҳәарада, рхы
еиланагеит ҭырқәтәылатәи аԥсуа шәҟәыҩҩы ишәҟәы аҭыжьра
рҭахуп ҳәа анраҳа. Аԥсны апартиа аусзуҩцәақәак усгьы урҭ
ирмазҵаакәа, ашәҟәы ҭрыжь акәым, шәыпату схы иқәуп,
ӡкаҭәараҵәҟьа ицомызт.

541

Омар Беигәаа ишәҟәы аҭыжьра сшашьҭаз, «аҟаԥшьқәа»
даҽакгьы салыхәдартәит, даҽаџьарагьы сымҩа ркит.
Ҭырқәтәылеи ҳареи ҳҳәаа иаҳа идырӷәӷәеит. Ацара-аара ахьыуадаҩхаз ухы иқәукрын, ашәыҟәқәа ҳабжьысра
иаҟәырымхызҭгьы. Сара изыҩуаз асалам шәыҟәқәа иззы­
сышьҭуазгьы ироуамызт, шьҭахьҟагьы ихынҳәны иаауамызт.
Раԥхьаӡа салам шәҟәыла еибадыруаз ашьҭахь Аԥсныҟа
иааны иҟаз Маҳинур Папԥҳа лоума, ажәлар рҳәамҭақәак
нанҵаны, хшыҩла иҭәны асалам шәыҟәқәа сзаазышьҭлоз
Орҳан Ашамба иоума, исалам шәыҟәқәа рыла исҳәозар, амца
зыӷраз, иқәра иааноумшьартә иҟәыӷоу Ардашьын Абганба иоума, ныҳәак исзаҩызаха зышәҟәқәа соуаз зегьы ааҿахҵәеит.
Сара, асовет уаҩы, схәыҷаахыс азакәандара, ауаҩы акапеи
кылҵәа аҟара пату иқәымҵара, изинқәа рыӷрагылара, иуаҩра
акәаҳара уҳәа ирышьцылахьаз сзыҳәан иҟалаз исыхьыз
рзымдырит ҭырқәтәылатәи сҩызцәа. Ашәҟәы заҳзимыҩуазеи
ҳәа иаарыцҳауан. Исыцҳагәышьеит даргьы ашәыҟәқәа рыҩра
иаҟәыҵырц, ацензура ишырмышьҭуа, акгьы шысмоуа. Абас
аамҭала иҿахҵәеит Омар Беигәааи сареи шәҟәы-быӷьшәыла
ҳаицәажәара. Иҩымҭақәа хазы шәыҟәны рҭыжьра акәым,
апериодикатә кьыԥхь аҟынгьы ранҵара алымшо иҟалеит.
Амаҵура дуқәа ирхагылаз аԥсуаа, сгәы ахьыԥжәоз сырзаӷьуан
акәымзар, акгьы шрылымшоз еилкаан.
Ишырҳәо еиԥш, ҳазшаз имчала, аамҭа аҽеиҭанакит. Зегьрыла иааҳәит. Сара сеиԥш Омар Беигәаа иажәеинраалақәа
змақәаз иаарымылхын, аредакторра азуны ишәҟәы ҭлыжьит
Нелли Ҭарԥҳа. Уи аус бзиа, аус ду ҟалҵеит. Ашәҟәы аԥсуа поезиа азыҳәан илагала духеит. Алитературатә уаажәларрагьы
гәахәарала ирыдыркылеит. Ашәҟәаҿы иагәылоуп имаҷымкәа
иара сидтәаланы, ишысҳәаз еиԥш, машьынкала искьыԥхьыз
ажәеинраалақәеи ианысҵаз иҿцәажәареи. Зҭыҵра сеигәыр­
ӷьаз ашәҟәы азыҳәан уаҳа бзиарас иҟасҵара анысзымдыр,
ашәҟәҭыжьырҭаҿы ирасҳәеит сџьабаа ахә сырымҭарц, мап
шацәыскуа, ма аҭыжьра ирнаҭаз ахарџьқәа рхарҭәааразы
рхы иадырхәарц, мамзаргьы автор ирҭо агонорар иахыр­
ԥхьаӡаларц. Аха аусқәа ус иҟамлеит. Иҟалеит Аԥсны инхо
аԥсуаа ҳзыҳәан ицәаԥҽыгоу, ирԥхашьагоу уск. Ашәҟәы аԥсоуп
50 капеи. Аҭира иалагеит 10 мааҭк ҳәа. Азҩа зӡаз иан даге542

ит зиҳәаз, амедицинатә чымазара азыҳәан мацара акәӡам.
Аҽыхәшәтәра анаҭаху ҟалоит аламысгьы. Ҭырқәтәылан инхо
аԥсуа поет ишәҟәы ахә иацҵаны иҭины, аԥара арҳара, Аԥсны
инхо аԥсуаа ҳзыҳәан ихьымӡӷуп, сгәанала. Ианҭыҵуа аԥара
изызкызаалакгьы. Ҳахьымӡӷ ҳхыхшьас иамоу, сгәанала акы
заҵәыкоуп – иаҭаху аԥара автор иҭатәуп.
Уажәы изысҳәозеи абарҭқәа? Омар Беигәаа аҳәынҭ­
қарратә премиа ианашьара иаҵанакуа рацәоуп. Аԥсны инхо
аԥсуаа уи иџьабаа пату ақәаҳҵеит. Иҭабуп ҳәа иаҳҳәеит. Аха
апремиа иҟанаҵоит даҽа ус дукгьы. Иҩымҭақәа рҭыжьразы
рышә иаҳа иаанартуеит, иармариоит. Ихаҭа Аԥсныҟа иаагара аус аҿы ицхыраагӡа духоит. Аха сара сацәшәоит, хыхь
исҳәаз еиԥш иҟоу, иҳаҭәам, ҳазмырԥшӡауа даҽакы ҳахьыр
ҳәа. Омар Беигәаа ара даныҟаз лахь рырҭар, рмаҵурақәа
рҿы ирԥырхагахар ҳәа ишәаны иааигәара имнеиуаз уажәы
ҽыхьшьырҭас дҟазҵаз, ихьӡ иалахәаахәҭны, даҽа шәытак
ҳнырҵар ҟалоит. Ҳхазыҳәан акы ицраҳԥаандаз ҳәа ихәыцуа
ауаа дырцәыхьчатәуп. Ауаажәларратә еилазаароума, форумума, партиақәоума акыр ҳамазар, ҳаԥсуа патриотцәоуп ҳәа
зхы иазызҳәо зегьы неилаҵаны, раԥхьа иргыланы, иҟарҵаша
акоуп Омар Беигәааи Аԥсны инхо аԥсуааи еибардыртәуп,
инаукатә усумҭақәеи ипоезиатә рҿиамҭақәеи рҭыжьрала.
«Аԥсны», 1992

АИҚӘЫРХАҨ
Аџьынџьтәылатә еибашьра анцо, Ҳаԥсадгьыл ахьчаҩцәа
афырхаҵарақәа анаадырԥшуа, џьоукы анҭахо, даҽа џьоукы
ахәрақәа ироуқәаз ирыхҟьаны иаабжамҽамны ианаанхо аамҭазы, араҟа иаазго ахҭыс алацәажәара иаԥсамызт,
иалукаартә иҟам згәахәуагьы ҟалашт. Аха дарбану, аӡәызаҵәык
идамхаргьы изҳәо ауаҩԥсы деиқәзырхаз ихаҵара аӷа
бџьаршьҭыхрала иабашьра аҵкыс еиҵоуп ҳәа. Уи сҳәаргьы,
абџьарла аибашьрагьы зыӡбахә сымоу Гәырам Чакветаӡе,
зыҽны аибашьра иалагаз инаркны раԥхьа игылақәоу дрылагылоуп. Сызлацәажәо уи афырхаҵара ааирԥшит Очамчыра
араион Џьгьарда ақыҭан, декабр 3 рзы.
543

Ари аҽны иӡбаны иҟан аӷа импыҵахалаз ақыҭақәа
рҟнытә ахәыҷқәа Тҟәарчалҟа иргарц. Еиҳарак изыцәшәоз
амҩа акәын. Аха ашәарҭа рзыԥшызаарын иара убраҟа,
Џьгьарда ақыҭан. Гәырам аидарамҩангага машьына ду
ҩынҩажәаҩык инареиҳаны ахәыҷқәа нақәиртәеит. Акыр
еилыркаартә иҩеидасхьаз ахәыҷқәагьы, изыхшазгьы Гәырам
ианихәаԥшлакгьы иԥшра, исахьа мацаралагьы агәымшәара
рнаҭон.
Амашьына хҩамызт. Амҩа дықәланы, Џьгьарда ашҭа
днықәымҵыцкәа, иаархалеит аԥсцәаҳа Аԥсны данақәлоз Б.
Ельцин Е. Шеварднаӡе ииҭаз аибашьыга вертолиот. Ирылахысит. Ажәлар еимпит. Џьоукы рыҽкарыжьит, даҽа џьоукы абнара
иасит, машьынақәак ирҭатәазгьы рмашьынақәа кажьны иҩит…
Афашист-аԥырҩы, ақәыџьма асарақәа адәы иахьықәыз абар
еиԥш, ахәыҷқәа амашьына ишақәтәаз аниба дгәырӷьеит. Амашьына аснариадқәа агәыдҵара далагеит. Гәырам дыҭрысны
ԥхьаҟа ддәықәлеит. Иаԥхьаҟа итҟәацит. Ишьҭахьҟа деихеит,
уахьгьы аихсра далагеит. Ашҭа дықәиргьежьаауан. Авертолиот
зны ҭыԥк аҿы аҽкнаҳаны ихысуан, амашьына аҿанынахалак,
уахь дашьҭалон. Авертолиот арԥырҩы, ҳәарада, идыруан
абџьар араҟа ишрымамыз.
Иааҟәымҵӡакәа амашьына еихсуан авертолиот. Асабицәа
еибарҳәҳәон. Гәырам уаҳа хыхьчарҭа анизымԥшаа, деихеит абнарахь. Убри аамҭазы хыхьла ирышьҭаз авертолиот
иааҭнарҟьаз аснариад амашьына ашьҭахьтәи ахәҭа иаахеит, иамнажәеит. Разҟыла ахәыҷқәа аӡәгьы имаахеит. Гәырам
дахьӡеит амашьына абнарахь аҵәахра. Авертолиот акраамҭа
ихагьежьаауан, даҽа ҩынтәҟагьы абнара дылахысит.
Ианҭынчраха, амшгьы ахәларахь инаскьоны, авертолиот аӷзыбжь ааиқәтәеит. Аԥсра иацәынирхаз ҩынҩажәаҩык
инареиҳаны ахәыҷқәа иманы аҵх иҽалак Тҟәарчалҟа игеит
Гәырам.
–Ҳхәыҷқәа иԥсы рхоуп уи ауа. Иԥсынҵры духааит, –
лҳәеит, зхәыҷқәа ҩыџьа убри амашьына иақәтәаз тамшьтәи
анхаҩ ԥҳәыс.
Џьгьарда, 1992
«Бзыԥ», 1993

ШЬАЛА ИҾЫХУ
Каман. Агәырӷьареи агәырҩеи еилаӡҩеит адгьылаҿ.
Агәырӷьара – афашистцәа иахьрымпыҵжәахаз Аԥсны даҽа
ҿаҵак. Агәырҩа – зыдлаԥса аԥсҭазаара ҵхы лашьцахо, Аԥсны
аҵеицәа аӡәымкәа ҩыџьамкәа рҭахара.
Ацәгьеи абзиеи адгьылаҿ ишеилаӡҩаз адыруашәа, зны
илахҿыхӡа, икеикеиуа аҽаанартуеит ажәҩан, аха, нас, ашәы
рхьыссы, ԥҭақәак наҵагәеит. Урҭ аҩбагьы ирацлабуеит аибашьра ахаҭагьы. Аӡиаси ҵарақәаки раамышьҭахь шьҭыбжьы
умаҳауа, зны иааҭынчрахоит, нас абзарбзанқәа ахькаҳауа
убас иԥжәоит, иааӷызы-ӷызуеит ашьхақәа.
Иқәыццышәаа иблу,ихыбла-ҿыблаауаҩнқәа,ихыжәжәаны
икажьу афымца лашара абаҟақәа, ҳазшаз ираҭәашьаны, аиааира згаз ҳабашьыҩцәа ргәырӷьа-ччабжьқәа, ишынеибакәу
зегьы снарыҟәганы, акыр мши-ҵхи имыцәац ауаҩы ацәа аниааиуа еиԥш, сыбла иабозгьы, слымҳақәа ираҳауазгьы, зегьы
насхаршҭны, хәыцрак, гәалашәарак сама ицеит…
Ажәытәи аҿатәи реиҿырԥшра, иацтәи амш, ишахылҵыз
иахьатәи…
…Абиблиа. Ашәҟәы ԥшьа, усоуп ишану: Анцәа раԥхьаӡа
анышәаԥшь далхны дишеит ахаҵа. Нас убри иваҵыс далхны
дишеит аԥҳәыс. Ахаҵа ихьӡын Адам. Аԥҳәыс – Ева.
Аԥсуа мифологиаҿы ирыхьӡу ала иуҳәозар, Дади Нани.
Рыԥсҭазара убраҟа имҩасларц, нхарҭас-нҵырҭас урҭ ири­
ҭеит џьанаҭ баҳча, зегьрыла Каман еиԥшыз. Мап, сыгәра жәга,
милаҭтә цәаныррам ари сзырҳәаз. Џьанаҭ баҳча зеиԥшраз
ҳәа Абиблиа ишануи, Каман зеиԥшроуи неиҿурԥшыр, Абиб­
лиа зҩыз длеиҩеиуа, ибла иабоз, илымҳа иаҳауаз нанҵо, Каман дҭан уҳәоит.
Абри аҩыза џьанаҭ баҳча иҭаз Нани Дади изшаз иҳәатәы
иахыԥеит. Агәнаҳа ҟарҵеит. Агьама шәымбан ҳәа ззиҳәаз аҵәа
ааҿылхын, ларгьы илфеит, Дадгьы иҿалҵеит Нан. Сҳәатәы
иахыԥаз араҟа ишәҭыԥым иҳәан, џьанаҭ баҳча иҭицеит Анцәа.
Урҭқәа зегьы бзиоуп, аха ишьаарҵәыроу иахьатәи ҳаамҭа
изладҳәалоузеи арҭ угәҭахәыцрақәа, изҵаара саҳауеит
аԥхьаҩ. Еидҳәалоуп урҭ, еидҳәалоуп, аҵла амахәҭақәеи аԥашә­
қәеи шеидҳәалоу еиԥш. Ирыдҳәалоуп ампыҵахалаҩцәа.
Иҳадҳәалоуп ҳарҭ, џьанаҭ баҳча раԥхьа изиҭаз аԥсуаагьы.
545

Апалачцәа Сталини Бериеи рхаан Аԥсны изакә мчымхараз изҭагылаз ҳалацәажәарым. Мчымхара – кәашароуп
рҳәон ажәытәуаа. Аха апалачцәа анықәӡаа ашьҭахь, џьанаҭ
баҳча агәашәқәа раркра ацымхәрас, уаанӡа мчыла иҭалахьаз
азымхозшәа, шәааи, ҳашьцәа шәоуп ҳәа, ҳбаҳча агәашәқәа
иаҳагьы ирзааҳартит аџьнышқәа.
Ажра зжуа иԥа дҭаҳауеит, иҳәеит. Агәнаҳара ҟазҵо
ихьӡоит, ихаҭа ихьымӡаргьы, имаҭа ихьӡоит, иҳәеит. Џьанаҭ
баҳча (Каман) ихьчарц иалагоз, дкыдҵаны дыршьуан, аҳәынҭқарра дуӡӡа зегьы аџьнышқәа анахагылаз, аха
урҭ анықәӡаа инаркны, џьанаҭ баҳча агәашә наиркырц,
аԥсымцқьақәа уаҳа арахь ирааирҭам зҳәоз, дмаҵурауаҩзар,
дзықәшәоз акы заҵәык акәын – имаҵура дамырхуан. Аԥсны
дҟамлеит аԥшәыма заҵәыкгьы, убри агәашә аркра змаҵура
нахҭнызҵаз. Уимоу, шәанаџьалбеит, ҳшыхдырҵәо шәымбаӡои,
аԥшәмацәа ҳсасцәахеит, асасцәа аԥшәымацәахеит, ҳбаҳча
дырхәымгеит, уаҳа иаашәмышьҭын зҳәоз, рыԥсы ахьынӡаҭоу
рыбӷа рзеиҵымхуа, аҟамчы рхырҟьон. Уи ҳҳәаргьы, аӡәык
ҩыџьак ракәӡам ари агәнаҳа зду. Иахьатәи абацәа, иахьатәи
анацәа, абдуцәа, андуцәа, ҳазегьы иҳадуп уи агәнаҳа, ҳазегьы
иаҳхароуп.
Иахьа, уаҳа изымчҳауа даннеи, ҿиҭит ҳазшаз. Џьанаҭ
баҳча ишәысҭаз, пату зқәышәымҵаз, аџьныш иаашәырхәаз,
шәҵеицәа иреиӷьқәоу ршьацқьа нахҭынҵаны, иҿышәх, дадраа, мап анакәха, џьанаҭ баҳча мацара акәым, уаҳа адгьыл
шәбараны шәыҟыӡам, уаҳа ажәҩан аҵарԥшра шәаҭәахом.
Раԥхьатәи абжьы ҳазкын ҳарҭ, раԥхьа изиҭаз уи абаҳча,
Каман, Анцәа ихаҭа итәарҭа. Ашьҭахьтәи ибжьы рызкын
егьырҭ, џьнышрала агәашә аартны иҭалоз. Ари аҭыԥ шәарҭ,
аԥсымцқьақәа ишәаҭәам. Наҟ шәыҭцатәуп. Ршьа ахҭынҵаны
иҿырхроуп, раԥхьа изысҭаз ироуроуп.
Ажәытәреи иахьатәи аамҭеи неилаӡҩо, гәалашәарахәыцрақәак сышрылаз, исызгәамҭаӡакәа Аӡыԥшьаҿы снеит.
Агәра мгашьас иҟауҵарызеи абри аӡыхьоуп Нани Дади ирзишаз ҳәа. Иӡныз, иԥхныз, амра каԥхоз, ақәаршҩы леиуаз, иацлом, иагхом, иаҳа ихьшәашәахом, иаҳа иҟәандахом уи аӡыхь,
амра ишазымбылуа еиԥш, ақәа ишазымыӡәӡәо еиԥш, абан,
абни ахаҳә иахьшьу Есҭи Қрисҭе иҩызцәа руаӡәк ишьа.
546

Сызлаз ахәыцрақәагьы, адгьылаҿ сыбла иабозгьы, схы
нарцәызгарц, ажәҩан ашҟа схы санааҩаха, қәаб дук иаҟараха,
имца кәымпылха Каман аныхабаа иҩахыкны, ажәҩанаҿ
акы аалашеит. Иҟалаз уиоуп, аныхабааи ари Аӡыхь ԥшьеи
иҩархык, аԥсцәаҳа иҩызаха, афашистцәа рҳаирплан анаахыла, абомбақәа ркажьра иахьымыгӡакәа, џьанаҭ баҳча
ахьчаҩцәа дара ртәы ҟарҵеит, ҳазшазгьы ирманшәалеит:
агәаҵәахы иҭашәеит еиҟәызжәашаз.
Егьаалашеит, блеихаҟәысрак иалагӡаны, итҟәацит зкажьра иахьӡаз абомба. Афашист ицәгьара ҟаиҵеит – џьанаҭ баҳча
абомба ҭаижьит. Џьанаҭ баҳча аџьныш дҭызцозгьы дара ртәы
ҟарҵеит – ажәҩанаҿ дшыҟаз еиҟәыржәеит иҳаирплан СУ-25.
Агәахы ҵысит адгьыл – убас итҟәацит, иазкамыжьцкәа иаанханы иақәыз абомбақәагьы иара, аҳаирплан ахаҭагьы.
Иаагәынқьит, иӷызы-ӷызит ашьхақәа. Аидара ирықәҳаз
рцәыхьанҭахан, иаазазамазеит аҵлақәа, ауааԥсыра ҳаиԥш,
адгьыл рыҽнадырҵеит аҳаскьынқәа.
Аҵх агәы инахысхьан Афон ҳанылбаауаз. Анаҟа-араҟа
икаҳауан итҟәацуан Аҟәантәи иаарышьҭуаз артҟәацгақәа.
Ақырҭуа қьырсианцәа ихҭакӡаны ари ауха аихсра иаҿын адунеи аҿы еицырдыруа Афонтәи ақьырсиантә ныхабаа.
Анаҟа-араҟа аҿҿаҳәа абылра иаҿын амца зкыз аҩнқәа.
Зыхшыҩ иахыҵыз ауаатәыҩса иахыччозшәа, илацәҟәышьацәҟәуан ажәҩан иаҵаҵәахыз аеҵәақәа.
– Сашьа, уҽырӷәӷәа, сашьа ухаҵами, уажәыҵәҟьа ҳнеиуеит
ахәшәтәырҭаҿы, иаачҳа, уаҳәшьа дукәхшоуп, –амашьына лыбжьы ҭыҩуеит амедицинатә еиҳәшьа, аԥҳәызба қәыԥш.
Лаԥхьа игылоу асакаса дыхәны дануп ахаҵарԥыс. Ихьӡ
лыздыруам, ижәла лыздыруам. Аха уи илдыруеит ҳарҭ зегьы
еилаҳкааша: џьанаҭ баҳча зырхәамгаз рыҭцаразы, раԥхьа
изиҭаз иҳаурц азы, уи ахаҵарԥыс, доуҳала илашоу, ҳазегьы
иҳашьоу иахҭниҵеит иреиҳаӡоу ахә – иахҭниҵеит ишьа.
Зыԥсы ҭаны адәы иқәу иахьа, иины адунеи иқәнагалараны
иҟоу уаҵәы, ҳаԥсахааит уи иахҭынҵоу.
Каман, 1993
«Бзыԥ», 1993

АԤСҬАЗААРА ЗЕГЬЫ ИРЫЦКУП
Мызкы инареиҳаны иҵит аибашьра аанкылоуижьҭеи.
Ҵаны, ҳара иҳазҳәом ари аамҭазы хысыбжь мгаӡеит, аӡәгьы
дҭамхаӡеит ҳәа. Ажәылара дуқәаҵәҟьа изымгәаӷьызаргьы,
абзарбзанқәа рыла дхысуан, аминаршәгақәа ихы иаирхәон
аӷа, еиҳарак Мрагыларатәи афронт аҿы. Ала млашь аԥышә анхыблаалак, аҵыхәа ашьҭарҽыла, ахаԥыцқәа хырџьаџьа, ахыухыу ишуеит, имақаруеит, аха ибзианы иадыруеит иара иатәым
афатә еиҭах ианымҵанарс, иҵегьы еиҳаны аԥышә шхыблаауа. Абас иҽықҿарӷәӷәаны аӷа ашра дахьаҿыз Мрагыларатәи
афронт аҟны мацара акәмызт. Ибӷа шыԥҵәаз, дшаҵахаз
агәра изымгазар акәхап, знык, ҩынтә раҟара днажәылақәеит
Шроматәи ахырхарҭаҿы.
Аԥсны бџьарымцала еиҿагылоуп ҩ-мчык: аимпериализми ахақәиҭреи. Абџьарымца аҟнынӡа макьана имнеиц, аха
ажәала аибашьра иаҿуп Урыстәылангьы ҩмчык. Урыстәыла
ҳәынҭқарра дуны, иҭбааны, иӷәӷәаны иҟазарц зҭахуи,
Урыстәыла амч армаҷра, аҳәаақәа рырхәыҷра, аилажьра
иашьҭоу амчқәеи. Абарҭ аҩмчык ринтересқәа еиҿаҳаит Аԥсны.
Иҳақәлаз аӷа ицхрааит Урыстәыла аилажьра иашьҭаз амчқәа.
Иҳадгылеит, иҳацхрааит Урыстәыла ҳәынҭқарра ӷәӷәаны
иҟазарц иазықәԥо.
Апресс-конференциа
аҟаҵара
илымшо,
ибжьы
ихәлашәаны, Урыстәыла апрезидент иҟынтә даадәылҵит
Қырҭтәыла анапхгаҩы. Иҟалазеи, ихьзеи? Еимаркызеи? Абџьар
суҭар уахыки ҽнаки рыла Аԥсны схәаҽуеит, Қырҭтәылагьы
аҿы аасырҳәуеит Урыстәылаҟа уҳәан, шаҟа уҭахыз танки ҳаирплани, џьаԥҳани усҭеит, уара уахыки ҽнаки ракәым,
шықәсык ҵит уеибашьуеижьҭеи, уаҵаханы уалгеит, аԥсуаа
рықәхра ацынхәрас, ухаҭа уԥсы аиқәырхара сықәшәеит
иҳәеит, хымԥада, раԥхьа ицхрааз. Абгахәыҷы хырқьиарала
егьа дҵыхәаршәшәазаргьы, башахеит. Изыбзоурада убри зегьы? Ма ҳаԥсыроуп, мап анакәха, ҳаԥсадгьыл еиқәҳархароуп
ҳәа игылаз аԥсуаа. Аԥсуа жәлар рыԥсадгьыл аиқәырхаразы,
ус анакәха, милаҭк аҳасабала, жәларык аҳасабала рхы
аиқәырхаразы, Анцәа ираҭәеишьеит: ахшыҩи агәамчи.
Ихшыҩ дуун, абарҭ роуп бзиа ижәбалаша ҳәа
акоммунистцәа мчыла иҳадыргалоз мрагыларатәи ҳгәылацәа
ракәымкәа, аԥсуаа рҭынхацәаҵәҟьа, рашьцәа зусҭцәоу еснагь
иахьырдыруаз, ашәарҭа аныҟала, ҳашьцәа шәара шәыда ҳара
548

ԥсыхәас иҳамоузеи ахьырҳәаз. Ҳара ҳашьцәа ахьыҟоу абрахьоуп ҳәа дааҟәымҵӡакәа Нхыҵҟа ҳирԥшуан Дырмит Гәлиа.
Абраҟа иааԥшит аԥсуа жәлар раԥхьатәи рҟәыӷара ду. Аҩбатәи
ҟәыӷара дуун, ҳәарада, аԥсуаа рҽахьрымардаз Урыстәыла
ҳәынҭқарра ӷәӷәаны, ҳәынҭқарра дуны аиқәырхара иазықәԥо
амчқәа. Ҳара ҳазламаҷу ала, Аԥсны ахьыҟоу адгьыл ҭыԥи,
насгьы иара ԥсабарала изеиԥшроуи рыла, еиҳараӡак
изакә ггәылацәоу иҳамоуи рыла, уажәазы, сгәанала, Аԥсны
уаҳа хыхьчагашьа, хеиқәырхашьа амаӡам. Уеизгьы-уеизгьы аҳәынҭқарра ӷәӷәа – Урыстәыла ахылаԥшуазароуп.
Абзиаҵәҟьа убар изумдыруазеи! Аԥсны аҵкыс уааԥсыралагьы,
дгьыллагьы, лшаралагьы акырӡа еиҵоу, ихьыԥшым, хазы
иҟоу аҳәынҭқаррақәа рацәоуп. Ҳара ҳлахьынҵа усеиԥш
анымызт. Аха ҳажәлар рҟәыӷара зладуу ала, издыруада,
абасеиԥш иҟоу ҳәынҭқарраны Аԥсны ҟаларц азыҳәан иаҭаху
аҟәыӷара аадырԥшыргьы. Излазбо ала, аццакра ҳмыхьыр,
ҳаҩнуҵҟа ҳзеидгылар, аибашьра шеилгара ианеилгалак,
Аԥсны иаиуеит аҭоурыхтә шанс – ихьыԥшым, идемократиатәу
ҳәынҭқарраны аҟаларазы. Уи, ҳәарада, иреиҳау гәҭыхоуп.
Уажәазы иреиҳаз ҟәыӷаран, ишысҳәаз еиԥш, аурыс патриоттә
мчқәа ҳҽахьрымаҳдаз. Убарҭ амчқәа роуп Урыстәыла апрезидент Аԥсны аиҳабы хазы иҟоу ҳәынҭқаррак анапхгаҩы
иеиԥшҵәҟьа дидикыло, диацәажәо дҟазҵаз. Убарҭ амчқәа
роуп анацистцәа Аԥсны рықәцараҿы иҳацхрааз.
Аԥсуа жәлар зықәшәаз, ишақәшәаз, дара рҭагылазаашьа
зеиԥшраз ирықәлаз аӷа дызусҭаз, дшеибыҭаз, иаашьахаз
уҳәа аԥсуа-қырҭуатә еибашьра ду иахьынӡахәҭоу зегьрыла иҭҵааны, адунеи иадыруа иҟаҵахар, рыгәра згоит
ахьыԥшымразы, ахақәиҭразы иқәԥауа ажәларқәа ааины,
аԥсуаа рԥышәа, рфырхаҵара рҿырҵаауа ишыҟало. Сара
исыздыруам аҭоурыхаҿы иҟалахьаны абасҟак хыԥхьаӡарала
еиҵаз, абасҟак абџьарла еибыҭамыз жәларык миллионла
дара раҵкыс еиҳаз, бџьарла еибыҭаз ирҿагылахьаны, иааныркылахьаны, ашьҭахь егьриааихьаны. Аҭоурыхаҿ ари
аҩыза ҟамлацызт, убри азыҳәаноуп аԥсуаа ҳаҩнуҵҟа аӡәык
ҩыџьак инаԥшуаз аӡәырҩы изырҳәақәоз иҟашәҵо закәызеи,
шәзеибашьуа зусҭцәада, шәықәырхуеит ҳәа. Ҳаҩнуҵҟа
аԥсахыҩцәа зыҟалазеи убри азакәхап.
Ҳазыхынҳәып еиқәышаҳаҭрала аибашьра анаанкылаха инаркны реиҳа ҳзыргәаҟуа азҵаара. Қырҭтәыла ҳшалац
549

ҳаанхозар, ҳаибашьра башахама, баша иҭахама ҳаибашьҩцәа,
баша иблума асҟатәи қыҭа, баша ихҵәама асҟаҩык? Иаразнак иҳәатәуп ҳара Қырҭтәыла ҳаланы аанхашьа шҳамам.
Асҟак анаҳзырмуцызҭгьы аԥсуаа иреиӷьыз рҵеицәа рҿала
изныкымкәа ирҳәахьан Қырҭтәыла иалымҵыр ада ԥсыхәа
шыҟам.Аԥсны ԥхьаҟатәи алахьынҵа ӡбахароуп Аԥсны иқәынхо
аиҳараҩык ишырҳәо инақәыршәаны. Рҭак ҟаҵатәхозар
акәхап, сгәанала, х-зҵаарак: ирҭаху ирҭахыму Қырҭтәыла
иаланы аанхара, ирҭаху ирҭахыму Урыстәылатәи Афедерациа иаланы аҟазаара, ирҭаху ирҭахыму Аԥсны ихьыԥшым
идемократиатәу хазы ҳәынҭқарраны ашьақәгылара. Изҳәо
дҟалашт, Қырҭтәыла ас иҟаларым, афашизм ахыӡаап, ақырқәа
иаҳзааигәоу милаҭқәоуп, урҭ иаҳа иаҳзеиӷьуп ҳәа. Аҭак
ҟаҵатәуп фактла. Егьа аполитика аҽаԥсахыргьы, адемократиа шәҭыкакаҷуеит ҳәа азаҳҳәаргьы, сара агәра сызгом
Қырҭтәыла Аԥсны ашҟа иамоу ахықәкы аԥсахып ҳәа.
Иамуӡозар Урыстәыла ҳалазааит ҳәа заҳҳәахьаз иахьагьы
изаҳҳәо, ҩ-цәгьак рахьтә иаҳа хар змамшәа иҟоу акы алаҳхуан
азыҳәаноуп. Иарбан тәылазаалак, иарбан милаҭзаалак
ахьыԥшымра ахатәы ҳәынҭқарра ашьақәыргылара азхәыцра
ианаҟәыҵ, атәра ианышәеит, ақәӡаара амҩа ианылеит ҳәа ауп
иаанаго.
Иахьатәи амш иадкыланы иаҳҳәозар: иҭахаз ҭахеит,
иаанхаз аԥсуаа аԥсҭазаара рымазарц, Аԥсны рыԥсҭазаара
нахҭынҵаны еибашьыз ракәмызҭгьы, ҳақәхны иҳалгон.
Аԥсны аԥсуа думбо иҟалон. Ҿыӷәӷәала адунеи зегьы иаҳартә
иаҳҳәар ҳалшоит, аԥсуаа аиааира дуӡӡа ҳгеит ҳәа. Аԥсуа
жәлар рыхгьы еиқәдырхеит, рыԥсадгьылгьы еиқәдырхеит.
Абарҭ аҩба роуп реиҳа ихадоу иҭахаз зҭахаз, иуаабжахаз
зеибашьуаз, ихҵәаз зыхҵәаз, Аԥсны иацхраауаз зацхрааз.
Исҳәаз иаанагом ҳаиааины ҳалгеит, ҭынчрахеит ҳәа. Асарҭра
аандақәа ааҳарӷәӷәеит, аха ақәыџьмақәа цхлымуа асарҭра
адәахьы мацара акәым, макьана аҩнуҵҟагьы иҭагылоуп. Ҳарҭ,
аԥсуаа иаарласны ҳгәы хьаԥссоит, иаарласны ҳахьшәашәоит,
арыцҳашьарахь, анышәарахь ҳаиасуеит, иацы ҳшьа зжәуаз
ақәыџьма иахьа ибгахәыҷха ианааҵыхәаршәшәа, ахы
ааҳшьшьуеит. Иара шқәыџьмац иаанхоит, уаҵәы еиҭа иҳац­
ҳауеит. Афашизми анацизми рымахәҭақәа кауҿеит, иурҟәыдит
ҳәа акгьы иухәом. Урҭ рԥашә ыҵхтәуп.
«Бзыԥ», 1993

ҲАЗЗЫԤШУ РАЦӘОУП
– Џьума Басариан-иԥа, ишудыруа, уажәааигәа имҩаԥысит
Аԥсуа-абаза Аҩбатәи рконгресс. Уара уи аделегатс уҟан.
Иаҳҭахуп угәаанагарақәа ҳауҳәарц.
– Иахьатәи ҳаԥсҭазаараҿы, иааира дула аибашьра еилгазар аахыс, ари еиҳау хҭыс ҟамлац, – дцәажәоит
Џьума Аҳәба. – Ҳаԥсадгьыл ашәарҭа ианҭагыла, милаҭҵас
ҳаҟазаареи ҳаҟамзаареи ҳәа азҵаара анықәгыла, аԥсуаа зегьы ҭаҷкәымкны ҳаилаҵәеит. Аҭаацәарагьы шарамшак дрылиааиуеит. Зыԥсадгьыл зыхәшьадыз, змилаҭ зыԥсахыз аӡәык
ҩыџьак ҟалазаргьы, ҳара ҿыӷәӷәала аҳәара ҳалшоит адунеи зегьы иаҳардырит ҳәа аԥсуаа ҳаԥсадгьыл ҳхы ақәҵара
ҳшазыхиоу. Иҵегьы иаанарԥшызеи аибашьра? Иаанарԥшит
аԥсуаа ҳахьыҟазаалак ҳаибабара, ҳаидгылара, ҳаицгәырӷьара,
ҳаицгәырҩара иаҳа-иаҳа ишакхо. Абарҭқәа роуп изыхьӡу
амилаҭтә хдырра. Аибашьра иаанарԥшит даҽакгьы: дарбану
иҳаӷоу, дарбану иаҳҭынхоу. Абарҭ ахәыцрақәа узцәырнамгар
ауамызт аконгресс. Еиҿкааужьҭеи уамак шымҵуагьы,
иҟанаҵахьоу рацәоуп, иаҳагьы еиҳауп ҳара уи аҟнытә
ҳаззыԥшу. Бзиа иубо, иҵегьы деиӷьхарц иуҭаху иоуп игуп ҳәа
угәы иаанаго зоуҳәо, убри аҟнытә аконгресс азыҳәан исымоу
гәаанагарақәак шәасҳәап. Актәи аконгресс анымҩаԥысуаз
ишьҭыхын зҵаара дук – аԥсуа алфавит аԥсахра, алатин
шрифт ашҟа аиасра. Убасҟан саргьы сықәгылараҿы абри
азҵаара сазааҭгылеит. Ашьҭахь иҭыжьын астенограмма. Уаҟа, ишыҟалаз сыздыруам, сара исымҳәазоуп иану.
Сықәгылараҿы исымҳәеит ашрифт ԥсахтәуп ҳәа, иԥсахтәым
ҳәагьы сымҳәеит. Исҳәеит асеиԥш иҟоу амилаҭтә зҵаара ду
иаармарианы азнеира иашам, уи аӡбаразы, «ааи» ма «мап»
уҳәарц азын ишәатәу изатәу рацәоуп уажәы уи, ареферендум
зҭаххо азҵаара алацәажәаха ҳамам сҳәеит. Исгәалазыршәаз,
актәи аконгресс аан абри азҵаара ирацәаны ианалацәажәа,
сгәы иаанагон аҩбатәи аконгресс аан гәаанагарақәак иазкылсуеит ҳәа. Ус иҟамлеит. Сазыԥшын иӡбахоит ҳәа даҽа
зҵааракгьы – аконгресс иаоргану аԥсышәала агазеҭ аҭыжьра.
Уи аҵакы шаҟа идуу еилкаауп. Аконгресс аҿы ирыдыркылеит ааԥхьарақәа. Урҭ зегьы иаҭахқәоу роуп. Иҳәатәуп ибзиангьы ишҩу. Сазыԥшын ирыдыркылоит ҳәа ааԥхьарақәа
551

даҽа ҩба: адунеи иқәынхо аԥсуаа зегьы рышҟа урҭ рџьынџьԥсадгьыл ашҟа ихынҳәырц, аҩбатәи – Аԥсны аиҳабыреи
Аԥсны иқәынхо ажәлари рышҟа ааԥхьара. Зықьҩыла ҳҵеицәа
рыԥсҭазаара ахҭынҵаны аиааира ҳгеит, аха ҳиааира иахьа
амахә иқәгылоуп. Инаҳампыҵышша ицар ауеит. Иахьа Аԥсны
аҩнуҵҟатәи аҭагылазаашьа зеиԥшроуи иҟаҵатәуи рзыҳәан
аконгресс гәаанагарас иамоу ҳзымдыруа ҳаанхеит. Анаҩс
сазыԥшын ҷыдала иазааҭгылоит, иҟарҵақәо ҳәа конкретла акы
ӡбахоит ҳәа абызшәа азыҳәан. Ԥсадгьылда амилаҭ шзыҟамло
еиԥш, хатәы бызшәадагьы изыҟалом амилаҭ. Ҳҭагылазаашьа
зеиԥшроу иазхәыцны, ҳбызшәа аиқәырхаразы, ахәыҷқәа
дырҵараҿы рыцхрааразы, иҟаҵатәқәоу аусмҩаԥгатәқәак
азгәанаҭар акәын аконгресс.
– Иҟаҵатәузеи уара угәанала?
– Убри сҳәарц азыҳәан издыруазароуп алшара
ахьынӡаҟоу. Шаҟа доллар баша ацәажәаразы иныхыузеи
Ҭырқәтәыла ацара-аарала. Аӡәы ицара-иаара иаго нахҭнуҵар,
аԥсышәала ахәыҷқәа рзы иаԥуҵоит аԥсуа мультфильм. Уи
зықьҩыла иахәаԥшуеит, ахәыҷқәа абызшәа днарҵоит. Ҳхатәы
бызшәа бзиа ишаҳбо ҳәа аҳәара азин ҳамоума хәба фба
шықәса раахыс асахьақәа нацҵаны ахәыҷы дзыԥхьаша
шәҟәык инапаҿы иаҳмыркыцзар. Даҽа гәаанагарак
абызшәазы. Аԥсуа бызшәазы ақәҵарақәеи иҳәоуи рацәоуп,
аха иҟаҵоу маҷӡоуп. Иахьа излаҟоу ала аԥсуагьы аԥсшәа
изымдыруазар, џьаргьы иԥырхагаӡам, ипаспорт аҿы аԥсуа ҳәа
данызааит, уаҳа акгьы. Аԥсуа бызшәа ҳәынҭқарратә бызшәоуп
ҳҳәеит, аха уи иаанаго, иаҵанакуа ҳәам, иаԥҵам азакәан, уи
ҳәынҭқарратә бызшәахартә еиԥш.
– Џьума Басариан-иԥа, аконгресс аҿы иалацәажәеит
аԥсуаа Аԥсны анҭыҵтәи ҳахьӡ – «абхазы», «абаза», азҵаара.
Уара ушԥазыҟоу уи?
– Ҳара ҳхатәы хьӡы – аԥсуа ауп. Анҭыҵ иаҳзырҳәоит
«абхазы» ҳәа, иаҳзырҳәоит «абаза» ҳәагьы. Иҟоуп атәылақәа
ачерқьезқәа ҳәа анырҳәо ҳаргьы ҳалаҵаны иахьырҳәо. Аконгресс аҿы ицәажәоз анҭыҵтәи ҳахьӡ «абазақәа» ҳәа иҟаҳҵап
ҳәа акәын ирҳәоз. Даараӡа имариам, даараӡа изызхәыцтәу
зҵаароуп ари. Дац-ԥашәк еицҳамазаргьы, ихазы милаҭхахьеит
552

абазақәа. Урҭ рыԥсадгьыл аҿгьы анҭыҵгьы абазақәа ҳәоуп
ишырдыруа. Дара рыхьӡ ҳаргьы ҳхы иахьӡаҳҵар ишԥаҟало?
– Аринахыс уззыԥшузеи аконгресс аҟнытә?
–Сазыԥшуп ианбасаҳауеи ҳәа аконгресс иҟанаҵарц
иӡбаны иамоу абарҭ азҵаарақәа рҿы: ргәы ишԥаанагои,
еиқәырхашьас иамоузеи иаагаз аиааира? Иҟарҵарц ргәы
иҭоузеи адемографиа аганахьала? Иҟарҵарц ирыӡбуазеи
ҳбызшәазы? Сазыԥшуп ажәа ԥшӡақәа рҟынтә аус бзиақәа
рышҟа ииасып ҳәа.
Аҿцәажәара анылҵеит О. Ԥлиаԥҳа.
«Гагра», 10.08.1994

АХШЫҨИ АМЧИ АНЕИЦУ
(Март 4, 1994 шықәса рзы Аҟәа, Аиааира ашҭаҿы
имҩаԥысыз амитинг аҟны иҳәоу ажәа)
Ажәлар абзиара шәықәлааит! Аԥсны аинтеллигенциа
рыхьӡала ишәыдысныҳәалоит аиааира дуӡӡа ишәгаз! Сентиабр 30, 1993 шықәса инаркны аԥсуа жәлар рҭоурых аҿы
иааизакны Аԥсны зегьы аҭоурых аҿы иаатит адаҟьа ҿыц
– афырхаҵара дуӡӡа адаҟьа, ахақәиҭразы аиааира агара
ахьтәы даҟьа! Абри аҽны хьӡи-ԥшеи згым ҳаибашьыҩцәа
фырхацәа, нарҭаа дуқәа злоу, нас иҳадгылаз Нхыҵ-Кавказтәи
ҳашьцәа, Урыстәыла иреиӷьу рҵеицәа абӷа ԥырҵәеит адацқәа
ыҵыржәеит азҩаҿкы бааԥс – ақырҭуа фашизм, Қырҭтәыла
ргеноцидтә политика. Зықьи ҩышә шықәса инареиҳаны
изхыҵуа аԥсуа ҳәынҭқарра аиқәырхара, аԥсуа жәлар милаҭк
аҳасабала рышьақәгылара, уажәы аибашьраҿы иргаз аиааира дуӡӡа, ҳахьӡ-ҳаԥша ахара анаҩра уҳәа зыбзоуроу ахшыҩи
амчи иахьеицнаргоз ауп, иахьеизхәыцуаз, иахьеидгылоз ауп.
Атоталитартә ҳәынҭқарра аангьы, рхатәы ԥсҭазара ашәарҭа
иҭаргылауа, аԥсуа интеллигенциа иреиӷьу рхаҭарнакцәа,
изныкымкәан ирыхьчахьан рыжәлар, ирыхьчахьан рҳәынҭ­
қарра Аԥсны. Асоветтә Аԥсны анапхгара рхырхарҭеи ажәлар
рыгәҭыхеи анеиқәымшәалак, рхырхарҭақәа аныхазы-хазхалак, аԥсуа интеллигенциа рыжәлар ирыдгылон, рҿахәы рҳәон,
ринтересқәа рыхьчон. Ажәларгьы ирыхьчон ринтеллиген553

циа. Урҭ реидгылара, реибахьчара ԥсеиқәырхагахон Аԥсны
азыҳәан. Ҳазшаз илԥха ҳаманы, иахьа уажәтәи Аԥсны анапхгареи Аԥсны иқәынхо ажәлари рҳәатәы еиқәшәоит, мҩак
еицықәуп, гәҭыхак еицрымоуп. Аринахысгьы убас ҳазшаз
иҳаҭәаишьааит!
Ажәлар шәхаҵкы! Иахьа иаҳзеилалеит ацәаныррақәа
ҩба: агәырҩа хьанҭеи агәырӷьара лашеи. Аԥсны гәырҩоит
иаԥхаз аҵеицәа рзыҳәан. Ашәы ашәуп, алахь еиқәуп. Аха
агәырҩа хьанҭа иалиааит агәырӷьара ду. Аԥсны ахаҿы ахаччо
иаԥылоит амш лашара – Аиааира Амш!
Абџьар мцала аибашьраҿы аиааира анаҳга ашьҭахь,
ҳааҭагылеит даҽа еибашьра еиқәаҵәак: ауаҩреи ауаҩымреи,
аламыси аламысдареи реибашьра.
Ажәытәтәи афилосов иҩуан: «Хорошо использовать победу важнее, чем победить», –ҳәа. Ҳарҭ, зыԥсы ҭаны аибашьра
иалҵыз, аиааира амш ахаанхара заҭәашьахаз, аиааира иаҳгаз
уаҩҵас ҳхы ианаҳзамырхәа, иҳанарыжьуам Аԥсны аиқәрхараз
зыԥсҭазара ахҭнызҵаз, урҭ адамра хыла иаҳарситоуп.
Ирацәоуп, ирацәаӡоуп иҟаҵатәу. Ирацәоуп иҩтәу, иҳәатәу.
Адунеи иаҳартә иҳәатәуп, шәҟәы-быӷьшәыла ишьҭыхтәуп
ақырҭуа фашизм Аԥсны имҩаԥнагоз агеноцидтә политика,
Аԥсны зҭадыргылаз ашьаарҵәыра, ирыблыз – ирыццышәыз,
идырҳәыз.
Рыхьӡ-рыԥша адунеи иаҳартә иҟаҵатәуп ахақәиҭра зхы
ақәызҵаз аҵеицәа.
Уаҩы дызхьымӡо ҳәа егьыҟам ҳхы ҳанзаиааи, адунеи аҿы
ҳазлардыруа, ҳхатәы хаҿы ҳазҭаз, аламыс аиааира анаҳзарга,
ҳзырԥхашьо, ҳцәа ԥызҽуа, ҳиааира ҳзаламгәырӷьо ҳҟазҵо,
ахымҩаԥгашьа бааԥсқәа ҳанзыриааи. Ус иҟамларгьы ԥсыхәа
ыҟаӡам. Агәра ҳамгарц залшом, аибашьра хлымӡаах аҿы
ихьамҵыз, Аԥсни аԥсуареи еиқәзырхаз, ауаҩреи ауаҩымреи,
аламыси аламысдареи реиҿагылараҿгьы, реибашьраҿгьы
хьӡи-ԥшеи рыманы ишалҵуа.
Ҳазшаз иҳаҭәаишьаз ҳахыбаамхааит!

АԤҲАЛ ХЫШӘҬИТ
Литературатә гәҭахәыцрақәак
Зны-зынла убас сгәы иаанагоит, реиҳа ианеиҵаха ҩышә,
уимоу хышә шықәсагьы схыҵуашәа, убасҟак аиҭакра дуӡӡақәа
мҩаԥысит ҳара ҳҳәынҭқарра аҩнуҵҟа
аҵыхәтәантәи
шәышықәсабжак аҩнуҵҟала, аха убарҭ аиҭакрақәа зегьы,
ҳәарада, инархыҳәҳәо иҟалеит, адунеи аҭоурых ианылаша
усхеит аимпериа дуӡӡа – СССР аилаҳара. Цәгьамзар бзиа
уаҩы дахыччом иҳәеит. Исгәалашәеит лафк. Пыҷеи Кыҷеи ҳәа
аигәылацәа ыҟан иҳәеит. Алаф еилырхуазаарын. Кыҷа грас
имазаарын, сара исхызгахьоу ҳәа дааҟәымҵӡакәа аҽхәара
усгьы нацҵауа: «Егьа срықәшәазаргьы, егьа схызгазаргьы, иубоит сӡыӷраԥшьӡа сшыҟоу» –ҳәа. Абас ишааиуаз, иааиқәшәан
дыԥсит. Аԥсраҿы Пыҷа днеит. Аԥсы дихагылоуп, дҵәыуам,
ҿиҭуам. Иҟоуҵои, Пыҷа ма уҵәыуар, ма ажәак уҳәар, ҿымҭ
узгылоузеи ҳәа инаиазҵааит. «Сыԥшуп Кыҷа дангыло ҳәа.
Дааҟәмҵӡакәа дыҽхәон, сара исхызымгац егьыҟам, зегьакоуп сӡыӷраԥшьӡа сышгылоу убоит иҳәон. Абыржәы дзықәшәаз
ашьҭахь дӡыӷраԥшьӡа дышгыло збарц сҭахуп» –иҳәазаап
ауаа иахьраҳауаз, ашьҭахь инациҵеит аԥсы ихы наиқәкны:
«Ееи, Кыҷа, егьа урықәшәахьазаргьы, абри аиԥшҵәҟьа
уақәмшәацызт. Зеиԥш ҟамло егьыҟам, уаҳа уӡыӷраԥшьӡа
узыҩамгылозар, уаҟа усзыԥшыз, ухь снеиуеит».
Исгәалазыршәаз, егьа ирықәшәахьазаргьы, абыржәы иахьыз аҩызаҵәҟьа амыхьцызт СССР. Ацәгьеи абзиеи картошым,
акапанга иақәҵаны иузыкапануам. СССР зыхьӡыз аимпериа,
ан гәакьас, аб гәакьас аҳәынҭқар ихааназтәи аурыс империа змаз, аԥсы ахьынӡаҭаз Аԥсны азыҳәан ацәгьареи абзиареи иазаанагаз акапан ақәҵара уадаҩуп, аха аԥсымҭазы
иҟанаҵаз абзиара – уаанӡа иҟанаҵахьаз абзиара, уаанӡа
иҟанаҵахьаз ацәгьарақәа зегьы хнаҩоит, иҿнахуеит. Аԥсны
иааганы иқәнархаз аколонизаторцәа наҟ иқәнагеит. Адунеи
зегьы ираҳауа иаргамаха, иҿаҿаӡа иааԥшит аҽхәаԥхьыӡи
азышәаҳәареи згымыз СССР ажәларқәа риешьара ишбашаажәаҭацәыз, ҳаиҩызареи ҳаешьареи бахҭак еицҭаку абаан­
даҩцәа реиҩызара ишаҩызаз.
555

Ҳара, иахьатәи аԥсуа шәҟәыҩҩцәа, шаҳаҭс ҳрауит
абарҭ аҭоурыхтә хҭыс дуӡӡақәа аҩба: СССР аилаҳареи
аколонизаторцәа Аԥсны рықәцареи. Асеиԥш иҟоу ахҭыс
дуӡӡақәа ашәҟәыҩҩы игәы-иԥсы ихы-ихшыҩ аҿы «рылагара» даараӡа иуадаҩуп, ихьанҭоуп. Алуқәа ушьаҵаны унеиуазар ушымгәыӷӡо иаалырҟьаны алуқәа ушьхышәшәар,
ушьацәхныслоит, укаҳауеит. Изҭахыз, ан гәакьас изыԥхьаӡоз
ашәа рзиҳәон СССР зыхьӡыз, Ленини Сталини.Урҭ ашәаҳәаҩцәа
ран гәакьа дыԥсит, агәыԥҳәы зыгхаз асаби иҩызахеит.
Ирықәӡбатәума? Мап. Ирыцҳашьатәуп. Ирыдашшылатәуп
зан дыԥсыз асабицәа ишрыдашшыло еиԥш. Уи акатегориа
иаҵанакуаз ашәҟәыҩҩцәа ирзыҟалеит адоуҳатә трагедиа,
аха итрагедиамзаргьы адоуҳатә драма рзыҟалеит уи арежим
анԥсас изыԥхьаӡозгьы, ашәа азҳәара акәым, ранԥса дызгаша ахәшә лызҭазгьы. Урҭгьы, ранԥса дынхаббала данца азнык азыҳәан уф гәышьа, аԥсцәаҳа даҳԥыригеит рҳәазаргьы,
адырҩаҽны иааԥшит иккаӡа иҭацәны. Уаҳа дыҟамызт аӷа,
уаҳа иҟамызт иҵыршәаауаз аҭӡамц. Ахәлаччаҩцәа реиԥш,
рыбжьы рыхәлашәеит ахәлаҵәыуаҩцәагь. Уаанӡа арежим
цәак ааԥсахны даҽа цәак нашәнаҵацыԥхьаӡа ахәлаччашьа
иазырыԥшаауаз еиԥш, иааиз аамҭагьы ианаалаша ашәа
ссирқәа азырԥшааит ҳәа игәыӷт, аха башахеит. Ибашахеит,
избанзар ԥасатәи арежим зны амаҟа аркәадон, ҽазны иарххон, аха иаԥсахуамызт акы – иахәлаччоз, ашәа азызҳәоз
акриҿанаҵон, анапы дықәыргыланы дныҟәнагон, ари иааиз аамҭа егьа дамҵақьақьаргьы, иара усоуп ишыҟоу
уахәлаччаргьы уахәлаҵәыуаргьы, иара азыҳәан зегьакоуп,
иара мыждагьы зынӡа «чаҭлахк» иакәымзар, ашәа азуҳәо
иҟоума – аџьунглиақәа рзакәан уасхырс измоу иаиааиуа
еиҵеиуа ахьеибафуа. Шықәсқәак уажәаԥхьа иаҳҳәозҭгьы:
ҳанхоит-ҳанҵуеит ибзианы, иҵегьы еиӷьны ҳанхалароуп,
ҳанҵлароуп, уажәы иҳәатәхеит: ҳанхон-ҳанҵуан иҽеимкәан,
уажәы ҳанхоит-ҳанҵуеит ҳаицәаны ҳәа. Иҟалазеи? Иҳахьзеи?
Сгәанала аҭак аҟаҵара мариаӡоуп. Аҵарауаа ирыԥхьаӡеит
ажәа асоциализм ҩажәи-жәаба инареиҳаны ҵакы амоуп. Реиҳа иреицәаз аҵакы змаз асоциализм ҳара ҳҿы иҟан,
изықәӡаауазгьы убри азыҳәаноуп. Иреицәаз асоциализм ҳара
ҳҿы ишыҟаз еиԥш, иреицәоу адемократиа, иреицәоу акапитализм ашҟа ҳаиасит. Акоммунизм аргылара иауоу-иамуоу ҳәа
556

хынҩажәи жәаба шықәса, акроликқәа реиԥш ҳԥызшәауаз,
уажәы ҳԥышәара иалагеит адунеи иамбац демократиак, иамбац системак ҿыц ашьақәыргылара ауоу-иамуоу ҳәа.
Иахьӡузеи, Аԥсынгьы налаҵаны уажәы Урыстәыла
иҟоу аҳәынҭқарра? Ахьӡ уаҩы издырӡом, Аԥсны дырҳәит,
ицәдырҳәит ҩыџьа: абџьар зку аӷьычҩи амаҵура иахагылоу анапхымыцқьеи. Урыстәылагьы дырҳәит ҩыџьа:
ареформаторцәа ҳәа зхы иахьӡызҵази ҳдемократцәоуп ҳәа
иҳәҳәауеи. Сара сҟәыдырԥаҩым, иҟалаша сыздыруам, аха схазы агәра згеит акы: ацивилизациа ахьыҟоу, аҳәынҭқаррақәа
рҿы ишьақәгылоу асоциализм аҟны анхара-анҵыра лахьынҵас
ишысмоуз еиԥшҵәҟьа, ҩынҩықәра нысҵыргьы сахаанхом
адемократиатә ҳәынҭқарраҿы анхара анҵыра. Уажәраанӡатәи
сыԥсҭазаара мҩаԥысит асоциализмқәа зегьы иреицәаз аҿы,
иаанхаз, мҩаԥысуеит… Иарбан? Ахьӡ здыруада? Ахьӡҵәҟьагьы
ахьсзеилымкаауа ауп сгәы иалоу. Избанзар анҭ аԥышәара
мҩаԥызго, уажәы зыӡбара иаҿу ахәшәнырҵәага ахьӡ макьана рхаҭагьы иазырмԥшаац. Иҟалазеи? Абас ҳзыхәмаргахазеи
абри адунеи аҿы? Ахшыҩгьы аӡиас иаҩызоуп. Аӡиас икаҷҷалашо афымца ахылҵыргьы алшоит. Шәышықәсала Урыстәыла
ахшыҩ хырхарҭас иаман аимпериа арҭбаара, агәылацәа
рымпыҵахалара, рабашьра рнырҵәара. Асоциализми аимпериеи ааидырбырц ианалага, иреицәаз асоциализм алхтәхеит.
Уажәы иалагеит аимпериеи адемократиеи ааидырбырц. Урҭ
аӡи амцеи реиԥш ааибышьа рымаӡам. Аимпериа еиқәзырхо
акы заҵәыкоуп – адиктатура, атоталитартә режим.
Сахьгәаҟуа, сышԥазхәыцуеи Аԥсны? Ҳгеографиатә
ҭагылазаашьа злаҟоу ала, Аԥсны иӷәӷәоу ҳәынҭқарра дук
ахылаԥшуазар ада ԥсыхәа амаӡам. Ацәҳар анахыҵуа иахухыроуп иҳәеит. Ацәҳар реиҳа ианахыҵуа аамҭа ҳҭагылоуп.
Шьакаҭәарала Аԥсны империак иампыҵаҳхит. Уажәшьҭа
иазхәыцтәуп даҽа империак излаламӡыша. Иахьынӡазбо ала,
убри ахьырыӡбаша амҩоуп изнугьы ҳнапхгара.
Мҩамш Анцәа ҳақәиҵааит! Аԥҳал хышәҭит, иҭаз аӡы
ҭыкәкәеит. Аус злоу иҭаҳҭәо аӡы зеиԥшроу ауп.
«Аԥсны», 1994

ҲЗЕИДГЫЛАР, ЕИҚӘҲАРХОИТ
Иаҳгәалаҳаршәап еицырдыруа ахшыҩҵак. Акультура
ахкқәа зегьы ирхадоуп асахьаркыратә литература. Уимоу,
иуҳәар ауеит акультура ахкқәа зегьы ахьынтәаауа, хыҵхырҭас,
дац-ԥашәс ирымоу асахьаркыратә ажәа ауп ҳәа.
Хара ҳамцап. Убас шакәу агәра ҳнаргоит аԥсуа
сахьаркыратә литература аҭоурых. Раԥхьаӡа ахы ыҵнахит,
аҿиара иалагеит асахьаркыратә шәҟәыҩҩра, ашьҭахь аҿиара,
аизҳара иалагеит егьырҭ апрофессионалтә культура ахкқәа
зегьы, иааизакны амилаҭтә профессионалтә культура ҳәа
изышьҭоу. Уи аҟны мацара иҟам асахьаркыратә литература
ароль.
Асовет мчра анышьақәгыла, Аԥсны зны аидгылатә республиканы ианыҟаз, ашьҭахь автономтә республика аҟынӡа
иладырҟәызаргьы, зегь акоуп аҳәынҭқарра ҳәа азырҳәауа
иахьеиқәхаз, аиҳараӡак ҳәарада, изыбзоуроу ҳхатәы
шәҟәыҩҩра ахьҳамазоуп. Ус анакәха, иахьа Аԥсны ихьыԥшым
хазы ҳәынҭқарроуп ҳәа ҳҳәартә аҟынӡа ҳахьҩеизгьы зыбзоуроу ҳхатәы шәҟәыҩҩра, ҳхатәы милаҭтә культура ахьҳамоу ауп.
Амилаҭтә сахьаркыратә литература аныҟамла, идыру усуп, изыҟалом раԥхьаӡа иргыланы амилаҭтә школқәа,
амилаҭтә театр. Аҵла аԥашәқәа рыла аҩара ишалаго еиԥш,
аԥсра-ақәӡаара иалагоит амилаҭтә культура, аԥсра ианалага
инаркны амилаҭтә шәҟәыҩҩра. Абри ашәарҭа ҳҭагылоуп ҳара
иахьа. Аҵла иалыҩрыз амаҭ ицҳаит ҳәа, асовет мчра ахыбгалара азымхозшәа, аибашьра иахылҵыз аекономикатә уадаҩра
дугьы абӷа иақәҳаит ҳашәҟәыҩҩра. Аибашьра ҳазҭанаргылаз
ауадаҩра ҳанаиааилак ашьҭахьгьы, ҳаԥхыӡ ишалоу еиԥш,
Аԥсны аҩбатәи Швеицариахаргьы, алитература иазынхоит
асистема ҿыц иаанагаз ауадаҩра.
Алитература азыҳәан Анцәа ишаны иҟан Асовет мчы.
Ҳәарада, атоталитартә режим зымҩа аанартуаз, иара ашәа
азызҳәоз аҩымҭақәа ракәын цхала иарчозаргьы иара иазыкакоз, ашәҟәыҩҩцәа ракәын. Аха иҟан даҽакгьы, алитература азыҳәан иԥсхаҵагоу – аԥынгыла хьанҭа, ахықәкы
ду, ауалԥшьа. Аидара зқәу ауардын ауп иҿыжуа, ажәлар
ирықәҳауаз аидара ишьацаагагахон асахьаркыратә ҩымҭақәа,
аиҳараӡак изхылҵыз асовет мчы ԥсаанӡагьы аԥсра ишалагахьазгьы. Иналк-ҩалкны ҩымҭақәак ракәым, алитература
аҭоурыхҭҵааҩцәа ракәымзар уаҳа рыӡбахә, рыхьӡ рымҳәауа,
558

зыхьӡ ԥсуа ашәҟәыҩҩцәа ҟалоит аԥсуа ашәҟәыҩҩраҿгьы.
Аҭоурых иаҭатәу аҩымҭақәа ҳаклассикцәагьы ирҭынхеит,
иҳамоуп уажәтәи ашәҟәыҩҩцәагьы. Аха иахьа азҵаара
шықәгылоу, иԥсыз инхаз ҳәа реилыхра акәым, азҵаара
шықәгылоу Асовет мчы цәгьазу ибзиазу ҳәа акәым. Ибзиа
акәым, иџьанаҭӡазаргьы, Асовет мчра уаҳа хынҳәышьа амам.
Аамҭа иаанагеит, аҿҳәара ааин, ицеит. Ацәгьареи абзиареи
аҭоурых, аамҭа еилнаргап. Ҳара ҳҭагылоуп иахьа ҳазҭагылоу
аамҭа. Аамҭа ҳҽақәҳаршәап. Аӡыхәашь анзауа еиԥш, ихәашьыз
ҳаламыс анышьақәгылонӡа, еилаҳаз ҳекономика шьҭыҵаанӡа
иааԥшааит ҳәа, ҳашәҟәыҩҩра анышьҭаҳҵа, ҳиеиԥшхар
ҟалоит, зны анхара ҟасҵап, аҩны хьыҵәцара сыргылап, нас ахшара дсоуп дсааӡап ҳәа зыӡбаз. Игу зегьы ҟаҵаны далгаанӡа
ахшара димоуа дажәит. Ҳаԥхьаҟа ҳәа ҳаннаха аԥсуа шәҟәи
аԥхьаҩи, уаанӡагьы еилаҵәамыз, иаҳагьы еицәыхьшәашәар
ауеит. Алитература аԥсы аҭазаашьа даараӡа иугәаланаршәоит
ахәшҭаара. Амца ҿымҵәаарц азыҳәан, иааиԥмырҟьаӡакәа
анапы аҭахуп, алитература иаҭахуп амассатә хархәагақәа,
иаҭахуп иааиԥмырҟьаӡакәа аԥхьаҩцәа рызнагара изҩыз
рхаҭақәа рҿалагьы, артистцәа рылагьы.
Иаҭахуп, иаҭахуп… Иаҭаху ззымдыруада! Изызхәыцтәу
ҟаҵашьас иамоу ауп. Ҳхынҳәып ҳлитература анхацыркхьаз
аамҭахь. Ашәҟәы ҭижьит Дырмит Гәлиа. Ишәҟәы иҩны ишьҭан.
Иаԥхьодаз. Идырҳатәын аԥхьаҩ, нас акәын ашәҟәы инапаҿы
ианааникылоз.Дазкылсит зыда ԥсыхәа ыҟамыз – апериодикатә
кьыԥхь, агазеҭ. Усҟан аҟараҵәҟьа аԥхьаҩ ҳилхәдаамзаргьы,
изгәаҟра уеизгьы иҳамоуп иахьагьы. Иааиԥмырҟьаӡакәа
ажурналқәа рҭыжьра иаҳа иуадаҩуп, инаихангьы иуадаҩуп
инеиқәрццакны ашәҟәқәа рҭыжьра. Сгәанала, ачымазаҩ
ахәшә дшаргәаҟуа еиԥш, иахьа ҳара ҳлитература, ус анакәха,
ҳмилаҭтә культура зегьы, аргәаҟуеит ҷыдала иара иазку агазеҭ
газеҭ ҿыцк аҭыжьра.Аҵарауаа, ашәҟәыҩҩцәа уҳәа ҳзеидгылар,
иаҳҳәо ҳзеицҳәар, ҳекономика абасҟак ишылаҟәугьы, агәра
ганы сыҟоуп, агазеҭ аҭыжьра уаҩы ишалиршауа. Мызкахьы
ҩынтә-хынтә ианамуӡах, ма знык. Излалыршахозеи? Убри
азыҳәан иаҭахуп жәа-миллионк аԥара. Зынӡа иҳазҭо ауаҩы,
ма аорганизациа ҳзыԥшаар, ианҳау инаркны, агазеҭ аҭыжьра
559

уаҩ далагоит. Зынӡа ҳәа иаҳмоур иалшоит аԥсахра наӡында.
Жәа миллионк ааԥсахны, наӡынла иалаҵазар, жәамз анааҵлак,
аԥара зымԥсаху ртәы дырхынҳәҳәоит. Абанк аҿы иаанхоит
жәа миллионк инарыцны. Уи нахыс урҭ аԥарақәа иаарышьҭуа
анаӡын агазеҭгьы ҭнажьуеит, хар амамкәа, агонораргьы ҟалоит.
Абри амҩа ҳақәын ассоциациа Аԥсны аинтеллигенциаҿы.
Аха ҳрыцҳара агартә, ҳкультура аӷацәа ҳорганизациа амца
лацраҵаны ирыблит. Уажәшьҭа уи агазеҭ ҭнажьыртә алшара
аиурц азыҳәан аамҭа кыр аҭахуп.
Ҳазааҭгылап иарбан газеҭу зыӡбахә ҳамоу. Ҳәарада,
уи ҭыҵлароуп аԥсышәала. Изызкхозеи? Зегьы, аполитика
аамышьҭахь.Асахьаркыратә литература, аҭоурых, аетнографиа,
асахьаҭыхра, амузыка, атеатр, ажәлар рнапкымҭа, ажәакала,
аӡлагара алуқәа зкуа инаркны, асимфониатә рҿиамҭа аԥызҵо
акомпозитор иҟынӡа адоуҳатә мал зегьы иазку агазеҭ.
Ҳалацәажәап даҽа гәаанагаракгьы. Зыӡбахә сымоу
агазеҭ ҿыц ҳәа акәымкәа, ирхынҳәызар ҟалоит уажәтәи ҳгазеҭ
«Аԥсны». Абарҭ хыхь зыӡбахә ҳҳәаз ракәын уи агазеҭ «Аԥсны»
ахьыӡҵаны Дырмит Гәлиа аҭыжьра дшалагаз. Ашьҭахь уи
агазеҭ абольшевикцәа импыҵырхит, даҽа хырхарҭак арҭеит,
идырҟаԥшьит. Ишааиуаз, аӡы ахьышьҭрахь ихынҳәуеит ҳәа,
ажәа «ҟаԥшь» наҟ инамҵын, раԥхьатәи ахьыӡ ашҟа ихынҳәит,
аха ихнырҳәу ахьыӡ мацароуп. Ихнырҳәым агазеҭ зызкыз
ашҟа, ишьақәыргылам аҭоурых иаша. Жәаҳәарада, Аԥсны
Апарламент иамазароуп аԥсышәалагьы иҭыҵуа агазеҭ. Уи
азҵаара аӡбара мариоуп. Даҽа хьӡык наҭаны, ишҭыҵыц
аҭыҵра иналагап Аурыс газеҭ «Литературнаиа газета» хациркит А. С. Пушкин. Иахьагьы уи ихьӡ уаҟа иануп. Агазеҭ «Аԥсны»
хацзыркыз Д.Гәлиа ихьӡ нацҵаны, ишысҳәаз еиԥш, раԥхьаӡа
аҭыҵра ианалагаз изызкыз ашҟа ирхынҳәызар, гха дук риашахеит ҳәа уаҩы иԥхьаӡоит. Ус аума, егьыс аума, иззысҳәаз
иазку агазеҭ ҿыц аҭыжьра анеиҿкааха, ҳбызшәа азыҳәан
иаҳҳәауа инаркны милаҭҵас ҳхы аиқәрхара аҟынӡа иаҳҳәо
зегьы, ажәала мацара акәымкәа, аус аҿы анагӡара ҳшаҿу
зҳәауа факт духоит. Ҳаицазхәыцып.
«Аԥсны», 1995

«АЦГӘЫ АКӘАКЬ ИКҾОУМЦАЛАР…»
Аурыс шәҟәыҩҩы Лев Толстои имшынҵаҿы иҳәон абас
еиԥш: «Аԥстәқәа зегьы реиҳа анаалашьа бзиоуп, ацәаҩа
ҟәымшәышәуп ацгәы. Аха ацгәы акәакь икҿацаланы ашьра уалагар, ацыӷ аҵкыс еицәахоит, унапқәа ҿнафаауеит».
Урыстәыла «аибашьратә партиа» ҳәа изышьҭоу ауаа иахьа
Чечентәыла иазаарго ахлымӡаах ухаҿы ианааугалак, аклассик
иажәақәа иахьа иҳәазшәоуп ишшыҟоу. Рыцҳарас иҟалаз, аҟәыӷа
иажәа иуаҩым ауаҩра илхра залшагәышьом.
Адунеи зегьы ргәахы арҵысит, рыбла хнатит уажәааигәа
Ставропольтәи атәылаҿацә иаҵанакуа ақалақь хәыҷы Будионовск иҟалаз атрагедиа. Ачечен еибашьыҩцәа, Шамиль Басаев ԥызас дызмаз абри ақалақь иақәлеит. Зықьҩыла ауаа
тҟәаны ахәшәтәырҭа иҩнаркит. Уаа шәҩык рҟынӡа ршьит.
Ақәылаҩцәагьы ԥыҭҩык ҭахеит. Ашьҭахь, мчыла ӡбашьа
анырзамҭа, хаала еилгеит. Ақәылаҩцәа рыԥсадгьылахь
идырхынҳәит. Атҟәацәа рхы иақәиҭхеит. Иҟалеит адунеи иамбацыз атеррор. Атерроризм уаҩра злоу зегьы ақәӡбеит. Акгьы
зхарам ауаҩы ишьра, итҟәара ацәгьоурақәа зегьы иреицәоу
цәгьароуп. Ҳаргьы ҳақәӡбуеит. Убас ҳшазыҟоугьы, ауаҩы
инапы ҿызфааз ацгәы кнаҳан ишьтәуп анаҳҳәауа, ламыс
ҳамазар, ацгәы ҟәымшәышә убас ҟанаҵартә аҟынӡа иназгаз
ҳаламцәажәар ауам.
Афактқәа зегьы раагара ҳалагар, ажәа ҳаибаршьуеит.
Иаҳҳәап лкаа заҵәык. Қырҭтәыла Аԥсны еибашьрала
иақәымлакәа, ажәала, дипломатиала азҵаара аӡбара шауаз еиԥшҵәҟьа, Урыстәылагьы Чечентәыла еибашьрала
иақәымлакәа, еицәажәарала, дипломатиала реизыҟазаашьа
аӡбара ауан. Аха рыцҳарас иҟалаз, иҟан, иҟоуп аибашьра
ззеиӷьу џьоукы. Шықәсыбжак аахыс Чечентәыла имҩаԥысуеит
агеноцидтә политика. Еилых ҟамҵакәа, ачеченцәа рнырҵәара
иаҿуп. Усгьы зегьы ҳаршьуеит ҳәа згәы кыдгылаз роуп атерроризм аҟынӡа инеизгьы. Еиҭасҳәахуеит, Шамиль Басаев
иҟаиҵаз узадгылом, аха аԥсуаа ибзианы ирҳәахьеит зԥа
дымԥсыц уԥа диумырҵәыуан ҳәа. Аӡәы игәырҩа аилкаара даҽаӡәы ицәыцәгьоуп. Уан дызшьыз, усаби дызшьыз иан
думшьын, исаби думшьын ҳәа иоуҳәар уажәақәа баша аԥша
561

иагоит. Убри, ашьоурагьы дахыҳәҳәаны иҽыҳараикит Шамиль
Басаев. «Ҳара иҟаҳҵаз ашьоуразы иҟаҳамҵеит, уи ҳнарҟаҵеит
агәыԥҵәара, агәахы акыдгылара, –иҳәеит уи.
Дыҟам аԥсыуак Шамиль Басаев ма хаҭала дыззымдыруа,
мамзаргьы иӡбахә змаҳац. Ҳарҭ аԥсреи абзареи ҳанаарҭагыла,
шәымшәан, ҳашьцәа, ара ҳаҟоуп ҳәа ҳацхрааразы раԥхьаӡа
иаҳзаақәаз дреиуоуп уи. Иеибашьышьеи, иуаҩышьеи,
иҟәыӷареи ирыбзоураны иаарласынгьы Аԥсны ихьӡ ахыҵәеит.
Иареи сареи аибашьра анцоз изныкымкәа ҳаиқәшәеит,
ҳаицәажәеит. Исымоуп изку анҵамҭақәа. Абраҟа иаазгоит
убарҭ рахьтә акык-ҩбак.
Гагра ахы иақәиҭхахьан, аха аибашьра еилымгацызт.
Атҟәара аҟнытә схынҳәит. Ҳаицәажәон. Иасҳәеит ибзианы издыруаз фактк.
– Шамиль, – ус ҿаасҭит, – Кәачара ахы ианақәиҭышәтәуаз
иқәышәцаз еибашьҩык, ҳара иҳабашьуаз, ҳаӷаки сареи
ҳаицәажәон. Уи убас иҳәеит: «Ҳарҭ, Кәачараа ламыс ҳамазар
аԥсуаагьы, Басаев раԥхьа днаргыланы ачеченцәагьы иҭабуп
ҳәа раҳҳәароуп, рбаҟа ҳаргылароуп, убасҟак уаҩрала
иҳазныҟәеит. Арҭгьы егьыс ауаагьы, ҳазегьы ҳаижәыланы
ҳаԥхеибарс Кәачара ҳалҵны ҳцон. Иаҳхыкны аҵлақәа
рымахәқәа аттаҳәа ихыҵәҵәаны икаԥсон, убасҟак ахқәа
ҳашьҭан. Иаҳхыкны ихысуан. Ирҭаххазҭгьы ҳазегьы ҳашьны
ҳашьҭарҵон. Ҳамшьыкәа ҳақәырцеит. Изхарада? Ҳара.
Кәачара атехника наҳгеит. Аибашьцәа абџьарла еибаҳҭеит.
Ҳара ҳрықәлараны ҳшыҟаз дара лаҳақәлан, иҳахәҭаз ҳзыруит.
Ииашоума, Шамиль уи ииҳәаз?
– Ҳара ҳзеибашьуа ауаа рышьра азыҳәан акәӡам. Иқәҵны
ицааит, уаҳа акгьы, – иҳәеит уи иааркьаҿны.
– Шамиль, Кәачара аныжәгоз иугәалашәома, иҟалама
абри аҩыза: «Амашьына «Волга» аԥхьа игылан, ашьҭахь игылан «Жигули». Агәҭа игылан «Вилис». Кәачара ахыи аҵыхәеи
иалсит, уара уааигәараҵәҟьа ииасит, – сҳәеит.
– Ииашоуп, исгәалашәоит, – иҳәеит Шамиль.
– Шамиль, агәҭа игылаз амашьына дҭатәан Џьаба Иоселиани, – сҳәеит.
Азнык азыҳәан иԥштәы аҽаԥсахит. «Ҳнапаҿы дшыҟаз
дышԥаҳацәцеи! Ах, иаҳдыруазҭгьы», –иҳәеит.
– Ижәдыруазҭгьы – шәилгон?
562

– Мап, дҳатҟәон. Аибашьрагьы ааилгон. Аԥсны шәалҵ,
мамзар даҳшьуеит ҳҳәон, –ашьҭахь ус нациҵеит. – Угәанала,
иаанагозеи уи уаҟа дахьыҟаз? Ҳара ҳашиааиуа даҽазнык
агәра згеит. Усеиԥш аҭыԥ ду аанызкыло ауаҩы аибашьра
адәахьы дымнеироуп, даннеи, еибашьцәа шәыргәындақәоуп
ауп иаанаго.
Шаҟа диашахазеи.
Иаазгоит аибашьраан иҟаҵаз даҽа нҵамҭак.
Ахы иақәиҭыртәуан Ганҭиадии Леселиӡеи. Шамиль игәыԥ
иманы шьхала дахыкәшаны Ганҭиади агәҭаҟа дылбаарц даауан. Иаԥхьаҟа ишьҭит аԥшыхәыҩцәа. Еилыркааит. Раԥхьаҟа
даауеит, акыргьы дааигәахахьан Ҟарҟарашвили. Ар имоуп
хышәҩык рҟынӡа, абџьарла деибыҭоуп. Игәырӷьеит Аԥсны
ахьчаҩцәа. Имҩа ҳкуеит, ҳрылгоит. Шамиль акоманда ҟаиҵеит.
Еибашьыҩцәа мҩахигеит. Амҩа ииҭеит Ҟарҟарашвили. Уи
даниас, рымҩа инангылан, иҩалбаан Ганҭиади агәҭа иналагылеит. Ҳара ҳтәқәа инарыцлеит. Згәы аҟыҿыҳәа еицҳауаз
ас зыҟауҵазеи ҳәа ианиазҵаа, ус ҿааиҭит: «Ҳаибашьызҭгьы
агәра згоит, ҳара ҳшаиааиуаз, аха иаргьы ӷәӷәала деибашьуан.
Уаҳа ԥсыхәа имамызт, ишьҭахь иаԥхьа зегьрыла дҭакхон. Аха
ҳаргьы аҷкәынцәа ҳацәҭахон. Ҳара ҳзы аӡәы акыр даԥсоуп».
Шамиль Басаев Аԥсны мрагыларахьтәи афронт аҟнытә
уаанӡа дахьыҟаз мраҭашәарахьтәи афронт ахь даныхынҳә,
зынӡаск дцеит ҳәа рылаҩит ҳаӷацәа. Гәырӷьарахеит, хысрахеит. Иаахтны иҳәатәуп дызцазгьы. Уи ҟазшьас иман,
ахы иахьақәиҭитәыз аиланхарҭаҿы иеибашьыҩцәа иргарц азин рымам ҩба: афатәи аԥаҵасагақәеи. Кәачара ахы
ианиқәиҭыртә ҳаԥсуааи, аерманцәеи, Гагра ахы ианақәиҭха
ишыҟарҵаз еиԥш, гәабани хызеи иаарымԥыхьашәаз акы
аанмыжькәа арҳәра ианалагоуп данықәҵ.
Ирацәоуп, ирацәаӡоуп уи изыҳәан иуҳәаша. Ихҳаркәшап
алкаа ала, Шамиль Басаев деибашьҩуп, ахақәиҭразы
жәларык, милаҭк, ҳәынҭқарра дук тәыс иҟарымҵарц, рхәура
иҭарымҵарц азыҳәан. Уи дҟәыӷа дууп. Иуаҩу изыҳәан дуаҩуп.
Абнаҳәа еиԥшхаз изыҳәан алым даҩызоуп. Уас дышьҭухыр,
днырхагоуп, ӷас дҟоуҵар ашәы наушәыуҵеитоуп.
«Аԥсны», 1995

АШӘЫҞӘҚӘА РЫШӘҞӘЫ
Хынҩажәи жәаба шықәса инареиҳаны иаҳцәыҵәахын
ашәыҟәқәа рышәҟәы Абиблиа, Ашәҟәыԥшьа. Динхаҵарас
дзеиуазаалакгьы, ари ашәҟәы ззымдыруа, аҵара сымоуп синтеллигентуп изҳәом. Иахьатәи ҳкультура акаҳара, абнауаҩра
аҟынӡа ҳнеир изыхҟьаз, изхарақәоу ируакуп, аныхабаақәа
ишрызныҟәаз еиԥшҵәҟьа иахьазныҟәаз Абиблиа.
Ажәа «библиа (ашәыҟәқәа) бырзен ажәоуп, «библион»
(ашәҟәы) аҟнытә иаагоуп.
Абиблиа шьақәгылоуп ҩ-шәҟәыкны. Раԥхьатәи иахьӡуп
«Ижәытәӡатәиу ауасиаҭ». Аҩбатәи – «Аҿатә уасиаҭ». Дара
ашәыҟәқәагьы хзы-хаз еидыркылоит иаҳа ихәыҷу ашәыҟәқәа.
«Ижәытәӡатәиу ауасиаҭ» аҿы иҟало ахҭысқәа,аҭоурых аҿы
ииашаҵәҟьаны аҭыԥ змаз, аҵарауаа излашьақәдыргылахьоу
ала, ианыҟалаз аахыс хԥа-ԥшьба нызқь шықәса реиҳа ҵуеит.
Шәҟәыкны аизакра иалагеит ҳашықәсԥхьаӡара ҟалаанӡа
ажәаҩатәи ажәахатәи ашәышықәсақәа рзыҳәан.
«Аҿатә уасиаҭ» алагоит ҳашықәсԥхьаӡара, мамзаргьы
Иисус Христос диит ҳәа анырыԥхьаӡо инаркны.
Ижәытәӡатәиу ашәҟәаҿы зынӡаскгьы иӡбахә ыҟаӡам
Христос. Уи зызку ауриацәа рынцәахәы Иахве (Иаҳиа)
имҵахырхәароуп. Анцәахәы ихаҭа убасҟак дыџьбароуп,
дгәымбылҩуп,
дааҟәымҵӡакәа
ауаҩы
длаирҟәуеит,
диқәымчуеит. Убасҵәҟьоуп дшыҟоу уи ихьӡала зусқәа ауаа
рҿы иназыгӡо Моисеи. Ашәҟәы зегьы иагәылжжуеит ашьа,
алабжыш, еротика, амаҳагьара, аргәаҟра. Абас ишыҟоугьы, уи
иагәылоуп убасеиԥш иҟоу ахшыҩрҵагақәа, аламысааӡагақәа,
ауаҩы иуаҩра шьақәыргылагақәа, ауаатәыҩса ыҟанаҵ мап
зцәырымкша. Убарҭ иреиуоуп, иаҳҳәап, думшьын. Ауаҩы,
ауаҩы думшьын. Моисеи ари иуасиаҭ хада идикылеит,
иахьатәи ҳбызшәала иаҳҳәозар, мҩақәҵагас иҟаиҵеит, пропогандистс дазыҟалеит.
Абиблиа иалхәдаахаз ауаҩы иҵара-дырра злабжам­
ҽамхо, Ашәҟәы ахаҭа иаҳәо аҟәыӷара дуқәа, аламысааӡагақәа
дахьрылхәдахо азыҳәан мацара акәым. Абиблиатә сиужетқәа
ззымдыруа, еилкаашьа изаҭаӡом урҭ асиужетқәа рыла
иаԥҵоу аҟазаратә рҿиамҭақәа, асахьаркыратә-литературатә
ԥҵамҭақәа. Микеланџьело, Бах, Данте, Пушкин, Достоевски,
564

Рафаель дарбан шәҟәыҩҩы дуу, сахьаҭыхҩу, композитору
зырҿиамҭа еилаҳкаауа, ҳамыԥхьацзар, иҳамҵацзар Абиблиа,
избанзар урҭ зегьы рырҿиаратә гәаҳәара хыҵхырҭас иамоу
Абиблиа ауп.
КПСС ацензура иахьамуаз иахҟьаны, Абиблиа ахьӡ
мҳәакәа, уи асиужетқәак, аҿыханҵа, аскульптура уҳәа
реилкаараҿы аԥхьаҩцәа ирыцхраарц, ҳжурнал аҿы анҵара
уажәраанӡагьы ҳалагақәахьан. Аха ҳабжьы бжамҽам ахәыҷ­
гьы аанкылан. Адинхаҵара апропаганда зура шәаҟәыҵ
рҳәеит. Аҵыхәа ааԥҵәеит. Уажәшьҭа, Анцәа иџьшьаны, ацензура аԥыххеит. Сгәанала, ихацҳаркхьаз аус иазыхынҳәтәуп, иаҳа
инарҭбааны инагӡатәуп, избанзар, хыхь ишысҳәаз еиԥш, Абиблиа асиужетқәа ззымдыруа еилкаашьа изаҭом, амузыкатә,
аҿыханҵатә, аскульптуратә, иналукааша алитературатә уҳә
арҿиамҭа дуӡӡақәа.
Уажәоуп ҳаналаго, аҟазара иазку ажурнал аханатә
иауалԥшьаз абиблиатә сиужетқәа аԥхьаҩцәа қәыԥшқәа дырдырра.
Дарбан уаҩԥсызаалакгьы ихы-иҵыхәа идыруазарц
иҭа­­хуп. Дины адунеи даннықәла инаркны, игәалашәарц
да­шь­ҭалоит ихәыҷра. Аӡәы данысабиӡаз, иаҳҳәап, хԥаԥшьба шықәса анихыҵуаз инаркны ихы игәалашәоит, даҽа­
ӡәы – иаҳа даныҩеидас инаркны. Инеизакны иугозар,
ауаатәыҩсагьы убасоуп ишыҟоугьы. Иргәаладыршәарц рҭахуп
адунеи ишықәнагалаз, Анцәа ишишаз, ианӡыҟыз, ианысабииз, нас ишымҩасыз рхәыҷра, рқәыԥшра, рыуаҩра иааины
ишҭагылаз. Аха убри ианазхәыцлак, зҵаара дук ааины раԥхьа
иаақәгылоит.
Ишԥаршеи ауаатәыҩса ҳазну, иара адунеи ахаҭа? Изшада?
Ауаатәыҩсагьы ҳазшаз – Анцәа.
Уаҩы иџьеишьаратә иҟоуп. Анцәа адунеи шишаз ҳәа
еиуеиԥшым ажәларқәа рҿы ирҳәо алакәқәеи алегендақәеи
Абиблиа ишануи акырӡа еизааигәоуп, бжеиҳаџьара аӡәы
иӡбазшәа еиқәшәоит. Убас акәҵәҟьазар Анцәа адунеи шишаз,
аԥсуаагьы ииашаны игәныркылеит. Америкатәи аборигенцәа
уазҵааргьы, Африкаа рлакәқәа урзыӡырҩыргьы Абиблиа
уаԥхьаргьы, раԥхьа иауаҳауа акоуп. Адунеи Анцәа ишеит. Акгьы ахала иҟамлеит.
565

Ҳазааҭгылап Абиблиа ишҳанаҳәо.
Раԥхьаӡа Анцәа иишаз ажәҩани адгьыли роуп.
Уархәыцыртә иҟоуп араҟа адгьыл аԥхьагьы ажәҩан ахьгылоу. Еициз – еиқәлацәоуп, аха зегьакоуп, шәымҭақәак рыла
акәзаргьы, руаӡәк уеизгьы деиҳабуп. Еицишоит ажәҩани адгьыли, урҭ еиқәлацәоуп, аха уеизгьы шәымҭақәак еиҳабуп
ажәҩан.
Ажәҩан хыхь иҟан – ҵаҟа – адгьыл. Ажәҩанаҿ, илашан ҳәа
ҳанаҳәом Абиблиа, аха адгьыл аҿы илашьцан, акгьы убомызт
ҳәа злаҳәо ала, ажәҩанаҿ илашан уҳәартә иҟоуп. Ус анакәха,
ажәҩанаҿ илашан, адгьыл алашьцара жәпаӡа иахатәан.
Адгьыл лашьца иахагьежьаауа, иахаԥраауа иахан Адоуҳа.
Анцәа Идоуҳа. Ишылашьцазгьы, Адоуҳа иабон адгьыл ккаӡа
ишшҭацәыз, иабон аӡы. Уажәтәи ҳбызшәала иуҳәозар, уи планс
иамазар акәхарын ауаҩы дишарц, аха уи аплан наигӡаанӡа,
ирлашар акәын.
Убасҟан иҳәеит Анцәа. Иҟалааит алашара.
Ишааиҳәаҵәҟьаз иаалашеит адунеи. Ихаҭагьы ибеит
алашьцара аҵкыс иаҳа ишеиӷьыз алашара.
Анцәа еиҩишеит алашьцареи алашареи. Алашьцара аҵх
ҳәа ахьӡиҵеит, алашара – амш ҳәа.
Шәымҭак ҳназхәыцып абраҟа аԥсуаа ирҳәауеи Абиблиа
иаҳәауеи шеиқәшәауа. Алашьцара – аҵх, алашара – амш.
Изеиԥшроу аамышьҭахьгьы ахьӡ ҷыдақәагьы рымоуп.
Абас иҟаиҵеит Анцәа раԥхьатәи амш азы.
Зегьы ӡы мацаран. Унӡааҟәрылон. Ушьапы зықәургылаша
ҵәахын. Анцәа еиҟәишеит аӡи адгьыли. Еиҟәишеит аӡқәагьы.
Хыхь иҟоу, ҵаҟа иҟоу ҳәа акәымкәа, зегьы еилан. Урҭгьы
еиҟәишеит. Џьоукы хыхь ишьҭит, даҽа џьоукы ааникылеит
ҵаҟа. Хыхь иишьҭыз иахьӡиҵеит ажәҩан ҳәа. Ҵаҟа иааникылаз – адгьыл ҳәа.
Абри дшаҿыз даҽа знык ихәлеит, ишеит. Ари аҩбатәи
амш акәын.
Дызҿыз ахымш рыҽны?
Уи ҳҳәаанӡа, ҳназхәыцып «амш». Ашара – амшара.
Раԥхьатәи ашара, раԥхьатәи амш. Аҩбатәи ашара, аҩбатәи
амш, аҩаша уб. иҵ.
Ахымш рыҽны Анцәа ршара даҿуп ицәҳәӡа ишьҭаз адгьыл зырԥшӡашаз, аԥсы ахазҵашаз. Ус ҿааиҭит. Аҳаскьын
566

ықәиааит адгьыл, шәаԥыџьаԥла ихҟьахааит. Ишиҳәаз иҟалеит.
Аҳаскьын иаҵәаӡа иқәиааит адгьыл, ҵҩа змам, еиуеиԥшым
ашәаԥыџьаԥ ҩагылеит.
Даҽазнык ихәлеит, даҽазнык ишеит. Ахымш рыҽны абзиара шыҟаиҵаз ибеит Анцәа.
Аҵхи амши еиламҩашьо иҟазҵалаша, еиҩызшаша акы
ӡбатәын. Ажәҩан икыдлааит амра, уи амш иатәызааит иҳәеит.
Аҵхгьы иара атәык аҭахын. Уи иазишеит амза. Ҩ-цәашьык
кыдиҵеит ажәҩан. Амреи амзеи.
Даҽазнык ихәлеит, даҽазнык ишеит. Абас даԥылеит
аԥшьбатәи амш, аԥшьаша, ашарақәа аԥшьбатәи рымш. Уаҳа
ишатәузеи?
Ауааԥсыра рхазыҳәан Анцәа ҳаишеит ҳәа шырҳәо еиԥш,
егьырҭгьы ԥсы зхоу рзыҳәангьы Анцәа ишеит ҳәоуп ишырҳәо.
Ақәыџьмагьы иқәыџьмазарц Анцәа ишеит, ауасагьы – уасазарц.
Ахәмыш аҽынгьы аҟаҵатәқәа рацәаны иман Анцәа.
Аӡы ахаҭа иахшааит, иҳәеит зыԥсы ҭоу. (Иаҳгәалаҳаршәап
аԥсуа ажәа «аԥсыӡ», аԥсы, аӡы, ԥсы зхаз аӡы иҭалеит). Урҭ
раамышьҭахь дыиасит аԥсаатә рышҟа. Ажәҩан иаҵалааит,
иҳәеит, аԥсаатә. (Араҟагьы иџьоушьартә иҟоуп ажәа «ԥсы»
ахьалоу). Урҭ дрықәныҳәеит. Шәыҿианы аӡқәа шәырҭазааит,
иҳәеит, аԥсыӡқәа, ажәҩан шәԥыруа шәыҵазааит, иҳәеит,
аԥсаатәқәа.
Даҽазнык ихәлеит, даҽазнык ишеит. Ахәбатәи ашара
ашьҭахьгьы инымҵәеит Анцәа иусқәа.
Ҳазааигәахеит, аԥсуаагьы ҳналаҵаны, шамахаӡак
акәымзар, ажәларқәа зегьы адунеи ишықәнагалаз ҳәа ирҳәо
ахьеиқәшәо. Ауаҩы анцәа дишеит. Абиблиаҿы ишаҳәои,
иаҳҳәап, аԥсуаа ҳҿы ишырҳәои, мамзаргьы даҽа жәларқәак
рҿы ишырҳәои уҳәа, ахьеиқәымшәақәо ыҟоуп. Аха еиқәшәоит
зегьы акаҿы. Анцәа иоуп ауаҩы дызшаз.
Иарбан мшу уи данишаз? Афымш рыҽны. Афбатәи ашара
амш аҽны, асабшаз.
Аԥсуаа рҳәамҭеи Абиблиа иҳанаҳәои анеиҿурԥшлак,
даҽа хәыцрақәакгьы узҵысуеит.
Ауаҩы данишоз аҽноуп ианишаз, аԥстәқәагьы, ашәа­
рахқәагьы, агыгшәыгқәагьы. Мышкала хыԥхьаӡара рымамкәа
аскульптурақәа рацәаны иҟазҵаз аскульптор диеиԥшхазар
567

ҟалап. Егьа дгьенизаргьы инеишьҭарххны аскульптурақәа
ҟазҵаз иахьеиԥшқәоу ицәырацәамхар ауам. Ауаҩы дани­
шоз аҽны ишеит ақәыџьмақәагьы, убри аҽны ишеит зегьы, аҽадагьы, ажьагьы, алымгьы, аҳәазамазақәагьы.
Ишицәеиԥшцәахаз атәы аԥсуаа рҳәамҭақәа рҿы иҟоуп.
Ауаҩы, иҳәеит, зны длоуп, зны дҳәоуп, зны дқәыџьмоуп, зны
ажьа шәыргәында даҩызоуп. Зегьы ртәык илоуп. Џьоукы иаҳа
имаҷны, даҽа џьоукы ртәы иаҳа ирацәаны. Аԥсуаа рҳәамҭақәа
рҿы ԥсы зхоу рахьтә зегь реиҳа ауаҩы изааигәаны, уимоу,
иара илоу ашьа аҩыза даргьы ирыланы иԥхьаӡоуп аҽи алеи.
Дасу илеи иҽи иара иеиԥшхоит рҳәеит.
Ҳазыхынҳәып ауаҩы ишашьас иҟаиҵаз ҳәа Абиблиа
иҳанаҳәо. Дшаны адәы дықәиҵарц иӡбеит, аха дзеиԥшитәыда?
Ҳара, иҳәеит, уи Анцәа ҳхаҭа дҳаиԥшзааит. Ауаҩы дегьишеит Анцәа, иара, Анцәа ихаҭа диеиԥшны. Дишеит ахаҵа,
дишеит аԥҳәыс. Дрықәныҳәеит иҿиаларц, аӡы иҭоугьы,
адгьылаҿ иҳәазогьы, ажәҩанаҿ иԥыруагьы, иҳаскьынзааит,
ишәаԥыџьаԥзааит, зегьы, ишынеибакәу зегьы аҳас дрымазааит, иҳәеит.
Гәаламыршәашьа амам аԥсуаа рҳәамҭак.
Ауаҩы, иҳәеит, анышәаԥшь далхны дҟаҵаны далгеит
Анцәа. Аџьныш дааҟәымҵӡакәа дахьиԥырхагахаша дашьҭан.
Аԥсы ихеиҵарц азыҳәан, Анцәа днеин ауаҩы, иҳәеит, иҿы
дынҭаҭәҳәеит. Аџьныш аҟыԥҳәа ауаҩы днаидыххылан, ауаҩы
имгәацәа аакылиҵәеит, иӷралан иаауаз Анцәа иԥсы ноуишьҭит,
имаҟҿаҳәаранахыс ҵаҟа имцарц. Убринахыс, иҳәеит, ауаҩы
деимаркуеит Анцәеи Аџьныши. Имаҟҿаҳәаранахыс хыхь
Анцәа итәуп, имаҟҿаҳәаранахыс ҵаҟа – аџьныш. Зны аиааира
аӡәы игоит, даҽазны – даҽаӡәы. Иҟоуп, иҳәеит, иртәу ахәҭақәа
анеиҭнырԥсахлогьы.
Даҽазнык ишеит, даҽазнык ихәлеит. Абас иаанҵәеит
афбатәи ашара, амш, афабша (асабша).
Иԥсы ишьон абжьымш рыҽны. Анышәаԥшь ирххомызт,
анышә иҽомызт, икәаҳауамызт. Шаҟа уи иазааигәоузеи
аԥсуаа абжьбатәи амш иахьӡырҵаз. Амҽыша, амҽара амш.
Иазааигәаӡоуп даҽа ажәакгьы, амшара амш, акгьы анимшоз,
аӡәгьы данимшоз амш, иаармарианы ажәа амҽыша ашҟа ииасыз.
Ауаҩы дахьишаз адагьы, уи изыҳәан иҟаиҵеит даҽа ус
дуӡӡакгьы. Ԥсы зхоугьы ԥсы зхамгьы зегьы аҳас дриҭеит.
568

Диқәныҳәеит изҳаларц, дыҿиаларц. Раԥхьаӡа иишаз ауаҩы
ихьӡын Адам. Уи иваҵыс далхны дишеит аԥҳәыс, Ева.
Хыхь ишаҳҳәаз еиԥш, Гомер инаиркны, иахьа
уажәраанӡагьы, ашәҟәыҩҩраҿоума, амузыкаҿоума, аҿыхан­
ҵеи аскульптуреи рҿоума, шамахамзар, дыҟам рҿиаҩ дук,
Абиблиа асиужет, иазхьамԥшыц, зырҿиамҭа анырра ҟанамҵац.
Аха, сгәанала, убарҭ зегьы даарылукаауеит Микеланџьело. Уи
иҭыхымҭа дуӡӡа «Сикситатәи акапеллаҿы», Абиблиа ишаҳәо
инақәыршәаны, ҿыханҵала иааирԥшит адунеи анцәа ишишаз,
ауаатәыҩса шықәнагалаз ари адунеи.
Абиблиа – хшыҩрҵагоуп, иламысааӡагоуп. Уи иаԥхьа­
хьазароуп, ирдыруазароуп Анцәа дхазҵогьы дхазымҵогьы
зегьы.
