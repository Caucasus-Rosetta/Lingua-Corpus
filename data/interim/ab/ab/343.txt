Елеонора Коӷониаԥҳа

Шьала-дала исзааигəоу апоет қəрахьымӡа...

Схы здыруеижьҭеи исаҳауан ари ахьӡ. Иуа илахьынҵа гəырҩалгон лыҧсы ҭанаҵы сара санду Ҷаҷа Габлиаҧҳа. Ҳахьеижəлантəыз, Абаси сабду Ҟачеи ргəакьара инаҷыданы, Иуа Абас иҧа сара санду лаҳəшьаду лҧа иакəын, даҽакала иаҳҳəозар Иуа иан Мариа Габлиаҧҳа лашьа иҧҳа лакəын  санду. Нанду илҳəалон ”аиҳəшьцəа шəеишьҭаланы Коҕониаа шəрыццеит” ҳәа ишҵəылырхлоз. Ажəакала, ҳара аиуара ҳаман ҩ-ганкы рыла, убарҭқəа ирыбзоураны аибабарагьы ҳаман усҟантəи аамҭазы агəакьацəа шеибабоз инахыҳəҳəома уҳəаратəы. Абасрааи ҳареи нхаралагьы ҳаизааигəан, аха сара хəышықəса анысхыҵуазтəи ахҭысқəа раамҭазы Абас инхараҭаҿы инхоз Коҕониа Леуантиа иакəын, Иуа иаҳəшьа Магəа Аҟəаҟа диасхьан нхара. Леуантиа дахьынхоз инацəыхарамкəа, акыраамҭа еиқəханы иҟан, анкьа ауаа тəарҭас, гыларҭас иахьрымаз Абас иҩны амардуан. Санду ишсалҳəаз ала, Леуантиа маҷк арахь дааханы иргылеит иҩны. Сшыхəыҷызгьы зегь акоуп ихьаазгон Абас ихəышҭаараҿы амца ахьеиқəымыз. Саб мҿаагараҳəа Ҷаҷалҟа уардынла данцоз саргьы сигалон, уи амҩа Абасраа рынхарҭа ҭыҧ иавганы иган. Сынхьаҧшлон сгəы хьухьууа... Зны-зынла, ҽаҩраҭагалан аџьықəреи еиныланы ианыҟалоз, уа инхоз срымбарцазы, маӡала Абас иҩны аҟəырҷаха-мардуан снықəтəалон...  Магəа лаҳəшьа Ҷыҷкеи лареи раб иашҭа инықəыҧшырц иаалон, аха уа рацəак инымхакəа ҳара ҳахь имҩахыҵуан. Сара ишысгəалашəо ала, Магəа лакəын нгылара ҳəа ҳара ҳахь иаауаз, Ҷыҷка Тамшь дынхон,  лыҧшəма  аҩны дыҟан аҟынтə аангылара ҳəа даауаны сгəалашəом, ус дныдгыланы дымцозар. Убри аҟынтəоуп, Магəа илыцу агəалашəарақəа еиҳарак схаҿы изынхазгьы, лара лахь еиҳа аҧхаррагьы зсымоу. Хымҧада, уанхəыҷу иузеилкаауам, иуаҳауа  ақьаад иануҵар шыҟало, нас мышкызны уи хəы змаӡам ажəабжьқəаны ишуҧыло. Сгəы иалоуп иахьа исхашҭқәахьоу ахҭысқəа ахьыҟоу, ус акəзаргьы, ашəымҭак иадамзаргьы апоет Иуа Коҕониа ииубилеи аламҭалазы изгəаҕьит сыгəҭахəыцрақəа  еизыркəкəаны аҧхьаҩ идызгаларц...
Сан Мариа Ҷежьиаҧҳа забхəараа ҳаҭыр рықəызҵоз ҭацан, убри аҟынтə, ирлас-ырлас лажəа иалан “Урҭ ауаа ануаамызгьы иуаан” ҳəа. Саныхəыҷыз ақыҭаҿы ахəыҷбаҳча абаҟаз, убри аҟынтə, исҳəар сылшоит сандуи, насгьы ҳаҩны иаҭаауаз ҳауацəеи рыбзоурала сахысит ҳəа зеиҕьыҟам ашкол. Уа иуоуаз адыррақəа аҳəынҭқарра иатəу ахыбраҿы аиушьа амам џьысшьоит уажə санрызхəыцуа усҟантəи ахҭысқəа. Доусы иҭаацəа идеалтəызшəа ибозар акəхап, аха уи аҩыза ахəыцра сҽасҭаргьы сҭахым, избанзар, сахьырааӡаз аҩнаҭа иаабац ҧсыуа ҭаацəаран. Амала, мҩашьарада издыруеит ишҳамаз зегьы ҳазлареиҧшымыз ҷыдарак: ачеиџьыка ду змаз, ашəҟəы ҳаҭыр ахьақəырҵоз  Асҭамыр Коҕониа иҩнаҭа – абас азысҳəар сылшоит схаҭа сахьырааӡоз аҩнаҭа, аамҭа иагахьоу ахҭысқəа зегь еихыршəшəаны сцəажəозар. Ачеиџьыка архиара сан илыбзоуран, ашəҟəы аӡыргара саб. Усҟантәи аамҭазы саб Асҭамыр имаз абиблиотека шамахамзар уаҩы имамызт. Хыхь ҳаҩны азалаҿы иҟаз ашәҟәыҧхьарҭаҿы, есқьынагьы Иуа исахьа зныз ишәҟәы ықәгылан. Ақыҭаҿы ашәҟәыҧхьара зҭахыз ҳаҩны иааны саб ашәҟәқәа анимырхуаз сгәалашәоит. Иара иман шамаха иуҧыхьамшәоз алитература, убри аҟнытә, ашәҟәы змыргьежьыз изыҧшызгьы ҳаҕеимшхаран. Абасала, санхәыҷыз инаркны ашәҟәыҧхьара абзиабара скхьан. Раҧхьатәи ҿырҳәалатәи сықәгыларақәагьы шьала-дала исзааигәаз Иуа Коҕониа ипоезиа иадҳәалан.
–Аҳа, балага! – лҳәон сан, ҳасасцәа крыфаны-крыжәны ианаатәалак. Схәыҷын азы, апоезиа аӡыргаразы ирхианы илымаз асқам хәыҷ снықәлыргылон сан, асасцәа ҿырҳәала издыруаз ажәеинраалақәа сырзаҧхьарц. Асасцәагьы ашьцылахьан ари, иаацыҧхьаӡа “срепертуаргьы” шсырҭбаахьоу дырбаразы аҿыцқәагьы нарыцысҵон “сжәытә” жәеинраалақәа. Сан аҵара лымамызт, аха Иуа иажәеинраалақәа ҿырҳәала илдыруан, сара  исзырҵозгьы лара лакәын. Хыхь ишысҳәахьоу еиҧш, уи забхәараа лымкаала ҳаҭыр рықәызҵоз лакәын аҟынтә, раҧхьаӡатәи ҿырҳәала ислырҵазгьы  Иуа иажәеинраалақәа ракәын:
Абна бзарыбзаруа, иаҵәабҕьыла ихҩоуп, 
Адгьыл ҳаскьын какаҷла иқәҵоуп.
Аарыхра рҽеибаркны, шьҭа аҿыхра рҭахуп,
Амҩақәа сабоуп, ҳәынҵәак убаӡом...
Абас сыбжьы нҭыганы раҧхьара сналагон Иуа ицәаҳәақәа. Иӡырыҩуаз Магәа ҧсаҭашкәакәа данрылатәаз лылаҕырӡ аауан, нас “сконцерт” анынҵәалак лџьыба иааҭыганы ахаамыхаақәа аасыдылгалон. 
 Абас иҭаацәа ирызкыз ажәабжьқәа зегь санду Ҷаҷа лакәын еиҳарак исазҳәоз. Лара ишсалҳәоз ала дара ҭаацәара дуун, рыҩны тәарҭас, гыларҭас ирыман абжьыуаа рҿы еицырдыруаз ауаа.  Нанду ишылҳәоз ала Абас  ҧшьҩык аиҳәшьцәа иман, руаӡәы Какачиаа дрыман, егьырҭ ахҩык хаҵа имцаӡакәа, рыҧсҭазаара зегь рыҧсеиҧш бзиа ирбоз рашьа Абас ихшареи иареи ирыхҭнырҵеит, “Рҳәацәа еснагь агәашә илагылан, аха аӡәгьы драҭәаршьомызт, ихамаҧагьақәан”, – лҳәон нанду Абас иаҳәшьцәа рзы.
Иуа аҟазара шилаз данхәыҷыз аахыс игәарҭахьан санду лажәақәа рыла. Лара Магәа лгәалашәарақәа рҿы ишазгәалҭахьоу еиҧш, Иуа анырра ду илҭеит иаҳәшьаду Хымжәажә. Уи ажәытә жәабжьқәа маҷымкәа илдыруан, акгьы агмырхакәа Иуа хәыҷы изеиҭалҳәон.  Иуеи нандуи шықәсыла рацәак рыбжьамызт,  лара маҷк деиҳабын. Санду дышқәыҧшӡаз Коҕониа Ҟача дирҭеит, ҩынтәны аиуара ирыбжьалаз иабзоураны, насгьы нхарала арҭ Акоҕониақәа злеизааигәаз ала реиҿцаарагьы акыр иҳаракын. “Ҳара акыр ҳақәындаз” лҳәон санду Иуа илахьынҵадара дазхәыцуа. Лара Иуа иӡбахә лҳәацыҧхьаӡа, саргьы самҽханакуан  апоет илахьынҵа ахьаагара. Аҧхьашьа анысҵа инаркны сҽазысшәо салагеит Иуа ипоемақәа ҿырҳәала рҵара, нас агәылацәа-азлацәа еизганы, инеиужьны иҟаз ҳаҩны аҿаҧараҿ апоезиа ахәылҧазқәа мҩаҧызгон. Апоезиа адагьы, сзыӡырҩцәа идсырбон еиуеиҧшымыз ашәаҳәаҩцәа, артистцәа рыҟаҵашьа. Абри аус аиҿкаараҿы дсыцхраауан Леуантиа иҧа Родик Коҕониа.  Исгәалашәоит, саб аҧара имхны, аконцерт иаҭаауаз ҳгәылацәа рзы ахаамыхаақәеи ажьырӡқәеи Кәтол адәқьан аҿы сцаны ишаасхәаз. Аконцертқәа хәылбыҽхала акәын ианымҩаҧаҳгоз, ҳгәылацәа напҩырала ақьаад ианҵаны ааҧхьара рзысышьҭуан, уи ақьаад  аконцерт аҩналаразгьы абилеҭ иаҩызан. Родик ашә дылагыланы иҩналоз ақьаадқәа иркыз аарымхны иҩнеиҵон. Хәмарран абри зегь, аха иахьа уажәраанӡа уи раҧхьатәи сықәгыларақәа ирыцназго гәалашәара ыҟамкәа срыхәаҧшуеит уажәы. Ари анымҩаҧысуаз ҿырҳәала исҵахьан “Наҩеи Мзауҷи”, “Абаҭаа Беслан” уҳәа Иуа ипоемақәа рҕьырак. Родик “конферансье” ҳасабла сзыҧхьоз нарылеиҳәон, нас сара сналагахуан: “Аҧсны иааӡаз Абаҭаа, Дхаҵа ҕьеҩын иаамҭала”, мамзаргьы, “Наҩеи Мзауҷи еиқәлацәан, Еигәылацәан еиуацәан”. Сан цәгьа илгәаҧхон сыхәылҧазқәа, дагьсызгәдуун. Дара ҳгәылацәагьы аамҭа ҧыҭк анцалак, иҿыцу хәылҧазык аҧшьызгарц азы ажәалагала ҟарҵон. Абри анымҩаҧысуаз сара исхыҵуазар ҟаларын жәаҩаҟа шықәса. Усҟан ҳҭаацәа зегь еилшәарада иҟан...
Иуа Коҕониа джуп Кәтол агәы иалганы иго амҩаду ахықәан. Уаҟа анышә иамадоуп ешьарала ҳара иаҳзааигәоу зегьы. Лассы-ласс анышәынҭрақәа сырҭаалон. Иуа иаб, иан, иаҳәшьадуцәа уҳәа зегь џьарак ижуп. Сара схахьы изгеит урҭ рнышәынҭрақәа рхылаҧшра. Саб аҳаскьын ирхуан, урҭ анышәынҭрақәа рыкәша-мыкәша, сара сабдуи Абасрааи рнышәынҭрақәа рҿы аҳаскьын напыла иҵысхуан, ашәҭқәа еиҭасҳауан. Убри саҿын аҭаацәараҳәа сцаанӡа, нас, еиҳа имаҷны саҭаауа салагеит сқыҭа. Аха, зегь акоуп, иахьагьы, еимгеимцарак ансоулак Кәтол снеир, анышәынҭрақәа сырҭамҧшыр сгәы иауам. Сара иаразнак исныруеит урҭ аҳаҭгәынқәа рҿы иҵәаху сашьцәеи саҳәшьцәеи рыгәқәа снеира гәаҭаны ишаақәыҧсычҳауа. 
 Санду иҵәахны илыман Иуа илиҭаз агәыгәым. Лара ишылҳәаз ала, саб Асҭамыр лнапы данкны Иуа  ибара ҳәа дахьнеиз, уи агәыгәым ахәыҷы ҳамҭас ииҭеит. Ари агәыгәым аибашьра иалааганӡа саҳәшьа арестоврациазы Аҟәа иаалган, ицырцыруа, убла хнакуа аҟаза ианыҟеиҵа ашьҭахь, Кәтолҟа агьежьыха амоукәа аибашьра иалагеит. Уиакәхеит, ҳаҕа хәымга, Иуа иҭынхагьы инапы ахьӡеит.  Аҟәа амшын ахықәан игылаз апоет ибаҟа ҧыххааса иахьыргаз гәырҩас ишҳамаз, агәыгәымгьы шыргаз ангәаҳҭа акыр ихьааҳгагәышьеит. Аҵәымыҕ еиҧш сгәы иалоуп, иара убас, аибашьра иалагарц мышқәак шагыз арежиссиор Амиран Гамгиеи сареи ҷыдала ахәыҷқәа рзы  ианаҳҵаз Магәа Коҕониаҧҳа лыҿцәажәара ахьыбжьаӡыз. Уи аефир ахь ицараны иҟан нанҳәамза 14, 1992 ш. Уаҟа Магәа еиҭалҳәон Иуа ихәыҷра ашықәсқәа ирыдҳәалаз ахҭысқәа, дрыҧхьон иажәеинраалақәа. Апоет қәашьда иара абраҟагьы изамуит, адырраҭара аныддырбашаз аҽны аибашьра иалагеит, нас ателехәаҧшра знапаҿы иаазгаз ақырҭцәа ателехәаҧшра архивгьы ҧыххааса иқәырҵеит. Сгәы иалоуп иара убас, Иуа ихьӡ зху Кәтолтәи абжьаратә школ ашҭаҿы иқәгылаз апоет ибаҟагьы аҭыҧаҿ иахьыҟам, иахьауажәраанӡа изалмыршахеит ашкол аҩныҵҟа иҩнаргалаз апоет ибиуст ашкол ашҭа ду ахь аргьежьра. Санду рыцҳа лҳәашьала, ҳахыуаадахеит ауп иҟалаз....
Сыҧсҭазаараҿы дсымбац Магәа Коҕониаҧҳа леиҧш зажәа хааз аҧҳәыс. Уажәы ус иҟоу ауаа ыҟамшәа сыҟоуп. Уи аҩны даннеилак “Ҷаҷа, бара бшеибгоу”, лҳәон санду лахь лхы нарханы. “Бара бшеибгоу, Магәа”, – аҭак ҟалҵон нандугьы. Магәеи, нандуи, саби заа ишьҭаломызт, аҽҳәа иҽҳәатәаны аҵх ргон, ажәытә-аҿатә ргәаладыршәон. Иџьоушьаша, иара ианышьҭалалакгьы, Магәеи нандуи рҳәатәы нҵәомызт. Магәа акырынтә исалҳәахьан, Иуа илахьынҵа шкьаҿыз шидыруаз. “Уахык зны, аҩны ҳшыҩнатәаз, иаҳәшьа дыҧсындаз, Иуа адәахьы дындәылҵын, нас дааҩналан ақьаад ҩырак наниҵеит. Иара иуамызт, аха сицәаԥхьеит “О, аҵых ҧшӡа, Уарҳалла ихҟьоу! Ҳаиҧырҵып уаргьы саргьы, Мышкызны зынӡа”. Ари анызба аҕьаҵәыҕьаҵәра салагеит, уаҳәшьа, иузырҩызеи ари еиҧш ацәаҳәақәа ҳәа. Бымшәан, Магәа, уи ус баша изҩит, ак сыхьыр ҳәа бымшәан” ҳәа усҟан сааиргәыбзыҕт. Магәа зыӡбахә лымоу ажәеинраала “Аҵых ҵәца” ҩын 1926 ш. Иҟалап усҟан апоет иаҳәшьа урҭ ацәаҳәақәа акгьы рыҵарымкуашәа лгәы ирҕәҕәазаргьы, аха ииашаҵәҟьан апоет иныруазар акәхарын зааӡа ишҿахҵәоз илахьынҵа... Магәа абри лассы-лассы еиҭалҳәалон. Лара ашықәс рацәа нылҵит: “Нан, аҧсцәаҳа иара дааны симгеит, сара схала сзымцеит”, – лҳәон  лбара уаннеилак. Цәгьа ҳалҭахын лара. Уи аҭаххара иахьатәи аҽраҧшратә еибаҭахрақәа иреиҧшым, гәыкалатәин. Магәа лбара снеины “бара бшеибгоу” смаҳакәаны ҟаломызт. Дхаан, дразын, дагьҧҳәысҧшӡан. Уи инылҵит 95 ш.  Лдунеи анылыҧсах, анышә данамардоз аҽны ҳәынҭқарк иҵәыуаразгьы усҟаҩык ауаа еизо сымбацызт. Магәа днаскьаргеит уи дызхылҵыз ауаа дуқәа рхыҧша зхьысхьаз жәларык. Иуа ипоезиа агьама здыруаз зегьы. 
Ажьра шәыжьра ицоит рҳәоит, ҟазшьала Магәа лыҧҳацәагьы лара илеиҧшхеит. Нелли, Ҭина, Анна Маанҧҳацәа даара агәыблыра зцу уаауп. Иахьауажәраанӡа ҳара иҳамоуп аимадара.  Здунеи зыҧсаххьоу Магәа лыҧҳа Нелли Маанҧҳа лымкаала далкааны лыӡбахә сҳәозар, зынӡа лан лхаҭаҧсаҭа лакәын. Уи лабҿаба дансацәажәозгьы, иара ҭелла ҳанеимадазгьы лыбжьы ахаара иацыз иахьагьы сгәы иҭыҵәом. Магәа данҧсы ашьҭахь аӡҕабцәа еиҭашьақәдыргылеит Кәтол ақыҭан Иуа анышә дахьамадоу ихагылаз абаҟа. Урҭ аиаҳәшьаҧҳара иныҟәыргогьы аиҧш зылшахьада, иахьауажәраанӡагьы раншьцәа ршьапы џьара икыдҟьар дак нарылҧсаауеит....
Иуа ипоемақәа ирыхцәажәахьоу, рыхә зшьахьоу иазгәарҭахьеит, даҽа поетк диламҩашьо, жәлар рцәаҩа, жәлар рдоуҳа шырныҧшуа  адунеи иазишаз арҿиамҭақәа. Аха, Иуа уаҩык иаҳасабала ихаҭара рныҧшуеит исалам шәҟәқәа. Урҭ ҳанрыҧхьо иаҳбоит уи заҟа гәыблыла дырзыҟоу иҭаацәа. Еиҳаракгьы игәыҭшьаагоуп, Иуа иаб Абас идунеи аниҧсах ашьҭахь иҭаацәа рахь ииҩыз асалам шәҟәы. “Акыр иаҧсоу, инасыҧдахаз сҭаацәа! Саб данҧсы нахыс сысалам шәҟәқәа рҿы саҟәыҵит ажәа “сзыхшаз” аҩра, избан акәзар хашҭра зқәым, сзыҿҳәараз саб анышә еиқәара дамоуп дыхьшәашәаӡа”... Арҭ ацәаҳәақәа иаҳдырбоит: 
Смашьхәал цымцым ҭыҳәҭа змамыз
Сыхәда инхысшьын, снаҵысит,
Слабашьа ду, цаҟьа иазҧымҽуаз
Сыҵарс амҩа наа сҩаӡҕагылт… 
Ахаҵа ҕьеҩ иҟазшьа аазырҧшуаз апоезиа аҧызҵоз ауаҩы, игәы заҟа иҧшқоу.
  Иуа Абас иҧа Коҕониа аҵыхәтәаны ишәҟәы ҭыҵит 1974 шықәсазы. Уи  иахьа шамаха иуҧымло библиографиатә ҭыжьымҭоуп. Аибашьра ааилгазар шаҟа шәҟәы ҭыҵхьоузеи, аха апоет ихьыршәыгәқәа макьана еиҭаҭыжьны адунеи рымбац. Есышьыжь, Аҧсны Аџьынџьтәылатә еибашьра аамҭазын ҳаҕацәа иҧыххааса иргаз, Аҟәа амшын ахықәан игылаз абаҟа аҟәырҷаха савсны аԥшаҳәахьы сцоит. Уи аҭыҧ азааигәара игылоу арымӡқәа руак дықәтәаны дызбалоит апоет Платон Бебиа. Ҳааицәажәалоит, апоет ибаҟа еиҭашьақәыргылазар шыбзиаз ааибыҳәаны ҳааидыҵлоит иареи сареи. Есышьыжь, уи абаҟа санавсуа, ахаан исымбацыз, аха зырҿиара сыхнаххьоу, шьала-дала исзааигәоу апоети сареи еимадарак ҳамоушәа сгәы иснарбоит. Гәаныла ”Шьыжьбзиа, Иуа!” ҳәа иқәҿысҭлоит, зҩымҭа ҟаимаҭқәа рыла аҧсуа пҳьаҩцәа ргәы зытҟәахьоу апоет қәрахьымӡа...
                                                                            




