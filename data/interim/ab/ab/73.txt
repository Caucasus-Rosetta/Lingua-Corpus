Еицырдыруа аԥсуа шәҟәыҩҩы, Д. И. Гәлиа ихьӡ зху Аҳәынҭқарратә премиа занашьоу Шьалодиа Аџьынџьал  ироман «Аҳәа зыҟәну аџьныш» рызкуп Сталин ихаан асовет жәлар зҭагылаз аамҭа еиқәаҵәақәа.
Гәнаҳала иҭәыз жәлар раӷа Бериа, ажәлар рышәи шихьӡаз, рҳак, шизымгаз, ишьаны иҭәаны ишиҿырхыз атәы сеиҳәеит Асовет Еидгыла афырхаҵа, аинрал полковник Васили Митрофан-иԥа Шатилов. Уи акыр шықәса аус ициуан, иагьеиҩызцәа бзиан, Асовет Еидгыла амаршал Павел Феодор-иԥа Батицки. Батицки, аџьныш Бериа ихьӡ аҳәара шицәымӷызгьы, иус анырӡбуаз дшалахәыз сдыруан, иҟаиҵахьаз ацәгьоурақәа идыркылаз соуҳәар даара исҭахуп ҳәа аниасҳәа, абас аҭак ҟаиҵеит: «Бериа уаҩы ишьа злаӡамыз, алахша мчыбжьык иаҿын иус аӡбара… Декабр мза 23 рзы иалагеит 26 рзы иалгеит ».
Аус ахьырыӡбуаз Москватәи арратә округ иатәыз аштаб (ажәытәтәи ахыбра) аҿы акәын. Иара ҵаҟа абункер дҭакын… Адәы дықәырԥштәызма уи алахша.
Аусӡбара ианалгоз аҽны СССР апрокурор хада Руденко Бериа иҟаиҵахьаз ахәымгарақәа, ацәгьоурақәа, агәнаҳарақәа, арыцҳарақәа реиқәыԥхьаӡара даналага азал аҟны итәаз азыӡырҩцәа ирзымчҳаит, шәиԥхьыӡ згымхаша уажәыгьы иԥсы зҭоузеи, илақәа зааԥшуазеи, амца ицраҵаны дбылтәуп, дышьтәуп ҳәа аҳәҳәара иалагеит.
Аусӡбарҭахь иааԥхьаз Қырҭтәылантәи азанааҭ-еидгылақәа ркомитет аиҳабы Кәҷава, Бериа еиҵеиҟәаҟәахьаз, зныз дшахәаԥшуаз изымчҳакәа дҩагылан, Руденко ихы иқәкны, абри абӷьыц иану уамыԥхьан суҳәоит ҳәа ҿааиҭит. Уи абӷьыц ианыз Бериа зцәа ԥиҽхьаз аҳәсақәа, еиҳараҩык аполитбиуро ачленцәа рыҳәсақәа ракәын.
… Аӡәы заҵәык идамхаргьы дихашшаарц даламгеит. Хашшаашьасгьы имааз жәлар ршьа зыртәахьаз… Еицҿакны ашьра иқәырҵеит. Насгьы хашшаара акәымкәа иара уи аҽныҵәҟьа инагӡахарц.
Бериа абасҵәҟьа изныҟәоит ҳәа дыҟаӡамызт, исанарыжьуеит, ашьраҵәҟьа сықәырҵарым ҳәа агәра ганы дыҟан.
«Ашьра уқәуп» анырҳәа, илақәа рыҭра иҭҟьаны иланарԥшыга иаадгылт, иҿы ахьааихыҵыз, аладагьы имцо аҩадагьы имцо иаанхеит, дыхәцәырххеит, акы сҳәоит ҳәа, аха ибыз аҟәаҟәа ԥҵәазшәа измырҵысит. Аҟаԥшьра ԥшра ихҟьаны деиқәаҵәахеит, иӡыӡыкь данкны аӡбарҭа зал ддәылганы абункер ахь дрыманы иандәықәла, ишьамхқәа дрызнымкылакәа, иҵаҟәало далагеит. Дахьнаргоз изыԥшыз имдыруази. Уаҟа акәымзи акгьы зхараӡамыз ауаа наганы ишыҿаа-ҿаауаз иахьыдиршьуаз. Абункер аҵаа ҩнашәызшәа еиқәыхьшәашәа иҟан. Ахаан лашарак амбацызшәа илашьцан. Алашара адыркит ианыҩнала ашьҭахь. Аҭӡамцқәа баагәаран, бжьы ҩнымыҩуа ишәаҳан. Днаган аҭӡамц даннаддыргыла ауп деибганы дышҭырымгоз агәра анигаз.
– Абыржәы абраҟа инагӡахоит СССР Иреиҳаӡоу аусӡбарҭа иаӡбаз, – ҳәа еиҭах Руденко ибжьы анаага, Бериа цәгьа-ԥсышьала иҿы ааилган ажәа… аҵыхәтәантәи ажәа… азин сышәҭа ҳәа ҿааиҭит, ибжьы иара итәы акәӡамшәа ихьыр-вырӡа.
– Иуҳәарц иуҭахыз уҳәахьеит, уалгахьеит… Деихаҿашәҳәа, илақәа хыжәҩа… –иҳәеит Руденко.
– Уқәыԥшуп, аха ибзианы ухысуеит, унапы ҵысӡом. Инагӡа, – иҳәан, Москватәи арратә округ акомандаҟаҵаҩ аинрал ахысра идиҵеит, офицер қәыԥш Иуферов.
Убри аамҭаз сгәахы ааилаххын, аҩыза акомандаҟаҵаҩ, аԥхьа ахысра сара азин сышәҭа, абри ижәбо ала афронт аҟны афашистцәа аӡәымкәа-ҩыџьамкәа иахьымааша идәықәысҵахьан, сҳәан, с-«парабеллум» аҭра иааҭысԥааит.
– Абасҟак иануҭахха, азин усҭоит, – иҳәан, дақәшаҳаҭхеит.
Убри аамҭазы Бериа днарымпыцҵәраан, амаҭ еиԥш дҳәазаны днеины, СССР Иреиҳаӡоу аусӡбарҭа ахантәаҩы ишьапқәа дрықәҵәашаны иаанкылан, сеиқәырха, срыцҳашьа ҳәа иҳәара далагеит.
Аԥсҭазаара мыжда шԥаҟоу уҳәарауазеи, зегьы уааразаап, иацы изырдыдуаз, изырмацәысуаз, дгьыли жәҩани еинызҟьоз, иахьа, аӡы зҵабаны аҟәара иқәхаз аԥсыӡ еиԥш, ихы абетон ианиҟьон, иацы иуаауп ҳәагьы иԥхьаӡаны знапы аанимкылоз, иахьа ршьапқәа иҽрыҵажьны дыргәыӡуан.
– Инагӡа, – иҳәеит Москаленко исааҭ дахәаԥшуа.
Уи акәхеит, Батицки дхысит.
… – Мшымыжда ааины зан илыхшаз иқәнага иоуеит. Жәлар рҳақ изымгеит… – иҳәеит амаршал, Бериа иҿы еихԥаны, излак хҩаны, излак ааԥшуа, ахаан дзымгыло дахькажьыз дааихагылан.
Абраҟа акәаԥ сыргылар ауан, аха ҭаха сызымҭо азҵаара аҭак ҟамҵакәа исзааныжьуам.
Ишԥаҟалеи? Мархьаул ақыҭаҿы ииз, аӡлагара хьча Пауле-иԥа, СССР атәыла дуӡӡа ииҭаху алаигӡо, асовет жәлар еиҳабгьы еиҵбгьы ицәшәаны аҩ иҵало, Сталин дуӡӡа ажәларқәа зегьы раб, Нцәахәҵас ирыԥхьаӡоз, зхада аӡәгьы игәра зымгоз, ауаа ракәым абаҟақәаҵәҟьагьы гәрамгарҭас иҟаҵаны, баҟацыԥхьаӡа загентцәа зваргыланы измаз… Бериа уи «икәа» ҭалашьас иҟаиҵазеи?
… Даара иџьашьатәу фактуп март мза 29, 1945 шықәсазы СССР азҳазыӷьараҿы ихәҭалагала ду иҟаиҵаз ази, ажәларқәа реиҩызареи реизааигәареи, Сталинизм аидеиақәа раларҵәарази агуманизми апатриотизми иааирԥшуа рзи Бериа Ленин иорден ианеишьеит Сталин. Уамашәа иубаша, Бериа Ленин иорден шианашьахаз акьыԥхь аҿы иадмырбаӡеит. Уи аамҭаз ус иаԥын Ленин иорден зауз (уи хҭыс дуӡӡан) атәылаҿы иааҭыҵуаз агазеҭқәа зегьы актәи адаҟьаҿы иркьыԥхьуан. Иаанагоз? Изиҭахымхазеи Сталин иарӷьажәҩа ианеишьаз аорден аргаматәра. Уи иаанагоз иахьагьы еилкааӡам. Издыруаз дара аҩыџьа ракәын… Шьҭа еилкаашьас иамоузеи, дара аҩыџьагьы «рнапқәа» еибаркны аамҭак ала еиццеит, рымаӡақәа рыманы, адунеи цқьахеит.
Бериа икариера ашьапы икит, шьаарҵәыра мҩала, цәгьацәыбзарала. Заҟа гәнаҳара ҟаиҵаз дыршьа амаӡам, избан акәзар, ицҟазҵоз, изирҟаҵоз шаҳаҭра зуша аӡәы идамхаргьы даанижьуамызт, имҩа ирыцқьон, иаԥыригон.
Сара избеит иус анырыӡбуазтәи документқәак ухәы-ужьы еилазыргылаша.
Аусӡбаҩ азҵаара ииҭоит: ЦККП(б) Азербаиџьантәыла иатәыз архив материалқәа хаҭала унапы рыхҩаны изумааз аамҭала. Ашьҭахь иӡит. Иқәызгада?
Бериа аҭак ҟаиҵеит: – Иашоуп, архивтә материалқәа снапы рыхҩаны исыман, избан акәзар, сара аахыҵкавказтәи афедерациа маӡаныҟәгаҩыс саныҟала уаанӡатәи анапхгаҩцәа сҭархара иашьҭалеит. Аха, сара уа санықәҵ ашьҭахь, архив ахьагаз сыздырам.
Зегьы ыӡит, аха папкак аанхеит уи ацәаҿы абас ақәыҩуп: «Бериа ихатә архив №2. Аҩыза Бериа ида аҽаӡәы аартра (агәылаԥшра) дақәиҭым» ҳәа. Знапы аҵазыҩуа аилкаара цәгьоуп. Дызусҭада?
Бериа (акыраамҭа дхәыцуа) аҭак ҟаиҵоит: – Знапы аҵаҩу Меркулов иоуп. Уи сара сыцхырааҩыс аус иуан, игәра згон. Ҳаицхыраауан. 1938 шықәсазы Қарҭынтәи Москваҟа аусура ду ахь саниаргоз, Бақәа аконтразведкаҿы аус аниуаз, исусушьаз аилкаара Сталин ианиҭахха раԥхьаӡа сусура ахәшьара бзиа азҭаз Меркулов иоуп.
Меркулов иара ихаҭа аусӡбаҩцәа аниазҵаауаз иҳәеит: – 1938 шықәсазы иарбан мзоу, иарбан мшу сгәалашәом, Бериа адҵа сиҭеит Бақәа уцаны анкьа аус анызуаз атәы зҳәо апартиатә характеристикақәа, маӡала архив иагәылхны исзаага ҳәа. Дацәшәон иаӷацәа ирымԥыхьашәаны имҩа ркыр ҳәа.
– Избан уара, аҽаӡәы дыздәықәимҵазеи?
– Уи аамҭазы ЦККП(б) Азербаиџьан тәыла амаӡаныҟәгаҩыс аус иуан Емир Џьафар Богиров. Сара уи даара ибзианы сидыруан, ҳагәра еибагон. Бериа уи ус шакәыз идыруан азы ауп сара сыздәықәиҵаз. Адҵа исиҭаз насыгӡеит. Богирови сареи шаҳаҭда ҳаицәажәеит. Апартиатә архив Бериа итәы зҳәоны иалаз агәылхны иааганы исҭеит.
Бериа Бақәа аус еиҵаҟәаҟәақәа иҟаиҵахьаз рышьҭа арӡра Богиров дзақәшаҳаҭхаз дицәнымхоны азы акәӡамызт, дицәшәон. Урҭ аҩыџьагьы зны аамҭала амуссоватистцәа рразведкаҿы аус еицыруан. Абольшевикцәа рыдҵа нарыгӡошәа рҽырҩашьаны амуссоватистцәеи англичанцәеи рыдҵа нарыгӡон. Бериа дзакәыз ааилыркаар абольшевикцәа, Богировгьы даиркуан.
Уаҟа ишьҭа ирӡит, аха, аҽаџьара измырӡкәа ицәаанхеит, уи Киров ителеграмма акәын. Киров уи аамҭазы Закбиуро маӡаныҟәгаҩыс дыҟан, Бериа Қарҭынтәи апартиатә дҵа иҭаны Бақәатәи абольшевикцәа рахь дахьырышьҭыз, дара рышҟа дымнеиӡакәа амуссоватистцәа ррозведкаҟны днеит маӡала.
Ари афакт анышьақәыргылаха «Бериа чарҳәара ҳзиуит. Дшәырбаандаҩы» ҳәа Киров ателеграмма изишьҭит Богиров.
Џьафар Богиров иакәмызҭгьы иҟаларын уи лашарак имбаӡакәа абахҭа дынҭабаа дцаргьы. Усҟан издыруада шәҩыла зықьҩыла акгьы зхараӡамкәа ԥсышьацәгьа зиҭаз аанхаргьы. Аха аханатә аахыс «зыцәгьеи зыбзиеи» еилахәыз, иҩыза абахҭа дҭаирбаауазма, хәдықәҵара изуны дҭигеит. Тифлисҟа дмышьҭӡакәа иара иҿы (Бақәа) дааникылт. Дшәон. Асовет контрозведка даанкыланы ддырҳәацәар ҳәа. Аԥхьа ча фага уск изиԥшааит, ЧК аҩнуҵҟа ахәыҟаҵарҭеи, амаҭәацәҵарҭеи дреиҳабны дҟаиҵеит, ашьҭахь даақәырҵәиааны АЗЧК аусбарҭа, адокумент маӡақәак ахьыҵәаху аҟәша аиҳабыс дахаиргылеит. Абга ауаса анамардо еиԥш, ари еиԥш инапы иананырҵа ақьаад «мҟаақәа» иааиҭахыз зегьы рылаигӡо далагеит. Абраантәи ауп уи ицәа дҭыҵны аҩада ахалара даналагаз. Аҩада дҩеицыԥхьаӡа иаӷацәа раԥхьа ивагылақәаз, иҵгәақәоз иҵаирхәашон. Мрак зқәыԥханы иибоз, ихы даирхәарц ахьынӡеиҭахыз ишәшьыра дыҵагылан. Шьаарҵәыра мҩала акәын Сталин изааигәахара дшаҿыз. Имҩа иаԥырагылоз, иан гәакьа лакәзаргьы длеигӡомызт, дкәаҳаны, дшьаҟьаны дылхысуан. Иара иаҵкыс Сталин изааигәаз кавказтәык дҟалар ицәымӷра ииркуан, иҭархара дашьҭоушәа, Асовет мчра даӷоушәа иирбон, нас харада ахара наидҵаны ҿааҳәыра имоуа ддырӡуан.
Убасҵәҟьа ауп Бериа аџьныш, аԥсуа жәлар раԥхьагыла, ргәыӷырҭа, рхы-рыԥсы змардоз Нестор Лакоба ишизиуз.
Лакобеи Сталини ибзианы еибадыруан. «Сара Коба, уара Лакоба» ҳәа алаф еибырҳәо аҟынӡа еизааигәан. Бериа усҟан Сталин «ишәшьыра» акырӡа дацәыхаран. Сара саҵкыс Лакоба дзизааигәоузеи ҳәа игәаӷ дыкны дагон. Аха Бериа ибзианы идыруан, Лакоба егьырҭ реиԥш инацәахы дшизакәмыршоз дҟәышын, дыџьбаран, дыӷәӷәан, аламала валашьа имаӡамызт. Аԥхьа дицәнымхошәа ҟаҵаны ихы-игәы дҭалт, Сталин ишҟа амҩахәасҭа злалихыз Лакоба ила ауп. Аха амҩахәасҭа данӡало дыҟазма, дазымкуашәа аниба Лакоба даабжьганы Сталин ишҟа дышиашоу дназго «амҩадуахь» дкылсырц иӡбеит. Ус иагьыҟаиҵеит. Сталини иареи ирыбжьагылаз даныбжьига (аҵла анҷалак ами ахәаршы бжьаланы агәаԥшь аҭыфаара ианалаго) ихы игәы дҭалт. Лакоба, ажәларқәа зегьы раб, ишьра дашьҭазшәа,
Аԥсны Ҭырқәтәыла иадиҵарц иҭахызшәа, аколнхарақәа рхырбгаразы ауаа разыҟаҵара даҿызшәа агәра ииргеит. Абарҭқәа зегьы «анихьирҳала» Қарҭ имҩаԥысуаз ареспубликатә партактив аизараҿы Лакоба иеиӷьу анапхгаҩы Қырҭтәыла акәым Кавказ зегьы аҿгьы дҟамлаӡацт ҳәа зегьы ишраҳауаз, ажәҩан далаҵаны дырҽхәаны, аизара ашьҭахь уаха сара усасны усҭаз, уаҵәы уцап Аԥсныҟа ҳәа дицәнымхо иҩныҟа дымҩахганы, ашҳам (ихәы иалаҵаны) иҭан дишьит. Ицәа ԥиҽит, ихьыӡ ирӡит. Имацара иҿгьы даанымгылт, иҷкәын заҵәы, иан аҭакәажә, иԥҳәыс ԥшӡа дарӷьажәҩаны ивагылаз, иашьцәа иаҳәшьцәа, изааигәаз цәгьала дрызныҟәеит. «Лакоба ишьа ҟьашь» шәылоуп ҳәа иршьыз ршьит, иаанхаз дырӡит.
Абас гәнаҳа шәкы ҟаҵаны, шьамхахьы ашьа дӡаагыланы Сталин иҟынӡа днаӡеит. Зааигәа, шамаха, уаҩ дназмышьҭуаз зегьы дыршьырц ишьҭоушәа збоз, ишыҟалаз здыруада Бериа иаразнак дизааигәахеит. Урҭ еидызкылоз, аҩыџьагьы ахьқырҭцәаз мацара акәӡамызт, ақәыџьма акәац фара иаҟәыҵыр ахаԥыцқәа каԥсар ҳәа ишшәоз еиԥш акгьы зхараӡамыз ауаа рыргәаҟра, ршьа иахьалаз акәзар ҟалап.
Зегьы здыруаз Сталин, аԥсра ахықә дынхықәгылаанза Бериа дзакәыз изеилымкааӡеит.
Аханатә деиликаазҭгьы, уи амаҭ ааганы икәа ишҭаиртәоз, ари спарак шааибоз еиԥш ашҳам саиргоит ҳәа агәнаҳарақәа инапала иирҟаҵақәоз иимырҟаҵаргьы ҟаларын. Ацәгьара ҟазҵо, ианыҟаиҵо ахаан аӡәы иҵидыраауеит ҳәа дыҟаӡам. Аха наӡаӡа иузыҵәахуам, анышә ақәыԥсаны иузыжуам, амца иақәҵаны иузыбылуам, аӡы иҭажьны иузыхәаҽуам. Знымзар-зны имааԥшыр ауӡом.
Сталин – аџыр лых ахаан акы сыхьуеит, чмазарак сааигәа иқәлоит ҳәа дыҟазма… Аха ачымазареи аԥсреи аду ахәыҷы ҳәа еилнахӡом. Сталин дуӡӡагьы дычмазаҩхеит. Ишьапахьала акәӡамкәа ихы алоуп ачымазара шизааиз. Аеҵә кыдызхуаз аҳақьымцәа дуқәа изааргеит, аха ичымазара атәы здыруаз, академик, апсихоневрологиа аинститут апрезидент Владимир Михаил-иԥа Бехтерев Ленинградынтәи дааргар акәхеит.
70-шықәса зхыҵуаз аҳақьым уахыки-ҽнаки дидтәалан дааидымҵӡакәа. Иухьуа ачымазара иахьӡуп «паранои» ҳәа имӡакәа иаахтны иеиҳәеит.
– Иаанагозеи уи, – ҳәа диазҵааит.
– Ари иаанаго уи ауп, уԥсихика еиқәшәам… Ари ачымазара зыхьуа зегьы гәрамгарҭас икуеит, дыршьырц ишьҭоушәа ибо далагоит. Алаԥшҵашәара иоуеит… Ихәшәтәрагьы даара ицәгьоуп – ҳәа еиҳәеит.
Сталин амца ицранаҵеит. Ари еиԥш адиагноз, ажәлар ирылаҩыр зыԥсихика еиқәшәам иоума иаҳхагылоу ҳәа иполитикатә кариера аҵыхәа ԥҵәар ҳәа дшәоит.
Абри ашьҭахь Бехтерев (Москвантәи дхынҳәны Ленинград даннеи) мчыбжьыкгьы дзымнеит, иааиқәшәан дыԥсит. Иԥсра ҩымш шагыз Бериа Қарҭынтәи дааны Сталин диҭан. Акыраамҭа ашә рхаркны еицәажәон рымацара. Қарҭынтәи қырҭуак зуаҩыбжара иҭагылаз дицны дааит. Ихьӡи ижәлеи еилкааӡам,ҿыцха дыԥшуан, ихы дҩаханы ауаҩы диҿаԥшуамызт.
Сталини Бериеи еибырҳәоз здыруада, ауха асааҭ хԥа рыбжазы Бериа Сталин идача даадәылҵын (игәалаҟара бзиан алаф иҳәон) иҩыза диманы дцеит. Иахьцоз здыруада? Адырхаҽны Бехтерев иааиқәшәан дыԥсит.
Дызгаз иахьагьы еилкааӡам. Хыхь ишысҳәахьоу еиԥш ацәгьара зуа ианыҟаиҵо, ахаан иҵыҵуеит ҳәа дыҟазам. Аха егьа иҵәахыргьы, знымзар-зны ицәырымҵыр ауӡом. Бериа иус анырыӡбуаз, лгәы иамукәа Ленинградынтәи дааит, ԥҳәыск далаӡырҩырц азы. Уи аԥҳәыс лакәын, Бериа иҩызеи иареи «сасцәаны» Бехтерев ианиҭаз, астол амаҵ азызуаз. Уи агәра ганы дыҟан, акранеицырфоз Бехтерев ихәы ахәшә алаҵаны ирҭеит ҳәа. Излалҳәаз ала Бехтеров данырж ашьҭахь деиҭаҟан, уи ауха Бериа ицыз ахаҵа ҿыцха акәымзар зхы иҩаханы уаҩ иҿамԥшуаз. Лыгәгьы лҽаниҵеит, Бехтерев иҩны уи ауха ишылбаз лҿы ааихыхны аӡәы иалымҳәарц. Абасҵәҟьоуп уи аџьныш Нестор Лакобагьы дышизныҟәаз.
Ҳаҭыр зқәу аԥхьаҩ! Абри ашәҟәы уаԥхьаны уаналгалак, агәаанагара уоур алшоит 1937-тәи ашықәс хьанҭақәа хаҭала автор дахаанны ихимгеит, нас изырҩызеи, иахьа уи атема ахьактуалтәу азы мацара аума ҳәа.
Уи еиԥш агәаанагара зуоузеи ҳәа гәыбӷан усҭап ҳәа сыгәгьы иҭаӡам. Иуасҳәарц исҭаху, уаргьы, саргьы, дарбанзаалакгьы уи
ашықәс еиқәаҵәа дыцҟьашәҟьа дамгазаргьы, хаҭала изхьымсыз, изыцрамсыз, икылнамблааз, хәрак-хәрак згәаҿы иааннамыжьыз аӡәгьы даанымхеит.
Сара уи аамҭа бааԥсы салиааит. Сышхәыҷӡаз саб дыԥсит (аԥхыӡ еиԥш исгәалашәоит) сеибаны саанхеит. (Уи иԥсра зыхҟьаз алада исҳәараны сыҟоуп). Абыдара сынмырԥшӡакәа, сабду (сан лаб) Аргәын Ҭемыр икәа сҭаршәны дсыхӡыӡааны сиааӡон. Саб ибзиабара сызхьымӡаз, сабду иахь ииасны ҽнак дсымбар сзычҳауамызт. Уи дҭауадымызт, даамысҭамызт, анхаҩы наӡа ҳәа ззырҳәоз иакәын. 74 шықәса ихыҵуан, иахьагьы сыбла дыхгылоуп ижакьа ҟәашшӡа, иблақәа разӡа, игәамԥхоз акы аныҟасҵозгьы, даду дукәыхшоуп ада ажәа гәацәыхьак иара иҟынтәи исмаҳаӡацызт. Сара сакәым уи иажәа хьамҭак иқыҭа Тҟәарчалаагьы аӡәгьы издырӡомызт. Ихаан уаҩы цәгьарак изыҟаимҵацызт, ихәы даҭәҳәаны ифон, ашьац иҵаҟьацыр ҳәа ирыцҳашьаны даӷрагыломызт. Ажәа иҿан, ақыҭаҿы цәгьак-бзиак ахьыҟаз дахын, дагәын, ахҿа зыбжьаланы еибамарԥсыр амуа иааиҿагылоз рзы дыхәшәын, иажәа ахҟа рыбжьнахуан.
Ишьамхы еиқәыршәны ахәышҭаара данааҿҳәатәалак, илаӷырӡқәа изнымкылакәа рҿаархон, даду узырҵәыуазеи ҳәа дрыцҳашьаны сизҵаауа саналагалак, сҵәыуаӡом, алҩа сыла ихылан сылаӷырӡ аанагеит ҳәа аҭак ҟаиҵон. Сара ус акәҵәҟьаз џьысшьон усҟан, аха уи иигәырҩоз имаҭацәа, сара сналаҵаны (саҳәшьцәа ҩыџьеи сашьеи), ҳабыдаханы ҳахьаанхаз акәзаарын.
Абарҭқәа зегьы ирҷыданы сабду ажәабжьҳәаҩ дуун, аӡыхь ҭабараҳа, иааимымҵәаӡо ҵҩа змамыз ажәытә жәабжьқәа идыруан. Рҳәара даналагалак, имфа-имжә уахгьы-ҽынгьы стәаны сизыӡырҩландаз уҳәарын. Агәылацәа ес-уаха еизон изыӡырҩларц.
Абжьааԥны еиԥш уи аухагьы ишьамхы сықәыртәаны, нарҭаа раҳәшьа Нарџьхьоу дшигаз ажәабжь аҳәара дшаҿыз ауп ҩыџьа руапақәа ақәабаа рхьыӡсо, рыбжьы мыргаӡакәа, алақәаҵәҟьагьы ирызгәамҭаӡакәа ашә аартны ишааҩналаз. Иарбан мшу, иарбан мзоу сгәалашәом, аха ӡынран, ақәабаа-сабаа леиуан, аҵых даара ибааԥсын.
Ажәабжь аҳәара дааҟәыҵын, бзиала шәаабеит иҳәан дҩархаҵгылт. Аха аҭак ирымҭеит, рҟамчқәа еиҩырҿаны икны ҿыцха иԥшуа ашәхымс иахьынхыҵыз, иадырсызшәа игылан.
– Цәгьароума бзиароума шәаазгазеи, шәызусҭцәада? – ҳәа сабду ицәымыӷханы ҿааиҭит.
Санду амаҵурҭаҿы ахәыҟаҵара даҿын, бара сымҳәеи, бааины ахәыҷы дсымхи, асасцәа ҳҭоуп ҳәа ибжьы лықәиргеит, иаақәаз срыцәшәаны сабду силаҳәны даныск.
– Очамчыранӡа уҳаццароуп, уск азы урҭахуп, – иҳәеит руаӡәы, ихы дҩаханы диҿамԥшӡакәа.
Уи ашьҭахь иреиҳәаз ажәақәа сгәалашәом, аха сшәыццом ҳәа иҽимырххеит. Аҩны ишәыз имаҭәақәа иԥсахыр рымуит, иуапа наишәхаирԥан… – ахәыҷқәа машәыр рмыхьааит схынҳәаанӡа, – иҳәан, идәылҵымҭаз дааҳалаԥшит илахь еиқәышьшьы.
Саб инышәынҭра ахкаара даҿын аҽны хәлаанӡа, акрымфаӡакәа дыҟан, ахьурӡы аилашра ишаҿыз ауп ддәылганы дшыргаз, насгьы иарбан аамҭаз, ацгәыԥсы гәаӷьны адәныҟа ианузкамыршәуаз…
Сабду сихьынҳаланы дыскит џьаргьы усышьҭуам ҳәа, аха аҵааԥсы еиԥш инапқәа хьшәашәаӡа саанкыланы сышьҭахьҟа сааирхынҳәит дызгақәоз руаӡәы. Иахьа уажәыгьы уи инапы хьшәашәа сцәа сжьы иадушәа збоит.
Дыргеит, аха адырҩаҽны даауаз џьысшьон, мчыбжьык сыла ааихмырсыӷьӡакәа агәашә ахь сыԥшуан… Ашьҭахь гәылак дааины иҳаиҳәеит. Асовет мчра уаӷоуп ҳәа дҭаркит ҳәа.
Сабду дҭаркаанӡа шықәсык аԥхьа саб иԥсҭазаара далҵит. Акыр дҩеидасаанӡа, иаџьал ааны ихы нықәҵаны дыԥсыз џьысшьон. Аҟәатәи ахәышәтәырҭақәа руак аҿы ауп дахьышьҭаз, данԥырҟаз аҽны инаркны дааидымҵӡакәа иаҳәшьа (саб иаҳәшьа) дидтәалан.
Ихьуаз чмазарас, саб дызгазеи ҳәа слазҵаацыԥхьаза лгәи лылаӷырӡи еилаҵәо, исгәалоумаршәан, исзычҳауам ҳәа салҳәон. Лҿы илзамырҳәо акы лгәы иҭагьежьуа ишҭаз лыблақәа ирхызбаауан. Лыԥсра мызқәак шагыз лареи сареи ҳхала ҳаидтәаланы ҳшеицәажәоз, еиҭа саб итәы аацәырган слызҵааит. (Уи лыԥсҭазаара далҵит, 1986 шықәсазы).
– Иаасгәалашәацыԥхьаӡа бжьра-быжьҵәа анышә сыҵалоит… Сыздәылҵзеи уи аҽны адәныҟа. Сашьа сидтәалазҭгьы деиқәхар ҟаларын. – Абас дналагеит, лгәырҩа аҽарҿыцын, – данԥырҟа ашьҭахь, есымшааира аиӷьхара даҿын. Ихала дгыло, ихала дныҟәо дҟалахьан, ашьжьымҭан аҳақьым дааины данихәаԥш, уаҵәы уоуҳажьуеит, убзиахеит ҳәа иеиҳәеит. Уаҵәы ҳцоит ҳәа аҽеидкылара ҳшаҿыз, исымбацыз хаҵак дааит ачымазаҩ дызбоит ҳәа. Сара сакәым сашьагьы дизымдырит уи дызусҭаз. Дицәнымхо, ушԥаҟоу, ушԥану ҳәа дизҵааит. Нас башьеи сареи минуҭқәак ҳхала ҳаанбыжьырц сбыҳәоит, иҩызак акы изааицҳаит, имаӡоуп, иасҳәарц сҭахуп ҳәа сеиҳәеит. Адәахьы сдәылҵит акәыҵәҟьаз џьшьаны. Минуҭқәак ракәым ҩсааҭки бжаки еицәажәон. Ашьҭахь дысҿамԥшӡакәа ддәылҵны дцеит. Апалата саныҩнала сашьа избахьаз иакәӡамкәа, ақьаад еицш дҟәашшӡа аҭуанахь ила кыдхаланы диан.
Иухьзеи, иҟалазеи ҳәа исцәымӷханы сизҵааит, аха аҭак ҟаимҵеит. Сықәыриа иҳәан, дықәсыриеит, ихала дзымгылеит. Иааиз ауаҩы, сашьа дызгарыз ахәшә иҭаны дцазшәа уи нахыс аԥсра далагеит.
Иуеиҳәазеи, дызусҭаз иҟаз ҳәа сааҟәымҵӡакәа сиҳәон, аха исеимҳәеит.
Убзиахеит ҳәа доурыжьраны даныҟаз аҽны ауп… акаамеҭ анысзыҟалаз, санеиқәыбгаз… Ачымазаҩ «дызбоит» ҳәа иааз ауаҩы, аҳақьымцәа изласарҳәаз ала қарҭтәызаарын… Дызусҭаз, дзышьҭаз, абас игәы ԥжәаны днахыԥсаа дцаратәы еиԥш иҵеигалаз сыздырам. Иҩналашьеи идәылҵшьеи сгәалашәацыԥхьаӡа, сашьа дызшьыз иара иакәызшәа збоит, баҩ-баҩы сеиҿышәшәоит… Абас 50 шықәса имҳәа-мырзаӡакәа агәырҩа хьамҭа лгәы иҭыхо иҭаз лыԥсымҭаз иаацәырганы исалҳәеит.
Дызусҭада? Иеиҳәазеи? Иҟалаз еилкаашьас иамоузеи?.. Уи ауаҩ иаареи саб иԥсреи ус машәырны еиқәымшәазар?.. Абарҭ азҵаарақәа схы иҭымҵуа иаанхеит, саб иаҳәшьа исалҳәаз ашьҭахь. Аиаша сазҳәода, иахааныз аӡәгьы даанымхеит аҳақьым Н. Аимхаа саб дԥызҟаз… қарҭтәуп ачымазаҩ «ибара» иааз ҳәа саб иаҳәшьа илазҳәаз дыԥсхьеит. Ажәак ала исзеилымкааӡакәа ус ишымаӡоу иаанхазаргьы ҟалон, зегьы (маӡеи аргамеи) ҭаҵәахны измоу архив, акыршықәса раахыс ирлашәны ирдагәаны, асаба ақәыҩҩы иҭарӡны иҵәахыз, аҵыхәтәантәи аамҭазы «аԥсы ҭаланы» еихышәшәо имцәажәазҭгьы.
Иҟалаҵәҟьаз, саб ихәҭамкәа ашьаус дадыркырц ианалага, иԥсҭазаара аркьаҿит. 1937 шықәсазы иҩызцәа хҩык, аколнхара анапхгара аилазаара ицалаз, изашшит аколнхара даӷазшәа, ихирбгарц агитациа ҟаиҵозшәа… Х-бригадак (ачаи бригадақәа)
рыбригадирцәа ааԥхьаны адҵа риҭозшәа, ачаи жәла ацынхәрас, Аҟәраш аӡиас ахаҳә сса ҭганы иааганы аколнхацәа идшәырлаҵа ҳәа.
Ашшыԥхьыӡ ахҩыкгьы рнапқәа аҵаҩны Қырҭтәылатәи НКВД аиҳабы Гоглизе ихьӡала идәықәырҵеит. Гоглизе ашшыԥхьыӡ шиоуз еиԥш «Аҩ. Какабаӡе (мамзаргьы Каландаӡе, анбанқәа бжакы ақьаад иалаӡхьеит) атроцкист даанкыланы ашьаус дақәыршәатәуп» ҳәа арезолиуциа ҟаиҵеит. Гоглизе саб дааныркыларацы адҵа аныҟаиҵази иԥсреи 14 мшы рыбжьысит.
Қарҭынтәи «чымазаҩбара» иааз аусеилыргаҩ иакәхап. Дычмазаҩны дшышьҭаз анеиликаа, ахәышәтәырҭаҿы днеиит. Саазгазгьы абри ауп ҳәа ашьаус дақәдыршәараны дшыҟаз иеимҳәакәа дҟаларымызт, акгьы ихараӡамкәа дшыӡуаз аниба, раԥхьа ихшара ԥшьҩык маҟаҿамҳәақәа ирыԥсыхәозеи, иныҟәызгода ҳәа дазымхәыцкәа дҟаларымызт. Азхәыцра мацараҿы даанхозма, ӷәӷәала игәнигазар акәхап. Ачымазара згәабзиара ҵнашәаахьаз, аҵәира (аиӷьхара) иналагамҭаз агәырҩа хьанҭа иоуз изхымгеит.
«Уаб деибганы дыҟандаз, сара сыбжа сымхыхгьы… Маӡара (саб Маӡара акәын ихьӡыз, апаспорт ансырҭоз ауп уи ихьз анеиларгаз) зныктәи иаацәырҵра… зныктәи ицәажәара… зныктәи иҽырхәмарра сара сеиԥш иҟоу аӡәы даԥсан. Аха умбои, илахь уаҳа анымызт!..» ҳәа санхәыҷыз инаркны сааибацыԥхьаза абас саҳәаны схы зшьышьуаз (бзиа дышԥазбоз усҟан… иҵегьы иҳәаландаз ҳәа сылақәа ҭырхаха сихәаԥшуан) саб ирӡразы инапы ҟьаҟьаза ашшыԥхьыӡ ианны ианызба сгәы ҭӡыӡааит, схы злеишьышьуаз инапқәа аԥсцәаҳа инапы еиԥш сыбла иаахгылт. Дыҟам, уи уажәы, дыԥсхьеит. Сгәы иалоуп, ҩ-цәак шихарԥаз аӡәгьы дизгәамҭаӡакәа дахьыржыз.
Ҳаҭыр зқәу аԥхьаҩ, абарҭқәа зегьы сзырҳәо 37-тәи ашықәс ахәра хьамҭа сгәы ианнаҵаз иахьа уажәраанӡагьы иаанханы иахьыҟоу ауп.
…1960-тәи ашықәсқәа ралагамҭазы, Сталин ихаан ҳаӷеимшхара зхызгаз, рҿы аартны аиаша рҳәо, еимҟьарак аныҟалаз (усҟан саб итәы сыздырӡомызт) сгәы иҵхо иҵаз сабду иакәын… ашықәс еиқәаҵәақәа ирызкны ароман «Ашәахсҭа» зҩит. Ицәгьа-ибзиа (аԥхьаҩ иусуп) уи атемала аԥсуа литература раԥхьаӡа акәны иаланагалаз ҩымҭан. Исцәагхаз рацәан,
аха ахарҭәаара сахьымӡеит, иаарласны уи атема алацәажәара ҟамло ҩаԥхьа аиаша ршәаҳаит. Аха егьа ус акәзаргьы уи атема сгәы ишыҵхац иҵхон, иҩны аҭыжьра шыҟамлозгьы аматериал еизызгон. Архивқәа рышәқәа ыҵарбаҟа иаркын, аха аџьамыӷәа цәгьа зыхганы алагерқәа рҟынтәи зыԥсы зманы ихынҳәыз срыҿцәажәаны, ргәаҟра ақьаад ианысцеит. Акгьы зхараӡамкәа ааӡаб цәгьа зыхганы иааз 87-ҩык срыҿцәажәеит. Урҭ рахьынтәи иахьазы иаанханы иҟоу аӡәык-ҩыџьак роуп.
Жәлар ргәаҟра атәы аҳәара гәаӷьылацәоуп, аха иԥшьоу усуп, ахыҭҳәаа зынӡа иаднакылаӡом, афымца аҭел ишагәылсуа еиԥш иулсроуп, нас ауп иангәыҭҳәаахо… Ааӡаб цәгьа зхызгаз ауаа рыҿцәажәара мацара азымхеит, аҩымҭа аԥҵара саналага, архивқәагьы «рцәажәатәхеит». Шықәсыки бжаки исыԥшаауан Рауф Лакоба Иус. Қарҭ саннеилак, Иус ахьырӡбыз Москвоуп, ҳара ҳархив аҿы акгьы ыҟаӡам ҳәа Москваҟа сдырԥшуан. Москва санцалак, иашоуп Иус ароуп иахьырӡбыз, аха дахьҭаркыз шәреспубликаҿы ауп, аматериал уахь иаԥхьаны иргазар акәхап, ара иҟаӡам Қарҭҟа уца ҳәа иаасымпыҵадырӡуан.
Ԥшаашьа амаӡамкәа ихәыҵаршәны ишыҵәахыз иаанхаӡар алшон, аҵыхәтәан СССР аҩнуҵҟатәи аусқәа Рминистр ихаҭыԥуаҩ аинрал-полковник Заботкин сиқәымшәазҭгьы (уажәы уи дтәанчаҩуп). Сзышьҭаз атәы аниасҳәа, акырӡа зықәрахь инеихьаз аинрал иҭыԥ дахыҵны, икабинет ду ахи аҵыхәеи акәшара далагеит, ҿымҭӡакәа деиҵаӷәӷәа. Рауф итәы ҳәа акгьы издырамызт, аха иаб Нестори иареи ибзианы еибадыруазаарын, акырынтә еиқәшәахьазаарын. Даара игәы иалирсит. Уаҵәы, уаҵәашьҭахь ҳәа инықәҵа-аақәҵо акәӡамкәа, иара уаҵәҟьа сшыҟаз, СССР аҩныҵҟатәи аусқәа Рминистрра аҟны иҟоу аинформациатә центр (ашықәс хьамҭақәа раан гәнаҳала иҭадырхаз ауаа Рус наӡаӡа иахьыҵәаху) аиҳабы идиҵеит Рауф Лакоба Иус аԥшаара. Аинрал ихаҭагьы игәы иаанагомызт, уи аусбарҭаҿы архивтә материал ҟалом ҳәа, аха адырҩаҽны аҭак ҟарҵеит «Рауф Лакоба Иус архиваҟны иаанымхаӡеит» ҳәа.
Мчыбжьык дашьҭан аинрал, архивтә материал ахьагаз аԥшаара, ашьҭахь еиликааит Қарҭ ишыҟаз.
Қарҭынтәи аматериал Аԥсныҟа аамҭала ҳәа иаагахеит Аԥсынтәи обком актәи амаӡаныҟәгаҩ (усҟантәи) Борис Адлеиба ицхыраарала.
Абас зышьҭа-мҭа бжьарӡыз (иара ихаҭа дышдырӡыз еиԥш) аматериал снапаҿы исоуит Б. Адлеибеи В. Заботкини рыбзоурала. Зыԥштәы цахьоу, ихҩежьаахьоу абӷьыцқәа, атомқәа иахьрыӷроу, гәнаҳарала иҭадырхаз асабицәа рылабжыши ршьеи ргәылыжжуеит иахьагьы.
Абри ашьҭахь еиҭах Москва, Бутирка абахҭа Рауф дахьҭакыз акамерақәа аҩбагьы рҿы анеира азин ылхны сыблала избеит. Сшьапы аныҩнасыргыла нахыс аҭӡамц еиқәаҵәақәа 17 шықәса зхыҵуаз игәаҟра бжьы рылыҩны исаҳауашәа сцәа-сжьы сыхӡыӡаауан. Илаӷырӡ икәаша лашарак збозар ҳәа дыздгылаз акылҳара скылԥшны ақалақь Москва дуӡӡа ҽыҭ хәыҷӡак салаԥшуан.
Иара убас КПСС Ацентр комитет апартархив хадаҿы Пиатакови Булатови уҳәа егьырҭгьы ирызкыз аматериалқәа ҭысҵааит.
Ароман афырхаҵа хада Наҳар, аџьамыӷәа цәгьа ахьихигаз Хариузовка (Красноиарсктәи аҿацә) сцаны хаҭала избеит. Уи уа днаргеит ноиабр мза анҵәамҭазы. Саргьы сцара уи аамҭа иақәсыршәеит. Исҭахын мратәыла-Аԥсынтәыла ииз, иааӡаз ӡышәна (аҵаатәыла) дырбаандаҩны даннаргаз иҭагылазаашьа шыҟалаз хаҭала исылырсны иԥысшәарц. Изакәытә гәкажьга ҭыԥ ҿаасҭоу, хаҭала имбакәа ҳәашьа амаӡам. Красноиарск ақалақь аҟынтәи 900 километра бжьоуп, амҩа даара ицәгьоуп, 500 километра рнаҩс аҵла мҩангага «Гигантқәа» ҳәа изышьҭоу амашьынақәа рыда акгьы мҩасӡом. Уажәы уаҟа рыԥсы ахьынӡаҭоу аҭакра зқәу ацәгьоуцәа роуп иҭаку. Лассы-лассы ирцәыбналаны Таига абнаршәыра иалалоит, цәгьамзар бзиа ҟарҵом, машьыналасык шымҩасуа рбар иақәлоит…
Иаҭахым Хариузовка ацара, уа мацара акәӡамызт, Енисеи аԥшаҳәа зегьы алагерқәа рыла иҭәын усҟан, ааигәа иҟақәоу уҳарбоит ҳәа шсарҳәозгьы Красноиарсктәи аҿацә аҩнуҵҟатәи аусқәа русбарҭа аусзуҩцәа, изықәкны исымаз насмыгӡар сымуит. Ацхыраара ду сиҭеит зыӡбахә сҳәаз аусбарҭа аиҳабы актәи ихаҭыԥуаҩ аполковник Олег Улианов. Иара убас иӡбахә мҳәакәа сызивсуам аџьабаа ду сыцызбаз Красноиарсктәи атәылаҿацә сыцеимыздаз аԥсуа милициа афицар Амиран Гәыниа.
Ииашаҵәҟьаны Хариузовка Анцәа дзықәшәииз дгьылушәоуп ишыҟоу. Красноиарск ақалақь аҿы хыградуск ракәызҭгьы аҵаа
иҟаз, ара сахьааиз 32 градус ыҟан. Адгьыл сшьапы аннықәсыргыла, аҳәҳәабжь еиԥш иҵәаа-ҵәаауа Енисеи иҭҟьаны иаауаз аԥшаҵәҵәы схы аасыхнахызшәа збеит, Аԥснытәи иаазгаз аԥхарра аҵааршә насымҵасны иаасымнахит.
Аихақәа кны амҿыԥҟацәа абна илазшәа, ашәаԥыџьаԥ аҵаа иахьеиҟәнажәоз, абжьқәа исаҳауаз сдыргачамкуан.
Ажәҩан жәҩан еиԥшым, адгьыл дгьыл еиԥшым… Ирхамкәа иршәымкәа, крымфа-крымжә ирхыргазеи уаа мыжда?! Шәиԥхьыӡ згымхаша урҭ абаракқәа иахьазы акгьы еибганы иаанымхеит, аха уеимдо ушнеиуа ана-ара еилаҳаны еилабаа иахькажьу убоит.
Ҳаҭыр зқәу аԥхьаҩ! Хаҭала сызлаԥшыз, сыбла иабаз, слымҳа иаҳаз, афымца аҭел ишагәылсуа еиԥш исылырсны сҽазысшәеит жәлар ргәаҟҵәаҟра атәы аҳәара. Инагӡаны ишсылымшазгьы сдыруеит, аха исылшо шагсмыжьызгьы удыруаз… Уи ахәшьара уара иуусуп.
«Абарҭ ацәаҳәақәа зыҩуа, игәаҟхьоу ан, ақьаад аҟара згәы ҵаӷахахьоу, зылақәа алаӷырӡ рымҵәахьоу, гәырҩала ишьу аӡә соуп. Уажәы ахәышәтәырҭаҿы схымхәа чмазаҩны сышьҭоуп. Аԥсреи абзареи срыбжьагылоуп, схы аныздыруа аасҭа ианысзымдыруа еиҳауп. Аҳақьымцәа сгәы кармыжьырц, бымшәан, бчымазара бацәцоит ҳәа сарҳәоит, аха уи агәра сызгом, зыԥсы злыҵны ацара иаҿу, есааира исцәыхьанҭахо сцәеи-сжьи иснардыруеит рацәак аамҭа шсызнымхаз. Аԥсҭазаара сахьҵәыуаӡом, аԥсрагьы сацәшәаӡом. Сара сзыцәшәо – сыҷкәын заҵәы Ахра Нанба, 25 шықәса дшырҭагылаз, иижәшаз аӡыхь ахы ыҵнахаанӡа, харада ахара идҵаны, гәнаҳарыла 1937 шықәсазы идырӡыз, илахьынҵахаз еилкаа сымаӡамкәа, адунеи сналыгәгәа сцар ҳәа ауп.
Зны-зынла схы здыруа счымазара санаалҵлак, сҩыга аанкыланы, аарлаҳәа сиарҭа сынхықәтәалоит, иацы исзынамыгӡаз ацәаҳәа иахьа инацысҵоит. Сгәаҟреи сыгәҭыхеи зегьы ақьаад анҵара снапқәа ирылшом. Жәиԥшь шықәса ҵуеит с-Ахра ибзырӡык смаҳаижьҭеи… сиеҵәа кыдшәеижьҭеи…
Зыҽны дындәылганы даныргаз аахыс (аа-шықәса аалхны… саргьы аа-шықәса сықәҵаны сахган, цәаҳәак иадамхаргьы аҩра азин сымыхны) заҟантәы лабжышла иҩны, еиуеиԥшым аусбарҭақәа рахь аҳәара ҟасҵахьеи с-Ахра дзыхдырҟьази, уи нахыс илахьынҵахази сеилшәыркаа ҳәа, аха, сыгәнаҳа ззымгаша, сара сгәаҟражәа аӡәгьы игәаҟынӡа имнаӡеит, аӡәызаҵәык идамхаргьы аҭак симҭеит… Усбарҭак аанысмыжьит, шьҭа зышҟа изыҩрыда? Ари аҵыхәтәантәи сышәҟәы шакәхо здыруеит… уаҳа сыҩуа сзыҟамлозар акәхап… Даара схәыцит, аҵыхәтәантәи сышәҟәы зышҟа изыҩрыда ҳәа.
Исыӡбеит аӡәгьы ихьӡ амырбаӡакәа Москва – Кремль ашҟа исышьҭырц, издыруада ан илыхшаз, ауаҩы ишьа злоу аӡә дҟаланы имԥыхьашәар сгәаҟра игәы аҟынӡа ишԥанеимгари… Аиаша хаҭа еилкааны быҷкәын акгьы ихараӡамкәа, гәнаҳарала изныҟәеит ҳәа аҭак сиҭар… уаҳа акгьы сҭахӡам, уи сара сзы гәеиқәҳәалагахон аҵыхәтәантәи сымшқәа рзы.
Сусана Нанба.
Аҟәа ақалақь,
Ахәышәтәырҭа № 2.
22. 02. 1951 ш.»
Ашәҟәы ҩны даналга, еидара хьанҭак даҵыҵызшәа, лыԥсы ааивылгеит, акыраамҭа илгәыҵарӷәӷәа илкын, аӡәы даалхагыланы, илымхны игар ҳәа дшәозшәа.
Ақәра илымаз аҟара ҩба лхыҵуазшәа, агәырҩа, ахәажәцәа лҟәыннаҵахьан, ачымазара илзацлаз лцәеи лыбаҩи рыда зегьы лымнаххьан.
Шьа злаӡамыз лнапы ҩышьҭыхны, аарлаҳәа ахчы инаҵалҵан, конвертк ааҵылгеит. Ашәҟәы дахӡыӡаауа, ирҽны инҭалҵеит… Аконверт ацәа лқьышә хыԥсаақәа инарыдылкылан, ирбааӡаны илҷабырц далагеит, аха иазхашаз абааӡара лыбз иқәҵуамызт… Убри аамҭаз аҳақьымеҳәшьа агәыр лзыҟалҵарц дааҩналт. Аконверт аҷабра лымч шақәымхоз анылба, иаалымылхын, ишахәҭаз илзылҷабит.
– Сбыҳәоит, ҵаҟа илбааганы, аԥошьҭа исызҭаршә… – лҳәан, лышҟа лнапы рханы иаалыргьежьит, сбыкәыхшоуп ҳәа аанарго. Аҳақьымеҳәшьа, Сусана лажәа ҩбамтәкәа, аконверт лыманы дындәылҵит. Сусана лҽааиҵыхны днықәиеит, уахьлыхәаԥшуаз алабыҵә аиарҭа иқәыршәызшәа акәын дшубоз. Дааҟәымҵӡакәа аҭуан даҵаԥшуан, лқьышәқәа қәацқәацон, ҩырак анны даԥхьозшәа. Аҳақьымеҳәшьа Назира данааҩнала, лылаӷырӡ лыкәааша, лышҟа днаԥшит.
– Сусана Рашьыҭ-иԥҳа, шәгәы шәырҭынч, ашәҟәы дәықәысҵеит, – лҳәеит дхааӡа.
– Иҭабуп, сбыкәыхшааит… иҭабуп! Идәықәыбҵеит, аха изцару? Амҩан иааныркылар? Уи ауп уажәы сзызхәыцуа.
– Бымшәан, аӡәгьы иааникылаӡом, ишиашоу ицоит.
– Бара сбыкәыхшоуп! – илҳәаз лгәаԥхан лҽаалырҭынчит.
Сусана ахәышәтәырҭаҿы дышьҭеижьҭеи ҩымз иреиҳан. Назира уи акала длызгәакьамызт, аха дрыцҳашьаны, лымкаала дылхылаԥшуан. Еиҳаракгьы дызрыцҳалшьоз, иауан-иажәлан ҭынхак-ҭынҵык дааины, бышԥаҟоу ҳәа аӡәы дахьылзымҵаауаз азы акәын. Ахәышәтәырҭаҿы аус луеижьҭеи жәа-шықәса ҵуан, аха уи леиԥш уаҩ дызмамыз чмазаҩык длымбацызт. Лҭынхак дышьҭазшәа, лыҩнынтәи афатә ҟаҵаны илзаалгалон, лымаҭәа лыԥсахуан. Назира акырынтә иақәылкхьан ауа-аҭынха ҳәа уаҩ дбымаӡами ҳәа длазҵаарц, аха илзыгәаӷьуамызт. Ҽнак зны лаԥхьа дықәтәаны, аҩнынтәи ахәыԥха ҟаҵаны илзаалгаз лнапала ианылҿалҵа, сара ауаҩԥсы ииҭахӡам, исзыҟабҵо баԥхьаҟа ибзиараны Анцәа ибԥигалааит ҳәа лалҳәеит.
Избан, ишәзааигәоу ҳәа зынӡа уаҩы дшәымаӡами ҳәа игәаӷьны длызҵааит Назира. Сусана иаразнак аҭак ҟалымҵеит, луанытә даақәыԥсычҳаит, лхы-лҿы аҽеиҭанакит, лылаӷырӡқәа нхыжжит. «Аҵла гәаҩа сҭымиааӡеит, ҭынха-ҭынҵыда сышԥаҟаз, аха иахьазы аӡәгьы сиҭахым… – дхәыцуан Сусана. – Иласҳәарыма сызусҭоу? Ауаҩы игәаҟра зеиҳәо димоур дахәаҽуеит, дашьуеит…» Ишԥалҭахыз Сусана лгәаҟрақәа зегьы Назира илалҳәарц, аха убасҟак дшәахьан, аӡәгьы игәра лгомызт.
– Бара баҟара исзааигәоу уаҳа уаҩ дсымаӡам… сзаҵәуп… сҭынхадоуп, – лҳәеит аҵыхәтәаны.
Ҽнак Сусана, лгәы ԥшаауа, патреҭк аанкыланы дахәаԥшуа дышиаз, апалата ашә аартны Назира данааҩнала, данҭакыз ишыҟалҵалоз еиԥш дшәан, иаразнак днахан илҵәахит. Назира акгьы лымбаӡазшәа ҟалҵеит, аха иаалцәымыӷхеит лыгәра ахьылымгаз. Агәыр лзыҟаҵаны дцо даналага, Сусана лнапқәа ҵыс-ҵысуа, лхала иаацәырганы иллырбеит дызхәаԥшуаз апатреҭ.
Назира ашьшьыҳәа иаалымылхын, акыраамҭа дахәаԥшуан, аха изусҭцәаз ҳәа уаҩ дылзымдырит.
– Абас ҳаҟан, анкьа ҳаԥсы анҭаз… Еидтәалоу сыԥшәмеи сареи ҳауп, иаҳхагылоу Ахра иоуп… Изакәытә насыԥыз иҳамаз, акаамеҭ шаҳзыԥшыз аадыруазма… Аԥсҭазаара еиҭаҳәатәуп, исыбаргәузеи ҳәа ауаҩы ихы иазиҳәо даныҟоу, амықәшәатә ааины ишьҭахь ишгылоу ибаӡом. Абри апатреҭ анҭаҳхыз ашықәсазы с-Ахра аинститут далганы дааит, ԥҳәысгьы дааигеит, ичара аауит. Сыԥшәма Москва акандидатра ихьчеит…
1937 шықәса зегьы ааҳамнахит… Оо, шәиԥхьыӡ згымхаша уи ашықәс, шаҟа исцәыхьанҭоузеи уи ахьӡ нҭкааны аҳәара!
Аныҳәа ду Март 4 ауха… Аԥсны Асовет мчра шьақәгылеижьҭеи 16 шықәса ахыҵра, ҭаацәала ҳгәырӷьо ишазгәаҳҭоз, ашә абжьы геит. Сасцәақәак ҳзааит ҳҳәан, ҳгәырӷьаҵәа ирзааҳартит. Иаҳзымдырӡақәоз ҩыџьа ахацәа ааҩналан иаагылт, хәлыбзиа рымҳәеит, аныҳәа ҳадрымныҳәалт.
– Шәызусҭцәада, ишәҭахузеи? – иҳәеит сыԥшәма, «асасцәа» рааишьа игәамԥхо.
– НКВД аҟынӡа уҳаццароуп… – иҳәеит руаӡәы, сыԥшәма ихы наиқәкны.
– Рацәак аамҭа унхаӡом, ирласны ухынҳәуеит… – иҳәеит егьи.
Аҩны ишәыз имаҭәа аԥсаххагьы дахьырмыгӡеит, дындәылганы, дрыманы ицеит. Уажәымзар-уажәы даауеит ҳәа ҵхыбжьон агәы инахысаанӡа ҳаԥшын. Данымааӡа, ҭаацәала ҳишьҭаланы ҳцеит.
Уи ауха НКВД ааигәара узнеиуа иҟамызт, еилаҩеиласран, еилыхаран, ҳара ҳаиԥш игәаҟуа иавагьежьуаз ауаа ҵҩа рымамызт… «Сыҷкәын дыкны дааргеит»… «Саби сани ҭаркит»… «Схаҵа дрыманы иааит», – абарҭ ажәақәа ракәын иуаҳауаз. Аформа ишәны аӡә данаадәылҵлак, игәаҟуа игылақәаз џьара акыр дҳахәозар ҳәа иааикәшон… Сара акгьы сыздырам, сааигәа шәмааин ҳәа дрыхәлаҟаауан… зегьы ашьа рҿыҵуан, уаҩҵас аӡәгьы аҭак ҟаиҵомызт.
Иаашаанӡа ҳагәжәажәо НКВД ҳадгылан. Ашьжьымҭан Ражьден Гангиа дызбеит. Данызба ауп ианысгәалашәа уи ара аус шиуаз. Даадәылҵны, имашьына дақәтәаны, дцарацы дышнеиуаз сихьӡеит… Дааҳәынгьы дсыхәамԥшит. Ибҭахузеи, бсыздырӡом ҳәа сеиҳәеит. Азныказы саргьы сҩашьаз џьысшьеит, аха Ражьден уажә дызбазма, ашкол ҳаицҭан… Ихаҭаҵәҟьа иакәын. Ражьден, иухьзеи, сара соуп Сусана, аҵара еицаҳҵон… сухашҭма ҳәа силаҳәыҵны дыскит.
– Бсыдызцалазеи, бсыздырӡом, бара беиԥш ҳашкол аҟны егьаҩы аҵара рҵон, – иҳәан, иҵыхәа насҿаҟьаны, амашьына дынҭалт.
Абжьаратә школ ҳаицалгеит, класск аҟны ҳаидтәалан. Бара бакәмызҭгьы сара ашкол сзалгомызт ҳәа сазҳәоз… математикеи геометриеи рхы ахьцоз ззымдыруаз, исыдтәаланы сара
сҟынтәи ихызҩаалоз… уажәы ҳашкол аҟны иагаҩы аҵара рҵон… бара бызусҭоу сыздырӡом аниҳәа, сышьхныԥсыланы саанхеит.
Аҽны хәлаанӡа НКВД ҳавагьежьуан, ахәылбыҽха изулак ҟәшак аиҳабы иҟынӡа снаӡеит. Бхаҵа Асовет мчра даӷоуп… Убри азы даанкылоуп ҳәа сеиҳәеит. Ишԥа, уи еиԥш ҟалашьа амам анысҳәа, бихашшаауа балагар, баргьы бҭыԥ амоуп араҟа ҳәа аҭак ҟаиҵеит, дхәацыхәаԥшьха, деилашәаны.
Сыԥшәма Зураб Москватәи ақыҭанхамҩа академиа далганы данааз аҽны инаркны Аҟәатәи аботаникатә баҳчаҿы аус иуан, уахгьы-ҽынгьы ашәҭқәеи аҵиаақәеи рыжәла алыхреи рааӡареи акәӡан дызҿыз, аполитика иҽалеигаломызт, зынӡа дацәыхаран. Асовет мчра даӷоуп ҳәа идыркылаз схаҿы исзаагомызт, аха акы зоуҳәодаз. Иҩызцәа, уахгьы-ҽынгьы аус ицызуаз, уара уҳамамызҭгьы, ҳнаука ԥхьаҟа изцомызт ҳәа ивагьежьуаз шәаны, рыԥсы ӡаны, рҭыԥқәа рҿы итәан, иашьцәаҵәҟьа, уара ула аду ҳҳәо ҳҟалеит ҳәа есуаха иаҳзаауаз, ҳашә ахьҿаз рхадыршҭит.
Иҟаҳҵара ҳзымдыруа, сыҷкәыни, сҭацеи, сареи ҳаидашшыло, ҳамацара ҳаанхеит. Иага ус акәзаргьы агәра згон, Зураб акгьы шихарам еилкааны, иахьа акәымзаргьы, уаҵәы доурыжьуеит ҳәа. Аха сгәыӷра зегьы башан, амшқәа реиԥш амчыбжьқәагьы цо иалагеит, ихабарк ҳәа акгьы ҳмаҳаӡо. Ахра даара иҽазишәеит иаби иареи минуҭк иадамхаргьы еибадырбарц, аха ахәгьы-аҿгьы дықәдмыргылт…
Мчыбжьык ахь ҩынтә ахәы анагара азин ҳарҭеит. Уи амш анааилак, ҳашҭаацәаз ихәы ҳаман ҳцон, џьара ицәаарак аабозар ҳәа, аха даҳзырбодаз, ашәқәа, аԥенџьырқәа зегьы ыҵашьыхаа иаркын. Ашьжьымҭан аочеред ҳанықәгылалак, ахәы ахьрыдыркылоз акылҳара аҟынӡа ҳнеиаанӡа ихәлон, убасҟак ауаа рацәан. Аӡәы итәы рыдыркылон, аҽаӡәы итәы рыдыркыломызт, иназго иршәны иргәыдырҵон. Ҳаԥсыԥҵәҟьа лаага-ҩаагомызт, ҳара инаагазгьы рыдрымкылакәа, ирхынҳәны иҳарҭар ҳәа ҳшәаны… Ихәы наагацыԥхьаӡа акгьы ахымҳәааӡакәа ирыдыркылон, убри маҷк ҳгәы ааннакылон.
Ҽнак Ахра, иԥсы игәы иҵачуа, дыҩны дааит, абыржәы НКВД аҿы сыҟан, Гангиа дызбеит, уаб ахьҭа дакуеит, амаҭәа ԥҭхақәа изаага ҳәа сеиҳәеит ҳәа. Уаанӡа шаҟантә ҳрыҳәахьаз, аха «акурорт» аҿы дыҟоуп, акгьы иҭахӡам ҳәа иршәны
иаҳҿарыжьуан. Уи ашықәсан Март мза даара ихьҭан, аӡын агәҭаны еиԥш иҵаауан… Маҭәа ҵаӷада акгьы ишәӡамызт… уи акәын зынӡа иҳазхымгоз. Уажәы ас анырҳәа, ҳгәырӷьаҵәа ҳааҟалеит. Ахра иаб имаҭәа ԥхақәа абӷьааҳәа иааилаҳҳәан, иманы дцеит. «Гангиа ауаҩра зынӡа ицәыӡӡаз џьысшьон, аха хәыҷык изаанхан дыҟазаап» аасгәахәит. Дук хара имгакәа Ахра дгәырӷьаҵәа дхынҳәит, амаҭәа ԥхақәа Гангиа ихаҭа идикылт ҳәа. Адырҩаҽны ахәылбыҽха ихәы иманы дцеит. Ҵхыбжьонынӡа дзымааит. Сҭацеи сареи ҳаԥшын ҳгәыҭҟьа-ԥсыҭҟьаха. Ус илахь еиқәышьшьы дааҩналт. Санынеиҿаԥш, сгәы нкыдырҩит, иҟалазеи, уаб акыр ихьма сҳәан, сааисны дыскит. Мап, акгьы имыхьӡеит, иҳәеит, аха илақәа сахьырхыԥшылоз избон агәала ду шимаз. Иага изаазгандазгьы, игәы иалаз сеимҳәеит, сааԥсаны сыҟоуп иҳәеит. Ауха цәарас иҟаҳҵаз ҳәа егьыҟам. Ахра дышиоз, дышгылоз, аҭаҭын дшахоз, дшыгәаҭеиуаз иааиршеит. Ашьжьымҭан аусурахь сцоит ҳәа иҽеилаҳәара дшаҿыз, хаҵа шәпак дааҩналан, – НКВД аҟынӡа уаалароуп, – иҳәеит. Сгәы аҵӷа днахан иааҿиҵәазшәа, сышьхынԥсыланы саанхеит.
– Избан, дзугозеи, иҟаҳҵазеи цәгьарас?.. Саргьы сыжәга, ма абра сышәшьы!.. – арҵәааҳәа сыҳәҳәеит.
– Сара снапы иану насыгӡоит, – иҳәеит уи, ихаԥыцқәа еихарӷәӷәаны, абыржәыгь сыблақәа даархымҵӡакәа дрыхгылоуп…
Диманы дцеит. Ахра илахь зеиқәыз сара исеимҳәеит, срыцҳаишьазар акәхап, аха иԥҳәыс илеиҳәазаап. Данырга ашьҭахь длаӷырӡышо иҟалаз салҳәеит. Ахра иаб ихәы иманы, днеины агәаран дшықәгылаз, Гангиа даадәылҵызаап, иаб изы инеигаз амаҭәа ԥхақәа иара ишишәыз ибазаап. Изымчҳакәа, ишәхаԥижәжәарц дааидххылазаап, аха еицәеитәыр ҳәа дшәан, иҽааникылазаап, Гангиагьы игәеиҭан, узсыхәаԥшуазеи, иуҭахузеи ҳәа илақәа ырцәгьаны, дылбааидарашәа диҿаԥшызаап. Уи акәхеит, адырҩаҽны даанкыланы дыдиргеит. Зураб итәы шсызхымгоз с-Ахрагьы данырга, адунеи ақәзаара сцәымыӷхеит, сҭацеи сареи ҳџьабо, ҳнапқәа ҳгәыҵаԥса ҳааҩнахеит. Аҩыџьагьы рхәы ҳаманы ҳцон есымша, аха ирыдыркыломызт, инаагацыԥхьаӡа иршәны иҳақәрыжьуан. Мчыбжьыкгьы бжьымсыцызт, сҭацеи сареи ахәы инаагаз рыдрымкылакәа, ахәылбыҽха ақәабаа ҳхьыкәкәа аҩны ҳахьааиз,
ҩыџьа ҳашә иадгылан иаҳзыԥ-шын, сшынарҿаԥшыз еиԥш издырит, Зураб дызгақәаз ракәын. Сҭаца дысцәыргар ҳәа сшәан, снапқәа лыкәыршаны, сышәшьыргьы дшәысҭом ҳәа салагеит, избан акәзар, уи Аԥснытәи НКВД аиҳабы ихьӡала хымш раԥхьа ашәҟәы ҩны идәықәылҵахьан, сабхәеи схаҵеи харада ахара рыдҵаны иҭакуп, рхы ианақәиҭышәымтә, Сталин иахь ашшыԥхьыӡ дәықәсҵоит ҳәа.
– Ҳара ҳаззааз аҽакуп. Аа, абри иаҳәоит, шәаԥхьа, – иҳәан руаӡәы иџьыба дынҭаланы, шәҟәык ааҭганы иаасиркит. Уи ашәҟәы абас аҳәон: «Асовет мчра аӷацәа руадақәа, рҭаацәа дәылцаны, НКВД аусзуҩцәа ирымазааит» ҳәа.
– Ҳагьҭашәкуа, ҳагьхшәырҵәо, шәуааӡами, шәанаџьалбеит, цәгьарас иҟаҳҵазеи? – сҳәан, сыԥсахы ҩеины сыхәда иааҵагылт.
– Шәалга, иҭашәырцәы, иахьа инаркны ари ауада ҳара иаҳтәуп, – рҳәан, аҩыџьагьы ааҳҿагылт.
Мчыс иҳамаз, ҳамаҭәақәа ажәжәаҳәа иааиларҳәан, идәылганы адәныҟа инадыргылт. Сҭацеи сареи ҳаибарҵәыуо ҳгыланы ҳрыхәаԥшуан. Ачанахқәеи аҵәцақәеи андәылыргоз абзиақәа алхны иааныркылон, ҳцәарҭақәаҵәҟьа ҳарымҭеит… Ҳандәылцаны дара ҩналт.
Ауха аҵх бааԥсын, ақәабаа-сабаа кыдҵәаны илеиуан, аԥша ҵәҵәы асуан, аԥшәма бааԥс ацгәԥсы гәаӷьны адәныҟа изкаршәуамызт.
Сҭацеи сареи ҳлаҳәны ааҵра ҳаҵагылан ҳаидҵәыуало. Сара сзы, ахыбра сыҵагылоума, ақәабаа аасысуа адәы сыцәгылоума, зегь акакәын, аха сҭаца Мадина дрыцҳасшьон, дӷызы-ӷызуа, лнапы сыкәыршаны, сахьцалакгьы дахьсышьҭаз ак сыцәлыхьыр ҳәа сшәон, лара дыԥхашьаны исалҳәомызт, аха лцәалтәымкәа дыҟан хымз раахыс. Мадина ҭацаҵас акәӡамкәа, сара дсыхшаны аамҭала џьара дыҟан дхынҳәызшәа ауп данаанагаз аҽны инаркны дшысзыҟаз. Ахра данҭарк ашьҭахь слыҳәеит, аамҭала бҭаацәа рахь, Тҟәарчалҟа бца ҳәа, сара сцәа иалашәаны сыҟан, ҳаԥхьаҟагьы акаамеҭқәа ҳрықәшәараны ҳшыҟаз, ма лара дацәысыхьчап сгәамхәзи, аха ишԥыкәу бхала бааныжьны сышцо, лҳәан, дҵәыуо, лылақәа ааҭылхырц егьлыгымхеит.
«Зыҟны ҳцарыда, ҳаздызкыларыда» ҳәа схәыцуан. Мадина ахьҭа дакын, лыци-лышәи еихагыломызт. Зураб изааигәаӡаз,
аҵара ицалгаз, аус ицызуаз иҩыза Дамеи даасгәалашәеит, ҳҿаԥхьа игылаз аҩнаҿы дынхон, уахгьы-ҽынгьы рыԥсы еихәлан… Аӡәыр ҳидикылозар, Дамеи ҳидикылоит сҳәан, Мадина дсыманы сцеит. Ииашоуп, Зураб данҭарк нахыс уи ҳаҩны ааира даҟәыҵит, аҭелгьы дасуамызт, шәыԥсы шԥаҭоу ҳәа дҳадымҵаалацызт, аха ҳнеир, ҳашԥаидимкылари сымҳәеи. Ҳаннеи ишьҭалахьан, ашә ҳанас, иԥҳәыс иаҳзаалыртит, ҳкәатрабааха ҳанылба иџьалшьеит, шәаазгазеи, ишәыхьзеи ҳәа ҳрыцҳашьаны ҳаҩналыжьлеит.
Дамеи ҳабжьы аниаҳа, дгыланы дааит, ҳаниба дшанханы даанхеит, шәзаазеи ҳәа изымҳәеит, аха ишицәымыӷхаз ихы-иҿы ианыԥшит.
Абас ауп иҳахьыз, ҳаҩны ҳдәылырцеит, адәы ҳақәхеит, Мадина ахьҭа дысцәагон, шәышҟа ҳааит, уахазаҵәык ҳшәыдышәкыл анысҳәа, Дамеи дааиҵанарӷәӷәеит, ажәак мҳәаӡакәа ихы кны днатәеит.
Ҳагьрыцҳаишьеит… дагьҳацәшәеит, иҭагылазаашьа еилыскаауан.
Ачымазара ҿкы зыхьуа ауаҩы ҳиеиԥшны, аӡәы иааигәа ҳнеир, аԥсра ахикаауан, аамҭа ус иҟан. Ҳҭынхацәаҵәҟьа шәаны, ҳамԥан иқәломызт, ҳарзымдырӡозшәа хара-хара иҳавсуан.
– Уажәыҵәҟьа амца еиқәысҵоит, шәлаҳәны шәыҟоуп… ачаигьы шәызсыршуеит… Шәыгәнаҳа рзымгааит!.. Шәтәа, шәызгылоузеи, хыхьтәи шәымаҭәақәа шәшәышәх, – лҳәан, аԥшәмаԥҳәыс лхаҵа ахьҳалаҿимҭыз лцәымыӷхан ҳагәшәа-мшәа лҳәеит. Ауаџьаҟ амца нҭалҵан, ҳнаган ҳадлыртәалеит.
– Арахь шәанаауаз аӡәыр шәибама ҳәа брызҵаа? – Дамеи ибжьы рхәыҷны иԥҳәыс дахьлацәажәоз Мадинеи сареи ҳлымҳа иҭасын ҳнеиҿаԥшит, аӡаӡ еиԥш сгәы иналанаҵеит уи иажәақәа. Мызқәак раԥхьа Зураби сареи џьара сасра ҳаннеилак, ауаа иҳадырбаландаз ҳәа агәылацәа ҳадеизыргалон… Уажәы?
Аԥшәмаԥҳәыс ҳрыцҳалшьазар акәхап, игәаӷьны дҳазымҵааит, аха ларгьы ашәара шлымаз аабон. Ачаи ааганы иҳалҭеит. Мадина илсыржәырц азы саҿыхәошәа ҟасҵон, аха ларгьы лыблақәа ҭырхаха сара дсыхәаԥшуан, аӡыҵәҟьа ҳахәда икылсуамызт. Уадак ҳаҩнагаланы ҳахьышьҭалашаз ҳлырбеит, алашара амыркӡакәа. Амҩаду аҟынтәи аӡәы ҳаибар
ҳәа дшәозҭгьы акәхарын. Уи ауха ҳара цәарас иҟаҳҵаз ҳәа егьыҟам… аԥшәмацәагьы лацәеихьшь рымамызт, Дамеи ддәылҵуан, дыҩналон, знык ишаны ицандаз ҳәа дгәаҭеиуан. Ашара адәы иқәлаанӡа Мадинеи сареи ҳҩагыланы, ҳабжьы мыргаӡакәа ҳдәылҵны ҳцеит. Иҟалап аԥшәмацәа ҳашцоз рбазар, аха иахьышьҭаз рыҽдмырҵысит.
Ашьжьымҭанӡа ҳамаҭәақәа ҳрыҵаланы ақалақьтә совет аҟны ҳнеиит, хыҵакырҭак ҳашәҭа, адәы ҳақәхеит ҳәа. Шьыбжьышьҭахьынӡа ҳдыргәаҟуан, шәахьааго ҳамаӡам ҳәа, кабинетк аҟынтәи аҽакахьы ҳдәықәҵо ҳаигәыдырҵон. Аҵыхәтәаны Маиак аҳаблаҿы баракыжәк ҳганы ҳаҩнарҵеит.
Сара ашкол аҟны рҵаҩыс аус зуан… Аурок амҩаԥгара сшаҿыз, аӡәы дааҩналан, адиректор дбыԥхьоит иҳәан, сааҟәыхны сигеит. Саныныҩнала, адиректор избахьоу иакәӡамкәа, ихы кны икабинет дыҩнатәан, абжьааԥны амыцхәгьы аԥсшәа сазҳәоз уажәы дагьсхамӡгылт, акыраамҭа ихы дҩахан дзысҿаԥшуамызт.
– Сузыӡырҩуеит… – сҳәеит, бзиарак азы дсыԥхьаны сшааимгаз сцәа иалашәаны.
– Иҟоу басҳәап, Сусана Рашьыҭ-иԥҳа, – ихы дааҩахеит, аҳәара ицәыхьамҭаны, аха имҳәар ада ԥсыхәа шимамыз сырдыруа. – Сара сакәӡам… Ибдыруаз, сара сакәӡам изыӡбаз… хыхьынтәи исыдырҵеит… аусура баҟәыҵроуп… Арзаҳал бҩыроуп. – Қьаад бӷьыцк саԥхьа иаақәиҵеит.
– Ианысҵозеи? – сҳәеит исықәлашьцо.
– Схаҵеи сыҷкәыни Асовет мчра иаӷоуп… Сара азин сымам аҿар рааӡара… Сырҵаҩра аҟынтәи схы сақәиҭышәтә ҳәа аныбҵароуп, – иҳәеит, мчык иқәыӷәӷәаны имҳәар шамуа сырдыруа.
– Схаҵеи сыҷкәыни ракәӡам… дара иуазҳәақәаз рхаҭақәа роуп Асовет мчра аӷацәа. Ус еиԥш сара сыԥсы ахьынӡаҭоу изыҩраны сыҟаӡам, – сҳәеит сеилашәаны.
Сажәақәа аӡәыр иаҳазар ҳәа дшәаны даанаԥшы-ааԥшит адиректор. Аха ааигәа-сигәа уаҩ дшыҟамыз агәра анига, – арзаҳал ҩны бхала банымца бмаҵура бамаҳхыр акәхоит… ус рҳәеит хыхьынтәи, – исаҭеикит.
– Ишәҭаху сзыжәу, ишәҭаху ҟашәҵа, шәҭаххаргьы сышәшьы… Ишьу аӡәы иаҵкыс сызлеиӷьузеи? – сҳәеит.
Адиректор уаҳа акгьы имҳәеит, ҩаԥхьа ихы иқәыжьны днатәеит. Саргьы сындәылҵны сцеит. Уи аҽны наӡаӡа иаансыжьит сыԥсы еиԥш бзиа избоз сзанааҭ.
… Сгәы чны излеиҟәымжәаз сыздыруам ҳбаракыжә аҿы сахьааиз Мадина данысымба. Уажәымзар-уажәы дааиуеит ҳәа ашә сшылагылаз ахәлара иалагеит. Ҳҿаԥхьа инхоз аҭакәажә азараҟьа ҭиҩы амшын аԥшаҳәаҟынтәи дхәаахәҭны данааи исалҳәеит, шьыбжьаара рацәак шагмыз хаҵаки ԥҳәыски ааин, Мадина дырҵәуо дрыманы ицеит ҳәа. Ауаҩытәыҩса ицәа иҭамӡо акгьы ыҟамзаап, абриҵәҟьа сзыхгоит ҳәа сыҟамызт, сҭаца, хыхь ажәҩан – ҵаҟа адгьыл, аӡәы заҵәык исзаанханы иҟазгьы дысцәыргеит. Абахҭа ашә ахьҿазгьы зымбацыз… асыс-мҟаа еиԥш зҳәоу уамшьуаз, агәшаҭаҩ… агәыԥшқа… Еиҳараӡакгьы амца сзыркуаз лцәа ахьылтәымыз акәын… днаган данҭарк, лгәы ҭҟьаны дахымԥсаакәа даанхома сҳәон, агәырҩа исымаз даҽа гәырҩак ацлеит, сыла лашара амбо сҟалеит.
Ес-иаашар хҩык рхәы ҟаҵаны, исыманы НКВД ашҟа сҿынасхон, илеихашәы иаахәлаанӡа иназгаз сызрыҭозар ҳәа ашә сылагылан. Аформа зышәны иаазбоз срыҳәон шәсыцхраа ҳәа, аха аӡәгьы дааҳәынгьы дсыхәаԥшуамызт, рыцҳашьарак злаз дубомызт. Анык илыхшазшәа рызегьы еиԥшын. Сара схала сакәызма, анацәа, абацәа заҟаҩ гәаҟуа ирыдгьыжьылодаз, аха, ахаҳә гәы рызҭазшәа, аӡәгьы ииҳәоз ддырҳауамызт. Ианаахәлалак, ахәы изгаз еиқәыхьшәашәа саҵаланы, аҩныҟа схынҳәуан. Абри акәын сызҿӡаз. Ҽнак схы ахьызгара сзымдыруа, сынкахәыцуа амҩа саныланы сышнеиуаз, Сусана, бышԥаҟоу ҳәа сышьҭахьҟа аӡәы ибжьы аагеит. Сахьыҟаз сзымдыруа сааҟалеит, заҟа ҵуаз сыхьӡ нҭкааны бышԥаҟоу ҳәа уаҩ дысзымҵаацижьҭеи, дарбану изгәаӷьыз ҳәа сышьҭахьҟа санаахьаԥш, сыла иабоз агәра сзымгеит, уи схаҵа иаԥхьа дҭаркхьан, доужьны адәы дықәуп ҳәа сыҟаӡамызт. Ахреи иареи ианхәыҷқәаз аахыс иеиҩызцәан, Аҟәатәи ақыҭанхамҩатә техникум аҟны аҵара еицырҵон, џьарак еицынхон азеиԥшнхарҭаҿы. Нас рымҩақәа хаз-хазхеит, уи ажурналистцәа рҵара далгеит, аредақциаҿы аус иуан, аха Ахреи иареи ишеибабац еибабон. Мчыбжьык знык, ҩынтә ҳаҩны данымааиуаз ҟаломызт, асатиратә жәабжьқәа иҩуан, акьыԥхь абаанӡа даҳзаԥхьон, ҳазхара ҳаччон. Иҩыза дҭаркит ҳәа
анҳаҳа, даара ҳгәы иалсит, ихы изыҩнамкыкәа аусура мшы нҵәаанӡа аҩныҟа дааит, ауха аҿаҵа имфеит.
– Агәра згом, Наҳар ажәлар драӷоуп ҳәа. Уаха сыкнаҳаны сшыршьуа здыруазаргьы сихықәаауеит, – дааҟәымҵӡакәа абас аҳәара даҿын.
– Наҳар бҳәама? – Назира дҩышьҭыԥарц егьаалыгымхеит… Уигьы заҟа ҵуаз ари ахьӡ аӡәы иҿы ааихыхны, игәаӷьны иҳәо лмаҳацижьҭеи.
– Ааи, нан. Уи Наҳар ихьӡын.
– Ижәлаз?
– Наҳар Абыхәба! Дыбдыруазма, нан?
– Иӡбахә саҳахьан. – Аарлаҳәа лҿы еилго ауп ишылҳәаз… Лхы ҭууа, деилышшо, аԥхӡы хьшәашәа лықәнаҭәо дааҟалеит, аха мчыла ак сынсырԥшуам ҳәа даҿын.
– Иӡбахә бмаҳакәа, нан, баша-машак иакәызма, абаҩхатәра змаз шәҟәыҩҩымзи, игәахәтәы дахьырмыгӡеит акәымзар… Данҭарк инапылаҩырақәа зегьы лашарак ддырбозма, ирблызар акәхап. Ахреи иареи еиҩызцәан. Есыуаха ҳаҩны дтәан, дгылан… Инапылаҩырақәа дҳазрыԥхьон. Ахра иеиԥш акәын дшаабоз Зурабгьы саргьы. Ахреи иареи мышкы иааибамбар рзычҳауамызт. Аԥхьа иҭаркыз иара иоуп… ҳҭаацәараҿы аӡәы дааҳалганы дыргазшәа акәын ҳшыҟаз…
Ахра зынӡа аҩны ихы изыҩнакуамызт, убасҟак ихьааигеит, игәнигеит. Наҳар ажәлар драӷоуп ҳәа, уаха сыкнаҳаны сшыршьуа здыруазаргьы агәра згом… Сихықәаауеит иҳәон, – дааҟәымҵӡакәа.
Наҳар итәы шҳазхымгоз, ҳаргьы акаамеҭ ҳзыԥшызаарын, сыԥшәма Зураб дҭаркит, уи ишьҭахь с-Ахра… аҵыхәтәан зынӡа саалдыргеит – сҭацагьы дысцәыргеит.
Схала агәымыжда сықәханы сшыҟаз, амҩаду агәҭаны аҽнышьыбжьон сгәысҽанӡамкәа Наҳар данаасыдгыла, сааилаԥсны дыскит… сыҷкәынгьы сҭацагьы, сыԥшәмагьы рызегьы аурышьҭны саԥхьа игылазшәа сгәы ааӡеит… уи иаҵкыс исзааигәаз уаҳа аӡәгьы адәы дысзықәмызт уи аамҭазы.
– Иҟалаз ҟалеит… Шьҭа рхынҳәышьа амаӡам. Бҽырӷәӷәа, Сусана!.. Быҷкәыни бҭацеи бымами… зынӡа уаҩ дызмаӡамгьы рыԥсы ҭоуп… Зураб сара абык иеиԥш бзиа дызбон, – иҳәеит ихы аасыдиҵан.
– Иуҳәо закәызеи, Зураб иԥсы ҭаӡами? – схы сымпыҵҟьан, дрыӷәӷәаны даанкыланы даасырхыџ-хыџит.
Азныказы дгачамкны даанхеит, аха иҟалаз шысзымдыруаз аниба, иҽааиԥсахын, иажәақәа цқьа изеидымҳәало, – Зураб… акгьы… дҭакуп… дҭакуп ҳәа ауп исҳәаз…
Наҳар дызласзымдыруаз иҟаз, уи зынӡа амцҳәашьа дамараӡамызт, иҳәарц далагаргьы изеиқәыршәаӡомызт. Ахреи иареи акырынтә ԥсшьара акурортқәа рахь иеиццахьан, ианааилак, шәхы шԥамҩаԥыжәгоз… иҟашәҵақәоз шәныҟәарақәа зегьы здыруеит ҳәа ианысклак, ииҳәо иҿамшәо даанхон. Уара ушәҟәыҩҩуп, арахь афантазиа зынӡа иулаӡам ҳәа, Ахра дыхәмаруа далагон.
– Аиаша саҳәа, Наҳар, зегьы акоуп иахьа исмаҳаргьы, уаҵәы исаҳауеит, усҟан саргьы анык лаҳасабала суцәыӡуеит, – сҳәеит, схы снапахьы иаазгашәа ҟасҵан. Сышихәаԥшуаз илаӷырӡқәа изнымкылакәа рҿаархеит, уи иаанагоз Зураб дыҟам ҳәа акәын. Сшыҟалаз атәы сызҳәом, аӡы сҿархәхәо дысхагылан, сыблақәа анхыст. Исеиҳәеит иҟалаз, ишысхабгаз… Ԥшьымш заҵәык ракәзаап данҭарк нахыс иԥсы анҭаз. Наҳар дахьҭакыз акамераҿы ауп иахьыҟалаз. Ауха аашаанӡа ддыргәаҟуазаарын, аусҭҵааҩ иҿахәы иҿихуан, Асовет мчра ушаӷоу ашәҟәы унапы анҵа ҳәа ддырҳәацәозаарын, иара мап икуан, иааисуа дрыпҟон… ианимуӡа, ишисуаз иҷаҷа кыддыршәеит, ашьа иҿыҵуа, ига-иҿы иамҳәо, ааҵәа еиԥш дырҳәазаны, днаганы дынкарыжьзаап. Ашьжьымҭан асааҭ ааба рзы Наҳар дшикыз иԥсы ихыҵзаап. Даныԥсы ашьҭахь ауп ихәы рыдкылара ианалагаз, амаҭәа ԥхақәа изаага уаб, ахьҭа дакуеит, сара снапала исҭоит ҳәа Гангиа с-Ахра иаҳәаны ианинеиргаз. Сеибганы ахәышәтәырҭа сызҭыҵыр, сышиашоу сцаны Гангиа илақәа снарҭасны иааҭысхуеит. Ан илыхшаз уи иеиԥш ауаҩы иҟаиҵом. Адәы дықәуп иахьагьы.
Наҳар сара данызбаз аҽноуп даноурыжьыз, Ахреи Мадинеи шҭаркыз издырӡомызт, ианиасҳәа, цәгьалаҵәҟьа ицәымыӷхеит.
– Зцәазтәым аԥҳәыс лҭакра азин ыҟаӡам, Сталин иахь изыҩуеит, бгәы кабмыжьын, Москва сбыццоит, ашшыбӷьыц алаҳҵап, аиаша ахьыҟоу ҳаԥшаароуп ҳәа сгәы ирӷәӷәон.
– Ҳцап, аха уара ухы уацәымшәаӡои? – сизҵааит сара.
– Сара сзыцәшәо исымоузеи! – иҳәеит иџьашьо.
– Нас хымз узҭакыз, ушԥоурыжьи?
Абри еиԥш азҵаара исҭарц сҭахын аханатә аахыс, аха игәаӷьны исызиҭомызт.
– Саргьы исыздыруам сызхҭаркыз, сусураҿы сыштәаз иааҩналан, срыманы ицеит, ҩымз сҭакын, зынзаҵәыкгьы исмазҵааит, сажәа сҿырымхит… ухы уақәиҭуп ҳәа сындәылганы соурыжьит.
«Зураб мчыбжьыкгьы днарымгеит, дырҳәацәо дыршьит, иара ҩымз дҭакын, иажәа иҿырымхит, улахь уџьымшь ыҟоуп ҳәагьы иарымҳәеит, уҩныҟа уца ҳәа доурыжьит», – абас схәыцуа, игәра нагӡаны исзымго сихәаԥшуан.
– Сусана, сыгәра бымгошәа ауп бышсыхәаԥшуа, ибасҳәаз зегьы иашоуп, – игәра шысымгоз ицәа иалашәеит.
– Угәра згом… Аӡәгьы игәра згом… Ауаа рыгәрагара сцәыӡит, – сҳәеит исзымычҳакәа.
Аҭак симҭеит, ихы лаирҟәын, луанытә даақәыԥсычҳаит.
… Наҳар усҟан иасҳәаз иахьагьы аҵәымӷ еиԥш сгәы иалоуп. Уи аҽны нахыс уаҳа дсымбеит… Адырҩаҽны даанкыланы дҭаркит. Сгәырҩақәа акы ҳәа ирыцлеит иара итәгьы. НКВД аусзуҩцәа рхаҭақәа роуп ажәлар раӷацәа ҳәа иаартны иҳәо амҩадуқәа сырнын, аха ирмаҳаӡазшәа, ҽырдагәа ҟаҵаны исывсуан. Рцәа рхысхуан, аха ибҳәо закәызеи ҳәа саанкыланы сҭаркуамызт. Сара стәқәа зегьы уахь иҟаны, схала адәы сахьықәыз сзыхгомызт.
Ахра иеиԥш сбыԥхьаӡоз џьысшьон… Угәра згом ҳәа зсабҳәазеи ҳәа игәы иасзар акәхап зҿимҭыз.
Ашьҭахь сахьхәит, Наҳар абри еиԥш шԥаидскылеи ҳәа ауха самыртәеит, самыргылт, цәгьа ихьаазгеит. Ушызбац узбоит, иацы иухәҭаӡамкәа угәы нсырхеит, саҭоумҵан ҳәа иасҳәарц адырҩаҽны аус ахьиуаз аредақциаҿы сахьнеиз, ашьжьымҭан дганы дҭаркит ҳәа сарҳәеит. Иҟасҵагәышьоз, иаасықәшәан сыԥсыр моу сымамкәа саахынҳәит… Ееҳ, анаџьалбеит, ауаҩы мыжда ицәа иҭаӡаӡозеи?.. Гәымыжда иалаӡозеи?.. – Сусана лыбжьы лызҭымкаауа далаган, ацәажәара дааҟәыҵит.
Назирагьы уи лажәабжь азыӡырҩра уаҳа лылымшо, зны амца шоура лыжәнаҵо, аҽазны аҵааршә дакызшәа дарыхьҭшьуа акәын дыштәаз.
Аҩыџьагьы акыраамҭа ҿырҭӡомызт.
– Уи нахыс ихабар ҳәа бмаҳаӡеи? – Назира лҭагылазаашьа шылбозгьы лгәы иамуит длазымҵаар.
– Ддырӡит, нан… Жәа-шықәса иқәҵаны дхырҵеит. – Сусана лымч еизганы деиҭаналагеит. Ҵыԥх ҳлагер аҿы баандаҩык даанагеит (дҭаркаанӡа наука усзуҩын… абамба аарыхра акәын инаука зегьы зызкыз), сшаԥснытәыз анеиликаа, маӡала исеиҳәеит… ҳара ҳҿы даанагаанӡа Сибраҟа дахганы даныҟаз, лагерк аҿы ԥсуа арԥыс бзиак Абыхәба Наҳар ҳәа аӡәи иареи шықәсыбжак ишеицҭакыз. С-Ахра иӡбахә саҳаз аҟара сеигәырӷьеит… Иадресгьы сиҭеит… Ахақәиҭра ансырҭаз аҽны инаркны изыҩра саҿуп, аха аҭак ҳәа акгьы смоуцт… Бызлазбо ала Наҳар ибҭаху аӡә иакәымкәа дыҟам, иадрес бысҭап бҭахызар… – лҿы ҭабо далаган, лаԥхьа иқәгылаз аҵәца аақәылхит аӡы зжәуеит ҳәа, аха лнапқәа ҵысуа, лҿахьы илызҩамго даналага, Назира иаалымылхын, иллыржәит.
– Аӡашәа ибызҳааит! – лҳәан, лажәабжь анагӡара деиҭаналагеит.
… Ҽнак рхәы сыманы, НКВД ашә сшылагылаз, хаҵа кьаҿк даадәылҵын: – Быҷкәыни бареи шәеибарбара азин ҟарҵеит, бсышьҭаланы баала, – иҳәан, сныҩнеигалт. Симаны ҵаҟа дылбааит, уи ахыбра мыжда адәныҟала сахьадыԥшылоз адгьыл иқәгылаз џьысшьон, абжа анышә иҵазаарын. Кәакьҭак аҿы снаганы: – Абра бгылаз, уажәыҵәҟьа даазгоит, – иҳәан, дцеит. Акыраамҭа дыҟамызт. Сшьамхқәа сыҵамгыло, сгәы ҭыҵны ицо, сыҷкәын дрыманы ианбааиуеи ҳәа сыԥшын. Ус аҽа хаҵак даасыдгылан: – Сусана Рашьыҭ-иԥҳа бара боума? – ҳәа дсазҵааит.
– Ааи, сара соуп, – анысҳәа, симаны еиҭа ҵаҟа дцеит. Адгьыл аҵаҟа иууаӡа иҟан, џьара аӡәы ицәаара убомызт, уаацәшәаратәы иҭынчран. Уаҳа дысмацәажәаӡакәа, уадак ашә ааиртын: – Абра баатәа, уажәыҵәҟьа даагоит, – иҳәан, сныҩнагаланы ашә насхаиркит. Ԥҳәыс ҿак лымацара дтәан, санылба дҩагылан, бзыхҭаркаазеи ҳәа дсызҵааит, аҩыза дахьлоуз лгәы иаахәаны.
– Сҭаркыма? Быҷкәын дыбҳарбоит ҳәа сааргеит! – сҳәеит иааџьасшьан.
– Бҭакуп ҳәа иԥхьаӡа. Ари бахҭоуп. Сара ара сҭакуижьҭеи жәеиза мшы ҵуеит. Схала сакәын иҟаз, агәшәареи агәҿыӷьреи
саганы сыԥсуан… – шьҭа исыбаргәузеи лҳәазшәа, дгәырӷьаҵәа дааҟалеит.
Хаха-хымш ҳаицҭакын уи аԥҳәыси сареи. Лыхьӡ сгәалашәом, сыхшыҩ самжьозар Хьиба лыжәлан, Очамчыратәын. Аҟәатәи арҵаҩратә училишьча далгахьан. Лқыҭаҿы рҵаҩыс аус луан, ақыҭсовет аклубгьы деиҳабын. Асаби длыман, дихыкәкәааны, дааганы дҭаркит. Данаасгәалашәалак, цәгьала дрыцҳасшьоит, лысаби уажәы-уажәы лгәы дыҵалон, азаара лзаазшәа, аҭӡы адхара далагон. Аусеилыргаҩцәа лассы-лассы дыҭганы дыргон, аиаша ҳабымҳәар аума бақәҳаршәоит ҳәа ддыршәон. Акьаад еиԥш дҟәашӡа, лыԥшшәы лхыгга, лҿы еилымго дааргон. Хәылбыҽханӡа аамҭа баҳҭоит, аиаша аныбымҳәа, жәа-шықәса бнапы ишаку бдыруаз ҳәа илықәмақаруан.
– Аиаша расҳәан, агәра ргом, амц сара исызҳәом… Ишԥаҟасҵари, сабацари, – дгәаҟуан уи аԥҳәыс. Иҟалаз уи ауп. Октиабртәи аныҳәа аламҭалаз рқыҭаҿы днеит Очамчыратәи араинагӡком ахантәаҩы Џьоџьа Ҵәыџьба, аныҳәа рыҽшазыҟарҵо збоит ҳәа, уи адагьы ақыҭанхамҩа азҵаарақәа рзгьы. Дахьнеиз ақыҭсовет ахантәаҩы аҩы ыжәны, дхылда-ӡылдаха дшыҟаз ибеит. Даара ицәымыӷхеит, уара амаҵура зуаҳҭаз абри азоума… абас аума уара ажәлар рымаҵ шууа ҳәа гәыбӷан ииҭеит. Еиҳагьы ицәымыӷхеит аусҳәарҭа аклуб иахшьыз алозунг «Нагӡара ақәзааит Асовет мчра» ҳәа зныз адима ҟаԥшь аԥштәы цаны, изеиуоу узымдыруа, анбанқәа рыбжа аныҵны, узамыԥхьо ишыҟаз аниба. Уара ухы-уҿы еиҳа иҟаԥшьуп, икнаҳау аасҭа ҳәа иеиҳәеит данцоз, дгәааны.
Адырҩаҽны ашьжьымҭан ақыҭсовет ахантәаҩы иҿы днеин, иацы иҳарҳәоз шәаҳаит, алозунг ҳаԥсахып ҳәа иалҳәеит: – Сара адима ҟаԥшь сымаӡам. Бца, Ҵәыџьба ибиҭааит, иареи бареи шәеиуацәоуп, – иҳәеит лацәажәаха имаӡамкәа.
Уаҳа ажәа имамкыкәа, аҽныҵәҟьа Очамчыра дцеит (адырҩаҽны ныҳәан, иахьылгӡарц лҭахын), иаахәаны иаалгеит лара лхарџь ала.
Лнапала ианылҵеит «Нагӡара ақәзааит Асовет мчра» ҳәа. Ашколхәыҷқәа лыцхыраагӡаны иахылшьит. Ажәытәтәи ааилаҳәаны, илблит.
Аӡәы дашшит Асовет мчра даӷоуп, алозунг лбааҳәаны, амца иақәҵаны илблит ҳәа. Излалҳәоз ала, уи ақыҭсовет ахантәаҩы ихгамызт.
Аусеилыргаҩцәа лажәа анылҿырхуаз, иблы ҳәа бабжьызгада, дызусҭоу ҳабҳәар бхы бақәиҭаҳтәуеит ҳәа ларҳәон иааҟәымҵӡакәа.
Лара аӡәгьы исеимҳәаӡеит, схала изблит ҳәа аҭак ҟалҵон.
Аҵыхәтәаны абас ларҳәеит, ҳара иаадыруеит, быуа Ҵәыџьба – араинагӡком ахантәаҩы иоуп ибзырҟаҵаз… Ус шакәу ашәҟәы бнапы анаҵабымҩы, жәа-шықәса быҭаны, уаҵәы ашьжьымҭан аетап баҳҭоит… Шьжьымҭанынӡа аамҭа бымоуп, базхәыц, бысаби дрыцҳашьа, иан дыгәхьааганы уахгьы-ҽынгьы дҵәыуоит, акрифом, аҵыкәкәара даҿуп ҳәа ҳзаарыцҳаит. Ажәлар раӷа диаҩбымхын бцәа иалҵыз бхәыҷы ҳәа ларҳәеит.
Ақыҭсовет ахантәаҩы иеиԥш, НКВД аусзуҩцәагьы Ҵәыџьба игәаӷ рыман, «урҭ рхы рымакәачрахеит, акгьы зхараӡам ауаа ҭаркуеит» ҳәа аҵыхәтәантәи апленум аҟны дықәгыланы иахьиҳәаз азы.
НКВД аиҳабы Ԥачулиа апленум аҟны аҭак ҟаимҵеит, аха иԥсахы еиланаҵеит, игәы ԥнажәеит, уахьсмырхәуазар ҳәа дишьҭан, ишьаҿақәа ишәон, изон, аха иара иҳәашьа, иҵәгәыр дизаҿаршәуамызт. Уажәы ари еиԥш аҽыӡга аниоу, дицрыҵуа дыҟазма.
«Ҳраинагӡком ахантәаҩы Асовет мчра зхы ақәызҵо ауаҩы, ажәлар драӷоуп ҳәа ашәҟәы снапы шԥаҵазыҩри. Мап… Мап… Уи еиԥш сара исзыҟаҵом… Арахь сысаби дысхыԥсаауеит… Ишԥаҟасҵари, сабацари?» – абас дышгәаҟуаз ашьжьымҭан дааҭганы дыргеит. Уаҳагьы дыдмырхынҳәит. Доурыжьма, дахыргама, уи нахыс уаҳа лхабар зхабарыз џьарамзар-џьара исмаҳаит.
Схала саанхеит, мчыбжь дуӡӡак, ԥсы зхоу ибжьы смаҳаӡо, схы аҭыӡқәа инарынҟьо еиқәыцәашь-еиқәылашьца иҟаз ауада сыҩнан. Ашьҭахь Драндаҟа сыргеит… Драндатәи абахҭахь амҩа санықәыргала сгәы сыԥсахит, издыруада џьара разҟ хәыҷык сыманы сыҟазар, сҭацеи сыҷкәыни уаҟа ишԥасымбари, сҳәан.
Ахаҵа шәпа, ихәда еихасыҟәӡа, симаны снаганы аброуп бара бҭыԥ ҳәа акамера санаадиргыла, «Ԥшьҩык рҭыԥ змоу»
ҳәа ашә аҿы ианыз аҩыра сылаԥш нақәшәеит. Ԥшьҩык ауаа ҭакызар ма ҳмеицәажәалари аасгәахәит.
Уахи-ҽни лашарак умбаӡо, аӡәы ибжьы умаҳаӡо уанҭаха, ҳаӷеимшхароуп. Абас ауаҩы дангәаҟуа дназацәажәо аӡәы димазар, имоу агәырҩа абжа хнаҽуеит… Ԥшьҩык роума 26-ҩык аҳәса еилаҟҟы иҭакын уи акамера хәыҷаҿы. Сшьапы анынҭасыргыла, зегьы аасыкәшеит, бызусҭада, быззааргазеи ҳәа иӷьаҵәы-ӷьаҵәуа. Сара урҭ ирҳәоз саҳаӡомызт, издыруада Мадина дызбозар ҳәа, сгәаҟ-гәаҟуа лаԥшыла сеимдон. Мап, ари акамераҿгьы дыҟамызт. Рызҵаара аҭак ҟасҵаанӡа, Мадина захьӡу аӡәыр дыжәбахьазар ҳәа сразҵааит.
– Мадина, Зураб иҭаца, иахьа ашьжьымҭан Қарҭҟа дыргеит, – аҭак ҟалҵеит Аԥснытәи Арратә комиссариат аиҳабы М. Џьергениа иԥҳәыс.
Сахьгылаз снышьҭаԥс сцазшәа збеит.
– Бара бызусҭада, избахьоу аӡә боуп, исаҳахьоу бжьуп ибхылҵуа, аха бысзымдырит, – лҳәеит дысҿаԥшуа, Аҟәатәи ақалақьтә Совет ахантәаҩы Анатоли Аҩардан иԥҳәыс Вероника.
– Цқьа шәлыхәаԥши, Сусана лоуп ҳәа сыҟоуп, – акамера анаӡараҿы агәаҵәыхь зыхьны ахәыз-хәызҳәа иеимҳәо ишьҭаз Аԥснытәи аҳәса Рсовет ахантәаҩы Зина Циколиа лхы ҩышьҭыхны даасҿаԥшит.
– Сусана лхаҭа лоуп, шәанаџьалбеит, шәгыланы шәышԥалыхәаԥшуеи… Бҽышԥеиҭабки бара рыцҳа! – лнапқәа аасыкәлыршеит Васили Лакоба иԥҳәыс.
Адырҩаҽны сындәылырган, акамера аԥхьа снартәаны, ауасарҟәдыга аԥсард иаҟараз мыркатыл дук ала, сыхцәы еимлагәа иааникылан, инықәкны ихҵәаны саԥхьа ианкеиԥса, убасҟан ауп саргьы агәра анызгаз ԥаса избахьаз сырзымдыруа аҟынӡа агәырҩа сшеиҭанакхьаз.
С-Ахра дынҭаркзар аахыс саркьак санымԥшылацызт. Хәыц шкәакәа зламшәацыз сыхцәы уажәы сахьахәаԥшуаз избон – хәыц еиқәаҵәак алубаауамызт, иҟәашшӡа ишлахьан.
– Аԥсны хьӡи-ԥшеи змаз анапхгаҩцәа рыҳәсақәа аразҟы ԥшӡа змаз, иныхгыла-аахгыло, мацқьа-шьацкьа иныҟәоз уажәы ааӡабцәгьа рыманы, ирхамкәа-ирышьамкәа, ирыцҳахәха, ацәа хаа ирыҟәныз, аҵаа зысны иарканӡаз ашәҭ еиԥш ирҟәынҩааланы, ацемент хьшәашәа иқәгылан. Алымт
зхьыкәкәоз алиуминтә саанқәа рыла абаланда (Аӡыҩарҩар) рыманы ианааилак, рыбжьы мыргаӡакәа еишьҭагыланы, инеины иаарымырхуан, иҭабуп ҳәа нараҳәаны. Ишгылаз ирфон, атәарҭа абаҟаз. Уахынла ҳанышьҭалоз ҳаивҵаӷәӷәа ҳион, аӡәы дааҳәны лыжәҩахыр дықәиарц лҭаххар, лывараҿы ишьҭаз дымгылаӡакәа дзынаҳәы-ааҳәуамызт.
… Уахынла асааҭ хԥа ҟало ианалагалак, ашыӡ ҳахьызшәа, ҳазегьы аҟәара-ҟәараҳәа арыхьҭшьра ҳалагон. Асааҭ хԥа рзы акәын аӡәаӡәала ҳаҭганы ҳазҵаара ианалагоз. Аусеилыргаҩцәа зегьы неиԥымкрада рхымҩаԥгашьа еиԥшны, иҳақәыҳәҳәаны, иҳақәымчны ада иҳацәажәомызт. Зҵаарак акәын зегьы иҳарҭоз: – Бхаҵа, Аԥсны еиҿкааз аконтрреволиуциатә-террортә организациа, Н. Лакоба напхгара зиҭоз, дшалаз бдыруазма?
Ҳазегьы ҳаицҿакны мап ҳкуан, уи еиԥш организациа Аԥсны иҟоуп ҳәагьы ҳмаҳац ҳәа аҭак аныҟаҳҵалак, ҳаргәаҟра иалагон.
– Бара бхаҵа иҿала иҳәахьеит Асовет мчра дшаӷаз, ашәҟәгьы инапы аҵеиҩхьеит, мап ибкуа акгьы иахәаӡом, банақәшаҳаҭымха, ашәҟәы бнапы анаҵабымҩы, Сибраҟа бдәықәаҳҵар акәхоит, уахьынтәи хаԥыцда бхынҳәуеит, – ҳәа ҳдыршәон.
Ҳара ҳкамераҿы иҭакыз аӡәы заҵәыкгьы уи еиԥш ашәҟәы лнапы аҵалымҩит. Ҳаршьуазар ҳаршьааит, ҳхацәа злаҟамыз иалаҟоушәа шаҳамҳәо ҳәа ҭоуба аауит.
Уахык ҵхыбжьон ҳавараҿы иҟаз акамера иҭакыз аҳәса рыбжьы цәгьахеит, иҳабжьаз аҭӡы иасуа иалагеит. Иҟалаз ҳзымдырит, ҳаилагьежьуа ҳалагеит.
– Шәҽеиқәышәк, аӡәгьы шәымцәажәан, иҟалаз уажәыҵәҟьа сара еилыскаауеит, – лҳәан, Валентина Волковскаиа дааҳалҵын, аҭӡамц дадгыланы мҳаҵәла асра далагеит. Уи ҭакрала уабсҟак ддыргәаҟхьан, абахҭа аҭӡамцқәа «рбызшәа» лҵахьан. 1916 шықәсазы Москватәи афымца механикатә зауад «Динамо» аусуцәа «Бџьаршьҭыхла ҳазықәԥап ахақәиҭра» ҳәа апрокламациақәа маӡала иахьрылалҵоз азы даанкыланы, «Бутирка» абахҭа дҭакын. Усҟан уи зынӡа дқәыԥшын, иаҭаххар лхы ақәылҵон. Асовет мчра аиааира анага, сдунеи лашеит ҳәа, дгәырӷьаны даԥылт. Аусгьы уа аҵарагьы лҵеит. Дҭаацәарахеит. Лхаҵа И. Волковски НКВД асистемаҿы аус иуан.
1936 шықәсазы Аԥсныҟа усура даарышьҭит, Аԥснытәи НКВД аиҳабы ихаҭыԥуаҩыс. Даараӡа здырреи зыламыси ҳаракыз уаҩын. Иаразнак дрылаҵәеит аҭыԥантәи ауаа.
1937 шықәсазы акгьы зхараӡамыз ауаа инеиԥынкыланы идырӡуа ианалага изымчҳаит. Закәандарала ауаа ҳрызныҟәарым, иеилымкаакәа иҭаҳкларым ҳәа апартиа еизараҿы иаартны дықәгылт. Уи аизараҿы Ԥачулиа дыҟамызт, аҽны Қарҭ дыҟан, дшаахынҳәыз еиԥш илымҳаҟынӡа инаргеит Волковски аизараҿы ииҳәаз. Уи уаанӡагьы ихымҩаԥгашьа игәаԥхомызт, аха дызлақәигаша ҿарԥа имамызт, аҽны инаркны ишьаҿақәа ԥхьаӡо, дишьклаԥшуа дишьҭалт. Хара днеимгеит, Асовет мчра даӷоуп ҳәа иус еиқәырҽаҽаны дыдҭеиркит.
Валентина лымҳаҵә ала аҭӡамц дасуа, дара уахьынтәи илзасуа «еицәажәеит». Иҟалаз анеилылкаа, лҿы илзамырҳәо даанхеит, убасҟак лгәы иалсит.
– Ибаҳазеи, еилыбкаазеи, – ҳәа ҳанлыдеизала: – Акаамеҭ ҟалеит, Нестор Лакоба иан аҭакәажә дааганы дҭаркит, – лҳәеит.
– Шьахәсна аҭакәажә, хынҩажәи жәаф шықәса зхыҵуа, Аԥсны зегьы ҳан ҳәа изышьҭаз дышԥаҭарки, – ҳҳәан, ҳазегьы ҳашьханԥсылазшәа, иаҳҳәо ҳҿамшәо ҳаанхеит.
– Ҳқьит, хӷызит ҳәа акгьы иахәом, шәааи, азакәандара иҟарҵо ҳаҿагылап, – лҳәеит Валентина.
– Ҳаҿагылт ҳәа ҳара акыр ҳалшома? Мчыс иҳамоузеи, ашышкамсқәа реиԥш ҳкаԥсоуп, – лҳәеит Вероника.
– Мап, ҳара ҳшышкамсқәаӡам. Ҳуаауп. Ааи, ааи, ҳуаауп. Иахьарнахыс ахәы иҳарҭо мап ацәаҳкып, Лакоба иан ахақәиҭра лоуаанӡа акрыфара ҳаҟәыҵып. Ҳнаҩыс иҭакугьы ирасҳәоит… Абахҭаҿы зегьы еигәныҩааит… Иҭаку зегьы акрыфара иаҟәыҵааит.
Валентина илҳәаз ҳақәшаҳаҭхеит. Уи нахыс иаашаанӡа аӡәгьы ҳхы ықәҳамҵеит, ҳара ҳхы ҳхашҭны, Шьахәсна лакәын ҳзызхәыцуаз.
Ашарԥазы, ҳнаҩыс иҭакыз аҳәса ихагахазшәа аҭӡамц асра еиҭалагеит. Валентина драцәажәеит. Шьахәсна рыцҳа аусеилыргаҩцәа ажәа шылҿырхуаз, дышдыргәаҟуаз ашарԥазы дрымпыҵаԥсызаап.
… Мызки бжаки цәгьаԥсышьала Дранда иаҳхаагеит, нас Қарҭҟа ҳахыргеит. Хымз дуӡӡа Орҭаҷалтәи абахҭа ҳҭакын.
Ҳарҳәацәара, ҳаргәаҟра ишаҿыц иаҿын. Ҳанааргаз аҽны инаркны Валентина акамера аҭӡамц дасырцәажәон, Мадина џьаракыр дыҟазар ҳәа, аха дахьыргаз, дахьааргаз акы сзеилымкааит.
Ҽнак ҳкамераҿы дааганы дҳацҭаркит Ломинаӡе ҳәа Қарҭтәи ԥҳәыск, уи дҭакызижьҭеи аа-мзы ҵуан, даара ддыргәаҟхьан, лцәеи лыбаҩқәеи заҵәык ракәын иаанханы илымаз. Лхаԥыцқәа каԥсахьан, ллымҳа иаҳауамызт, аха акультура ду илымаз илзаанханы дыҟан, убасҟак дышдыргәаҟхьазгьы, «сшәыкәыхшоуп» зламыз ажәа лҳәомызт. Музыка аԥҵаҩын, лыԥшәма сахьаҭыхҩын, Анцәа ишиҳәара иҟан. Лхаҵа аиҳабыра рзы иакәым иҳәон, Асовет мчра уаӷоуп ҳәа дҭаркит, мызкы аабжьысаанӡа ларгьы даанкыланы лырҳәацәара иалагеит. Аусеилыргаҩцәа уажәы-уажәы илазҵаауан, бхаҵа аусураҟынтәи аҩны данааилак, аиҳабыра рзы ииҳәоз ҳәа. Лара аҭак ҟалҵон, ацәгьа иҳәо смаҳацызт бзиамзар ҳәа. Аҵыхәтәан усеилыргаҩык длызгәааӡаны, ила ашьа хыҵәало, амузыка аԥҵаҩы зегьы раҵкыс илымҳа ҵарызар ами ҳәа азҵаара лиҭеит.
Ааи, ус ауп ҳәа иаҭалкит.
Нас бара изыбмаҳазеи бхаҵа ацәгьа шиҳәоз ҳәа даалхаххызаап.
Сара акгьы смаҳаит ҳәа еиҭа аҭак ҟалҵазаап.
– Ари нахыс амузыка абжьы баҳараны быҟаӡам!.. – Абарҭ ажәақәа роуп аусеилыргаҩ иҟынтәи аҵыхәтәан илаҳаз, аҵәыршы ллымҳа иҭакшаны икылирҟьазшәа лбеит, лыԥсы маҷхеит, лыхдырра лцәыӡит. Даналҵ, ллымҳа акгьы аҳаӡомызт, ддагәаны даанхеит.
… Акамераҿы аԥсуаагьы ҳшыҟаз анеилылкаа, Нестор Лакоба иԥҳәыс Сариеи сареи жәаф-мшы ҳаицҭакын ҳәа ҳалҳәеит.
– Дабаҟоу, уажәгьы ара дҭакума? – ҳӷьаҵәы-ӷьаҵәуа ҳлазҵааит.
Лылаӷырӡқәа лҿаҳәҳәы, лхы дҩахан дааҳҿаԥшит: – Сариа дҭаркаанӡагьы дыздыруан, леиԥш изыԥшныз аԥҳәыс дсымбацызт. Аԥҳәыс лзы иҟоу аԥшӡарақәа зегьы еизганы Анцәа лара илиҭазшәа акәын дшыԥшӡаз.
Есуаха (ҵхыбжьонла) дыргон, уаҩы ишимбац ддыргәаҟуан, ашәыта дарганы, лшьапы дзықәымгыло, илыҵагыланы дааргон ашамҭазы. Лнапқәа аасыкәыршаны саанылкылон,
абра санааргалак, аԥсшьарҭаҿы сыҟоушәа збо салагоит лҳәон. Лҿахәы лҿырхуан Кобулов, Қадагишвили, Давлианиӡе, Хазан… Зегьы иреицәақәаз агәымбылқәа. Бжеиҳан Бериа ихаҭа иакәын илазҵаауаз. Ианамуӡа, Сариа рыцҳа акы данырзаҿамкӡа, лыҷкәын хәыҷи лареи еиҿадыргылт.
– Сан, бақәшаҳаҭха… Боурышьҭуеит, нас ҳаицыҟалоит… Цәгьала быгәхьаазгоит, – ҳәа дӷызы-ӷызуан.
– Ичҳа, сыҷкәын… уаб иаҳаҭыр азы!.. Ичҳа, ухаҵами!.. Уаб дызлаҟамыз ҳәаны ихьӡи иԥшеи лаҳарҟәрым, – лҳәон, лгәы еиқәҳәаланы… лылаӷырӡқәа имырбо.
… – Исмычҳара иҟоузеи, амаҭқәаҵәҟьа срыларымкында, – лҳәон уи арыцҳа… дышԥарыцәшәоз…
Кобулов, рыцҳашьарак злаӡамыз, еиликааит Сариа амаҭқәа рыда акы дшацәымшәоз.
Лыгәнаҳа анцәа идумырган… Ирҳәоит, аӡы дӡааргыланы, амаҭқәа лыжәырҵон ҳәа. Дышԥарыцҳасшьои?
Ахәышәтәырҭаҿы сышьҭан уи аҽны, илзымчҳакәа лгәы ԥжәеит. Ахәышәтәырҭаҿы данааргаз дыԥсхьан. Дахьықәыз санаалхагыла сшанхеит, даныԥсы, лыԥшӡара еиҭа лзыхынҳәызшәа, ԥаса ианлааз еиԥш илыԥшнын.
Аԥҳәыс еиҿкаа, аԥҳәыс ҽырба хгыла, лыбла жәҩангәыԥштәылақәа, лыџьымшь еиқәаҵәақәа ирыҵлашаауан, ҩбаны иԥаны илықәыз лыхцәы лоура бжа иахысуан, гыларыла амцхә даҩцацәамкәа, ԥҳәыск дызлашам ҷыдак лыдумбалаӡо, арахь ахаареи агәкыреи дыкны дырго, знык ада дзымбацызгьы ихы-игәы дҭынҵәомызт. Иџьоушьаша (шамахамзар зегьы разҟыс анцәа иримҭо), лыԥшреи лсахьеи иақәнагахаша аҟәыӷарагьы лыман. Нестор, аԥсуа рицар (абас акәын уи қарҭаа ишизырҳәоз) зегьы рыла иқәнагаҵәҟьаз аԥҳәыс диман… Анцәа игәарԥханы иишаз аԥҳәыс закәытә лахьынҵацәгьоузеи илырҭаз… Дыԥсны дахьықәыз сылхагыланы слыхәаԥшуан, сгәы ҵәыуон, напымыӡәӡәа илымкуаз лыхцәԥарақәа заҟа напыхәымга иаанкыланы иахоз иҵырхырц… ирзыҵхуаз ыҵырхит, иаанхаз хырҵәеит… хкы-хкыла илзаарымгаз ҳәа иҟоузеи, аха ахнычҳареи, ауаҩреи, аламыси лшьа-лда иалаз лызрылымхит, илызрылрымшьааит, лыԥсы зыҿҳәараз л-Нестор длымԥсахит, дызлаҟамыз ажәак иадамзаргьы лырҳәара рылымшеит. Сыламыс цқьоуп с-Нестор уҿаԥхьа ҳәа иалҳәозшәа, лхы-лҿы ҭынчын, зынӡа сеилазгоз лқьышәқәа
ракәын, анкьа данызбахьаз еиԥш иԥшӡа-ԥшӡаӡа, аччара рықәххуашәа ишыҟаз иаанхеит.
Иҟалап, Сариа ааӡабҵәҟьа зхызгаз, лыԥсхыҵымҭаз агәырҩеи, агәаҟреи, ахьааи еилаланы, дызшьуаз дрымпыҵыҵны, ихааӡа аҽа дунеик дҭанагалазшәа лбазар.
Маха-маха сеиҿышәшәозшәа збон аҵкы илшәыз сахьахәаԥшуаз, шәиԥхьыӡ згымхаша ауаа рыргәаҟыҩцәа дахьеимдырххоз, алақәа рыц иҵырхызшәа иркәкәын, еибгаз маҿакгьы азаанханы иамамызт, лцәеижьы абжа ааԥшуан. Уи убас сгәы снархьит, ахагацәа реиԥш, арҵәааҳәа сыҳәҳәап ҳәа ақәскит, абри леиԥш аԥҳәыс аамысҭашәа еибгоу ҵкык лшәымкәа, ламысдарыла шәышԥалызныҟәеи ҳәа, аха сара сыҳәҳәабжь аӡәыр игәаҟынӡа инаӡо иҟазма, ддәылганы дыргарц аҽеиқәыршәара иаҿын.
Сышԥаргәаҟуаз… убасҟанҵәҟьа ҵкы еибгак азы схы сҭиуан… лцәеи-лжьи хҩаӡамкәа дганы дыржырц иахьаҿыз адгьыл луанытә исыхон. Абахҭа аҩнуҵҟатәи ахәышәтәырҭаҿы ишьҭаз аҳәсақәа зегьы срыҳәон, аха зегьы ҳаиԥшын, ҳаилыҵны ҳаҟан. Сариа гәаҟ лзы адунеи ҵкык ҳзалымхӡакәа, ҳгәи ҳалаӷырӡи еилаҵәо ҳашлыхәаԥшуаз, дындәылганы дыргеит…
Сариа лыҵкы уи аамҭаз Аҟәа хҩык аҳәса еимакны, рылақәа ҭибахуа, аиқәԥара иаҿын. Аха уи Сусана иабалдыруаз.
Иҟалаз уи ауп, жәлар раӷацәа ҳәа инеиԥынкыланы аҭакра ианалага аконфискациа ззыруаз амаҭәа-ҩыҭәа аԥхьа акомиссионтә магазин иарҭон, атауардырҩцәа ахә ақәырҵон, нас изҭаххалак аахәара азин иман.
Ԥачулиа аԥсымҭә, аԥсы қым-қым, абарҭ реиԥш амаҭәа-ҩыҭәа бзиақәа ҳаҩжьны изаҳашьҭрызеи иҳәан, акомиссионтә магазин ахь агара иаҟәихын, иара ишҟа НКВД ахь ирааирго далагеит. Ишырҭахыз ахә ршьон, изыԥсаз абжа-еиҭабжагьы ақәырҵомызт, ихәыдартәуан, иаархәон ахьӡын, аха амала ҳәа иргон. Абзиақәа дара НКВД аусзуҩцәа иаархәон, егьырҭ иаанхоз акомиссионтә магазин ахь идәықәырҵон.
Аконфискациа ззуны иааргоз амаҭәақәа, аԥхьа троика ачленцәа рыҳәсақәа рыладырԥшуан.
Сариа данҭарк ашьҭахьгьы, акыраамҭа аҩны аконфискациа азымуӡакәа иаанкыланы ирыман, иаанагоз ҳәа аӡәгьы акгьы издырӡомызт. Егьырҭ иахьа иҭаркыр, уаха рыҩны иҩназ
аадәылганы иргон. Лакоба иҩны ашәқәа чаԥаны уахгьы-ҽынгьы ирҷаԥшьон.
Шьҭа иаамҭоуп ҳәа адҵа роузар акәхап, ҵхыбжьонк иныҩналан иҭадырцәит. Ашьыжьымҭан (НКВД аҿы иахьышьҭаз) игәырӷьаҵәа иргәаԥхо алыхны иргарц инеит троика – Аԥснытәи НКВД аиҳаби, Апартиа Аԥснытәи обком амаӡаныҟәгаҩи, апрокурори рыҳәсақәа.
Генацвале, бара баԥхьа сара сышԥацои ҳәа еибаҳаҭыруа, иҩналаны амаҭәақәа иахьынарылаԥшыз, ахҩыкгьы Сариа лыҵкы анырба, иамҵасны иркит. Еимаркит, еимдырххеит, генацвале ҳәа еибызҳәоз, иԥсыр еибамҵәуо еицәҳаит.
– Сара схаҵа иоуп изыбзоуроу, аҵкы сара истәуп, – ҳәа ирымпыҵжәааны ддәықәлеит НКВД аиҳабы иԥҳәыс, лыхәда адақәа ргыланы.
– Бара бхаҵа дызусҭада, Аԥсны зегьы знапаҵаҟа иҟоу сара стәы иоуп, – ҳәа аҭыӷь атәыҩақәа реиԥш, лыхцәқәа ыршаны, лхагәҭа иқәҵаны, ашә аҟынӡа дналмышьҭит Апартиа Аԥснытәи обком амаӡаныҟәгаҩ иԥҳәыс.
– Сара схаҵа иоуп Аԥсны зегьы рлахьынҵа зыӡбуа, аӡәгьы ишәысҭом, аҵкы сара соуп изыхәҭоу, – ҳәа даарҿагылт Аԥснытәи апрокурор иԥҳәыс, ллымҳарыҩқәа ыргьало.
Ламыслеи уаҩралеи аамҭала зны игәылҭәааз аҵкы рыцҳа иазыԥшыз, иҭацәыз, илаҟәыз, ламыс змамыз рыхҩаразы акәызма? Ацыгәқәа реиԥш нацхыԥла ицәибакәкәит, ашьа рҿеибаршәит… Ԥачулиа иԥҳәыс дыриааит… Сариа лыҵкы лышәҵаны, даҵаҽырбо ддәылҵны дцеит, амырхарҭа иҭабгалааит ҳәа ишлықәшәиуаз…
Уи аԥҳәыс иҳалҳәаз зынӡа ҳашьит. Ҳхи ҳалаӷырӡи ааиқәымхӡакәа даҳҵәуон Сариа рыцҳа, – лажәа налыгӡон Сусана, ацәажәара лылымшо, дааҭгыло, лыԥсы неивыго.
… Қырҭтәылатәи НКВД атроика шәус аӡбеит, ЧСИР-аа зегьы хәба-хәба шықәса шәықәҵаны, уаҵәы аетап шәарҭоит ҳәа ҳаларҳәеит хәылбыҽхак. ЧСИР иаанагоз – члены семьи изменникам родины ҳәа акәын. Сара уи ахыхь даҽа хы-шықәса сзацырҵеит, лҭаацәа аконтрреволиуциатә организациа ишалаз лдыруан иахьылымҳәаз азыҳәан ҳәа.
Адырҩаҽны ашарԥазы ҳкамерақәа ҳаарҭыганы, ҳаилацаланы аетап ҳарҭеит, Аԥснытәи иеицҭакыз аҳәсақәа ҳаихыршеит. Вероника Аҩардани сареи Кагарлаг (Абжьаратәи
Азиа) ҳақәшәеит. Амҩан иаҳхаагаз аҳәара сылшом. Ианысгәалашәалак, сцәа сҭаӡыӡоит, зызхара аӡы ыжәны иԥсуа ауаҩы ибаргәузеи, џьанаҭ дцоит ҳәа Вероникеи сареи шаҟантә еибаҳҳәахьааз. Ҳҿажәкуан, уахыки-ҽнаки знызаҵәык акәын аӡыржәтә анҳарҭоз, иара уигьы ӡыгмацәак азна акәын. Инҵәаӡомызт амҩа мыжда, 60-ҩык аҳәса вагонк ҳҭан, еиқәылашьца ашә ҳхаркын, уԥсуазар џьара ҳауак ҭаломызт. Аангыларҭақәа рҿы аканвоицәа рҽанырыԥсахуаз ашә аадыртуан, уабсҟан акәын ҳауак анылбааҳдоз, дунеикгьы ҳанықәыԥшуаз.
Зны уахыки-ҽнаки џьарак ҳгылан, ҳзыхьчоз аҷкәын қәыԥшк иакәын, ҳиҳәеит, ашә аартны ҳҭыжь, ҳазегьы уан илықәлоу ҳауп ҳагәра га, ҳабналом, ҳаштәаз ҳдысит ҳәа. Аҷкәын ҳрыцҳашьаны ашә ҳзааиртит (егьырҭ, заҵа адәахьы урмышьҭрыз, ашә ааигәара ҳнеиргьы руамызт, ҳрацәажәар ҟаломызт), ҳналбааны адгьыл ҳаннықәгыла, ҳшьамхқәа ҳрызнымкылт, ҳкаҳауа ҳалагеит, убасҟак ҳшьаххьан. Аӡәи-аӡәи ҳаицхыраан ҳаибак-еибашьҭуа, аныҟәашьа ҿыц изҵо иеиԥш, ҳшьамхқәа ҳныркыло ҳаналага, Вероника лхы аасыдылкылан, амаҵәқәа ԥыцәҵәаны бџьыба иҭаҵала, иаҳҭаххоит ҳәа салҳәеит. Иааҳакәыршаны ашәаԥыџьаԥ гылан. Иззакәи ҳәа сымҵааит… ларгьы саргьы аҵла амахәқәа ԥыцәҵәаны ҳџьыбақәа ҳарҭәит.
Ашьҭахь ауп ианеилыскааз, урҭ амаҵәқәа шаҟа ихәарҭаз. Ҳҿажәкуа ҳаналага, Вероника амаҵәқәа рыҟаҟара ҳалалыргеит. Иалаз аӡала ҳхы ҳажьжьон, аӡыша ҳаҟәнакуан.
Кагарлаг ҳаннарга ҳаихыршеит, Вероникеи сареи ҳаиҟәыргар ҳәа ҳшәаны ҳаԥсуан, иҭаркаанӡа иеибадыруаз еицны лагерк ахь ирышьҭуамызт. Ҳара ҳаибазымдырӡозшәа ҟаҳҵеит. Зынӡа иаҳзымдырӡақәоз ҳрылаҵаны Акмолинскҟа ҳцәықәырҵеит. Акмолинск ҟазах бызшәала иаанаго анышәынҭра шкәакәа ауп.
– Ҳааит, шәылбаа, – рҳәан, аидара мҩангага амашьына ҳналбаарган, асакара ҳнықәгылт. Амра кыдшәаны ҵаҟа ишьҭазшәа, ишны иҟаз адгьыл ҳнықәгылаанӡа, абылра ҳалагеит. Улаԥш ахьынӡанаӡоз хыбрак акәым, унызҵагылаша ҵла наакгьы убомызт.
Адгьыл жны анышә ҩынқәа, шәынхарҭақәа шәнапала иҟашәҵароуп ҳәа ҳарҳәеит. Ауаҩы иԥсы дақәыԥшыр илымшо иҟоузеи, здунеи ахаан аҽагеи абаҳаи зымкӡацызгьы, ҳавагыланы аусура иалагеит. Жәаҩык-жәаҩык зкуаз анышә ҩынқәа ҟаҳҵеит. Абамба аарыхра акәын ҳазҿыз. Ҽынла амра аҭакар ҳабылуан, иаахәлар акәыбырқәа ҳарфон, аԥхын ус иҟан. Аӡын зынӡа ҳаӷеимшхаран, еиҩжәаны иҵаауан, анышә ҩнқәа ухы узрыҩнакуамызт, ирыҩнаҵаауан, ахыза ҵаӷақәа иҳарҭаз ҳарзырԥхо ҳәа иҟамызт, ачықь хәыҷқәа – уи акәӡан иҟаз, ихыҵәҵәаны, иааганы амца еиқәаҳҵон, аха иақәаҳҵаанӡа ибылуан, фархьын.
Сыԥсы ахьынӡаҭоу исхашҭӡом, ерман ԥҳәыск дҳацҭакын, дычмазаҩхеит, ахьҭа лылалеит. Ҳхызақәа зегьы лықәҵаны, ачаи лыржәны дышьҭаҳҵеит, ҳара ауха шаанӡа ҳлаҳәны ҳшеилагыпаз иҳаршеит. Ашьжьымҭан дшыҟоу аабоит ҳәа ҳанаалхагыла, дыԥсхьан. Дышьҭаҳхырц ҳаналага, аҭӡы лхы ҳзадымхит, лыхцәы аҵаа алашәны иакын.
… Иага ус акәзаргьы ҳгәы каҳажьуамызт, знымзар-зны аиаша шԥаҟамлари ҳәа агәыӷра ҳаман. Вероника лакәын гәкамыжьгас иҳамаз: – Сара агәра згоит, ҳара акгьы ҳхараӡамкәа, абри еиԥш ҳақәзыршәаз, знымзар-зны еилкааны, ишахьырхәхо, – лҳәон уи. Вероника 30 шықәса лхыҵра абахҭаҿы даԥылеит. Ԥҳа заҵәык дрыман, дшысабиӡаз лымацара даанхеит. Вероника лхәыҷы дахьагаз лыздырӡомызт, дыгәнылгон, Анатоли аҭынхацәа рацәаны имоуп, аха ишәаны ахәыҷы ааӡара аӡәгьы димгазар ҳәа амца лнаркуан. Ашәҟәы ҩны ашьҭра азин ҳамамызт, ҳаԥсы шҭаз адунеи ҳшьапы алхын.
Ашықәс ҿыц ааира ианалагалак, ахәыҷқәа змаз анацәа хагахон, ҳхәыҷқәа абаҟоу, Ашықәс ҿыц ишԥаԥыло ҳәа, ргәы иҵаланы, адунеи ақәзаара рҭаххомызт.
Исхашҭӡом, Ашықәс ҿыцк аан Вероника, анацәа зегьы ааизганы, ҳхәыҷқәа абра иҳамоушәа, аныҳәа ҳаԥылап ҳәа ралҳәеит. Аԥсаҵла ацынхәрас чықьк ааганы, иҩнаргыланы, излаҳалшоз ала иҳарԥшӡеит, асы иалыхны аҵаа даду ҳлырҟаҵеит. Жәаҩа ҟало ианалага, доусы зегьы ахәыҷқәа рнапқәа кны ҳнеиуашәа, аԥсаҵла ҳакәшеит, ашәа ҳҳәеит, ҳаԥсы шҭоу дҳарҳаит ҳлагер аиҳабацәа. Ахәыҷқәа зегьы рыхьӡ ҳәаны аҳамҭа раҳҭозшәа ҟаҳҵон. Ҳабжьы аниаҳа, ашә ааимԥааны, азин шәызҭада ашәаҳәара ҳәа, илақәа ихагәҭа иҩеины дааҩналт аканвои Пашкевич. Уи зегь раҵкыс илеишәа цәгьан, иара исмена ҳанақәшәауаз аԥсра ахаҳкаауан. Дшыцәҳауаз аусурахь ҳаигон, дшыцәҳауаз ҳааигон. Ҳхы ҳҩахан ҳаацәажәар иуамызт: – Шәара ара шәзаазгаз аусуразоуп… Ишәҳәаша ара шәаанагаанӡа ишәҳәахьеит, – иҳәон.
Ҳанышьҭалалак, ҳаргыланы ҳиарҭақәа еимидон, ақьаад бгьыци акарандашьи аӡәы иааҳадибалар, иааҳамхны амца иақәижьуан.
Хгәаҳҽанӡамкәа данааҩнала, иҟаҳҵара ҳақәымшәо ҳааилахеит азныказы, аха Вероника Пашкевич дшааз лымбаӡазшәа: – Ашәа шәҳәа, шәкәаша, ҳхәыҷқәа! Уаха Ашықәс ҿыц ҳаԥылоит, ҳаибамбеижьҭеи ишԥашәызҳаи, шәгәырӷьа, ҳхәыҷқәа!.. Шәанацәа ашәа рҳәоит, шәаргьы ирыцшәҳәа! – ахәыҷқәа ҳадгылазшәа акәын лыбжьы рдуны ишылҳәоз. – Анацәа, ашәа шәҳәа, шәхәыҷқәа шәыхәаԥшуеит, ашәа рзышәҳәа! – мчыла ашәа ҳлырҳәеит. Ашәа ҳҳәон ҳгәи ҳалаӷырӡи еилаҵәо.
Пашкевич дшанханы дҳахәаԥшуан, аӷьра даҟәыҵны. Гәы зызҭаӡам ҳәа иаҳаԥхьаӡоз дахьҳахәаԥшуаз илаӷырӡ изнымкылт, уаҳа ажәак мҳәаӡакәа дхынҳәны дцеит.
– Назира, сара исхызгаз ажәала еиҭаҳәашьа амаӡам. Аа-шықәса сыхганы схынҳәит, сахьааиз уаҩ дысԥымлеит, сҭынхак-сҭынҵык сыхынҳәра дамеигәырӷьеит… бара аӡә заҵәык быда уаҩы сиҭахӡам. Назира, акгьы смыхьӡазшәа збон, сышәҟәы аҭак… – лажәа нагӡаны илзымҳәеит, лхьаа еиҭах лыхдырра лыцәнарӡит.
Сусана аҵыхәтәантәи лгәыӷрагьы башан, ашәҟәы Аҟәа ақалақь иалжьны ирмышьҭит. Иаанкыланы иаԥхьон, усбарҭак аҟынтәи даҽа усбарҭак ахь идәықәырҵон, «Акгьы дамбжьеит», «Ашьклаԥшра лҭахуп», «Шәылаԥш дыҵышәмыжьын» ҳәа анҵаны, аҽа усбарҭак ахь ирышьҭуан. Аҵыхәтәаны иахьнеиз хаз бӷьыцк ҩны иадырҳәалт, «Политикатә провокаторуп», «Дҵәахтәуп», «Иахьаҵәҟьа даанкыланы, ашьаус дақәыршәатәуп» ҳәа анҵаны. «Дҵәахтәуп» – ажәа ҩынтә иаҵшьын.
Амашьына еиқәаҵәа ахәышәтәырҭа агәашә иларгыланы, иццакы-ццакуа Сусана дахьышьҭаз апалата ашә ианаадгылоз аамҭазы, лара дыԥсны, илыҵагыланы даарԥыргалт. Ирыцыз аиҳабы, аԥсы илықәыршәыз ашьаршьаф дааҩахан, ашьшьыҳәа иџьыба дынҭалан, иланарԥшыгақәа ааҭганы,
илақәа инадыркны данлыхәаԥш ауп, дшыԥсыцәҟьаз агәра анига: – Дыргьежьны наҟ дыҩнажәгал, хыхьынтәи азин ҟалаанӡа џьаргьы лгара ҟалом, – иҳәан, даахынҳәит.
… Урыстәыла ажәафтәи ашәышықәсқәа раантәи аҳәынҭқар гәымбылџьбара Иван Грозныи, здунеихәаԥшра ҭбааз ахшыҩуаа гәрамгаҩцәаси ԥсадгьылҭиҩцәаси иԥхьаӡаны, рыхқәа хсаны иаҳҭынра аҵәҩанқәа ирхаирсуан… Опричникцәа – ауалыр ауадыхә еиԥш икәшаны, уара иуеиҳау ҳәынҭқар адунеи аҿы дыҟам, дҟаларангьы дыҟаӡам ҳәа имҵақьақьоз ракәын зыгәра игоз, чынлагьы иҳареикуаз. Аҳәынҭқарра убриаҟынӡа инеигеит, аҩыжәреи алақәа рхылҵшьҭреи рылацәажәарада хшыҩ змаз ҳәа уаҩ даанимыжьит. Имиааит, имгылааит Иван Грозныи Малиута Скуратови реиԥш жәлар ршьажәцәа ҳәа шаҟаҩы ақәыӡбахьада уи аамҭа еиқәаҵәа. Згәы иаанагодаз аҩажәатәи ашәышықәсазы урҭ реиԥш агәымбылқәа – ажәлар рыргәаҟыҩцәа еиҭагылоит ҳәа. Аамҭала заҟа еицәыхароузеи ажәафтәии аҩажәатәии, ԥшьышә шықәса рыбжьоуп, аха ажәлар рҿаԥхьа агәнаҳа ду ирымоу ала зынӡа еизааигәоуп, ԥшь-шьаҿакгьы рыбжьамшәа.
Шәиԥхьыӡ згымхаша 1937-тәи ашықәс, Сусана Нанба лҭаацәеи лареи реиԥш, шаҟаҩы цҟьаны, икәаҳаны ирхысда, заҟаҩы рыԥсҭазаара ԥшӡа рымнахыда, шаҟаҩы агәырҩа хьанҭа наӡаӡа ирзааннажьда, рхы изымҩахо, рыбӷа рзеиҵымхуа, «ажәлар раӷацәа рыхшара» ҳәа ахьӡ хлымӡаах рхны иаанхада? Изхьымсыз, изыцрамсыз, икылнамблааз ҩнаҭак аанымхеит Аԥсны.
Гәнаҳала иҭәыз уи ашықәс ақәӡбара акәым, алацәажәарагьы ҟаломызт иахьанӡа. Шаҟа ииашоузеи аԥсуа жәаԥҟа иаҳәо, «зызҩа зҵәахыз иара дагеит» ҳәа. Малиута Скуратов 1570 шықәсазы ҩымш рыла 4800-ҩык аӡиас аҵаа ҭаԥҽны, рыԥсы шҭаз ихәаҽызар, 1937 шықәсазы Аԥснытәи НКВД аиҳабы Григори Ԥачулиа ҩымз рыла 300-ҩык аԥсадгьыл иреиӷьыз аҵеицәа аӡтәы ҟарс ҟаҵаны иҭанирҵәеит.
Ахлымӡаахҟаҵаҩцәа Скуратов иҩызцәеи иареи ашәышықәсқәа ирҵәаххьеит, рыбаҩ анышә иафахьеит, аха иацтәи ацәгьауцәа Бериеи Ԥачулиеи иеиԥшқәаз, «аҳәа хны» изыркуаз иахьагьы иаанханы иҟоуп. Дареи ҳареи мҩак ҳаицықәуп, дәыӷбак ҳаицҭаны ҳцоит. Маалықьцәоушәа рхы ҳдырбоит, агәнаҳара иҟарҵахьоу атәы ргәаладыршәаӡом.
– Ииасхьоу узырхынҳәуам, иаҭахым артытра, анышә ужыр анышә аауеит. Ҳара иаҳхаагаз агәаҟра ҳара иаадыруеит. Шәара уи еиԥш анцәа ишәимырбааит. Сара усҟан сызлеиқәхаз ҳәа акгьы сыздырам, – абас дықәгыланы аҿар драцәажәоит иахьа зықәрахь инеихьоу ҭаҳмада хачачак иҟаиҵахьоу иахаанны издыруа уаҩ дшаанымхаз дақәгәыӷны. Аха зегьы «ирхаану», зегь ҭазҵәахуа архив цәажәоит, «деиқәзырхаз» иҩызцәа гәакьақәа ахьиҭиуаз шакәу. 1937 шықәсазы уи маҵурала дагьдумызт, аха дагьмаҷмызт, иҵегьы аҩада дхаларц акәхарын амардуан даҵаԥшуа, Қарҭҟа Бериа ишҟа иҩыза изы абас иҩуан:
«Ҳаҭыр зқәу амаӡаныҟәгаҩ!
Анатоли Аҩардан жәлар рдепутатцәа Аҟәатәи рықалақьтә Совет ахантәаҩыс дамоуп. Ҩымз раԥхьа адҵа зласышәҭахьаз ала (шәара шәҟынтәи адҵа аиура еиҳау насыԥс иарбан иҟоу) срышьклаԥшуеит гәыԥҩык аҭакзыԥхықәу аусзуҩцәа. Аиаша шәасҳәап, иахьанӡа исыздыруамызт: уи игәы Сталин ипартиазы ишыцқьамыз. Уажәааигәа дсырцәажәеит. Уи абас иҳәеит: «Қырҭтәылатәи Акомпартиа Аԥсынтәи обком абиуро ииашамкәа имаҵура дамнахит, апартиагьы далнацеит аҳақьым ду Семерџьиев»,
Ҳаҭыр зқәу Лавренти Павел–иԥа! Шәара ибзианы ижәдыруеит, аҳақьым Семерџьиев, Лакоба ичымазарала дымԥсӡеит, хәшәла дшьуп ҳәа апровокациатә жәабжь шгәареиҵахьаз. Ус анакәха, Анатоли Аҩардан, Аԥсны еиҿкааз атеррорист организациа, Лакоба хадас дызмаз, иаргьы далан. Уи акы, ҩба – аҵыхәтәантәи аамҭазы, иҳәеит уи, жәаҩыла, жәохәҩыла Қарҭынтәи иаҳзаарышьҭуа иалагеит, амаҵурақәа рышәҭала нхарҭа ҭыԥлагьы еиқәшәыршәала ҳәа. Избан уахьынтәи изаарышьҭуа, ҳара иҳамаӡами аҭыԥантәи акадрқәа? Аха урҭ амаҵура рырҭаӡом. Иншәырха рҳәеит, иабанҳархои, Аҟәа ақалақь заҟаҩы ахыҵакырҭа рымаӡамкәа иаанханы иҟада, урҭ абаагои?
Наҟынтәи иаауа ҳәа дызҿу, аԥышәа ду змоу Қарҭынтәи иаҳзаашәышьҭуа акадрқәа роуп. Ари иаанаго амилаҭеилыхра акәӡами? Ауаҩы дацәшәаратәы иҟоуп апартиа Аԥснытәи обком абиуро ачленрахь акандидат ихымҩаԥгашьа».
Абри еиԥш ашәҟәы еиқәаҵәа ашьҭахь мчыбжьыкгьы даанымхеит Анатоли Аҩардан. Асовет мчра аӷа ҳәа, харада ахара идҵаны ддырӡит, уаҳагьы дыхнымҳәит. «Иҩыза бзиа» иахьагьы дыҟоуп.
… Усҟан сара аиашазы сықәԥон, асиа еиқәаҵәа санын, аӡра ахықә сықәгылан. Акгьы рхараӡамкәа зеиԥш уааузеи иҭадырхаз ҳәа игәы даакыдсыло, уажәы-уажәы дҩагылоит даҽа хаҵа аԥшькгьы. Ихәда хызза, иҩыза 1937 шықәсазы «дылбааданы», иахьа дықәгыланы, ила ажьаӡа хтатала, дыԥхамшьаӡакәа ԥсуа шәҟәыҩҩык изы абас иҳәеит: «Уии сареи аредақциа «Аԥсны ҟаԥшь» аҟны аусура ҳаицалагеит. Ҳҿаҵа еиҩшаны иаҳфон. Ажәеинраалақәа рыҩра ҳаицалагеит. Иара еиҳарак асатиратә жәабжьқәа раԥҵара дазҟазан. Иажәақәа зегьы кылкааны ихысуан, абаҩхатәра дуӡӡа змаз аӡә иакәын, акгьы ихараӡамкәа ддырӡит. Иахьа уажәраанӡа даанханы дыҟазҭгьы заҟа аԥиҵарыз, ҳаԥсуа литература абанӡаирбеиарыз. Сара уажәы уи иҩымҭақәа, акьыԥхь збахьоугьы, изымбацгьы реизгара саҿуп, хаз шәҟәны аҭыжьразы, аԥхьажәагьы зыҩхьеит».
1937 шықәсазы уи зынӡа аҽакын ииҩуаз: «Аԥснытәи НКВД аиҳабы аҩыза Ԥачулиа уахь. Коммунистк иаҳасабала исуалны исыԥхьаӡоит шәлымҳаҟынӡа анагара, ҳгазеҭ усзуҩцәақәак рхымҩаԥгашьа ҳаидеологиа ишаԥырхагоу. Дук ҵӡом акультура аҟәша аиҳабыс дҟарҵеижьҭеи Н. А. Сгәы иаанагоит уи аиҳабыра иҭара иахыццакцәазар ҟалап ҳәа, избан акәзар, идунеихәаԥшра ҭшәоуп. Сталин ипартиа имҩаԥнаго акурс иаша дадгылаҩым, абуржуазиа чмазара злаҽны иҟоуи, амилаҭеилыхра аиӷрабаара изалымҵуа иалахан иалоуи рҩымҭақәа икьыԥхьуа далагеит. Иара ихаҭа ииҩуа ажәабжьқәа идеиала илаҟәуп… аграждантә позициа рымаӡам, ажәацыԥхьаӡа икылкааны ҳпартиа деихсуеит. Ааигәа жәабжьк иҩит «Ӡышәна» ҳәа хыс измоу, иаарласны икьыԥхьырц иҭахуп, макьана истол иҭаҵәахны дадтәалоуп, ааимҟьарак анбазбои ҳәа.
Ссирк зҩит, усзыӡырҩырц сҭахуп иҳәан, иацы дысзаԥхьеит уи ажәабжь… Сцәа сыхнарӡыӡааит… Аколнхаратә ԥсҭазаара ҿыц дахыччоит, ацәа ахихуеит, ашҳам алеиҵоит. Аколнхаҩы аҳәынҭқарра ауал зымшәаз дирҽхәоит, ақыҭа анапхгаҩцәа ирџьоит…
Аколнхаҩы иқәыз ауал анимшәа, ақыҭсовет ахантәаҩы ауаллыхразы ауаа изишьҭит ԥшь-шьапык зҵаны иашҭа иҭаны ижәбо имхны иаажәга ҳәа адҵа рыҭаны.
Иахьнеиз, сара схаҭа ахәылбыҽха аусҳәарҭахь исыманы снеиуеит, шәара шәахьааз шәца ҳәа ирхынҳәны идәықәиҵеит.
Алашьцамҭазы уи аколнхаҩы аусҳәарҭа ашә аартны дааҩналан, аа, иаазгеит, шәнеи, шәахәаԥш, изаҟароу жәба ҳәа реиҳәеит. Ақыҭа анапхгаҩцәа аадәылҵны инаԥшы-ҩаԥшит, аха акгьы рымбеит. Иабаҟоу, иааугаз аабаӡомеи, ҳаужьама ҳәа иааисны данырк, цқьа шәылақәа хышәт, аа, иахьыҟоу иҳәан, ацәашьы аркны идирбеит араҵла иадҳәалаз аҳәынаԥ ду. Игәаан ддырбаандаҩырц иалагеит.
– Ԥшь-шьапык зҵаны иумоу аага ҳәа шәымҳәази… Аҽы сымам, ажә сымам, зегьы сцәыжәгахьеит, абри акзаҵәык акәын ԥшь-шьапык зҵаны сыҩны иҩназ, уаха икны ишәзаазгеит, уаҳа ишәҭахузеи, – иҳәеит дырхыччаны. Абри еиԥш ацәахыхга акьыԥхь абар ҟалома?
Даҽа поемакгьы аҩра даҿуп уи. Епиграфсгьы абас аиҭеит:
«Адунеи дуӡӡа зегьы бахҭоуп.
Иқәынхо ауааԥсыра зегь ҭакуп…
Ахаан аӡәгьы иԥсы ҭаны дҭымҵӡац…»
Ихьамҭоуп, илашьцоуп арҭ ацәаҳәақәа. Ҳабла хызтыз ҳаԥсҭазаара зырлашаз Сталин ипартиазы акәӡами «абахҭа» ҳәа ззиҳәо?
Апоет-ҿа Бено Раҭба, 1937 шықәса».
Аԥсны ахьынӡанаӡааӡо қәацәыкәбарк камшәацижьҭеи мызки бжаки ҵуан. Ашәҭқәа рыхқәа хьыдышьшьы аҿаканӡара иаҿын. Аарҩара иқәнакыз аџьықәреиқәа рлапҟьа рзылымгаӡакәа рыхҳәаҵә хәыҷқәа ылырган, ишьҭаӷача-шьҭаӷачаӡа иаанханы иҟан. Ашоура цәгьа ззымчҳаз ашәырқәа шкәамԥаз иҿышәшәаны икаԥсон. Акәара ссақәа ҭабан, арахә еибарҟаауа аԥшаҳәақәа ирыван, ҳқьышә ахьынӡааҳкыло ӡык аабозар ҳәа.
Ари ашықәс мыжданы иҳазгылт, зегь рзы иҳақәнакит ҳәа ҩыџьа ааиқәшәаргьы еидашшылон.
Уи аҽны Аҟәа ашьыжь амра аныҩагыла инаркны, ақалақь ухы узаламкуа, ашра иалагеит. Наҳар икабинет дшыныҩналаз
еиԥш, аԥенџьырқәа ааиртит, аха аҩнуҵҟа еиԥш, адәныҟагьы аҳауа ҵысуамызт. Иҩыза бзиахә Бено макьана аусура дмааицызт. Аматериалқәа, аҽны аномер ахь ицараны иҟаз, ааиҵыхны инаимҵеицеит, аха ила акы або ҳәа дыҟамызт, иаха иҷкәын хәыҷы иаалырҟьаны ишоура ҳаракхан, уажәы-уажәы аҳақьымцәа дышрыԥхьоз, дшыгәаҭеиуаз иҟьаҟьаӡа иааиршеит. Ианшагьы аиӷьхара ҳәа акгьы имамызт, имцашоура еиҳа-еиҳа иацлон. Ашарԥазы дзыԥхьаны иааигаз аҳақьым илиҩааз ахәшәқәа иаҿеиҵаз, сааҭки бжаки рыла иоураны дыҟан. Уажәы-уажәы аамҭа дахәаԥшуан. Убри аамҭазы ҩыџьа ахацәа ааҩналан, ҿымҭӡакәа дкылкааны ихәаԥшуа, наҟ-ааҟ истол инахагылт. Рыҩналашьа игәамԥхо ашырҳәа дҩагылт. Рхы инаркны ршьапаҟынӡа лаԥшыла иааимидеит. Аформа ршәымызт, аха рыбла ҵышәшәалақәеи, рхы-рҿы еихаԥсқәеи дахьрыхәаԥшуаз идырит ҩымзи бжаки раԥхьа даанкыланы дызгаз НКВД аусзуҩцәа ишреиуаз.
Усҟангьы икабинет аҟны дтәаны аус шиуаз ауп, игәиҽанӡамкәа иааны дшыргаз. Ҩымз дуӡӡа дҭакны дрыман, дзыхҟьаз ҳәа акгьы изымдырӡо. Иҿахәгьы иҿырымхит, зҵааракгьы ирымҭеит, ухы уақәиҭуп рҳәан, доурыжьит.
– Ишәҭахыда, сышәзыӡырҩуеит… Шәтәа! – аҟәардәқәа ахьгылаз инапы нақәкны идирбеит.
– Ҳтәаӡом, ҳаццакуеит, ҳара НКВД усзуҩцәоуп, – руаӡәк ибжьы ҭабааӡа даацәажәеит.
– Абар аршаҳаҭга, – егьи иџьыба дынҭаланы, иааҭганы Наҳар харантәи днахьирԥшит.
– Ишәҭахузеи сара сҟынтәи? – иааицәымыӷхеит.
– НКВД аҟынӡа уҳаццароуп, – иҳәеит арӷьарахь ала игылаз иқьышәқәа еихарӷәӷәаны, ажәа мыцхәык иҿыҵшәар ҳәа дшәозшәа.
– Сыргахьеит, сеилыркаахьеит… рацәак ҵӡом уахьынтәи схынҳәижьҭеи.
– Еиҭа урҭаххеит, – иҳәеит армарахь ала игылаз, хланҵы дыԥшуа.
– Сҩыза абыржәыҵәҟьа дааираны дыҟоуп, иҟалозар ҳаизыԥшып, схынҳәаанӡа иҟаиҵаша иасҳәароуп, – дрымгар шырымуаз аниба дрыҳәеит, ииҭахыҵәҟьаз арецепт Бено ииҭарц акәын.
– Азин ҳамам, нахьхьи иԥшуп, – рҳәеит аҩыџьагьы еицҿакны.
Аҩбатәи аихагыла аҟынтәи ддәылганы, дрыманы ишылбаауаз Бено даарԥылеит. Уи ҵаҟантәи аҩада ахалара даҿын. Наҳар дрыманы ишцоз аниба, ихы агарҭа имоуит, шьҭахьла аҭӡамц иҽадирӷәӷәалт, дагәылсны дзымцеит, уаҳа акгьы игымхеит.
Наҳар Бено данааивала, дааҭгыланы, иџьыба арецепт ҭганы ииҭарц далагеит, Бено дшәаны изимымхит, инапқәа иҟәыԥсаазшәа изышьҭымхит.
– Иаанкыл, иаанкыл, ари арецепт ауп, аԥҭекаҿы ахәшә сзаҿоуп, уажәшьҭа иҟарҵахьеит, суҳәоит иамхны аҩнынӡа исызга. Ахәыҷы амцашоура имоуп, даара дхәарҭам… – ишиҭахӡамыз мчыла инаииркит. Дивсны иҿанынеиха, еиҭа дааҭгыланы ишьҭахьҟа даахьаԥшын, – Бено, суҳәоит, схынҳәаанӡа сҭаацәа урхылаԥшла, – иҳәеит.
Бено, днышьҭаԥс дцазшәа, иеиҳәаз ааицәымыӷхеит.
… Агра деишәара-еиҵараха ддәылҵуан, дыҩналон, ахәыҷы еиҳа-еиҳа ишоура шьҭыҵуан, дыԥшын Наҳар ахәшәқәа иманы данбаауеи ҳәа. Аҳақьым уажәы-уажәы исааҭ дахәаԥшуан, агәыр анизыҟаҳамҵа, ашоура ахәыҷы ихахьы ицар ҟалоит ҳәа дгәамҵуан.
Бено уи аамҭазы ихы кны икабинет аҟны дтәан. Маҷӡак сҽааныскылар ҳаиҿаҳаӡомызт, сшьапқәа зԥымҵәазеи срыманы ианаауаз. «Ахәшә амхны исызга аҩныҟа… Схынҳәаанӡа сҭаацәа урхылаԥшла», – ҳәа сеиҳәеит НКВД аусзуҩцәа ишраҳауаз. Аҩыџьагьы схы инаркны сшьапаҟынӡа лаԥшыла сеимырдеит, ирецептҵәҟьоума уи ииркыз ҳәа агәра рзымго иахәаԥшуан… Гәрамгарҭас сыркызар? Абасҟак еизааигәазар, рдунеихәаԥшышьа акакәхап рҳәашт. Абри иеиԥш иҟаз ауаҩы ҽыхьшьырҭас дызумааз ҳәа сырҿаҟәар? Акәты ашьыга ашьапхыц иҵнахуеит ҳәа шырҳәо еиԥш, сызгаша снапала иҟасҵазар…» – абас дхәыцуа, дзымтәо-дзымгыло, дгәаҭеиуа икабинет дшыҩназ, аҭел абжьы аагеит, – НКВД аҟынтәи акәзар иахьасуа, – иҳәан, игәы нкыдыҩрит. Азныказы ишьҭимхырц ақәикит, аха ара дшыҟоу рбахьан, еицәеитәыр ҳәа дшәан, иаақәхны дазыӡырҩит, исаҳарызеи ҳәа иԥшшәы ихыгга. Агра лыбжьы аниаҳа, иԥсы ааивигеит.
– Ахәыҷы деицәахеит, Наҳар ашьжьымҭан ахәшәқәа ааигараны дыҟан, дахьыҟоу ҳәа акрудыруама? – дгәаҟ-гәаҟуа лыбжьы ҭыҩуан.
– Дсымбаӡацт, сара уажәы ааигәоуп санааиз, – иаразнак мап икит.
– Ишԥаҟасҵари, дабасыԥшаари? – лыбжьы иаҳауан, аха игәаҟынӡа инеиуамызт.
– Сыздыруам ибасҳәара, саргьы даара сеилахоуп, – аҭак ҟаиҵон.
– Бено, суҳәоит усыцхраа! – лажәақәа угәы ҭыршьаауан.
– Сара исылшагәышьозеи?
– Суҳәоит, игәаҭ истол аҿы арецепт ықәзар, уи ашьжьымҭанӡа аусураҿы сынкыдгылароуп иҳәахьан.
– Аа, абар иахьықәу, аха изысҭарыда? – абыржәы ибазшәа ааҟаиҵеит.
– Бено, ушзахәо уласны, аԥҭека аҟынтәи ахәшәқәа амхны ахәыҷы иԥсы уахьӡа.
– Агра, сара дәылҵшьа сыманы сыҟаӡам, ҳҩыџьагьы ҳус схы кны садтәалоуп, аӡәы даабышьҭыр исҭоит. – Инапала ахәшәқәа аԥҭекаҿы иамхны рымгара хҿыхгас иԥхьаӡон.
– Инасышьҭуада, схала соуп, ахәыҷы сааидшәар иуӡом. Наҳар дабацеи, абас азәы иҟаиҵома? Ишԥаҟасҵари, ишԥаҟасҵари! – лҵәуабжь иаҳауан.
Убри аамҭазы акабинет иааҩналт Наҳар дызгаз аусзуҩцәа рҩыџьагьы. Бено, цәгьарак шыҟаиҵоз дақәыркызшәа, атрубка кажьны, ашырҳәа дҩагылт.
Аусзуҩцәа ҿымҭӡакәа игыланы ихәаԥшуан.
– Рыҩны снеихьоума, иахьынхо здыруама, ахәшәқәа уманы уааи ҳәа ателефон дасуеит иԥҳәыс… Аа, арецепт исиҭаз, – ахаҭа шакәҵәҟьоу агәра диргарц ирымҵакны идирбо, – сара уахь ацаха аамҭа сызҭада, – рҿаԥхьа ихырқьиара даҿын.
– Кабинетк аҟны аус еицыжәуеит, дахьынхо шԥоузымдыруеи? – игәра изымго днеиҿаԥшит ахаҵа шла ҳаракы.
– Аус еицаауеит, аха иареи сареи ҳаизааигәаӡам, политикалеи идеологиалеи ҳдунеихәаԥшышьа еиқәшәом, – иара Асовет мчра даӷоуп, сара уи схы ақәысҵоит ҳәа акәын иаанагоз.
– Аполитикеи аидеологиеи абаҭаху, уҩыза ихәыҷы дычмазаҩуп, дгәамҵуеит, ахәшәқәа амхны ирызга ҳәа дуқәгәыӷны иуеиҳәеит… Асаби дрыцҳами.
– Уии сареи ҳаиҩызцәаӡам. Аиаша уҭахызар, аус ахьицызуагьы иҭахӡам.
– Ишәзеилоу сара исыздырам, аха агәамҵра иаҿу асаби ацхыраара иҭатәын, иуџьысымшьеит иҟоуҵаз.
Бено уи ахаҵа шла ииашаны иҳәозу, дԥишәарц азы даҿызу изеилымкаауа даанхеит.
– Иааг арахь ахәшәқәа амхны сара ирзысышьҭуеит, – иҳәан, ахаҵа шла игәы иалырсны, Бено арецепт ааимихит.
– Ҳара ачымазаҩ ихәшәтәразы акәӡам ҳзааз, – даацәажәеит егьи ахаҵа кьаҿ палтыҟса, ашла ихымҩаԥгашьа зынӡа игәамԥхаӡо.
– Ииашоуп, ҳара ҳаззааз аҽакуп, – ахаҵа шла аара ихы иадҵаны иҩыза ииҳәаз дақәшаҳаҭхеит.
– Абыхәба аброума дахьтәоу? – ишидыруазгьы уи ахаҵа кьаҿ Наҳар истол инацәа ԥагәа нақәкуа, Бено днеиҿаԥшит.
– Аброуп, аброуп уи аҭыԥ, – Бено, иара аӡәгьы дышишьҭамыз агәра анига, иԥсы ааивигеит.
– Ҳара ҳаззааз абри азоуп, – иҳәан, ахаҵа кьаҿ Наҳар истол амгәа дааханы, иҭаз зегьы ааҭганы, хыхь инықәиҵеит, еилырхуа, акыраамҭа дрылан инапҩырақәа. Бено иԥсы ӡаны дгылан дрыхәаԥшуан, ирҭаху рымбар ҳәа дацәшәаны. Аа, ҳзышьҭаз ахьыҟоу иҳәан, иаарылигеит машьынкала икьыԥхьыз ажәабжь «Ӡышәна», нас егьырҭ анапылаҩырақәагьы ааилеиҳәан, инеиҩыҵракны иҿынеихеит, ахышлагьы уи днаишьҭалеит.
НКВД аусзуҩцәа дәылҵны ианца ашьҭахь, Бено икабинет ихы изыҩнамкуа, хәыцрашәкы деимырххо дыркит.
«Избан, уи ахаҵа шла абас дызсацәажәазеи? Уҩыза иоуп, дахьынхо шԥоузымдыруеи, иҳәеит. Ахәшә ахьысымгаз ииашаны иҟасҵоу, иҟасымҵоу?.. Схала ашьацҳәа сҽасыркызар?»
… Наҳар НКВД ахыбра дшыҩнаргалаз еиԥш, иаразнак иџьыбақәа ааимырдеит, имаҟа инаханы иааимӷырхит, икьаҿ иақәгылаз аҳәынҵәрақәа ақәыжәжәаны инкарԥсеит, знык ада ишьеимҵацыз изиацкқәа инапала ишьдырхит, нас драԥцаны, ԥаса дахьҭакыз ашә аартны инаигәҭасны, дныҩнарҵеит. Адгьыл ихәыҵаҟаҵаз, аҟәыкфҩы ҩнышәшәо, ухы узыҩнамкуа акәын ишыҟаз. Аҩадахьтәи аҭӡамц ԥасеиԥш уажәгьы аӡбаа алыжж иаауан, ԥшак ҩнамсыцызт, аԥхьа ицҭакыз Қацәба Сафар иԥаҵақәа аужьны, ихы кны ҿыцха дыԥшуа, ишьапқәа иҵҳәаны, аӡбаа еизыкәкәарҭаҵәҟьа дылатәан. Наҳар даниба, ашырҳәа ихы ҩышьҭиԥаан, ихаан димбацызшәа, илақәа нарҳәы-аарҳәуа, акыраамҭа дихәаԥшуан, ихаԥыцқәа аҿҿа
рыҵгон, дҩаҵҟьан ихәцәа днамҵасрашәа. Наҳар дшанханы даанхеит, азныказы дихҩашьалаз џьишьеит. Аха, мап, ихаҭа иоуп. Дымҩашьаӡеит, ҩымз дуӡӡа абра еицырхыргеит, агәаҟра убасҟак еизааигәанатәит, ҳаԥсы ахьынӡаҭоу ҳаишьцәазааит ҳәа еибырҳәахьан. Наҳар даноурыжь, – Ахақәиҭра сара исырҭазшәа сыԥхьаӡоит, – иҳәеит, убасҟак деигәырӷьеит, – уахьаансыжьуа сыбжа ааныжьны сцошәа схы збоит, – иҳәеит Наҳар, убасҟак ицәымӷын ихала дааныжьны дахьцоз. Абас еибыҳәаны еиԥырҵижьҭеи 15 мышгьы ҵӡомызт. Нас уажәы ихьзеи ҳәа дџьашьаны дихәаԥшуан.
– Узсыхәаԥшуазеи, узусҭада уара? Сыҩнашә ԥҽны узыҩналазеи? – илақәа кәеицеиуа, аҵҟьара иҽазырхианы, аҭӡамц иҽадырӷәӷәаланы даагылт Сафар.
– Сафар, иухьзеи, Наҳар соуп, сузымдырӡеи? – иҳәеит ихымҩаԥгашьа изымбатәбараханы.
– Уара узышьҭоу сара издыруеит. Ааи, ааи, Пицунда Сталини Бериеи иреихсыз сара соуп. Сара Асовет мчра саӷоуп. Сара Сталини Бериеи сшьырцаз Лакоба исиҭаз адҵа насыгӡон. Ианҵала, уззыԥшузеи?.. Бериа иаб Пауле, акәытӷьыч, мархьаулаа шаҟаҩ ркәытҵара дҭаркхьаз удыруоу… Саб ижә иӷьычхьан, акәац аӡа ыфо дшадтәалаз дақәикын, ацәа ихарԥаны, ҟамчыла дааисуа ажә еиԥш дырхәаауа Аҟәа дааицахьан. Лавренти уи азы ҳгәаӷ иман, ашьоура дашьҭан… Сара сишьаанӡа иара дысшьырц сҭахын, дысзымшьит… Сҿажәкуеит, сҿажәкуеит!.. Ани аҭӡамц иалҵны иаауа Бериа иеиҵихыз аӡыхь ауп… – абарҭ ажәақәа рышьҭахь дууаӡа дыԥан, аҭӡамц днадԥалан, ибз ҭыхны аӡбаа иааиуаз иаҵакуа, – уанҿажәкуа аӡмахгьы ӡыхьхоит, – икьатеиах ԥҵәарашәа, ччараха исит.
– Деилаԥсеит ахәаша, – игәы дрыцҳанашьан, ихәы-ижьы қақаӡа иааилагылт.
– Угыланы узсыхәаԥшуазеи, – аччара дааҟәыҵын, илақәа цырцыруа, ихаԥыцқәа аҿҿа рыҵго, деилашәаны Наҳар ишҟа даахьаҳәит, – ианҵала, ианҵала сара Асовет мчра саӷоуп… Иуаҳама, ианҵала… Иааг сҿахәы исҿухыз снапы аҵазыҩуеит, – аҭӡы днадгылан, қьаадушәа, ус ибазар акәхап, инацәала инапы наҵеиҩызшәа ааҟаиҵеит. – Шьҭа усԥырҵ, усԥырҵ, усԥырҵ!.. – аҳәҳәара далагеит. Абас дшыҳәҳәоз иԥсы илшәшәаны деизҟьа дынкаҳаит.
Наҳар иҟаиҵара изымдыруа, дшаҟь-шаҟьо дааихаххит. Сафар ԥыҭраамҭак иԥсыԥ изыламгаҩамго дышьҭан, нас аԥсхыҵра иаҿу иеиԥш, аԥсеизгара далагеит, ашәаҟьа иҿачит, илақәа ааҳәит.
Наҳар ашә ҿыхны игарашәа, асра далагеит, ауаҩы дыԥсуеит, ацхыраара иҭахуп ҳәа, ишимчыз дыҳәҳәеит, аха ибжьы адгьыл иҵыҩны изаҳауадаз?
Изиура изымдыруа, даарҳәны, игәы ҩарханы дышьҭеиҵеит. Илақәа ааԥшуан, аха акы ибо, акы иаҳауа дыҟамызт. Ихы дҩаханы ишьамхы инықәиҵан, иҿы аартны, инацәкьарақәа ихәлаҵаны, ихәлашәаны иҟаз ибз даханы иҭигеит.
Абри ашьҭахь иԥсы ааивигеит, илақәагьы рҭыԥаҿы иааит. Ихы зшьамхы иқәыз ауаҩы днеиҿаԥшит, аха иҿы ааихыхны ажәак изымҳәеит. Ԥыҭрак ашьҭахь илақәа неиқәиԥсан дыҵәеит.
Хаха-хымш имацара заҵәык, аԥакәа зкыдышьшьыла иҟаз аҭӡамцқәа рыда акгьы имбо, ԥсы зхоу уаҩы ибжьы имаҳауа, агәҿыӷь даганы дыгәжәажәо дшыҩназ, дынҭаркыз аахыс иҵашьыхаа иаркыз аихатә ашәқәа, аҳәа аныршьуа еиԥш, рыбжьы цәгьахан, аԥшьымш рыҽны иаатын игәҭасны дааҩнадырԥалеит зуаҩыбжараҟынӡа имнеицыз арԥыск. Наҳар уи аҷкәын илаԥш наидхалт, абас ԥшрала-сахьала иеиқәшәаз шамахамзар уаҩ димбацызт. Атариал еиԥш деихышәашәо, ижәҩахырқәа ашә иазкуамызт, иӡара амацәаз амӷоуҵарын, илахь шеиқәызгьы, аԥҳәызба ԥшӡа леиԥш иӡамҩақәа ҭыԥхаауан, инацәкьарақәа хәхәаӡа, аамсҭа уск дшазкыз ҩашьомызт. Абасоуп уи аԥхьа Сафар дшибаз. Уажәы ацамент дахьықәжьыз, дихагыланы дахьихәаԥшуаз зегьы ицәыӡны, иканӡаз ашәҭ еиԥш, иаԥхьа дышьҭан, «15 мшы рыла абасҵәҟьа дҟалану?» – игәы нҭӡыӡааит. Дахьышьҭаз иеиқәа ахы еизыҵәаны, шьамхы лахыс ишьахәар ахьаҵыԥшуаз, иӡыфаны, аӡаӷьа иаганы, џьара-џьара еиҟәышьшьа, аҵалӡ алыкәкәа ицон. Инацәкьара ԥшӡақәа зегьы хчааны иҟан, инацәхыԥқәа бжеиҳарак ҭыжәжәан, ашьаршәы рывҵатәан. Ижәҩахыр ҭбаақәа еиҵалазшәа акәын ихәамц аарлаҳәа ишаҵыԥшуаз. «Ишԥаилгеи, игәнаҳа рзымгааит!..» – ихәаԥшра уаҳа изычҳауамызт.
Сафар уажәы-уажәы дцәырҳаны, ажәақәак еилаҟәаҟәа иҳәон, аха еилкаашьа амамызт. Ихаԥыцқәа аҿҿа рыҵгон.
– Наҳар, уеиҭааргама? – ԥыҭрак ашьҭахь Сафар даалҵын, ихы ҩыҵырззаны днеиҿаԥшит, уажәраанӡа ииҳәахьаз, ииухьаз акгьы игәалашәомызт.
– Ааи, сеиҭааргеит, сашьа, шьҭа ҳҩыџьагьы ҳаиццоит, умшәан, – игәшәа-мшәа сызкуазар ҳәа даҿын.
– Ҳабацои? – инапқәа иҵаргыло, аарлаҳәа даахықәтәалеит.
– Акгьы ҳхараӡамкәа, ҳаанкыланы ҳабанӡарымазаауеи? Ҳаурмыжьуеи, нас ҳаиццоит.
– Ҳахьцо сыздыруам, аха ҳашьацәа хаххала ҳандәылырго азы уҽазыҟаҵала.
– Мап, ус еиԥш ҟалашьа амаӡам, акгьы шаҳхарам еилыркаар ҳаурыжьуеит.
– Шаҟа ҵуа удыруама сеилыркаарц азы сырҳәацәара иаҿуижьҭеи. Уаҳа сылшом. Абри еиԥш уақәшәар аҵкыс, укыдҵаны уршьыр уҭынчуп.
– Ачҳара… Сафар ачҳара… Уи ак заҵәык ауп зегьы ириааира.
– Аиааира? Узиааиуада?
– Аԥсҭазаараҿы ус ауп ишыҟоу ауаҩы иԥсы ахьынӡаҭоу дықәԥалароуп.
– Иззы?
– Аиашазы!
– Аиаша? Уи абаҟоу, илоуҵар иаауама?.. Аиаша ҟазҵо ауаа рами?.. Ауаа… ауаа ишсоуҳәара Наҳар, ауаҩы дзызкузеи, иқәихуазеи адгьыл?
– Сафар, азҵаара исуҭаз Миқеланџьело дысгәаланаршәоит. Абаҩхатәра дуӡӡа змаз ауаҩытәыҩса иԥсы ҭоушәа исахьа аԥызҵоз ирҳәоит сикстинтәи акапелла Ватикан аҭӡамцқәа аҭуани абиблиа аҟынтәи шәкыла иблахкыгоу асахьақәа ранҵара илшеит, аха зегьы зыдҳәалаз аԥсыцқьа Исус Христос исахьа игәы ишаҭахыз аԥҵара анизыцәгьаха, еиԥшу аӡәыр дысзыԥшаауазар ҳәа аимдара далагеит. Даара дныҟәеит, аха дыздикылаша ҳәа уаҩ дизалымхит. Аҵыхәтәан иӡбеит, аҟәышгьы, агаӡагьы, аӷаргьы, абеиагьы, агәыразгьы, агәымхагьы иаауҭаххалак зегьы ахьубо аџьырмыкьаҿы дцаны деимдарц.
Амра иканарццеиуан, аҽны амшын еиԥш ицәқәырԥон аџьармыкьа, аӡәы акы иҭиуан, аҽаӡәы акы ааихәон… еибажьон, еибаҟаҭәон ршыкь бжьы гон ашьхыҵә ангыло еиԥш… Миқеланџьело дыԥшаауа дрылан… Араҟагьы аӡәгьы дызбом ҳәа дахьааз дахьхәны дрылҵны дцарц дшаҿыз кәакьҭак аҿы аҭакар иқәшуа, илаԥш кыдхаланы џьарак дыԥшуа зуаҩыбжара иахымсыцыз хаҵак дышгылаз илаԥш дыҵашәеит. Иблақәа убасҟак аҟәышра рхын асахьаҭыхҩы дшанханы даанхеит, дивысны дзымцеит. Уабаԥшуеи, узызхәыцуазеи ҳәа дааидгыланы даниазҵаа, адгьыл аҿы ауаҩы ҭыԥс иааникыло, дзызкыҵәҟьоу сазхәыцуеит ҳәа аҭак ииҭеит. Асахьаҭыхҩы иџьеишьеит, хыцәхәыц аџьармыкьа иалаз ауаа зегьы ирфашеи иршәырҵашеи ада хәыцырҭа анрымамыз ари аримлиан, ахаан зҭак аҟаҵара аӡәгьы илымшо, адгьыл аҿы ауаҩы дзызку дазхәыцуан. Асахьаҭыхҩы цәашьыркыла ииԥшаауаз дибеит, диҳәаны иҟазарҭахь дигеит. Уи иҿбаарала ауп Исус исахьа шаԥиҵазгьы.
Убри ашьҭахь жәашықәса бжьысит, асахьаҭыхҩы аҳәара изыҟарҵеит Франциатәыла Медичи Сан-Лоренцо ауахәамагьы абиблиаҟынтәи асахьақәа рзаниҵарц аҭуани аҭӡамцқәеи.
Зегьы қәҿиарала инаигӡеит, аха Иуда исахьа аԥҵара изыцәгьахеит. Ианамуӡа Ватикан ишыҟаиҵаз еиԥш аџьармыкьахь дцеит Иуда иԥшаара.
Уи аҽынгьы амшын еиԥш ицәқәырԥон аџьармыкьа. Аӡәы иҭиуан егьи иааихәон, еицәӷьычуан, еибажьон… рыбжьы цәгьан. Днарылс-аарылсуа дышнеиуаз, илаԥш идхалт хаҵак акыр зықәрахь инеихьаз. Убасҟак дласын аԥара ԥиргон заҟа риҭаз, заҟа рымихуаз… Насгьы заҟа ирласны аҿырпы икәа иҭеиԥсоз убла ахьӡашьа амаӡамызт.
– Ухәаахәҭшьала ахашәалахәы ҳәа акыр умоу? – ҳәа дааидгылан дизҵааит Миқеланџьело.
– Аахәаҩ иакәым схаҭаҵәҟьа схы зжьеит. Аирыӡыжә, аҿыц ацынхәрас аӡәы иаасырхәеит исызгәамҭаӡакәа… Ахашәалахәы шԥасымам, – иҳәеит дгәырӷьаҵәа.
Асахьаҭыхҩы дигәаԥхеит. Сҟазарҭахь узгоит, уштәоу аԥара усҭоит ҳәа аниеиҳәа иаразнак дақәшаҳаҭхеит.
Абри ахәаахәҭҩы игәы дҭаԥшуа ихы иҿы дахәаԥшуа Миқеланџьело Иуда ихаҿсахьа ҟаиҵеит.
Ахәаахәҭҩы итәы иоун, данцоз усҿаԥшны зсахьа ҟауҵаз дызусҭада ҳәа диазҵааит.
– Иуда итәы ауп, – ҳәа иеиҳәеит ицәымӡакәа.
– Ахәаахәҭҩы илақәагьы еихамҟәысит, иоуз аԥарақәа икәа инҭеиԥсан абасҵәҟьа сҽысыԥсаху ҳәа ааиҿыҵҟьеит.
– Иуҳәаз сзеилымкааит, иаанагозеи? – Диазҵааит асахьаҭыхҩы.
– Анкьа зны сахьаҭыхҩык сара дсыхәаԥшны Христос исахьа аԥиҵахьан, – иҳәеит ахәаахәҭҩы.
Убасҟан ауп Миқеланџьело данидырыз «адгьыл аҿы ауаҩы дзызку» сазхәыцуеит ҳәа Ватикантәи аџьармыкьаҿы иибахьаз шиакәыз аригьы.
Сафар ҿымҭӡакәа дгыланы Наҳар иажәабжь далгаанӡа дӡырҩуан. Нас ихы ҩышьҭыхны диҿаԥшуа, – иҟоу уасҳәап Наҳар, ауаҩы амаамын дахылҵзар даара изҳаит, дҳаракхеит… Ус акәымкәа ауаҩы анцәа дихшазар, дыччархәхеит, даара длаҟәхеит… – илахь иџьымшь ааиӡатәын иажәа анагӡара дналагеит. – Ҳазшаз анҵәа ду ауаҩы дицәымыӷхан, хыхь иара иҿы даамырбыкәа, дыршәны ҵаҟа дкаижьит, уԥсы ахьынӡаҭоу угәаҟла ҳәа диқәшәины. Адгьыл иқәынхо ауаа зегьы шәиуп. Адгьыл џьаҳанымуп… Ауаҩы дышгәаҟ-гәаҟуа дыԥсуеит… Уара узусҭада, сыҩны ԥҽны узыҩналазеи? – зынӡа деивысуа далагеит ԥасеиԥш. – Ааи, ааи, сара Асовет мчра саӷоуп… Бериа иан Марҭа иара изы лцәалтәымкәа даныҟаз, Гәыд ҳәа ҭаҳмада ҟәышк иҩны аԥхьа диасны дышцоз ибан, амаҭ еимгәа ҳәазо иахьцо шәымбаӡои, шәахьӡаны иахшо шәшьы, акәымзар амашәыр ӷәӷәа ҟанаҵараны иҟоуп ҳәа иҷкәынцәа иреиҳәеит. Аб ииҳәаз иҷкәынцәа ихарымҵеит… Марҭа амаҭ лыхшеит… Лакоба обер бандитуп, 1931 шықәсазы Аԥсны еиҿикааит аконтрреволиуциатә-террортә организациа. Сара уи аорганизациа салоуп. Асовет мчра саӷоуп… уаҳама? Ианҵаны уалгама? Тиру-тиру парпанта, Осман-ҭырқәа хыҭабаа… – аҵыхәтәаны абас ааиҳәан, Сафар дшьацәхыртәуа акәашара далагеит.
Сафар дҳәаахьчаҩын, изанааҭ убасҟак бзиа ибон, уахгьы-ҽынгьы аус иуазаргьы, игәы ақәԥҵәаӡомызт. Шықәсақәак раԥхьа Очамчырантәи Пицундаҟа усура диаргеит, иара убри ашықәс азы ауп чынлагьы данҳараркыз, алеитенант еиҳабы ҳәа ахьӡ ирҭеит. Пицунда уи аҳәаахьшьцәа ргәыԥ аиҳабы ихаҭыԥуаҩыс дҟарҵеит. Мышқәак аус иухьаны еиԥш, ҽнак
иеиҳабы дааиԥхьан, абас иеиҳәеит: – Сталин Аԥсныҟа – Гаграҟа ԥсшьара даараны дыҟоуп, даара ҳгәаҳҽанызароуп, уахгьы-ҽынгьы амшын ҳабла ахызароуп.
Сталин ԥсшьара ҳәа данаауаз Аԥсны хәыҷгьы-дугьы ршьапы иқәгылазар акәын уахгьы-ҽынгьы. Амҩақәа зегьы кын, уаҩԥсы жәлак данылар ҟаломызт. Амшын цәқәырԥо иалагар, ацәқәырԥақәа ирақәԥон иаанаҳкылоит ҳәа, ажәҩан ԥсҭҳәак хылар, иашьҭалон ихаҳцоит ҳәа… Ажәакала, Гагра аҵысҵәҟьа ахыԥраар ҟаломызт.
Сталин Аԥсныҟа ԥсшьара даараны дшыҟаз Бериа ианиаҳа нахыс, илымҳа кыдҵан дӡырҩуан, аҩыза Сталин уиԥыл ҳәа адырра анбасырҭои ҳәа. Даараны даныҟаз иарбан мшыз издырамызт. Иазҳәап ҳәа дзықәгәыӷуаз ателефон еиқәаҵәа, Кремли иареи еидызҳәалоз, уахгьы-ҽынгьы дадҵуамызт, аха, аҿы еихаркызшәа, ҿнаҭуамызт. Аамҭа цацыԥхьаӡа иқәыӷәӷәон, ҭаха инаҭомызт, акгьы ахьизаармыцҳауаз.
Еилкаа имаӡамкәа, гәныхәҵысҭала сиԥылоит ҳәа далагар, баша хысхысрахон, избан акәзар уи ибзианы идыруан Сталин ԥсшьара ҳәа амҩа данықәлоз (аџьныш ныҟәара данцо акы дақәтәоуп аҽакы ивакуп ҳәа алакә аҿы ишырҳәо еиԥш) адәыӷбақәа акымкәа, ҩбамкәа еицдәықәлон, ицыз раамҷыдарахаз дызҭаз руа иарбаныз аӡәгьы издырамызт. Дшәон дҭадырхар ҳәа… ауаа рылымкаа иԥсы ҵаан.
Бериа џьарак дазымкуа, дԥашашо икабинет аҿы дыштәаз, хәылбыҽхак, амаӡақәа зегьы иазҳәоз иҭел ҷыда абжьы геит. (Зегьынџьара адҵа риҭахьан, Сталин иаара иадҳәаланы џьара аӡәыр ак шәаҳауазар, иаразнак адырра сышәҭа ҳәа). Аҟәантәи аҭел адырра инаҭеит абас: «Уаҵәы ашьжьымҭан Лакоба Шәачаҟа ацаразы аҽырхиара даҿуп».
«Шәача аахыс адәыӷба арахь иааӡом… Лакоба агызмал, имырҳа-мырзаӡакәа Сталин диԥыларцаз ауп дызцо… Лакоба ашьжьымҭан амҩа дықәлозар, сара уаха сдәықәлароуп», – ҳәа дыцәгьахәыцуа, адырра шааиоуз еиԥш, Шәачаҟа ихы рханы Қарҭ далҵит.
… Иахганы иргазшәа, уаҩԥсык дықәыршәӡамкәа ауп Бериа дшаҟь-шаҟьо Шәачатәи адәыӷба станциа данаадгыла, иҭацәны ишибаз.
Илақәа ыркәараҵо, аперрон дҩықәгылан ладеи-ҩадеи ианааимида, раԥхьа Лакоба дгәеиҭеит.
– Усԥыла ҳәа адырра уиҭама?.. Акәымзар ухала азин умаӡамкәа уаау? – Лакоба днаидгылан дизҵааит Бериа.
– Асас зашҭа дҭало аԥшәма иарбан зину лыхтәыс имоу… даадәылҵны бзиала уаабеит ҳәа диԥыларами, – аҭак ҟаиҵеит Лакоба.
Бериа игәамԥхеит, аха уаҳа диламцәажәеит. «Игәы иҭоу акәӡам иуеиҳәо, даҩысҭаауп… Иимхәыцуа ҳәа иҟоузеи! Сара адырра сымҭаӡакәа ихала дзааз, цәгьак иаҳәаны игәы сыхиршәарцаз акәзар?» – Ицәымӷра дыкны даго акәын Лакоба дышизхәыцуаз.
Аҩыџьагьы ҿымҭӡакәа Сталин иааира иазыԥшын.
Лакоба усҟанҵәҟьа дзызхәыцуаз Сталин иакәын. «Исзеилкаауам измааноу уи абасҟак иҽахьиԥсахыз… Ижәлар дыршьыр ҳәа дшәома? Иаха аахыс адәыӷба станҵиа ааигәа-сигәа инхо аӡәы иҩны даадәылҵны адгьыл ишьапы ықәиргылар ҟалом. Иара дызҭоу аамҷыдарахаз аҽа дәыӷбак амҩа ианылар руам. Ҵлашьапыцыԥхьаӡа, кәыкәымдрацыԥхьаӡа ихьчаразы аруааи НКВД аусзуҩцәеи гылоуп… Ацәгьара, агәнаҳара ду ҟазҵахьоу иоуп абасҟак зхы иацәшәо. Иара иҟаиҵахьоузеи? Насгьы шаҟаҩ ицны иаауада имаҵ ауразы?
Ԥаса аӡәык-ҩыџьак аашьҭыхны, адәыӷба зегьы зҭаз иаргьы дынҭаланы даауан, апассаџьырцәа дрылагыланы дналбаауан… Зегьы аԥсшәа иарҳәон, иаргьы иреиҳәон… Амашьына ҳанҭаланы Шәачантәи Аԥсныҟа ҳхала ҳцон, амҩақәа рҿы аныҟәара аӡәгьы иааникыломызт… еицрыԥсса ишьҭамызт дҳахьчоит ҳәа.
Мшкы-ҩымшҟа иԥсы анааишьалак, ауаа рацәажәара, рбара иҭаххон. Ҳаиманы ақыҭақәа рахь ҳцон, ақәра ду змаз абыргцәа рзыӡырҩра даара бзиа ибон. Дымшәа-дмырҳа дахьнеилакгьы рчеиџьыка идикылон. Уажәы ирҭо афатә аҳақьымцәа ирымбакәа, анализ азымукәа акы иҿахьы иҩеигаӡом.
Исгәалашәоит, шықәсқәак раԥхьа зыҩны ҳаҟаз, аԥсуа нхаҩ бырг бзиа Барцыц Басиаҭи иареи аԥаҭхьқәа рыла аҩы анеицыржәуаз…
Ашҭа, ашьац қашәқашәо, ҳанынҭала, цәгьа игәаԥхеит, исымбеижьҭеи иҵӡозеи иҳәан, ашәшьыра ҳанааҵагыла, ашьац дықәиеит. Басиаҭ днеины, иуапа ааганы, ивараҿы еиҵыхны ишьҭеиҵеит дықәиарц азы. Аха имуит, адгьыли сареи ҳаизааигәазарц сҭахуп иҳәеит. Уажәы заҵа адгьыл
аӡа дықәмиара, ишьапы ахьиргылаҵәҟьо гәамҭакәа дықәдыргылом.
… Басиаҭи иареи аҩы зларжәыз абӷаџьма ԥаҭхьқәа дцо даналага, аԥшәма ҳамҭас ииҭеит. Сталин даара игәаԥханы идикылт аԥаҭхьқәа. Сара иусҭарызеи ҳамҭас аниҳәа, уара усасны уахьысҭааз еиҳау ҳамҭас иҟоузеи?… Ҳарҭ аԥсуаа ҳҿы ус рҳәоит, асас дахьаҭааз аҩнаҭа быжь-насыԥк ицны иҩналоит… Данцо акоуп ииго, егьырҭ аанхоит ҳәа аҭак ҟаиҵеит Басиаҭ.
– Сара изго арбану?! – иааџьеишьеит Сталин.
– Хәызмаӡам, аԥсуақәранҵыра наӡа ауп, дад, уара иуго, – иҳәеит аԥшәма дразӡа.
Сталин даара игәаԥхеит. Усҟан уи зынӡа аҽаӡәын…
Абас Бериеи Лакобеи рыгәҭыхақәа ирызхәыцуа ишгылаз адәыӷба ааины раԥхьа иаагылт.
Сталин дааҭыҵит. Иҭаҭынжәга иҿыҵакны, ихылԥа ихыхны икын, ихахәы жәпақәа ырбааӡаны ааигәа ишықәиҳәаз ҩашьомызт, рҽеиҵыхны ииашаӡа иқәын, ҿыц иисаз ихы-иҿы аҳцәа ҭыԥқәа ҭыҿҿа ианыԥшуан.
Адунеи зырхыџ-хыџуаз, дынцәоушәа зегьы зҵаԥшуаз… Иоура наӡамкәа, иԥшра аҩцамкәа, ижәҩахырқәа руак хьыԥсааушәа… Хынтәын Бериа уи абас дааигәаны дибозижьҭеи. Игәалаҟара цәгьазу-ибзиазу аилкаара уадаҩын, ихы-иҿы џьара да хәыҷыкгьы ҵысуамызт, илахь еиҵыхмызт. Дмыццакӡакәа ихы ҩышьҭихын, аперрон ахи-аҵыхәеи лаԥшыла иааимидеит.
Бериеи Лакобеи насҭха, рыҽмырҵысӡакәа игылан изыԥшуан. Урҭ аҩыџьагьы ибзианы ирдыруан, Сталин данаалоз, адәыӷба дшааҭыҵлак еиԥш, инеины инаидгылан, аԥсшәа иаҳәара шиҭахымыз. Уи аԥхьа иара ихаҭа иԥылақәоз дрылаԥшыр акәын, изусҭцәоу еиликаар акәын, нас аперрон данықәлалак, изиҭахыз аԥсшәа реиҳәон, игәамԥхо аӡә дрылагыланы ибар, зынӡа аԥсшәа рамҳәаӡакәа, дышиашаз имашьынахь иҿынеихон.
Сталин ишьҭахь адәыӷба иааҭыҵит Ворошилови Будионнии, аха Бериа урҭ зынӡа ила иамбаӡеит, Сталин иахь акәын дахьыԥшуаз, аԥсшәа анбеиҳәои ҳәа.
Ворошилов Лакоба даниба, инапы ҳаракны ишьҭыхны, абас ҿааиҭит: – Ура! Лакоба даҳԥылт, Аԥсны зегьы ҳԥылт!..
Сталин иҿынеихеит, Бериа иблақәа иланарԥшыгақәа кылырҵәраашәа, дкылкааны дихәаԥшуан. Аперрон данықәла,
аԥсшәа реиҳәеит аҩыџьагьы… даарак гәаҵамкәа иҳәазшәа ибеит. Нас имашьына ахьгылаз ахь иҿынеихеит. Иныҟәашәа ссан, ишьапы ықәиргылацыԥхьаӡа, адгьыл арҵысуазшәа акәын ишибоз. Сталин ишьҭаланы инеиуан Ворошилови Будионнии, урҭ рышьҭахь – Бериеи Лакобеи. Сталин жәабаҟа шьаҿа еихигахьан еиԥш, ишьҭахьҟа даахьаҳәын, Лакоба инацәа наиқәкны иирбеит, ишҟа днеирц аанарго. Лакоба ашырҳәа Бериа дааидҵны, Сталин дааидгылеит. Сталин ихы иҿы ианубаауа игәалаҟара аабзиахан, ушԥаҟоу ҳәа диазҵааит. Бериа уи аниба игәамԥхеит.
Сталин Лакоба имахәар инапы кылданы диацәажәо, диваргыланы иҿанынеиха, ибласаркьақәа лашьцеит, убриаҟынӡа игәы ԥнажәеит.
Амашьына ԥшны иахьгылаз ианнеи, Лакоба дивартәаны Гаграҟа амҩа иқәлеит. Бериа уи зынӡа ихы ааихнахит.
Ворошилови Будионнии машьынак еицақәтәеит, Бериа имашьынаҿы имацара даанхеит.
12 сааҭи 45 минуҭи рзы Шәачантәи Гаграҟа амҩақәа кын, заҵа машьынак анымларыз, ашышкамс амҩа еихҵәаны сиасуеит ҳәа иалагаргьы, иаанкыланы, ахаҭа шакәу агәра рымгакәа иахрыжьуамызт. Гагра инаркны Шәачанӡа амҩаду наҟ-ааҟ ирыԥхны асолдаҭҵәеи НКВД аусзуҩцәеи гылан.
Амҩа иахьынӡақәыз Бериа ила ак абомызт, игәы аҵәымӷ еиԥш иалан, иара дааныжьны, Сталин Лакоба дивартәаны дахьигоз. Ихаҿы изаагомызт иара Қырҭтәылатәи Акомпартиа Ацентр Комитет анапхгаҩы дларҟәны… Аԥсны хәыҷы автономиа, ЦИК ахантәаҩы Лакоба дҳаракны дахьышьҭихыз змааназ. Амашьынақәа цон… адунеи анцәа ҳәа изышьҭаз дымҩасны дцон, асолдаҭцәа реиԥш аԥсабарагьы шанханы ихәаԥшуан, ҵлак иҿаз бӷьыцкгьы ҵысуамызт. Амшынҵәҟьагьы шәазшәа ацәқәырԥақәа былгьо ишааиуаз, аҟәараҟынӡа иааӡаанӡа, рышьҭахьҟа игьежьны ицон.
Бериа макьана агәыӷра иман, адачаҿы ҳаннеилак, сышԥеидимкылари ҳәа. Абас дыгәжәажәо, ахәыцра хьамҭақәа ихы ишҭагьежьуаз, изгәамҭаӡакәа Гагра адача иаадгылт.
… Сталин ихаҭа игәаҭаны игәаԥханы иалихит цандрыԥшьаа дуқәа рыдгьыл ԥшӡа.
Ирҳәоит цандрыԥшьаа анкьа зны анцәа иааимаркуа аҟынӡа уаа ӷәӷәақәан ҳәа. Анцәа итәарҭа, игыларҭа аҭыԥ еилаҳауа
ианалага азнык азы дрызгәааны рышьҭамҭа ыҟаӡамкәа иқәихырц ақәикын, аха сара соуп аԥсҭазаара рызҭаз сара ишԥарымысхуеи ҳәа иранаижьит… ҳәа.
Иашаҵәҟьаны иссиршәа ауп ишыҟоу ари аҿаҟьа. Аӡын абри аҿаҟьа хәыҷы ҵааӡом, (иаакәыршаны аҵааршә аныҟалогьы) араҟа ԥхарроуп, аҳаскьын иаҵәа қашә-қашәо аԥхын еиԥш иаанхоит… Ашоура ӷәӷәа аныҟоу, араҟа ихьшәашәароуп… Амшын агәы ихыҵны иаауа аҳауа ҟәандеи, ашьха ихыҵуа аԥшахьы аиҩхаа иаанагои еилалоит, еилаӡҩоит… Игәыҟаҵагахоит, Анцәа ихаҭа цандрыԥшьаа ари аҭыԥ имаркуа иахьалагаз иахырҟьаны ихимшьааит… иранеижьит, аха иахьатәи Анцәа игәаԥханы ари аҭыԥ алхны иԥсшьарҭа ҩны аргылара даналага жәытә-натә аахыс инхоз хирҵәеит, иқәҵит… Аҭыԥ ахьыӡгьы Анцәа идҳәалоуп, ажәытәра иагахьеит иҳәан Цандрыԥшь, Ганҭиади ҳәа иԥсахит.
Анцәа ихаҭа ари аҿаҟьа ԥшӡаҿы шәаԥыџьаԥымзар хыбрак «имыргылт», аха «Анцәа ихаҭыԥан иҟоу сара соуп» ҳәа зхы зшьоз аҩыза Сталин «аҵламҵан дтәозма» зегьы ыҵҳәаны, рдацԥашә ыҵшьааны, уаҩ иимбац ахыбрақәа сызшәыргыл ҳәа адҵа риҭеит. Ишьҭаларҭа, иԥсшьарҭа, икрыфарҭа, иҽыкәабарҭа, исасдкыларҭа, иҽыҵәахырҭа уҳәа хаз-хазы идыргылт, адәныҟа мармалташьын, аҩнуҵҟа африкатәи аҵлаҟаԥшь ала иҟаҵан. Рхыбқәа шәыга иаҵәала идиршәит… Уаадгылаанӡа иузгәаҭаӡомызт, аԥсара иаҵәароушәа акәын ишубоз. Ауаа рылаԥш иҽацәихьчон… Заҟа ауаа дырцәыхараз аҟара ддухозшәа, дыӷәӷәахозшәа ибон.
Сталин данхәыҷыз аахыс азаҵәра еиӷьишьон, аӡәгьы иааигәа-сигәа димбо ихала данаанхалак, изҭынчрахон, игәалаҟара бзиахон, ԥсызхоу дызиламкьысуа, абаагәара дҭоушәа ихы ибо далагон. Уи ус зыҟаиҵоз, зегь рылымкаа иԥсы ҵаацәан, ауаа рыгәра игомызт, акы иҵагаланы дыршьыр ҳәа дшәон. Заҟа дырцәыхараны дгылаз аҟара иԥсҭазаара ашәарҭара иацәыхьчоуп ҳәа иԥхьаӡон.
Ԥхынрамзар аҽа аамҭак ԥсшьара ҳәа уи Аԥсны дмааӡацызт. Амшын ҟәандашьшьыраӡа ишааҟалалак еиԥш, Москва ихы изаламкуа далагон.
Даара бзиа ибон амшынаҿ аҽыкәабара, аха хара дызцаӡомызт, изазо ацәқәырԥа данынхыԥшылалак, ашәара изнарҵысуан… Дӡааланы маҟҿаҳәара аҟынӡа даннеилак, амшынгәҭанынӡа днаӡазшәа ибон, ашырҳәа ишьҭахьҟа даахынҳәуан… Аҟәара анибалак дгәырӷьон… иҽынеиҵыхны дыӡсарцгьы далагон, аха аӡыӷӷара дазышьҭнахуамызт, дҵааҟәрыло, уажәы-уажәы аӡы иҿаҵәо, иԥштәы ихыгга дааҭыҵуан.
Аҩны дыҟоума, адәны дыҟоума, дахьыҟазаалакгьы Сталин ихьчаҩцәа рылаԥш ихымкәа ишьаҿа еихигомызт… Иҽанеилихуаз аамҭаз заҵәык акәын аӡәы дибар аныҟамлоз.
… Ихьчаҩцәа уи ԥҟаррак аҳасабала ирымдыруази, Сталин аҟәараҿы днеины, амармалташь шкәакәа иалхны иҟаҵаз иҽеилыхырҭа дазааигәахо даналагалак, идаӷьқәаханы, аҟәара хаҳәқәа ирыҵаланы рҽырҵәахызшәа, рцәаарак умбаӡо иныҵаба ицон. Днаԥш-ааԥшны, аӡәгьы дшимбоз агәра анигалак, иҽааилихуан…
Сталингьы иоуизымдырхуаз, ихьчаҩцәа рхы идырбомызт аха, џьара рҽыҵәахны, ихәыҵагыланы, рылаԥш дыҵмыршәо, иԥсҭазаара шырыхьчоз… Уи ус акәҵәҟьоуп ҳәа агәра умгацәани ҳәа иаҩысҭаацәа иҵарҳәозшәа, ҽнак агәыҩбара иоун, хаҭала иԥишәарц, маҟҿаҳәараҟынӡа днеины иҽӡааирҟәрылт… Аҵаҟынӡа днеиит… Ҳаӷеимшхара, Сталин дуӡӡа думбаӡо аӡы неихыҵәеит… Амшын ҭадырбарц иалагашт… Аҩыза Сталин дыӡсо дышхыз, аӷацәа ҵаҟала иҵалан, дҵаакәкәала дыргеит ҳәа дгьыли жәҩани ахьеивҵоу аҟынӡа ажәабжь наҩышт… Уажәымзар-уажәы, амшын иҭаланы, сыԥшааны, рнапы сықәыргыланы санбаӡхыргои ҳәа ичҳаны дыԥшын, аха имгәацәа аԥсыӡ сса асны ианырк, дшәан дхәыҵыҵит.
Ажәларқәа зегьы раб иҩыза Сталин амшын дагеит ҳәа раҳазар, аҟәара иазымкуа ажәлар еизахьеит, илаӷырӡышо ихгылазар акәхап, аха сеибга-сеизҩыда сырбар егьа игәырӷьап ҳәа, илаԥш неиҵыхны данынаԥш, иааицәымыӷхеит, ажәларгьы ыҟамызт… урҭ ракәым, дзыхьчаҵәҟьозгьы уаҩԥсык дықәыршәӡамкәа аҟәара ҭаҵәын…
Сахәаҽуазаргьы срымбозаап!.. Абас аума аҩыза Сталин иԥсҭазаара шырыхьчо иҳәан, игәалаҟара бжьысны амшын дааҭыҵит, инапы хьараџь зынӡа ивыԥсааны, шьацәанамӡа ишьапы иҵӡааны.
Абри ашьҭахь ауп уи игәы ианҭеикыз, амшын ашҟа иара дымцакәа, дахьыҟоу иҩаганы, амшын хәыҷы ҟаҵаны, дымшәа-дмырҳа иҽеиҵыхны дыӡсо, иахьынӡеиҭаху дҭашьқьырларц, акалмаҳ еиԥш дҭазаарц.
Ианиҭахха акрахдырҵуазма, аӷба ду ныҟәызгоз аматор ҭаргыланы, трубала мацара (ацаҟьа иалаҵаны) 540 метра ҵәҩанҵәыҟа амшын-ӡы хагаланы, идача аԥхьа (дахьаадәылҵуаз) амшын хәыҷы изыҟарҵеит.
«Ачарҳәара, ашьоура, ацәгьаҟаҵара, ашьра, ақәылара, арҳәра, амашәыр бааԥсқәа уҳәа цәгьамыцәгьарас аԥсҭазаараҿы иааҟалоз еиҳарак амш иануп иҳәазо, иахьуԥылои иахьухьӡои уздырӡом… Заҟа имаҷны амҩа уаныло аҟара уԥсҭазаарагьы ашәарҭадара иацәыхьчахоит…» – ҳәа есқьаангьы ихәыцра иалан Сталин.
Амшын ҩаганы идача ашҭа ианҭаиртәа (дҭалацыԥхьаӡа аӡы рыԥсахуан… знык дызҭалоз ҩынтә дҭарҵозма… Иара ихаҭагьы агәахәара инаҭон, дшахәаԥшуаз амшын ахьҭабоз, иахьҭәуаз… Атрубақәа амшын агәы иаларсны, ахаан уаҩы ицәеижьы иахьымсӡацыз аӡхьамԥш изааргон) имҩа зынӡа икьаҿхеит, идача даадәылҵны амшын дынҭалон, дааҭыҵыр, ҩбаны еихагылаз ахан дныҩналон. Абри аҩнаҟны акәын иахьыҟаз ишьҭаларҭа. Ауадақәа ҵҩа змамыз аман, рыԥхьаӡара уалагаргьы иуцәеилагон, ԥхьаӡашьа рымаӡамызт… Аха ундәылҵны аҽа уадак ахь снеиуеит ҳәа уалагар уақәшәомызт, амардуанқәа убасҟак еилаԥсан, хыхь уаныхәнози ҵаҟа уанылбаауази еиҩдыраашьа амамызт. Ажәакала, аԥсуа лакә аҿы ишаҳәо еиԥш, аҩысҭаа итәарҭа, игыларҭа, ишьҭаларҭа узыԥшаараҳа, иззымдыруаз тәымуаҩык днеиит ҳәа Сталингьы итәарҭа, игыларҭа, ишьҭаларҭа изыԥшаараны дыҟаӡамызт.
Сталин ипроект ала ауп абри еиԥш аҩны зладыргылаз… (Машәыршақә акәӡам абас изиҭаххазгьы) ауаа зегьы рылымкаа иԥсы мыжда ҵаан, дшыцәаз иқәлан дыршьыр ҳәа дшәон.
Ацәарҭа ауадақәа хԥа алыхны иман, аԥхьа џьара дышьҭалон… ихьчаҩцәа иаашаанӡа ирыхьчон уи ауада, аҩыза Сталин уаҟа дышьҭаз џьшьаны, аха иара маӡала дгыланы, аҽа уадакахь дцон… Ихьчаҩцәагьы рыгәра нагӡаны игомызт. Ауада еилргаҩ-ԥҳәыс заҵәык лакәын Сталин дахьыцәоз здыруаз, аха уи лҿы иааҭыхны аҳәара азин лымамызт.
… Дахьышьҭалоз ицәарҭынчгас, аԥсабара агарашәа изаҳәаларц иҭаххеит. Макиавелигьы музыка бжьыхаас изадмырҳәоз ҳәа иҟаз, аха аӡыхь абжьы ада аҽакы дарцәомызт. Сталин уи идыруан азоуп иԥсшьарҭа ҩны ааигәа-сигәа ӡы ииасуамызт, аха армарахьтәи ахәада, ҭабара ақәӡамкәа, ашьҭыбжь
мыргаӡакәа, иалсны илеиуаз аӡиас хәыҷы сышҟа имҩахгатәуп ҳәа зрыдиҵазгьы. Аҩыза Сталин ианиҳәа, аӡиас хәыҷы акәым Ԥсоу ахаҭагьы аанкыланы ишҟа имҩахырымгози. Наџьнатә аахыс зхьышьҭра зымԥсахӡацыз аӡ хәыҷы ҟьо ирыманы ианықәла, иааргаанӡа амҩан ирцәыӡит… Иазыруаз аназымчҳа, адгьыл иналапҟа ирыцәцеит.
Ишәкы, ишәыԥшаа, адгьыл аҟырҟы шәхәары, иацәганы исзаажәга, иҳәеит аҩыза Сталин, иҳаманы ҳшаауаз иҳацәцеит ҳәа аниарҳәа.
…Адгьыл «аҟырҟы ҵкаа» иааныркылан, аӡыхь хәыҷы ацәыргеит… Аҩыза Сталин дахьышьҭалоз иуадақәа рыхԥагьы абжьы ҩнаҩларатәы еиԥш иҩаҳаракны, амармалташь ӡымҵарқәа ирҭаҵаны иандырԥа, «ашәаҳәара» иалагеит… Сталин цәгьа игәы, иԥсы арҭынчуан уи аӡыхь, ахәыцра цәгьақәа ихнацон, ирласны дарцәон. Уи аӡыхь хәыҷ аҳаҭыр азы  ҳәа Сталин идача аҩбатәи ахьыӡгьы аиуит.
Асасцәа ахьидикылоз аҽаџьаран, ишьҭаларҭа акыр инацәыхараны, арӷьарахьтәи аҿаҟьа уахьынаҿагылоз, Римтәи аимператорцәа Рхан иаҿыбааны иҟаҵаны игылан, иколонна мацараха. Адәныҟала уахьынагәыдыԥшылоз Аԥсны ушыҟоу аауханаршҭуан, мармалташь еиласала аҿра злаҩычаз аканнелиурақәа, ажәытәӡатәи аримлианцәа рҳәынҭқарцәа ртәарҭаҿы унанагазшәа уаадыршанхон. Иара аҩыза Сталингьы абри ахан даныҩналалак акәын дшимператорҵәҟьаз ихы агәра иго даныҟалоз.
Асасцәа аниҭамызгьы ҽнак ахь знык днеины, дныҩныс-ааҩнысны имбалар игәы иауамызт.
Зны иҽеиҵыхны днықәиан, Макиавели итрактат аԥхьара далагеит. Сталин иарбан шәҟәызаалакгьы ахы инаркны аҵыхәанӡа инеиԥынкыланы даԥхьаӡомызт, днагәылс-аагәылсуа, адаҟьақәа еихаршәшәо дышнеиуа, игәаԥхо имԥыхьашәар, дааҭгыланы даԥхьон, деиҭаԥхьон.
Макиавели итрактат еилырхуа дышнеиуаз… «Аҳәынҭқар ивагыланы аус ицызуа, дырзыҟазаарц шԥеихәҭоу» ҳәа ацәаҳәақәа илаԥш анрықәшәа, дырхыжьны дмышьҭыкәа дааныркылт.
…«Зегьы рыгәра зго… ирҳәо иазыӡырҩуа аҳәынҭқар – уи дҳәынҭқарӡам, уи зхала зҽызшьыз аӡәы диҩызоуп… Абзиара мацара ҟасҵоит ҳәа иалагаз – имшқәа ԥхьаӡоуп… Аҳәынҭқар
заҟа дгәымбылџьбароу аҟара дыӷәӷәахоит… Агәыԥшқара, агәшаҭара, арыцҳашьара ицәыхаразар ауп… Ауаҩы ихы ахсара, анаша ахҵәара еиԥш иԥхьаӡозароуп…» Сталин иҵегьгьы днаскьон. Аха абарҭ ацәаҳәақәа, карандашьла ирыҵышьны иахьыҟаз, дызусҭада иаҵызшьыз, насгьы иаанагозеи ҳәа дрызхәыцуа далагеит. Ашәҟәы нарҳәы-аарҳәуа ишикыз, аԥхьатәи адаҟьа ааимҟьан, ацигар бӷьыц еиԥш иҵаӷаӡа, напылаҩырак шадырҷаблаз ибан, илаԥш надхалт. Уи абас аҳәон: «Ашкаф 2. Аполка 1. № 53. Аҳәынҭқар дуӡӡа Сергеи Михаил-иԥа ихатә библиотека».
«1918 шықәсазы дкыдҵаны дыршьит Елизовета Феодор-иԥҳагьы иаргьы… Иахьакәу схамышҭи?… Аа, исгәалашәеит, Алапаевск… Алапаевск!… Абар ҩаԥхьа ҳахьеиқәшәаз аҳәынҭқар Сергеи Михаил-иԥеи сареи, изыԥхьатәыз ашәҟәы идыруазаарын убама?! Аха исзеилымкааз, ацифра 53 ауп, иаанагозеи?» Акыраамҭа дазхәыцуан, аха акгьы ианамҳәеит. Уи еиҳагьы хьаас икит. Издыруада 1953 шықәсазы изыԥшыз акәызҭгьы уи иаанагоз?
Ихәыцрақәагьы ишәҟәаԥхьарагьы дахнаҟьеит, убри аамҭаз игаз алақәа ршыбжьы.
Алақәа аазгазеи аԥсшьарҭа ҩнаҿы ҳәа Сталин азныказы деилашәеит, аха урҭгьы ихьчаразы аҳәаанырцәынтәи ишааргаз анааигәалашәа, иҽааиқәикит.
Ԥыҭрак ашьҭахь аԥхьара деиҭалагеит… «Зхы аҭыԥаҿ иҟоу аҳәынҭқар ижәлар ржьашьа дақәшәозароуп… Уаӷа иԥшааразы хара умцан, уааигәа иувагылоу цқьа урылаԥш…»
Иҟалап Сталин абарҭ ацәаҳәақәа игәы иҭырҳәаауазҭгьы, Макиавели иеиԥш уаргьы аҭоурых уазынхарц уҭахызар, уҳәынҭқарраҿы уҳәатәы ада ҳәатәы ылымҵуа уҟалароуп… Адунеи зегьы уцәшәо уҟаларцаз аԥхьа уара ужәлар рыцҳашьарак рзымуӡакәа, рыбжаҩык нурҵәароуп… ҳәа.
… Ауаа нзырҵәо аԥҵатәын. Насгьы амаа ирктәын ауаҩы ишьреи, амҵ ашьреи ззеиԥшыз ауаҩы. Сталин акраамҭа дизхәыцуан, дызласыԥшаарызеи уи иеиԥш иҟоу, сгәы иҭоу сҿы иаҳәаанӡа зхала идырны иназыгӡо… дымшәаӡакәа, ҩнаҭацыԥхьаӡа арыцҳара зманы иҩнало… ҳәа. Аԥхьаҵәҟьа, ихаҿы аӡәгьы дизаамгеит, аха ашьҭахь, игәалашәеит Қарҭ, адоуҳатә семинариаҿы аҵара аниҵоз дзыԥхьахьаз Абиблиа актәи ашәҟәы паралипоменон а-7-тәи ахы иаҳәоз: «Уи ашьҭахь иара
(Ефрем) иԥҳәыс дахьышьҭаз длызнеиит… Лцәалтәымкәа дҟалеит… Аԥа длыхшеит… Хьӡысгьы ииҭеит Бериа… Избан акәзар, арыцҳара ҩнанагалеит иҩнаҭа…»
Сталин уи игәалазыршәазгьы, аҽны ашьжьымҭан Бериа Қарҭынтәи аҭелла аҳәара ҟаиҵеит, судукыларц сҭахуп, аамҭас ианбоузыманшәалоу, санбанеири ҳәа. Сталин мап ицәикит, аха сааҭкгьы бжьымсыцкәа, Бериа ҩаԥхьа ҭелла, судукылароуп хырԥашьа змам ус дук азы ҳәа иеиҳәеит. Мап уасымҳәахьеи… (еиҭах… игәаӷьны ушԥасзаси уара алахша) ҳәа диқәцәҟьарц игәы иааҵаххын, аха иҽааникылт. Убри аҽнынӡа Сталин аказы знык мап зцәикыз, аҽазныкгьы игәаӷьны дааидгыло ҳәа ҟамлацызт. Сталин усҟан Бериа иӡбахә иаҳахьан, аха иааигәаны диздырамызт. «Акы иацәымшәо, акы иацәыԥхамшьо аӡәы иакәзар ҟалап. Мап шицәыскызгьы, сааҭк аабжьысаанӡа ҩаԥхьа аҭел дасны судукылароуп ҳәа сеиҳәеит… Бериа… Бебериа… дызусҭада?.. Дабаҟаз?.. Дабаанагеи?..» ҳәа акыраамҭа дизхәыцуан…
Сталин амашьына данҭыҵгьы, уаҳа Бериа ишҟа даахьамԥшӡакәа, Лакоба диацәажәо, аԥсшьарҭа ҩны дыҩналт. Бериа амца икын, дҳәыҵәы-ҳәыҵәуа даанхеит, ишԥаҟасҵари ҳәа аанарго. Ворошилови Будионнии инеимда-ааимдо днарҿаԥшит, аха урҭгьы игәы нызкылашаз ҳәа акгьы иарымҳәеит, иара ихаҭа азин ҟаимҵакәа ҳара ҳақәиҭым унагара ҳәа, имцәажәаӡакәа, рхы-рҿкәа рыла аҭак ирҭеит. Урҭгьы идҵны ицеит, ихала даанхеит.
Ҵлашьапыцыԥхьаӡа иадгылаз НКВД аусзуҩцәа Бериа дызусҭаз шырдыруазгьы, длаԥшықәҵаны ихәаԥшуа иалагеит… Урҭ рылаԥш иара дкылнаблаауазшәа ибеит. Уажәы-уажәы иланарԥшыга лашон, илашьцон.
Геи-шьхеи зегьы рбганы ԥхьаҟа ицоз, абас даанкыланы шьҭахьҟа дзыргьежьуаз мчык иҿагылап ҳәа дыҟамызт уи аҽнынӡа.
Схынҳәны сцару, сымцару ҳәа игәы дҭахәыцуан, ҩбаны аҽашон, абжа уца ҳәа ианаҳәон, егьи дааннакылон, ушааз идыруеит, ичҳаны уԥшыз, унеиԥхьоит ҳәа иҵанаҳәон. Аамҭа цон, аха аӡәгьы уааи ҳәа иеиҳәомызт, хәылбыҽханӡа дгылан, ила ааихмырсыӷьӡакәа агәашә ахь дыԥшуа. Дышидимкылоз агәра анига, даахьаҳәын, дышиашаз Қарҭҟа ддәықәлеит…
Шьыжьымҭан аахыс аӡыҵәҟьагьы ихәда илымбаацызт, аха иагьигәалашәомызт, ицәгьахәыцра зегьы иханаршҭуан «Сталин заҵәык иакәхароуп, ма сара, ма Лакоба… Сталин дуӡӡа аҩысҭаацәа наҟ-ааҟ ижәҩахыр ишықәтәоу изымдырӡои? Мап, издырӡом. Идыруазҭгьы, 1931 шықәсазы Аԥсны анхаҩыжәлар аколнхара ҳҭахым ҳәа иангылаз, «Лакоба дҳамамызҭгьы Аԥсны ҳцәыӡуан» ҳәа зиҳәазеи. Ҵыԥх дансыҿцәажәоз Лакоба ихаҭа иоуп анхаҩыжәлар еилазго ҳәа иасҳәарц сгәы ишҭаз, аҳәаха сахьымыгӡакәа, «Лакоба дыбзиоуп, дыбзиоуп, дыбзиоуп» ҳәа хынтә инаҵшьны иҳәеит. Сара саҵкыс иара деиӷьишьоит. Ҳанеиԥырҵуаз сара сқырҭуоуп, уара узы схы-сыԥсы сшамеигӡо агәра угарц сҭахуп ҳәа аниасҳәа, акыраамҭа блаҵыхәала дысҿаԥшуа, – «Уара уқырҭуану?» – аҵыхәтәаны дыччашәа ҟаиҵан, – «Уқырҭуоуп, уқырҭуоуп», – иҳәеит. Ус иҳәеит. Аха игәы иаанагаз здыруада? Лакобеи иареи уажәы еидтәалоуп рымацара. Сара стәы акәзар ирҳәо?.. Сталин дазымҵаакәа иурымызт, амаӡаныҟәгаҩ ҿыҵ иусушьозеи ҳәа…» Аҵаа аиԥш ихьшәашәаӡа игәы иныҵалеит, ааигәа Лакобеи иареи рыгәқәа аннибарха ашьҭахь иҽырҩысҭааны, ҵаара ԥхашьарам, Бақәа аучилишьче уаналга 1919-20-тәи ашықәсқәа раан аус абоууаз ҳәа ииҭаз азҵаара анааигәалашәа.
– Сбиографиа узымдырӡои, зныкымкәа-ҩынтәымкәа акьыԥхь ианылахьеит, уи иаҷыданы акрудыруама, – сҳәан, сыԥсы ҩеины сыхәда иааҵагылеит.
– Сталин Риҵа иԥсы анишьоз, ҽнак шәарыцара ҳәа ҳахьцаз мшәык аабан, аантәы ҳаихсит, аантәгьы ахы ақәшәеит, аха иаҳзымшьыкәа иҳацәцеит… Игәалаҟара ыҟамкәа ҳхынҳәны ҳшаауаз, «Бериа 1919-20-тәи ашықәсқәа раан аус ахьиуаз удыруама» ҳәа дсызҵааит, – иҳәеит аҩысҭаацәа зықәтәоу Лакоба.
– Изакәызеи аантәы ахы зықәшәаны ишәзымшьыз, аџыр иалхызма уи амшә? – сҳәеит, амца снаркит, аха рацәак хырҩ азысымуашәа ҟасҵеит.
– Ишыҟоу умбои, Лавренти, – иҳәеит Лакоба иҽыргызмалны дысҿаԥшуа, – ԥсы зхоу зегьы зыцәшәо ԥсырҭа ҭыԥк, ԥсырҭа ҭыԥк рымоуп. Анибелунгцәа рлегендатә фырхаҵа Зигфрид агәылшьап шьны ашьала иҽикәабеит, сцәеи-сжьи ахы алымҟьо сҽыҟасҵоит ҳәа. Аха иҽаникәабоз аҵла бӷьыцк аҿшәан, изгәамҭаӡакәа ибӷа иадҷабланы иакит. Агәылшьап ашьа
зехьынџьара ихьиршеит, иӷәӷәахеит аиха еиԥш ицәеи-ижьи, абӷьыц ибӷа икыдҷабланы иахьааннакылаз ада… Амшәгьы џьара ԥсырҭа чыԥк амамкәа иҟаларымызт, аха иаҳзақәмыршәеит.
Иаанагозеи Лакоба исеиҳәаз? Угәышԥы ргыланы уҳалоуп, аха убӷа шыӷәӷәам здыруеит ҳәа акәзар? 1919-20-тәи ашықәсқәа сыхәда ԥырҟоит. Лакоба иазҳәада усҟан сара амуссоватистцәа рорганизациа сшалаз? Уи здыруа, иахьа зыԥсы ҭаны иҟоу, Багиров заҵәык иоуп. Аха уи иҿы ааихыхны аӡәы ажәак иаҳәашьа имаӡам… Сара сыцхырааралоуп Азербаиџьантәи Акоммунисттә партиа Ацентр Комитет амаӡаныҟәгаҩыс дызлаҟалаз. Уи адагьы идыруеит дызлаҭасырхаша аматериал шыску… Изқәа кылҵәоуп иаргьы.
Лакоба, Лакоба, абга дақәтәоуп, ақәыџьма ивакуп. Сталин дуӡӡа Лакоба дышԥеизеилымкааи, игәра шԥеигеи, изымдырӡои Троцкии иареи шеиҩызцәаз? Троцки есышықәса ҩынтә-хынтә Аҟәа ԥсшьара ҳәа даауан. Уахгьы-ҽынгьы Лакобеи иареи еицын, шәарыцара дигон, ақыҭақәа рахь дымҩахганы ачара изиуан.
Зегьы еилызкаауаз Сталин изымдырӡои, Ленин иԥсра мышқәак шагыз Троцки дычмазаҩгәаҟушәа ҟаҵаны, ԥсшьара ҳәа Аҟәа дааны дшыҟаз?
Авожд дуӡӡа даныржуаз аҽны (аԥсыжрахь дымцаӡакәа), жәлары зегьы лаӷырӡышо рхы-ргәы даналырхуаз, Лакобеи иареи аныҳәа рымазшәа, рнапқәа еибаркны илеи-ҩеиуа Аҟәа амшын аԥшаҳәа ишаваз?!
… Бериа идыруан, Ленин иԥсра мчыбжьык шагыз Лакоба Москвантәи ашәҟәқәа ҩба шиоуз.
Акы – «Аҩ. Лакоба, – иҩуан Феликс Едмунд-иԥа Зержински – аҵыхәтәантәи аамҭаз аҩ. Троцки игәабзиара даараӡа иуашәшәырахеит. Аҳақьымцәа излаиабжьаргаз ала, аамҭала Москва далҵны, ԥсшьара Аԥсныҟа, уара ушҟа днеиуеит абарҭ амшқәа рыҩнуҵҟала. Суҳәоит ахылаԥшра игумыжьырц!
Имӡакәа иуасҳәоит, уи Аԥсныҟа ԥсшьара (ҽыхәшәтәра) дышцо аҳәаанырцәынӡагьы инаҩхьеит. Ҳаӷацәа шаҟа ирацәаҩу удыруеит… даара агәаҽанызаара аҭахуп… Иԥсы ахьишьо адача тәымуаҩык ишьапы ҭаимыргылароуп.
Ҳара зегьы агәра ганы ҳаҟоуп уи уара акгьы шигумыжьуа. Уаргьы, аԥсуа жәларгьы гәыкала ишәзыҟоу Феликс».
Аҩбатәи ашәҟәы зыҩуаз Орџьоникиӡе иакәын. «Акыр иаԥсоу Нестор! Троцки ҽыхәышәтәра Аԥсныҟа днеиуеит. Уи иныҟәгара заҟа иҭакԥхықәра дуӡӡоу уара зеиԥшыҟам ала еилукаауеит, аха саргьы инаҷыданы суҳәоит, иԥсы ахьынӡеишьо уихылаԥшырц, угәыдыскылоит. Уара у-Серго».
… Троцки, Ленин иԥсра иаҳаит ианвар 22 аҽны. Уи атәы иара ихаҭа абас иҩуеит:
«Ленин аҩынтә раан данычмазаҩха, ҽнак аполитбиуро аилатәара анеилга ашьҭахь, Сталин хазы ҳныҩнеигалан (Зиновиеви, Каменеви, Сорси), абас ҳаиҳәеит: Илиа-иԥа даара дхәарҭамкәа дҟалеит, дызбоит ҳәа сахьнеиз (иара ида аӡәгьы днарышьҭӡомызт), сшааихагылаз еиԥш дсыҳәеит, шьҭа сара изалҵуа сакәым, сызгаша хәшәык, аӡәгьы имырбакәа, иааганы исыҭ ҳәа. Знык исыз адабла еиҭаисны, ицәажәара еиԥш ихшыҩгьы имнахыр ҳәа дшәозар акәхап… Аарлаҳәа ауп дышцәажәо… Ииҳәо абжа узеилкааӡом… Уалҵуеит ҳәа аҳақьымцәа иарҳәо зынӡа агәра игаӡом.
Сара саӡәыкны даара исҵәымыӷхеит Сталин иҳаиҳәаз (Егьырҭгьы убас акәхап). Ҳарҭ зегьы далҵуеит ҳәа агәра ганы ҳаҟан.
… Илиа-иԥа дызхәышәтәуаз Гитие сареи даара ҳаизааигәан.
– Феодор Алеқсандр-иԥа, иашоума, гәыӷрак аанымхаӡакәа, ачымазара зынӡа датәнатәӡама? – ҳәа сизҵааит аҳақьым аҽныҵәҟьа дыԥшааны, уаанӡагьы есымша сизҵаауан.
– Уи еиԥш сызҳәом… Владимир Илиа-иԥа ичымазара даиааиуеит. Игәы бзианы аус ауеит… Даиааироуп, даиааироуп! – иҳәеит аҳақьым.
– Игәы бзиоуп, ихшыҩ ԥырхага амоукәа иаанхару?
– Ҳәарада, ҳәарада, еиласрак амаӡамкәа иаанхоит ихшыҩгьы.
Абас сгәы анирҭынч ашьҭахь, Сталин иҳаиҳәаз азхәыцра салагеит. «Илиа-иԥа сызгаша ахәшә сыҭа» ҳәа дсыҳәеит ҳәа анҳаиҳәоз, ихаҿы аныԥшылара шыҟаз сыбла иаахгылт. Уаацәшәаратәы еиԥш ауаҩшьҩы иԥшра иман, илақәа рыцҳашьара рыхӡамкәа, иажәақәа ауаҩы иҩнуҵҟантәи акәӡамкәа, аҭыџьтә трубақәа ирҭыҩуашәа акәын ишсаҳауаз.
Ленин дзыҳәаз ауп иҳаиҳәаз, аха иара игәаанагара изаҟаразаалак акы иԥсы иахимырӡааит. Мап ицәику, инаганы
ииҭарц иҭахызу, ихы-иҿы акы узаҵбаауамызт. Иҽыргьангьашны, блаҵыхәала дцәыҵаԥшны дҳахәаԥшуан иахырҳәаарызеишь ҳәа.
Зиновиеви Каменеви Сороси уаанӡа иреиҳәахьазу сыздырам, ақәҿымҭӡакәа ҵаҟа ишьҭаԥшуа игылан.
– Уи еиԥш ҟалашьа амаӡам… Аҳақьым Гитие даара агәыӷра имоуп, Ленин акгьы шимыхьуа, дшеиқәхо ала, – сҳәеит сара, сгәы иалсны.
– Зегь иасҳәеит… Аҭаҳмада дгәаҟуеит… Уҽырӷәӷәа, аҳақьымцәа агәра ганы иҟоуп ушыбзиахо ала ҳәа, аха ихеимҵеит… аҳақьымцәа рыӡбахә соумҳәан ҳәа инапы иҟьеит. Ашҳам иааигәара имазарц иҭахуп. Иԥсы мцо-имаауа цәгьала дықәхаӡошәа ибар, ихчы иааҵыхны, инеиҿаршәны наӡаӡа иҽирҭынчырц иҭахызар акәхап…
– Иага ус акәзаргьы, ачымазаҩ инапаҿы ашҳам неир ҟалома? Иԥсы ааилахәашәа дааҟаланы инеиҿаиршәыр аума ҟамлои? – исаҳаз схаҿы исзаагомызт.
Аҵыхәтәан исҳәаз Зиновиевгьы (уажәраанӡа ҿымҭӡакәа иӡырҩуаз) дақәшаҳаҭхеит.
– Дгәаҟуеит аҭаҳмада, – ииҳәац еиҭеиҳәон Сталин, блаҵыхәала дааҟәымҵӡакәа дҳахәаԥшуан, акы сызрыдбалозар ҳәа.
Иҳаиҳәаз иаанагоз ҳәа акгьы ҳзеилымкааӡакәа ҳааимпит уи аҽны.
… Уи аамҭазы Ленини Сталини реизыҟазаашьа злаҟаз ала, Ленин данычмазаҩха раԥхьатәи амшқәа рзы, игәы аҟәышра ахьынӡаимаз, иуасиаҭ ҩны ишьҭеиҵеит… Сталин дызлаҟаз аиаша, аҟазшьа бааԥсқәа имаз зегьы аахтны ианиҵеит. Уи нахыс Сталин дыцәқәырчны, Ленин заҵа игәхьаа дамгарыз, иаарласны дыԥсыр моу имамкәа акәын дшыҟаз… Игәра ганы, сызгаша ахәшә сыҭ ҳәа иеиҳәарызу? Ахаҵара цәгьоуп.
Иеиҳәаӡазаргьы, Сталин ихы дазымҵаакәа дҟаларымызт. Абас зсеиҳәазеи, маӡас иаҵахарызеи ҳәа.
Иаҵоу амаӡа аҵыхра зынӡа имариоуп… Ленин иааигәа игылақәаз рахьтәи ацәгьа-мыцәгьа, ахәымгара аҟаҵара зылшоз, зхы иаҭәазшьоз Сталин заҵәык иакәын. Уи дамжьо ибон, иаарласны Кремль ддәылцамзар, зегьы хыла-гәыла ишеилеиҵоз. Ленин ичымазара дшазымиааиуаз баны даҳәаҵәҟьазҭгьы, Сталин ида егьырҭ иҩызцәа аӡәы ишьыга
ахәшә изнагара дшақәшаҳаҭымхоз, ахәгьы-аҿгьы дшықәимыргылоз заманалаҵәҟьа идыруан.
Уи хымԥада ус ауп, аха аҽакала уазхәыцуа уалагар, уи ачымазаҩ дишьырц акәын дцо-даауа ашҳам атәы зиҳәоз ҳәа агәаанагара узцәырнамгарц залшом.
Ус иҟалаҵәҟьазар, аилкаара даараӡа иуадаҩын… Ауадаҩра акәым, еилкаашьа амаӡамызт… Сталин ацәгьара шеиҵеиҟәаҟәоз здыруазгьы ицәшәаны, иааҟеиҵо зегьы бзиоуп ҳәа рнапы изеинырҟьон.
… Аамҭа наскьацыԥхьаӡа сара уи ахҭыс ҭаха снаҭом, хәыцра-шәкы сызцәырнагоит, аха аҵыхәтәан исҭахы-исҭахым акаҿы сынкылыргоит.
Иҟалап Сталин «ашҳам» атәы ихы иҭиҳәаазар.
Уи ус шакәу сара схы агәра зласырго маҷымкәа исымоуп. Егьырҭ зегьы ҳарҟәаҵып, Сталин «аҭаҳмада дгәаҟуеит, ишьыга ахәшә даҳәеит» ҳәа зеиҳәаз ҳарҭ ахҩык ҳахьтәи, иашоума ҳәа Ленин ҳашиазымҵаауаз ҳгәы дҭаԥшны ибон…
…Акыр шықәса аныбжьыс ашьҭахь Троцки деиҭазыхынҳәуеит уи ахҭыс. «Ленин иԥсреи иԥсыжреи» ҳәа хыс измоу истатиаҿы абас иҩуеит: «Ленин 1923 шықәса февраль мза анҵәамҭазы ҩынтәны адабла анис, иашахаҭаны аԥсреи абзареи дрыбжьагылт. Аҳақьымцәагьы азныказы цәгьа ишәаны иҟан, ирҳәоз рацәак еиқәшәомызт. Сталин илымҳа кыдҵаны дӡырҩуан… Усҟанҵәҟьа уи иҭагылазаашьа бзиамызт, Ленин инижьыз ауасиаҭ ибӷа ԥҵәаны даман.
Ленин шьҭа акгьы изырҽеиуам, имшқәа ԥхьаӡоуп ҳәа аниаҳа, ибӷа ириашеит…
Ленин ԥсык иеиԥш дыԥхьаӡаны, уи ԥаса еиԥш аиҳабыра дахабабаны иааникыло далагеит, аха игәы дажьеит, ачымазаҩ ахықә аҟынӡа днеины дхынҳәит, насгьы иаарласӡаны ишьапы дықәгыланы, ауада аҩнуҵҟа длеиҩеиуа дҟалеит… Ицәажәарагьы даунашьҭуа далагеит.
Ленин аԥсҭазаарахь ихынҳәра иҩызцәа еигәырӷьон, аха Сталин дышьны даман. Уи дыӷәӷәаханы ҩаԥхьа иҭыԥаҿы данаагыла, Сталин аҳәахәда еиԥш дныбжьахәаша дышцоз ибон.
Уи иҟазшьа зеиԥшраз ала, Ленин исзиулакгьы сзиуааит ҳәа ҭынч тәашьа имаӡамызт. Аԥсра дақәгәыӷуан акәымзар Ленин дыбзиахоит ҳәа дыҟамызт. Акы заҵәык деиқәзырхоз, Ленин
иԥсра акәын. Уи ихы аиқәырхаразы иҟаимҵоз иарбаныз?.. Шаҟаҩ ҭаирхахьадаз? Иҟалап Ленингьы дҭаирхарц инапы илеикызар. Ачымазаҩ ахәшә сыҭа ҳәа дсыҳәеит… дгәаҟуеит аҭаҳмада ҳәа ҳара изҳаиҳәазгьы ус баша иҿашәаны акәӡам, зеиԥш ҟамло егьыҟам, даныԥслак ашьҭахь аҳақьымцәа ицәеижьы ашҳам шалоу рбар, сара ишәасымҳәахьази уи иара ихаҭа дшаҳәахьаз ҳәа шаҳаҭра изааурц азы акәхарын…
Ахәшәҟаҵаҩ «аформацепт» Иагода инапала акәын Сталин иааигәамԥхақәоз зегьы «иаарықәшәаны» ишыԥсуаз.
Ианар мза аҩбатәи азыбжазы (1924 ш.), сара ачымазара сцәа иалалаз (изакәтәы чмазараз аҳақьымцәа ирзеилымкааит) сгәабзиара ҵшәааны иаго ианалага, Аҟәа ҽыхәшәтәра уца ҳәа сабжьаргеит… Сымцаргьы рымуит.
Ленин иԥсра амҩа сшықәыз исаҳаит…
Усҟан даара ирацәаҩны иалацәажәон, Ленин ишьҭахь сара иҭыԥ ахьаанысымкылоз зыхҟьаз, даныржуаз аҽны сахьыҟамыз ауп ҳәа. Уи сара сақәшаҳаҭым, амала иашаҵәҟьаны суацәа, сҭынхацәа, сҩызцәа даара ргәы иалсит сахьзақәымшәаз.
Сыҷкәын аиҳабы 18 шықәса зхыҵуаз ихьааганы абас сзиҩит: «Ушыҟазаалакгьы Ленин даныржуаз аҽны уаар акәын» ҳәа.
Исылымшоны, мамзаргьы исҭахымкәа акәӡам ус изыҟалаз…
Сыԥшәмеи сареи Қарҭ адәыӷба ҳашналбааз еиԥш, Ленин иԥсҭазаара дшалҵыз атәы зҳәоз ателеграмма ҳдыркит. Иара усҟанҵәҟьа аполитбиуро ашҟа адырра ҟасҵеит, аԥсыжра иарбан мшу… Иахьаҵәҟьа схынҳәуеит ҳәа. Али-ԥси рыбжьара аҭак соуит. «Асабшаҽны ауп аԥсыжра, уахьӡом. Аполитбиуро иахәҭоуп ҳәа иаԥхьаӡеит, угәабзиара злауашәшәыроу ала, ушиашоу Аҟәаҟа ҽыхәышәтәра уцарц» ҳәа, Сталин инапы аҵаҩны.
Сара шәысзыԥшы… аԥсыжра ахыжәга ҳәа ҳәашьас исымаз. Саанхеит.
Сарыхьҭашьуа, сгәы еиқәшәамкәа Аҟәатәи асанаториа аҟны сшышьҭаз ауп ишсаҳаз, Ленин асабшазы акәӡам, амҽышаҽны ауп даныржуа ҳәа.
Зны асабшазы акәызшәа, аҽазны амҽышаҽны акәызшәа Ленин иԥсыжра амш Сталин изеилеигаз, Москва снеира дахьацәшәоз азы акәын. Уи дацәымшәо дҟаларымызт аԥсы
дыхәшәдыркаанӡа сихьӡар, дызхыԥсааз анализ изыҟамҵакәа, ирҳәарах имыхны ирблыр шысымуаз.
Шықәсык аԥхьа, Зиновиеви, Каменеви, сареи, аҭаҳмада дгәаҟуеит, дызгаша ахәшә даҳәеит ҳәа иҳаиҳәахьаз игәаламшәо дҟаларымызт.
Ажәакала, уи аамҭаз сара Москва сацәыхараны сахьаанхаз иара изеиӷьын…
Уаҵәы амовзалеиахь днаргараны уаха еиԥш, ахаан дыбжьымсуа дыхәшәдыркит… Ирҳәарах зегьы ааимхны ирблит… Адәныҟала уахьихәаԥшуа, зегь иашаны, амедицина излаҳәо иақәыршәаны иҟаҵоуп, акы узавымбо. Аха…
Москваҟа саныхынҳә, аҽныҵәҟьа инаркны акырынтә аҳақьымцәа сразҵааит, агәра ҳшәыргон, Ленин акгьы ихьуам, шьҭа аԥсҭазаарахь дхынҳәит ҳәа, нас иҟалазеи, абас иаалырҟьаны иԥсышьахазеи ҳәа, аха аӡәгьы иҿы еилганы аҭак сиҭомызт… Иаацәырызгацыԥхьаӡа, рыԥштәқәа рхыгга, рнапқәа рхахо, ҳаргьы иҳаздыруам иҟалаз ҳәа аанарго исыхәаԥшуан.
Аҳақьымцәа аԥсы данхәшәдыркуаз, Сталин илаԥш рыхмырԥо дырхагылан (иара иакәын аҳақьым хада), иааиҳәоз акәын иҟарҵоз. Ирҳәарах анимырх (ичымазара дагеит ҳәа акәын ишырдыруаз), ашҳам атәы ргәы иҭамызт, рхы иҭамызт, акгьы рыздырӡомызт азы анализ азуны игәарымҭаӡеит. Знык ианырблы ашьҭахь, шьақәырӷәӷәашьа шамамыз атәы Сталин ибзианы идыруан.
… Сара уи аамҭазы акы сазҵаауа, акы еилыскаауа аҭагылазаашьа сымамызт ҳәа салҳәеит Крупскаиа, Ленин иԥшәма.
Зиновиеви Каменеви уи аамҭазы сара исҿаргыланы исақәирԥон, Сталин ида аӡәы ԥсы ихоуп ҳәа иҟаӡамызт, аха ашьҭахь ииҭахыз рылагӡаны данрыгәҭас… дзакәыз данеилыркаа, дареи сареи ҳаиҿцаауа ҳаналага, шәара акрыжәдыруама, аиаша сашәҳәа Ленин иԥсышьахазеи ҳәа сразҵаацыԥхьаӡа, рхы агарҭа рмоуа иааҟалон.
Акрырдырҵәҟьозу, агәҩара рымазу аҳәара уадаҩуп.
Иҟалап абас рхы агарҭа рмоуа изыҟалоз, усҟантәи аамҭаз заҟа изааигәатәны имаз ала, рҿы ааихыхны акы рҳәар, ишыҟеиҵалацыз еиԥш, зегьы дара рхы иҭаирԥар ҳәа ишәозҭгьы.
Ажәакала, Ленин иԥсышьахаз, алҩақ ахатәаны иаанхоит, уналыԥшны лашарак ацәаара умбаӡо.
Аӡәы заҵәык, маӡа ззымҵәахӡоз, есқьаангьы гәҭыӷьӷьаала иааидыруаз зегьы зҳәоз Бухарини сареи ҳаиқәшәаны, Ленин иԥсышьахаз ҳәа уара иудыруазеи ҳәа иаацәырызгацыԥхьаӡа… Коба дызусҭоу узымдырӡои… Коба иааҟеимҵо ҳәа иҟоузеи иҳәон.
…Троцки ҽырчмазаҩ ҟаҵаны Ленин иԥсыжрахь дымцеит. Лакобеи иареи аныҳәа ду рымазшәа, ачеиџьыка ду еиҵҳәаны иахатәан есыуаха.
Уаҵәтәи ҳ-Ленин уара уоуп ҳәа иныҳәаҿа икуан.
Уажәыгьы Лакоба иҩны иҵәахны имоуп Троцкии иареи еидгыланы иҭырхыз апатреҭ… Аҩыза Сталин абри амацара изымхаӡои Лакоба иқәгаразы… Бериа ихала дцәажәо аҟынӡа днанагон дыкны дызгоз Лакоба игәаӷ…
Абласаркьа ахәыцра хьамҭақәа деикәарҳәны дыркын, акы ихы ацәигар, даҽакы ааины ихаԥон. Ҽынла адгьыл иҵабылуазшәа ибон, уахынла ицәа ҭынчмызт, илацәа ааихьишьыр, зны агәылшьапи иареи шеибашьуаз, дымҟаҟаӡакәа дылбаанадазшәа, аха нас деибга-деизҩыда амгәа рҟьаны дҭыҵны дцазшәа… Дышнеиуаз имбаӡакәа ишьҭахьҟала ицҳаны, ибӷа кылжәаны, иҭыкка иааннажьызшәа… Аҽазных театр дуӡӡак аҿы, амуссоватистцәа еизганы, асцена дықәланы, аԥсылманцәа раб Муххамед ироль дырзыхәмаруазшәа… Аҳәашша ухьшьуп, уҽырҩашьаны ҳдин еилоугеит ҳәа, Муххамед дгәааны, аҳәа ццышә ихәда иҵаикызшәа… Сқьырсианӡам, сыԥсылмануп ҳәа ахрыцкьаразы агәыжь дақәтәаны, Муххамед иан дахьжу иԥшьоу Меққаҟа амҩа дықәлозшәа… Абас ԥхыӡ ҿаасҭақәас иҟаз зегьы ибон, ихы-игәы ахшәаны дааԥшуан.
Аусураҿы аӡәгьы игәра игомызт, абиуро ачленцәа аӡәаӡәала дрыԥхьаны, уажәы-уажәы иааганы, иаԥхьа иртәаны рыбла дхыԥшылон, ргәы дҭаԥшуан, Сталин дышидимкылаз аӡәы идыруазар еилыскаауеит ҳәа. Макьаназы аӡәгьы ишизымдыруа агәра анигалак, иԥсы ааивигон, аха уи аамҭа маҷӡак акәын. «Зегь акоуп аӡәы имаҳар ҟалаӡом. Аӡә иаҳаз зегьы ираҳауеит, усҟан сыхьӡ-сыԥша лаҟәуеит, Қырҭтәыла амаа иску сымпыҵҟьар алшоит. Аӡәы иаҳаанӡа ҳаиқәшәароуп, аха
цаԥхас иазысыԥшаарызеи», – абас Қарҭ дтәаны дхәыцуан, илымҳа Гаграҟа икыдҵаны дӡырҩуан.
Сталин Гагра аҩашаҽны дааит, ахашаҽны идача ддәылымҵӡеит, иԥсы ишьон, ицәа ҭынчын, игәалаҟара бзиан. Аԥшьашаҽны шәарыцара дцеит. Лакоба дицын. Ашьха каԥкаԥқәа хԥа ишьит, игәалаҟара еиҳагьы ибзиахеит (Бериа баша ихәда ашаха ахаҵаны инапала иҽыкнеиҳауан, Сталин зынзаҵәыкгьы иӡбахә иҿаимыршәӡеит, Лакобеи иареи злацәажәоз Аԥсни Шәачеи акурорт ҿыҵқәа рыргылара азҵаара акәын). Ашәарыцарахьынтәи ианыхынҳә, Риҵа шәарах жьыла мацара ачеиџьыка хианы иҟан. Сталин идимкылт уаҟа ачеиџьыка, Гагра ҳалбаап, Сариа лнапала иҟалҵо еиӷьасшьоит, иҳәеит. Ус иагьыҟалеит. Ауха Сариа лнапала ахәы ҟалҵеит. Сталин даара игәарԥханы уаххьа идикылт.
– Ҳаицәыхарахеит, сааигәара уҟазар сҭахуп, Москваҟа усура уиаҳгар ушԥахәаԥшуеи? – ҳәа иеиҳәеит Сталин ауха ианеиԥырҵуаз, Лакоба иаразнак аҭак изыҟамҵеит.
– Уазхәыци, Сариеи уареи шәеицәажәа, санцо аҽнынӡа аамҭа умоуп, – ҳәа иеиҳәеит.
Ауха Гагра иеибырҳәаз, ашьжьымҭан Қарҭ иара иаҳахьан.
«Москваҟа дганы амаҵура ииҭарцу? – аҵыхәтәаны иаҳаз маха-маха деиҿнаршәшәеит, ицәгьахәыцра амҽхак арҭбааит. – Гәрамгарҭас дирктәуп, аха изла? – ԥсшьаха амҭаӡакәа ихы аус аируан. – Аҩаша дааит… Ахаша иԥсы ишьон… Аԥшьаша шәарыцара дыҟан. Ахәашеи асабшеи идача ддәылҵӡом, ус ҟазшьас имоуп… Амҽыша аԥсыӡкразы иалхны имоу мшуп… Амш зеиԥшрахо еилкаатәуп… Ианыбзиаха хымԥада амшын дхылоит… Лакоба дигарц ауп ԥсыӡкра… Ус еибырҳәахьеит. Аха еиҵаҟьатәуп. Лакоба уи аҽны аҽаџьара дахнагароуп, сара сыда уаҩ дицымзароуп. Аха изла? Қарҭынтәи сааит, ԥсыӡкра суццоит ҳәа неишьа сымаӡам, сара акрузынасыцҳазма, ухала ушԥааи ҳәа илаԥш хьамҭақәа аҟамчы еиԥш исхиҟьар? Мап, уи хәарҭам, уҽаартны узимҵагылом, агәылшьап еиԥш улбааидоит». Ак иӡбуан, ихала ихирбгалон, аҽак иԥшаауан, аха уигьы игәаԥхомызт.
Аҵыхәтәан Сталин иҭижьхьаз астатиақәа зегьы ԥшааны дышрыԥхьоз ииҭахыз дақәшәеит. 1931 шықәсазы Сталин ажурнал  ианиҵаз статиак аҿы абас аҳәон: «Џьоукы-џьоукы рҩымҭақәак рҿы абольшевиктә
организациақәа рҭоурых ҵауланы ирзаарԥшуам, иаԥсаӡақәам дырҽхәоит, иҳараркуеит, иаԥсаҵәҟьақәоу абольшевикцәа иахьынӡарыхәҭоу рроль ҳаракым. Абас зыҩуаз авторцәа фальсификаторцәоуп». Бериа абарҭ ацәаҳәақәа имҩа каххаа иаадыртит, цҳаны изхылт Сталин ишҟа анеиразы.
«Рыхьӡ-рыжәла имҳәеит, аха изусҭцәахарыда афальсификаторцәа ҳәа дызҿу?» – ихы адыԥҽыланы дазхәыцит. Игәалаиршәеит уаанӡа Сталин ииҳәахьаз аҽакгьы. Аахыҵ-Кавказтәи абольшевиктә организациа аҭоурых иазкны аусумҭақәа аԥырҵахьан Ф. Махараӡе, М. Орехалашвили, А. Енукиӡе. Сталин урҭ аброшиурақәа данрыԥхьа игәамԥхеит, «афальсификаторцәа» ҳәа рзиҳәахьан. Бериа урҭ аброшиурақәа ԥшааны, цәаҳәацыԥхьаӡа дааҭгыло деиҭарыԥхьеит, Сталин игәы иамыхәоз руа иарбану сзеилкаауазар ҳәа. Алкаа ҟаиҵеит уи астатиаҿы (ажурнал ) ианыз рыхьӡ-рыжәлақәа имҳәазаргьы, дзыцәгәааны дыҟаз Аахыҵ-Кавказтәи абольшевиктә организациа аҭоурых иазкны изҩыз авторцәа шракәыз. Аргама ибеит Ленин иарӷьажәҩа авожд дуӡӡа Сталин ироль абарҭ аҩымҭақәа рҿы ихьысҳаны ишаарԥшыз, уарла-шәарла ада ихьӡ шуԥымлоз. «Арҭ ахшыҩцақәа ирзымдырӡои, Сталин иакәмызҭгьы Аахыҵ-Кавказтәи абольшевикцәа рорганизациа шыҟамлоз, иџыр напқәа рыла еиҿикааит, ихшыҩ дуӡӡала аус ауан Прагатәи аконференциа, иара ибзоурала абольшевиктә партиа амҩа ҿыҵ ианылеит… Нас цәаҳәацыԥхьаӡа, абзаццыԥхьаӡа ихьӡ зырымҳәазеи? Иҳаракыра, идура рныԥшӡом, асубиективизмра рылжжуа ауп ишҩу. Сталин иара ихаҭа ҳәашьа имаӡамызт, урҭ аҩымҭақәа рҿы сроль хьысҳаны иаарԥшуп, иахьынӡасыхәҭоу сышьҭыхым, сҳаракым, срылыҳәҳәом ҳәа аҳәара. Иара изҳәом, аха изҳәараны иҟада? Сара соуп изыхәҭоу. Иаарласны Қарҭ ақалақь актив ааԥхьаны, ажәахә ду ҟасҵап, афальсификаторцәа русумҭақәа цҟьа-шәҟьаны, Сталин дуӡӡа Аахыҵ-Кавказтәи абольшевикцәа зегьы дрылыҳәҳәо сиҩахап, дҳараскып. Уи ала саргьы Аахыҵ-Кавказтәи абольшевиктә организациа аҭоурых абӷьыц ҿыц аасыртып. Уи иара даара игәы иахәоит. Иара игәахәара сара сзы имардуанхоит аҩада ахаларазы… Абри еиԥш сыӡбеит, иуасҳәарц сааит, издыруеит уҭынчра шеилазго, аха уара ахшыҩҭра иахуҳәаауа сзымдыруа актив сзымҩаԥгом ҳәа иасҳәап. Уажәы избо џьысшьоит ишигәаԥхо, игәалаҟара
шыбзиахо. Уи ашьҭахь ԥсыӡкра амшын ахь сызиццар, аиааира сара снапы иакуп».
Абласаркьа абас ӡбаны асабша ашьжьымҭан Аҟәа дааит. Лакобеи иареи еиқәшәеит, аԥсшәа иҳәаанӡа, Аду иԥсы шԥеишьои, игәалаҟара зеиԥшроузеи ҳәа диазҵааит, акгьы изымдырӡозшәа иҽыргьангьашны.
– Сынтәа аиԥш уи агәалаҟара бзиа иманы дсымбацт, – аҭак ҟаиҵеит Лакоба.
Бериа иаҳаз аҭак ицәымыӷхеит, иаанагозеи ҳәа шәрыуахк ала дархәыцит, акыраамҭа ҿымҭӡакәа диҿаԥшуан, ашьҭахь еилкаауп исоуҳәаз иҳәеит, аха иаанагоз иусырбап ҳәа акәын. – Тҟәарчалҟа уцоит уаҵәы, ус ами? – иаразнак аҽакахьы дниасит.
– Тҟәарчалҟа! – иааџьеишьеит Лакоба.
– Москвантәи Қарҭынтәи аспециалистцәа-агеологцәа уаҵәы Тҟәарчал ишнеиуа адырра урымҭаӡаци?
– Мап.
– Ус акәзар, иахьа адырра урҭоит, ЦК аҟынтәи иузасуеит. Уаҵәы Тҟәарчал ашахтаргылара азҵаара ӡбахароуп.
– Асааҭ жәеиза рзы Гагра сыҟазароуп. Аду дысзыԥшуп, ишԥаҟасҵои?
– Тҟәарчал уара уҟамкәа уи азҵаара ду зыӡбахом. Адуи сареи иаха ахәылбыҽха ҭелла ҳаицәажәон. Уаҵәы ушзыҟамло идыруеит, иасҳәахьеит. Сара сцоит иара ишҟа… Аҳәаахьшьцәа адҵа руҭахьоума, ирдыруама Аду уаҵәы амшын дышхыло? – дацәшәон адҵа риҭахьазар ҳәа.
– Макьана мап, Гагратәи агарнизон аиҳабы иахьа асааҭ 4 рзы дааԥхьоуп.
– Иаҭахым арахь иаагара, – иажәа анагӡаха имҭо, – сара уахь сцоит, адырра ишәҭ, иҭыԥ аҿы дыԥшыз… Иаҭаху адҵа иоуеит, – иҳәеит иара.
…Игәҭакқәа ԥынгылақәак рымаӡамкәа, акакала инагӡо, амҽыша ашьжьымҭан асааҭ жәаба рзы Бериа «ицаԥха» Сталин игәашә аҷараҳәа иаанартит. Димҵақьақьо, дыззааз азҵаара аартны ианиеиҳәа, Сталин ақәҿимҭит, аха игәы дахьҭаԥшуаз ибон ишигәаԥхаз. «Шьҭа сара дыстәуп», – мап анацәимк, игәы нҭгәырӷьааит.
Асааҭ жәеиза ҟало ианалага, Сталин Лакоба дмааӡеи ҳәа дҵааит.
– Даараны дыҟазма? Нас дзымаазеи? – Бериа илақәа рыҭра иҭыҵны, иааскьаны, иланарԥшыга иадло ҿааиҭит, уара адуӡӡа иоуҳәаны дышԥамааи ҳәа аанаго.
Сталин Лакоба дахьымааз шигәамԥхаз зныԥшуаз арӷыз хәхәаӡа ихы-иҿы инаҿысит.
Бериа уи илаԥш ахьигӡеит, даарагьы игәы иахәеит.
…Аҩыџьагьы рхала акатер иақәтәаны, Пицундаҟа рхы рханы ицон. Амш бзиан, амшын аҵәца иҭаҭәаны иқәгылазшәа зынӡа иҵысӡомызт. Агәы казказуа дахьхыԥшылоз Сталин игәалаҟара еиҳагьы еиӷьхеит.
Уи аҽны иԥроума, иӷбоума, ишхәоума амшын ак хубааломызт. Анцәа ихала ажәҩан дшақәиҭу еиԥш, иара ихала иакәын ихыз, аҩысҭаа диватәан акәымзар.
Агарнизон аиҳабы адҵа иман, уи аҽны аҳәаахьшьцәа Гагра инаркны Адлерынӡа амшын ԥсаатәымзар ак ахыдмырԥраарц, ԥсыӡымзар ак хымларц.
Бериа ибзианы идыруан Сталин ԥсыӡкырҭас иалхны имаз, Пицунда аԥшаҳәа, Бзыԥ аӡиас амшын иахьалалоз шакәыз. Уи аҽынгьы уахь акәын иахьцоз, аха аҳәаахьшьцәа рҟьаланы, аҽаџьара рылаԥш ахҵаны, иргыланы иман.
Сталини Бериеи рымацара, акатер иақәтәаны, амшын еиҩырффо Пицунда аганахь рхы рханы ицон. Амшын ҭынчын, иҭацәын, Сталин игәы ҭынчын, аԥсыӡкра ада аҽа гәҭакык имамызт усҟанҵәҟьа. Бериа зынӡа аҽа гәҭакын имаз. Сталин ишьҭахь дтәаны дахьихәаԥшуаз, цәгьамзар бзиа ихәыцуамызт. «Адунеи ырхыџ-хыџуа амаа зку, иахьа уара унапы дакуп, аӡәгьы уибаӡом, унеигәҭасыр ахаҳә ду еиԥш амшын дынӡаакәкәала дцоит… Уара унеины иҭыԥаҿ унатәоит», – абас иаҩысҭаацәа илымҳа иҭахәыҭхәыҭуа, инапқәа дырчыхә-чыхәуа иалагеит. Бериа Аду изқәа дахькыдыԥшылоз, ишьҭахьҟагьы алымҳақәеи алақәеи иманы дихәаԥшуазшәа, иаҩысҭаацәа иҵарҳәоз иаҳауазшәа ибан, игәы ныҭӡыӡааит. Шәысԥырҵ, сара сыгәҭакы аҽакуп, иахьак шәысԥырхагамхан ҳәа ихаԥази иареи еиҵагьежьны ишеиқәԥоз, Сталин ишьҭахь итәаз игәра изымгозшәа, ашырҳәа даахьаҳәны, ихы-иҿы ианыз данаԥхьа, иааицәымыӷхеит. Уи абасҵәҟьа иааигәаны диҿамԥшыцызт, харантәила ихы-иҿы еизҩыдазшәа ибон,
уажәы даниҿаԥшы, аҽыԥҳәа ихы-иҿы амца алҟьаны, инеиҿасны даблызшәа ибеит.
Сталин илаԥш Бериа ахҿа еиԥш инаилҟьеит.
Ажәак мҳәаӡакәа, аҩыџьагьы еилибакаазшәа иаатәеит. Акатер хыхәхәала ицон аҩыџьагьы аманы, Сталин иԥсыӡкырҭа аҭыԥ аҟынӡа ҳанбанеиуеи ҳәа дыԥшын. Бериа игәҭакы неигӡарц ахьиҭахыз ҳанбанаӡои ҳәа дгәаҭеиуан. Акаҭа ыршәны «аӷлам» икырц ахьиҭахыз аҭыԥ аҟынӡа ианнеи, ашырҳәа дҩагылан, ҳавугеит иҳәан, акатерныҟәцаҩ дааникылт. Убри аамҭазы аҟәарахьынтәи аҟәҟәаҳәа ахысра иалагеит. Ахысбжь анга амшын ааҳәит, амра алашара ацәыӡит, адунеи лашьцеит, Сталин дҟәашӡа дааҟалеит. Уара узгараны иааиуаз ахы сара сагааит ҳәа Бериа дааиԥырагыланы, «гәылшьап шьала икәабаз» ихәамц ала дихьчеит.
Ухынҳәы ушьҭахьҟа ҳаршьуеит умбаӡои ҳәа диқәҳәҳәеит уи акатерныҟәцаҩы. Ианыхынҳәгьы даҽа знык-ҩынтә ахысбжь геит. Бериа усҟан зынӡа икәа дҭаиртәарц далагеит Сталин, аха дгәааны дыштәац дтәан деиқәшәы.
Акатер хынҳәны шьҭахьҟа ицон еиханы. Сталин игәалаҟара бжьысны, ҿымҭӡакәа амшын дахьхыԥшылоз, иара усгьы еиқәаз, зынӡа еиқәаҵәахазшәа акәын ишибоз. Бериа игәҭакы ахьынеигӡаз игәырӷьара изнымкылакәа иныԥшыр ҳәа дацәшәаны, адәахьала Сталин иҭагылазаашьа иҽеиԥштәны дтәан…
…Иҟалаҵәҟьаз, Сталин ԥсшьара иаара мчыбжьык шагыз Бериа Гагра дааит адача иагу-иабзоу ибарц. – Ааигәа-сигәа бабыцк камшәароуп… Аӡи аҳауеи анализ рзутәуп… ныҟәарҭас иалхны имоу амҩа жны, ҵаҟа иҵаԥштәуп… Аӡыхь ахы ахьыҵнахуа инаркны ауаа ргылатәуп, аӡә хәшәык ҭеиԥсар ҟалоит, – абас зегьы адҵақәа риҭеит. Ашьҭахь иҭаххеит дцаны иблала ибарц Сталин ԥсыӡкырҭас иалхны имаз аҭыԥгьы. Лакобеи иареи рхала акатер иақәтәаны ицеит. Пицунда ианазааигәаха, Бериа агәаҳәара иоуит дааҭгыланы анаԥш-ааԥшра (уи аҽны ада Пицунда амшын ахьынтәи имбаӡацызт), акатер ааныркылан, аԥшӡара ибла хнакын дшахәаԥшуаз, аҵықь-аҵықьҳәа ҩынтә ихысит. Ахысбжь заҳарыз иара иакәызма, ҳаршьит иҳәан, дшәан, ҿыцха акатер даниалеит, иԥшшәы ихҟьаны. Лакоба дыччо дгылан. Акатер андәықәла, даҽазныкгьы ихысит.
– Измааноузеи, амш ҳалазго дызусҭада? – иҳәеит Абласаркьа, ԥыҭк данынаскьа, Лакоба ихымҩаԥгашьала дара аӡәгьы дшырмеихсуаз агәра анига.
– Ҳара ҳауп изхароу, арахь ҳшаауаз аҳәаахьшьцәа ргәырҽанаҳҵар акәын. Гагратәи агарнизон иатәу акатер акәны Мысраҟа ицоз џьыршьеит. Шәаныхынҳәуа ҳара ҳҿы шәаакыдгыл, адәықәҵатәқәа ҳамоуп ҳәа рарҳәарц акәын ирҭахыз, рыбжьқәа еиныҩуам азы еибадыргас ирымоу ахысбжь ауп… ескьаангьы абасоуп ишыҟарҵало, – иҳәеит Лакоба…
Усҟан иара изы игәыҭҟьагахеит, аха иахьа игәҭакы еиқәаҵәа аланаигӡеит.
– Иаанагозеи ари? – адачаҿы днеины хланҵы дыԥшуа ҿааиҭит Сталин.
– Ачарҳәара? – деиҿамсӡакәа аҭак ҟаиҵеит Абласаркьа. Уи абри еиԥш азҵаара анбасиҭои ҳәа иҽхыршаны дыԥшын.
Сталин акгьы ахымҳәааӡакәа, ихы ҩышьҭихын, днеиҿаԥшит. Ихы-иҿы еиқәшәы, иблақәа аҵаа аиԥш ихьшәашәаӡа иҟан.
Абласаркьа, Сталин иҭагылазаашьа аниба, агәра сзимыргазар ҟалап иҳәан, дҳәаԥыӡаԥит, дхәацыхәаԥшьхеит, ддаӷьханы агәылшьап даҿыҵашәазшәа ибеит.
– Ачарҳәара? – луанытә даақәԥсычҳаит. Ихы-иҿы ацәқәырԥақәа реиԥш еишьҭаланы агәаӷ наҿалт, илақәа аҵааршә нархыҵын, ашьа нархыҵәалеит. Сталин иҭагылазаашьа аҽанаԥсах, Абласаркьа иԥсы алага-ҩагара изымариахеит, дарӷәӷәеит, иҿы анааирт, – Чарҳәароуп, уи еилкаауп, аха еиҿызкааз?.. – Сталин игәаара ихы иархәаны, ҩныҵҟала иҵәахны имаз ашҳам, маӡала иааскьаганы, ибз аԥынҵа инықәиҵеит.
– Уара уиашазаргьы ҟалап! – дгәааны, инацәкьарақәа инап ашҵаҿы инеилацаланы, иҭаҷкәым ааираҵәан, астол инықәикшеит.
Абласаркьа иблақәа ҭыҵны ицарашәа, дахәаԥшуан иаԥхьа ираҵәаны иқәыз аҭаҷкәым. Закә мчыз иамаз, инап ахәда адашқәа алпыҟҟа дахьахәаԥшуаз, ҳәагәыжьны адунеи зегьы ирыкәшаны иркызшәа ибеит. – Еиҿызкаарыдаз? – аҽыҵарбел еиԥш еиҳа-еиҳа Сталин илаҵара даҿын. – Троцки ахәымга иҵыхәа макьанагьы Аԥсны иаанханы ишыҟоу ҳнамырбеи иахьа иҟалаз.
– Ирыцқьатәуп! – ажәазаҵәык ауп ииҳәаз. Аха Абласаркьа уи абас идикылт: анышә иҵазар шәыҵаланы иҵышәх,
абнацә атәыҩа иҭалазар шәҭаланы иҭышәца, рыԥсы шҭоу рхашәыршҭ, иҟаӡамызшәа адунеи ианшәырӡаа… Уи ажәа, ишьажәуаз инапқәа ԥнартлеит, аха зегьы ззыҟаиҵоз, макьана зҳәара изымгәаӷьыкәа иааныжьны имаз, абри ахҭыс Лакоба ицраҳәара акәын. Агәылшьап дахәласыршәуеит ҳәа дшаҿу иара ихаҭа дылбаанадар ҳәа дшәон, даара игәы иҽанын, ихы ихьчон, уи азы иара усгьы деиқәшәан.
– Лакоба иахьатәи имаара шәара шәышԥахәаԥшуеи? Сара исзеилкаауам иаанаго. – Аҵыхәтәаны ианеиԥырҵуаз, изшьапык адәныҟа иргыланы, еизганы имаз ашҳам мҩаниҵеит.
– Уи ала иуҳәарц иуҭахузеи? – иблақәа ырцәгьаны дааихҵәа дигарашәа днеиҿаԥшит, абри аиԥш агәаанагара шԥауоуӡеи ҳәа аанарго.
Бериа имҩаниҵаз ашҳам ишҟа ихынҳәызшәа дааилышшеит… аҭак изыҟамҵо даанхеит.
«Агәра сзимыргеит, сыццакцәазар ҟалап. Сазнеишьа бзиан, аҵыхәтәа сзеидымкылт, – дхәыцуа, ихы гәыбӷан аҭо амҩа дықәын. – Мап, сызлагаз насыгӡароуп, хьаҵшьа сымаӡам. Иансзынамыгӡа сара сҭанархоит… Сталин даҽа хымш даанхоит, Лакобеи иареи анеиқәшәа, исыҵыҵуеит… Амҽышаҽны сзымааз, Бериа Тҟәарчалҟа сдәықәиҵеит ҳәа иеиҳәоит хымԥада. Усҟан сшьыга лаба схала инаганы исыркит ауп иаанаго… Мап, уи еиԥш ҟалашьа амоуроуп. Аԥси-абзеи еибабаны еицәажәараҳа, урҭгьы еиқәшәаны изымеицәажәароуп», – абас игәы иҭеикит. Игәы иҭеикыз, ма дыԥсыр акәын, ма инеигӡар акәын, даҽа мҩак иара изы иҟамызт.
Уи ибзианы идыруан, Лакоба инацәахы иакәиршақәоз дышреиуамыз, иаур хаала, иамур мчыла, аказы зышьҭахьҟа ихьаҵуаз шиакәмыз, гәамчла аҵкысгьы хшыҩла дшыӷәӷәаз. Идыруан Тҟәарчалынтәи даныхынҳәлак, Сталин дсыԥхьаанӡа ҳәа дтәаны дшымԥшуаз, ишҟа аҭел дшасуаз, дидикыларц шиҭаххоз, днаскьеигарц дшалагоз. Бериа урҭқәа иаҩижьуазма, заа зегь ҳасаб рзуны имҩақәа икит.
Лакоба ауха ҵхыбжьонынӡа даанхеит (заа дзымаартә еиԥш ҵаҟала аус ҟаҵан). Ашьжьымҭан Гаграҟа аҭел дасит, Сталини сареи ҳаимажәда, ҳаишәырцәажәа ҳәа. Аҭак ирҭеит, иахьа игәы еиҟарам, аҭел шьҭихӡом ҳәа. Абасеиԥш ҟамлаӡацызт. Сталин иага игәы еиҟарамзаргьы, Лакоба иоуп анырҳәалак, ҳаишәырцәажәа, ҳаимажәда иҳәон. Лакоба Аду
дахьимацәажәаз ицәымыӷхеит, аха макьана цәалашәара ҳәа акгьы имамызт. Адырҩаҽны дызбоит ҳәа дахьнеиз, иааџьеишьеит, адача ахылаԥшцәа ԥаса иибахьаз аӡәгьы дыҟамызт, зегьы ҿыцқәан.
– Узусҭоу аадыруеит, уааины ушыҟоугьы аабоит, аха уаҳзынашьҭуам, аусура даҿуп, сышҟа дарбанзаалак аӡәгьы даашәмышьҭын ҳәа адҵа ҳаиҭахьеит, – рҳәан, даадырхынҳәит.
Иҟалахьазма иара иҿы дааны, дидимкылакәа, дгьежьны дцо? Ацәалашәара иоуит абри акы иамааназар ҟалап ҳәа.
Ахымш рыҽны Москваҟа данцоз Лакоба заа днеит днаскьеигарц. Ҩаԥхьа агәашә аҿы иԥылт рыблақәа ҵархәыланы, ҿыцха иԥшуа. Иахьа дцоит, днаскьазгарц сааит аниҳәа, иҟалаӡом, иауӡом, дызусҭазаалакгьы аӡәы снаскьеигарц даламгааит ҳәа адҵа иара ихаҭа иҳаиҭеит, рҳәан иааиҿагылт. Лакоба ашьшьыҳәа даахынҳәит, шьҭа агәра игеит ҽеи шыҟамыз.
Сталин Лакоба мышкы данимба, ҩымш данимба, данцозгьы данынаскьеимга, Бериа баша сизгәааит, ара акы ыҟаҵәҟьоуп, уи азоуп сышҟа дызцәырымҵуа ҳәа агәрамгара иоуит. Иоуз агәаанагара шимаз Москваҟа дцеит.
Уи амҽыша мшы, амра каххаа ишыԥхозгьы, мшы еиқәаҵәаны ирзыҟалеит Пицундатәи аҳәаахьшьцәа. Аҽны аус зуаз ажәаҩаҩыкгьы, ахьшь нышьҭасны, акәҷарақәа ааидҟәшәаланы ишаго еиԥш, ирыхьыз рзымдырӡо, еидҿаҳәаланы аухаҵәҟьа иргеит. Уинахыс рхабар зхабару уаҩы имбо-имаҳауа иныҵабазшәа ицеит. Аҽа мышқәак рышьҭахь егьырҭ иаанхаз, аҽны аус змуқәозгьы рҭакра иалагеит. Рҿахәы анырҿырхуаз, Сталини Бериеи шәшьырц шәазыҟазҵодаз ҳәа зҵаара заҵәык акәын зегьы ирырҭоз. Аӡәгьы ҳазыҟаимҵеит, аӡәы даҳшьып ҳәагьы ҳаҿӡамызт ҳәа иҟалаҵәҟьаз аиаша рҳәарц ианалагалак, рыц хьыржәон, иддырҳәомызт, шәазыҟазҵаз дызусҭоу шәҳәаанӡа шәцәа шәхаҳхлоит ҳәа иаарысуа ирыпҟон.
Лакоба ибон аԥҭа еиқәаҵәақәа рҽеибаркны ихаԥара ишаҿыз, Сталини иареи, Бериа иҵыхәа ыршаны, цгәы еиқәаҵәаны дышрыбжьалаз. Иҟаиҵара издыруамызт, деиҵарӷәӷәа даман. Азныказы иӡбеит Москва дцаны, днаидтәаланы, иҟоу аиаша зегьы иеиҳәарацы, аха ара даныҟаз дышидимкылаз
даназхәыцлак, деиқәԥах дҿаҳәаны дааннакылон, еиҳагьы еицәастәыр ҟалоит ҳәа.
Абласаркьагьы дыргәаҭеиуа дызмаз уи акәын, «Гагра даныҟаз реиқәшәара еиҵасҟьеит, имҩақәа скит, аха дишьҭаланы Москваҟа дцар? Уаанӡа макьана сара снапы наӡом. Дидикылар, зегьы сыҵыҵуеит», – уи дацәшәаны, Қарҭынтәи есымша диацәажәон, ақыҭанхамҩа аусқәа шцоз дазҵаауан, аха иеиликаарц ииҭахыз Москваҟа дцарц игәы иҭазу, иҭамзу акәын.
Аамҭа цон, Пицунда иҭҟьаз ашәақь, Аԥсны зегьы бзарбзанханы иԥжәазшәа, ашьҭыбжь бааԥсхо иалагеит. Автономтә республика аҳәаахьшьцәа реиҳабацәа рыбжеиҳараҩык ҭаркит.
Лакоба ибон асыԥса ҿырҩны ишҟа ааскьара ишаҿыз. Ишьҭахьҟа дзымцо, иаԥхьаҟа дзеиҭамҵуа, аԥаҩ дықәгылан.
… Сталин излеиҳәахьаз ала, адырҩашықәсазгьы ԥсшьара даараны дыҟан. Лакоба идыруан Сталин ииҳәоз шыҟаиҵоз, иаара ажәҩангәашәԥхьареиԥш дазыԥшын, амзақәа, амшқәа иԥхьаӡон, агәыӷра иман, дааны даныҟала, Абласаркьа иеиҵеиҟәаҟәаз шиашам агәра шԥасзимыргари ҳәа, аха баша дгәыӷуан.
Даараны даныҟаз ашықәс азы дмааӡеит. Уиак зынӡа иқәыӷәӷәеит, ус анакәха, Бериа иеиҳәаз агәра игеит азоуп дзымаауа ҳәа иԥхьаӡеит. Иҽмырҵысӡакәа, дтәаны ԥшышьа имаӡамызт, ибон аус былгьаны ихаҭа игәыдҳаларц ишаҿыз.
Бериа ихы цәырмгаӡакәа, ҵаҟа-ҵаҟа даҵаланы, аус амца аиркуан, аҳәаахьшьцәа иҭакыз, Сталин ишьразы ҳазыҟазҵоз Лакоба иакәын ҳәа мчыла иддырҳәарц иаҿын аусеилыргаҩцәа. Зыҟны дашшрыда, излеихихрызеи ахьӡ бааԥс ихылаз?
Убри аамҭазы Орџьоникиӡе Аԥсны дааит, Лакобеи иареи еиқәшәан, еицәажәеит. Иеиҳәеит иҟаз аҭагылазаашьа, Абласаркьа Сталин иҿаԥхьа харада ахара идиҵарц дшаҿыз. Аҩысҭаа дҳалоуп, макьана ҳабаҟоу, ҳаԥхьаҟа ҳзықәшәараны ҳаҟоу здыруада ҳәа Орџьоникиӡе уи диқәӡбеит.
Абри ашьҭахь хара имгакәа, Аԥсны аҭагылазаашьа аҽаԥсахит. Иҟалап, Орџьоникиӡе Сталин диқәшәаны иеиҳәазар Пицунда иҟалаз ахҭыс Бериа ишеиҿикааз. Ус аума, ас аума, ишыҟазаалакгьы, иҭакыз аҳәаахьшьцәа, зыԥсы ҭаны иҟаз, рхы иақәиҭыртәит.
Бериа дыԥшын, Сталин ишьразы аус еиҿызкааз Лакоба иаԥыхразы адҵа анбаҟаиҵои ҳәа. Изыхҟьаз изеилкаауамызт абасҟак аамҭа ахьақәҿимҭуаз, иаԥыхра дахьахымццакуаз. Дыззыԥшыз акәӡамкәа, аусқәа аҽакала ианааҳә, амца ицранаҵеит. Пицунда иҟалаз ашьҭахь Сталин Лакоба дышидимкылоз агәра ганы дыҟан. Дхәыцуан, даазырҳәрыдаз ҳәа. Уи еиликааит Орџьоникиӡеи Лакобеи шеиқәшәаз, Бериа ибзианы идыруан урҭ аханатә аахыс ишеиҩызцәа бзиақәаз. Ус анакәха, дхәыцуан Абласаркьа, хымԥада абри аус иаԥырхагахаз «Аҳәасҭауарбажә» иоуп ҳәа ақәиҵеит. (Бериа усҟантәи ахылаԥшцәа ахьӡ ҷыдақәа рыхьӡҵаны иман. Орџьоникиӡе «Аҳәысҭауарбажә» ҳәа дишьҭан, Ворошилов – «Ӷорӷонџь», Будионныи – «Аҽхы», Ежов – «Аӡырлашә», убас егьырҭгьы.
Аамҭа цон. Сталин ԥсшьара ҳәа арахь даауамызт.
1936 шықәса ноиабр мза анҵәамҭазы Лакоба Москвантәи адырра иоуит, шәгәышәҽаныз абарҭ амшқәа рзы, Сталин Аԥсныҟа ԥсшьара анеиразы аҽырхиара даҿуп ҳәа. Жәеиза мшы ракәын иаара иагыз, Лакоба уи амш дахыццакуан.
Бериагьы идыруан Сталин дшаауаз, идыруан уаанӡа Лакоба иԥсы ҭаны даанхар, дмаҭхаргьы, ддаӷьхаргьы иара иҿы дымнеир шимуаз. Идыруан, ианеиқәшәа, ианеицәажәа, иара иӷба шҵааҟәрылоз. Хеиқәырхагас изаанханы иҟаз акызаҵәык – Сталин даанӡа Лакоба иҭархара акәын.
Ари ҟалеит 1936 шықәса анҵәамҭазы, Сталин иаара бжьымшы шагыз… Қырҭтәылатәи ареспублика ақыҭанхамҩа аусзуҩцәа рактив аизара мҩаԥысуан, Бериа ажәахә иман. Ажәахә аныҟаиҵоз иқәгылара абжеиҳарак Аԥсны иазикит. «Аҩызцәа, – иҳәеит уи, иажәа анхиркәшоз, – аҵыхәтәантәи аамҭазы Аԥсны уаҩы ишимбац иҿиеит, иӷьацеит, ԥхьаҟа ацара иаҿуп… Ақыҭанхамҩаҿы ақәҿиара дуӡӡақәа амоуп. Аҳәынҭқарратә планқәа зегьы хьыӡла-ԥшала инанагӡеит. Сажәахә иазыӡырҩуа аӡә шәгәы иаанамгааит, Аԥсны иахьа иамоу ақәҿиарақәа зегьы зыбзоуроу адгьыл чашәи аҳауа бзиеи роуп ҳәа. Мап, урҭ акгьы рхала иҟамлаӡеит… Ақәҿиара дуӡӡақәа иамоу зегьы зыбзоуроу анапхгара бзиа ауп. Иахьа днапхгаҩ ӷьеҩны дҳамоуп Сталин ипартиа иааӡаз Нестор Аполлон-иԥа Лакоба»…
Лакоба дшанханы даанхеит, ицәажәоз Бериа иакәзу, иакәымзу агәра изымго, аҵыхәтәаны иаазқәылаз ицҳауаз, зылахь ааиҵыхны иҿамԥшуаз, дахьибоз зыблахаҵ гьежьуаз, уажәы абас даақәҵәиааны ирҽхәара даналага, иахиҳәаара изымдырит азныказы, аха цқьа даназхәыц, абасҟак сахьирҽхәо ак аҵамкәа ҟаларым ҳәа агәыҩбара иоуит. Уи ибзианы идыруан, Бериа ииҳәози игәы иҭази ак шракәмыз…
Иара иакәым ажәахә иазыӡырҩуазгьы рыбжеиҳараҩык иџьаршьеит, урҭ ибзианы ирдыруан Лакобеи иареи аҵыхәтәантәи аамҭазы реизыҟазаашьа шыцәгьаз, иргәалашәон аизарақәа, аилатәарақәа раан шаҟантә еиҿагылахьаз. Егьырҭ зегьы ҳарҟәаҵып, ааигәаӡа иҟалаз ахҭыс макьана зегьы рыбла ихгылан.
Қырҭтәылатәи Акомпартиа Ацентр Комитет аилатәара мҩаԥысуан. Иааԥхьан араионқәеи, ақалақьқәеи, автономтә республикақәеи рнапхгаҩцәа. Зҵаарас иқәгылан: «Атроцкистцәа шьаҭанкыла рықәхразы Сталин ипартиа иаднакылаз ақәҵара хьыӡла-ԥшала аԥсҭазаараҿы анагӡара».
1936 шықәсазы, иааиԥмырҟьаӡакәа, есымза знык-знык абри азҵаара иазкны аилатәара мҩаԥигон, иааԥхьаз анапхгаҩцәа аҳасабрба ҟарҵар акәын, мызкала атроцкистцәа, Асовет мчра аӷацәа шаҟаҩ ҭаркыз, шаҟаҩ ршьыз. Мызкы аҩнуҵҟала аплан ззынамыгӡаз (аплан шьақәыргылан, раионцыԥхьаӡеи қалақьцыԥхьаӡеи, шәи ҩынҩажәижәаҩык, шәи хынҩажәижәаҩык иреиҵамкәа Асовет мчра аӷацәа рҭакреи рышьреи) анапхгаҩцәа аус шәзымуит ҳәа ахамышҭыхә иҭеирԥшуан, аӡы иазымыӡәӡәо рцәа аархыхны апартиа иалцаны, иара уаҵәҟьа рмаҵурақәа иаарымихуан.
Лакоба ажәа анирҭа, иааркьаҿӡаны ажәахә ҟаиҵеит, мызкала Аԥсны хҩык ауаа ҭаркит ҳәа. Уи еиԥш заҳарыз иара иакәызма, Бериа дԥаԥашькит, дзықәтәаз аҟәардә иҵԥеит, дзыдтәалаз астол шьҭыԥеит, иблақәа рыҭра иҭыҵны, иланарԥшыгақәа иркылԥаны ицарц иалагеит: – Изахьӡузеи мыз дуӡӡак хҩык рыда Аԥсны иҭаҳамкит ҳәа узлацәажәо?!. Аԥсны Асовет мчра аӷацәа ыҟаӡам ҳәа аума иуҳәарц иуҭаху?!. Ҳара иаадыруеит, Аԥсны ҵлашьапыцыԥхьаӡа атроцкистцәа рҟамақәа ҭыхны ишавагылоу!.. Уаҳзеилкаауам, аҩыза Лакоба! Сталин дуӡӡа ипартиа имҩаԥнаго акурс иаша иахьа иадымгылаз, уи ҩ-хык зхагылоу иоуп… Асовет мчра аӷацәа ыҟаӡам зҳәо ихаҭагьы Асовет мчра даӷоуп, дчарҳәаҩуп!.. Ус еиԥш иҟоу, згәы цқьам Сталин ипартиаҿы аҭыԥ имоуроуп!..
Лакоба, Бериа абасҟак иқәиҳәацәо даналага, изымчҳакәа дахьтәаз аҭыԥ аҟынтәи ашырҳәа дҩагылан: – Сара Ленин
ипартиа сааӡеит, сшьажәҩым, акгьы зхараӡам ауаа сзырӡуам, исызҭархом, – аҭак наииҭеит.
Уи аҽнынӡа Бериа абри еиԥш аҭак аӡәгьы иҟынтәи имаҳацызт. Аизараҿы итәаз зегьы рыԥсы ӡаны, иҟаларызеишь ҳәа иԥшын. Бериа дуалуашо, ибла ашьа хыҵәало, Лакоба дихәаԥшуан, дылбааидарашәа. Азныказы иақәикит апартиа иалцара, имаҵура иамхра азҵаара ықәиргыларц, аха уаанӡа ирзеибаухьаз ахҭыс анааигәалашәа, дааннакылахт. Шықәсқәак раԥхьа ҽнак ноиабр мза анҵәамҭазы Аԥснытәи обком аҿы имҩаԥысуан арахәааӡара иазкны аизара. Аизара абжарагьы имнеицкәа, Бериа дааҩналт, аӡәгьы игәиҽанӡамкәа… – Арахә рааӡароума, шәыҵабганы, шәҭаханы шәыҟоуп, ашықәс нҵәарц мызкоуп иаанхаз, аҭаҭынеингалара аплан еиҵашәҟьеит! – иҳәан, дрылагьежьит, излацәажәоз азҵаара рхеиршҭит, аизара ааирҳәит… Уи ашықәсазы Аԥсны аа-нызқь тонна аҭаҭын адын, 500 тонна заҵәык ракәын иаларгалахьаз, аха агәра ганы иҟан февраль мзазы ишынарыгӡоз. Заа иаларҵар, анхацәагьы аколнхарагьы харџьымзар хашәалахәы рнаҭомызт. Аҭаҭынаарыхыҩцәа ибзианы ирдыруан, аҭаҭын бӷьы аҵәаҳәаҿы шаҟаамҭа идырцәоз, идырҩоз аҟара ахаҭабзиара ишазеиӷьхоз. Ноиабри декабри мзақәа рзы цқьа ицәаанӡа ишыҟаз ирызҿаҳәомызт, абӷьқәа ԥыҽҽуан, аԥхасҭа рацәаны иҟалон, аферментациа азурҭа ыҟамызт, зегьы напыла акәын ишыҟарҵоз, иара убри азы акәын анапхгаҩцәагьы анхацәа зыдмырццакуаз. Бериа анхацәеи аколнхарақәеи ахашәалахәы ироураны иҟаз хьаасгьы имамызт, иара дзышьҭаз аҽакын. Уи ашықәс азы ареспублика иадыз апланқәа зегьы декабр 20 азынӡа изынагӡар, аҳамҭа ду аиура дазыԥшуан хыхьынтәи. Хра злаз аҭаҭын аплан анагӡара акәын. Аҭаҭын ахьаадрыхуаз Аԥсны акәын. Аплан аныҟамла ихьӡ-иԥша ареспублика иҭыҵны изцомызт. Аҭаҭын аплан мыш-ҩажәа рыла ианынашәмыгӡа, напхгаҩцәақәак шәхы ақәҵатәыс ишшәоуа дырны шәыҟаз ҳәа дрықәмақарит аизара анхиркәшоз.
Иара уи аҽныҵәҟьа обком ачленцәа зегьы еихшаны араионқәеи аколнхарақәеи рахь идәықәиҵеит аҭаҭын аплан намыгӡакәа аӡәгьы ахынҳәра азин рымамкәа.
Аизара ашьҭахь абиуро ачленцәа аанкылан аилатәара мҩаԥигеит. Лакоба усҟан игәы бзиамкәа Крым дыҟан, иаара мчыбжьык агын. Абиуро аилатәара иара Бериа ихаҭа
имҩаԥигеит, актәи амаӡаныҟәгаҩ аганахь днартәаны, ачленцәа аӡәгьы ишиҭахымыз (акы имаркыр ҟалозма) ақәҵара идикылт «Аԥсны аҭаҭын аингалара аплан анагӡара ахьеиҵеиҟьаз азы ЦИК ахантәаҩы Лакоба апартиатә лахь ӷәӷәа иҭазааит» ҳәа. Ари ақәҵара, Аԥсны мацара акәымкәа, Қырҭтәыла иҭыҵуаз агазеҭқәа зегьы ирандирҵеит.
Аҭаҭын быӷьқәа ацәара шрыгыз, абыржәыҵәҟьа аҿаҳәара шәалагароуп ҳәа, иаарласны иркит. Аколнхацәа ишырҭахымыз, мчыла ирҿадырҳәеит. Аингаларҭақәа рҿы иахьааргоз, аҿаҳәарақәа ԥыртланы ианрылаԥшлак, иеибгоу бӷьыцк ыҟамкәа, еилаҟәаҟәа, еилаԥыххаа ианырбалак, адкылаҩцәа шьҭахьҟа идырхынҳәуа иалагеит.
Бериа есыхәылбыҽха адырра ирҭалар акәын, ҽнак шаҟа тонна аҭаҭын аларгалаз. Аԥхьатәи амшқәа рзы игәаӷьны ирзымҳәеит иҟалаз, аха ашьҭахь ианиарҳәа, агәра имгеит. Аколнхара рҭахым, Асовет мчра иаӷацәоуп, иаанкыланы ашьаус иақәшәыршәа ҳәа НКВД аусзуҩцәа адҵа риҭан, аҭаҭынаарыхыҩцәа, изыхҟьаз ҳәа рзымдырӡо, рҭакра иалагеит.
Лакоба дхынҳәаанӡа ишьҭахь иҟалаз ҳәа акгьы издырӡомызт. Есымша ҭелла ишиацәажәозгьы, игәабзиара иаԥырхагахар ҳәа ишәаны иарҳәомызт.
Крымынтәи дхынҳәны данааи, иҟаз ибеит, аҭакәажәцәа, аҭаҳмадацәа гәжәажәо, анацәа рысабицәа рнапқәа ирхаԥсаны, илаӷырӡышо ЦИК ахыбра иадгылан. Дшырбаз еиԥш иӷызы-ӷызуа иҳәара иалагеит, ҳаҷкәынцәа ҳхацәа акгьы рхараӡамкәа иҭаркит, уҳацхраа ҳәа. Аԥсны иреиӷьыз аҭаҭын-аарыхыҩцәа зегьы ҭакын.
Лакоба урҭ зегьы аӡәаӡәала ибзианы идыруан, аколнхара анеиҿыркаа инаркны ԥхӡашала аус зуаз ракәын. Дамыртәеит, дамыргылеит, игәы инархьит. Дызларыцхраарызеи? Қарҭ ала далагар, ибон аиаша аарԥшра шилымшоз. Иҩныҟаҵәҟьагьы дымнеиӡакәа, иангьы дымбаӡакәа, игәы иҵаланы игәхьааигоз иҷкәын Рауфгьы илакҭа дҭамԥшӡакәа, даақәгьежьаан, иара убри аҽныҵәҟьа Москваҟа дцеит. Акомиссиа ҭганы иааигеит. Урҭ иҟаз аиаша еилыркааит, акгьы зхараӡамкәа иҭакны идыргәаҟуаз анхацәа аурыжьит. Иара уи адагьы, акомиссиа ишьақәнаргылеит, Лакоба ииашамкәа Аԥснытәи обком абиуро лахь шинаҭаз. Бериа акыр иҽирххеит аха акомиссиа иднаҵаз ҟаимҵар амуит, Қырҭтәылатәи Акомпартиа Ацентр Комитет
абиуро аҿы иара ихаҭа инапала ихихыр акәхеит уаанӡа Лакоба ииҭахьаз апартиатә лахьы. Абиуро иаднакылаз ақәҵарагьы Қырҭтәыла ахьынӡанаӡааӡо иҭыҵуа агазеҭқәа зегьы ирниҵар акәхеит ԥасатәи еиԥш. Бериа ари иҽаҿишьаауан акәымзар, иураны дыҟаӡамызт, аха Лакоба шшра Москва данцаз, Сталин иҟны дыҟазу дыҟамзу издыруамызт. Даара иҽазҵәылхны дашьҭалеит, аха изеилымкааит. Акыраамҭа ихәда хҽны даман, иара итәы иахьизамыргаз. Лакоба аԥсыӡ абаҩ еиԥш уи ихәда дкылагылан, икырҭа иоур диеигӡомызт.
…Абар, иахьа инапы дакын, хҩык рыда аӡәгьы дҭоумкит, апартиа аӷацәа уҵәахуеит, избан акәзар, уара ухаҭа утроцкиступ, Сталин ипартиа уаӷоуп ҳәа, дыҟаӡамшәа дааилгон, иаргьы дааҭынчхон, аха еиҭа Москваҟа ашшра дцар, ԥыхьа ихьыз ихьыр ҳәа дшәон.
Аизараҿы зегьы ишраҳауаз, зегьы ишырбоз аҭак ииҭаз ахаҳә еиԥш изымҟаҟо иҿы иааҭахеит. Знык, ҩынтә ракәызма, абас шаҟантә еиҿанагалахьаз. Урҭқәа зегьы бзианы ирдыруан аизара иалахәыз. Аха иахьа Бериа Лакоба дахьирҽхәаз ргәы иахәеит. Лакоба зегьы бзиа дырбон, ҳаҭыр иқәырҵон иуаҩразы, идырразы, ииашаразы, зегьреиҳагьы игәымшәаразы.
Аизара ашьҭахь Лакоба Бериа иажәақәа дрызхәыцуа, аха дрызхымхуа дналбааны изыԥшны игылаз амашьына днақәтәаны, Аҟәаҟа ицо адәыӷба сҽахьысыгӡоит ҳәа иҿанынеихоз аамҭазы, Абласаркьа ицхыраагӡаҩ дааидыххылан, уаанҿасроуп, икабинет аҟны дузыԥшуп ҳәа иаҳәаны, дааирхынҳәит.
Лакоба даныҩнала, Бериа имацара иакәын икабинет аҿы иҟаз. Агәалаҟара бзиа имоушәа диԥыланы, еиҭа аԥсшәа иеиҳәеит, дихӡыӡаауазшәа игәабзиара дазҵааит, диртәеит. – Иудысныҳәалоит, иахьатәи аизара уара уакәын изтәыз, – иҳәеит… Иҭыԥ ахь дымнеикәа, иаԥхьа дааины данааиҿатәа, – шьҭагьы агәра умгои гәык-ԥсыкала сшузыҟоу, – иҳәан, зынӡа ихы-игәы дҭалеит.
– Ишԥасымгои, изгоит, – иҳәеит Лакоба, инагӡаны игәра изымго.
– Амаҭқәа реиԥш шьоукы ҳәазо уареи сареи иҳабжьалан, ҳаинырҟьарц иаҿын… Уара игәоуҭоу сыздыруам, аха сара избеит, урҽхәара саналага, шаҟаҩы иргәамԥхакәа, рыхқәа лашьҭны итәаз, ирдыруазааит урҭ уара ухә ҳаракны ишысшьо.
Бериа амаҭ ахьӡ аниҳәа, Лакоба ицәа наихӡыӡааит, иааигәалаиршәеит Мархьаултәык, Бериа даныхәыҷыз, аҵара ицызҵоз, иҳәоны иаҳахьан: «Хаарак иҵамызт, ила ухирԥшыломызт, дымкьыкьын, аӡәгьы дҳацәажәаӡомызт, изааигәаз ҩызак димамызт. Иԥынҵа ахьдуз азы ашкол аҿы зегьы «Чхуинд» ҳәа ҳишьҭан. Аҟазшьа бааԥсы иман, ацәгьабжьҳәаара бзиа ибон, акласси-акласси ҳаиниҟьон, ҳаиирсуан, ҳанеисуаз иара аганахь дгыланы дҳахәаԥшуан. Дшеичырчаҩыз акыраамҭа иҳазиҵымхит, ианиҵаҳх, иҳаӡбеит, ҽнак аурокқәа рышьҭахь Маҷара аӡы аҟәараҿы дылбааганы, апачеиԥш деиҵыхны, аҽазны иҿы ааихыхны ҳабжьара цәгьак изымҳәо дҟаҳҵарц. Аԥшаҳәаҿы ҳаннеи, дҳапҟарц шаҳҭахыз ицәа ианалашәа, дҳампыҵҟьаны дыҩит, ҳаргьы ҳаибарыҩны ҳишьҭалт, ҳихьӡарц хәыҷӡак шҳагыз, маҭ дуӡӡак ашырҳәа абна иаалыҩрын, ахы кьакьаӡа ишьҭыхны, ҳамҩа иаангылт, иууаӡа иԥан ишынаҳгәыдԥалара. Ари еиԥш збаз ҳнышьҭаԥс ҳцазшәа ҳаанхеит, иара дымшәаӡакәа даахьаҳәын, амаҭ даадгылт, ахы шьҭыхны иакын. Ҳашҟа аԥшра иааҟәыҵын, иара иахь ахы нанарҳәит. Зынӡа дазааигәахаӡеит, уажәымзар-уажәы аҽикәыршан дакуеит ҳәа ҳшыԥшуаз, ихәхәаӡа аҽааиҵыхны иаԥхьа инышьҭалт. Дааиҳәҭҟәыҟәлан, ахы ишьышьуа далагеит, наџьнатә аахыс еибадыруаны еишьцыланы иҟазшәа. Нас иаашьҭыхны инапы инықәиртәеит. Ҳшанханы ҳихәаԥшуан, ҳаҩны шьҭахьҟа ацашьа ҳақәымшәо, сара исыдгыло ҩыза дсымамыз џьышәшьозма, ишәсырбап иҳәан, дҳашьҭалт. Ҳаибарҳәҳәаны, ҳаԥсы аагеит. Уи аҽны нахыс ҳицәшәаны иааигәара ҳнеиуамызт, амаҭ ацәа ихаабаауан»…
– Акгьы захумҳәаауазеи, сара сиашаӡами, иахьарнахыс урҭ амаҭқәа ҳабжьаҳцароуп, – иҳәеит Бериа, Лакоба ахәыцра дҭагаланы дшамаз аниба.
– Ааи, усоуп, – иҳәеит Лакоба, ихәыцра даалҵны.
– Усзырхынҳәыз удыруама? – иҽырхааӡаны, иҽырԥшқаӡаны акәын дышихәаԥшуаз, – уаха уареи сареи ҭынч ҳнеидтәаланы, уаххьа еицаҳфарц агәаҳәара соуит. Аҩныҟа, сара сышҟа, умҩахызгарц сҭахуп.
«Аизараҿы сирҽхәеит, уажәы сыҩныҟа усымгар зуам, ҳнеидтәалар сҭахуп, иҳәеит… Измаанахарызеи. Издыруада дааҳәызар, ихатәаз ацәаҟәа ихыҵзар? Уеилыскааит, шьҭарнахыс сузыразны сшыҟало удыруаз ҳәа акәзар иаанаго»
– дхәыцуан, бзиарамзар цәгьарак аҵоуп ҳәа игәы иаанагомызт.
– Аԥсны саннеилак, уҩныҟа сымҩахганы, ауаа сыдгаланы шаҟантә ачеиџьыка сзыҟауҵахьоузеи, сара зынзаҵәыкгьы сыҩны унасымгаӡацт. Уара уеиԥш, саргьы аҩызцәа удгаланы, пату уқәсҵар сҭахуп, аха аҵашьыццәа шаҟаҩ ыҟоу удыруоу? Лакоба иҩны днаганы ачара изиуит ҳәа уаҵәы аҵәы иахаҵаны Қарҭ ақалақь ирыманы иалалоит. Уи уаргьы иуҭахым, саргьы исҭахым. Уареи сареи ҳхала ҳауп иҟало… Аӡәы иаҳаргьы сҭахӡам, ҳашьҭы, Ҷнагә!.. Ҵаҟа аӡәы дузыԥшны дгылазаргьы ҳахьцо иоумҳәан, – дҩагылан, иплашь еиқәаҵәа ишәиҵеит, ихылԥа еиқәаҵәа ихеиҵеит, инапҭарԥа еиқәаҵәақәа имӷамҵакәа ус иааникылт.
«Ҷнагу» ҳәа ихәыҷы хьӡы аниҳәа иааџьеишьеит. Лакоба данхәыҷыз иан Ҷнагә ҳәа иалҳәон, дандухагьы даара изааигәаӡаз ихәыҷы хьӡы кадыршәуамызт. Бериа маҵурала рацәак даналаҟамыз, хыхь ахаларазы мгәацәха даныҳәазоз, имҩа иаԥырагылоз имч иқәхоны дибар, анхша-абхша иашьа гәакьа иакәзаргьы диеигӡомызт, ихы хҵәаны ихәамц дықәгылон. Аха имч зқәымхоз рҿы ихы иаҭәеимшьоз иҟаз, реимааҵыршьыс иҽыҟаиҵон, дыхьтәымаҟаханы дрымӷалон, дбырфын харԥны дыршәылон, дыцҳахәшаны рҿы дҭалон. Лакоба ихы дархәаны Сталин иҽизааигәеитәырц данаҿыз, Лыхны иан лҿы дааны, лгәыр аҵа дкылсуан. Ҷнагә иеиԥш сыԥхьаӡа ҳәа лхы-лгәы дҭалон. Лакоба димҵақьақьон, «сызкәыхшоу сашьа Ҷнагә» ҳәа «дицәынхомызт». Иааигәалашәеит анкьа изааишьҭхьаз шәҟәыкгьы, усҟан абас изиҩуан:
«Акыр иаԥсоу Ҷнагә!
Иашьак иеиԥш уԥхьаӡаны иуасҳәоит, аҵыхәтәантәи аамҭазы Қырҭтәыла иҟоу аҭагылазаашьа сгәаԥхом. Уара ибзианы иудыруеит, сара Қырҭтәыла мацара акәым, Кавказ зегьы сыршәҭырц, исыркакаҷырц гәҭакыс ишсымоу… Сталин ипартиазы схы хҵәатәыс исоур сшамеигӡо, аха изуцәызӡарызеи, аконсерваторцәа, иахьа ареспублика иахагылоу, Қарҭвелишвилии Орахелашвилии ахаҳә дуқәа реиԥш сымҩа ркуеит. Схы сааҩахар ҳәа ишәаны, сҵаарҟәрылара иашьҭалеит, Сталин сара макьана цкьа сиздыруам, схы исырдырыр ҳәа ишәаны, икәша-мыкәша сықәрыжьлом. Иахьеиқәшәо сыцәгьамзар сыбзиарак шиарымҳәо здыруеит. Сара еилыскааит, Аԥаҵа ду ушҟа ԥсшьара лассы даараны дшыҟоу. Иззымдыруада, урҭ аконсерваторцәа раасҭа, уара иуҳәо еиҳа дшазыӡырҩуа. Сшьамхнышгыланы суҳәоит ажәа ҟәандақәак схуҳәаарц. Илаԥш хаа схыларатәы сзыҟоуҵарц. Иудыруаз иахьазы уара уда ԥсыхәа шсымам. Саргьы сыԥсы ахьынӡаҭоу исхасыршҭрым.
Гәыкала иузыҟоу Л. Б.».
Уи аахыс Бериа «Ҷнагә» заҵа игәалеимыршәарыз, ижәла иҿы изҭагӡомызт. Аха уажәы ихәыҷы хьыӡ аниҳәа, игәы ҟәандаӡа иааҟанаҵеит.
Хшыҩлала абжьааԥны акәын ахәыц еиҩзыршәоз, сасра сыҩныҟа ушызго аӡәы изымдыруазароуп ҳәа зныкымкәа-ҩынтәымкәа иеиҳәаз агәҽанызаара инамҭеит игәы аҟәышра.
– Уаха сцарц сҭахын… угәы иалымсуазар, – ихы-иҿы еиԥш игәгьы аартын абарҭ ажәақәа аниҳәоз Лакоба.
– Уаха уаангылоит, сыцхыраагӡаҩ идысҵахьеит, асасааирҭаҿы аномер хиоуп, – иарма напы анапҭарԥа амӷеиҵан, егьи ус иаанкылан, илақәа цырцыруа днеиҿаԥшит, усҟанҵәҟьа уи аҳәашьҩы иԥшра иман, аха изгәамҭеит.
… Ахәылбыҽха, асааҭ ааба рыбжазы, аҩыџьагьы еицны Бериа иҩны инеит. Иԥшәма Нинои иҷкәын Сериожеи рԥылт. Бериа иԥшәма Лакоба ибзианы дылдыруан, аԥсшәа иалҳәеит, нас лхаҵа иахь даахьаҳәын, гәыбӷан илҭеит, абри иеиԥш асас дахь дшааугоз заа иуҳәарауаз, еиӷьны сҽазыҟасымҵози, Аԥсны ҳаннеилак иара ҳашидикыло узымдырӡои, аԥхашьара сургеит ҳәа.
…Иҟаларын уи лхаҵа иеиԥш, ларгьы асцена дықәгылазшәа дыхәмаруазҭгьы.
– Асас аԥшәма игәы аԥхарроуп ииҭаху, егьырҭ мыцхәуп, – иҳәеит Лакоба, ихы-иҿы ихаччо. Сериожа дгәыдикылеит, иҷкәын Рауф иеиԥш дыԥхьаӡаны, уҩыза Рауф дузыԥшуп, Аҟәаҟа уанбанеиуеи ҳәа диазҵааит.
– Аԥхын, амшын ҭалара шааҟалалак, ҽыкәабара снеиуеит. Рауфи сареи амшын ахь ҳаиццалоит, – иҳәеит Сериожа иаҳаз деигәырӷьаны.
«Амшын ахь ҽыкәабара», – аниҳәа, Лакоба иааигәалашәеит, ҵыԥх аԥхын Бериа иԥҳәыси иҷкәыни Аҟәа рыԥсы аныршьоз, Рауфи Сериожеи есымша ҽыкәабара еиццалон. Ҽнак Рауф амшын аҟынтәи даныхынҳә, иаб днаидтәалан, абас дизҵааит.
Саб, измааноузеи, иахьа Сериожа абас сеиҳәеит, саб даара дицәымӷуп уаб… уабгьы саб дицәымӷума ҳәа…
«Ахәыҷқәа амц аҳәашьа рыздырӡом»,.. – ҳәа дхәыцуа, игәалашәаз игәалаҟара аабжьнахит, аха инимырԥшит.
– Ҳнапқәа ӡык нарықәаҳҭәап, – иҳәан, днаиԥызаны рҿанынарха, Лакоба ауадақәа лаԥшыла иааимидеит, анапыӡәӡәарҭаҿы ада иахьабалак Сталин ипатреҭқәа кнаҳан.
Акрыфара напы надыркуаны еиԥш, ԥҳәыс шәпа-жәпак, аԥшьык дааҩналан, гәаԥхарачара шәымазааит, лҳәан, даарыдтәалеит. Уи аҩнаҭа иалахәыз аӡәы леиԥш акәын лхы шымҩаԥылгоз. Лакоба иахьадагьы димбаӡацызт уи аԥҳәыс, аха лара даараӡа дишьцыланы дылдыруазшәа аԥсшәа иалҳәеит.
– Даҳгәыла бзиоуп, дҳақьымуп, ҳаҩнаҭа далахәны дҳаԥхьаӡоит, – даара ҳаҭыр лықәҵаны диирдырит. Иааугәамԥхаратәы аҟынӡа лхы-лҿы ҩызын, еиҳаракгьы ус изубоз лҟыԥсцәа ҭыҵны лыцламҳәа иахьаҵагылаз акәын. Лхы-лҿы дуи лыбла хәыҷқәеи (жьыргәыц-жьыргәыцк иаҟарамызт) зынӡа еинаалаӡомызт, ллакыҵа иахьҭаԥсаз иҭагьежьуан, иҭахынҳәуан. Лхаԥыцқәа лҿы иҭамӡошәа ескьынагьы иааԥшуан, данымцәажәозгьы лқьышәқәа ирзыхҩомызт. Аџьықәреи ҟаԥшь аԥаҵа аԥшра змаз лыхцәы иркьаҿны иҵырффан. Лнапқәа лара илтәӡамшәа цәгьа иԥшӡан, лнацәкьарақәа хәхәаӡа, уахьрыхәаԥшуаз ирацәаны ацәеижь илықәыз дара рҟынӡа изымааӡазшәа ипан. Лакоба абарҭ зегьы ибла нархигеит. Уи аԥҳәыс Бериа ивараҿы диртәеит, аԥшәмаԥҳәыс дааины Лакоба диватәеит. Сериожа дызҳадтәаламзеи ҳәа Лакоба хьаас иҟаиҵеит.
– Сара Аԥсны сиит, шәаԥсуа ҵас ныҟәызгоит, ахәыҷы ҳара ҳахьтәоу ииҭахузеи, дандухалак дахьӡап, макьана дгылазааит, – иҳәеит аԥшәма.
…Акака ааныркылт ҳаибазырбаз ҳәа, нас еибаныҳәеит. Аԥшәма даара агәалаҟара бзиа иман, даҽа ҩбаҟа ныҳәаҿа анааныркыла ашьҭахь, аԥсуа жәлар рашәа «Гәдиса хаҵа» даара бзиа избоит, иаҳҳәароуп иҳәан, иркьыкьны ахапа аацәыригеит… Ицырӷызуа ицылҳәеит аԥҳәыс аԥшь. Лакоба иџьашьаны дырзыӡырҩуан шаҟа еиқәшәаны, еинааланы еицырҳәоз…
Акыраамҭа итәан, аишәа хиан ҿыки-бзыки ишазымҳәара.
– Шәҭазаара бзиазааит, – иҳәан, Лакоба агылара иҽазикит.
– Даҽа акака аанымкылакәа, умҩа мныҳәакәа усзоужьуам… Ҳҵас еилаагарым… Аҳкәажә бхаҵкы, бхьынапала аҵыхәтәантәи ҳаҵәцақәа аҩы рҭабҭәарц сҭахуп, – иҳәан, аԥшәма исас даанкыло, аԥҳәыс аԥшь длеихырхәеит.
Лакоба, акы зылаԥш ахзмырԥаӡоз, уи ауха длашәхазшәа, изгәамҭаӡеит, аԥҳәыс аԥшь аҩы анизҭалҭәоз, лмацәаз днаха-аахо, ашҳам аҵшәшәаны иаҵәца аҭаԥсара ишаҿыз… Гәыҩбара имаӡамкәа, лнацәкьара хәхәақәа дрыхәаԥшуа иаалымихит, иҭабуп ҳәагьы леиҳәеит.
Асаси аԥшәмеи аҵыхәтәантәи раҵәцақәа ааинырҟьеит. Аԥшәма асас имҩа иныҳәон, асас аԥшәма ичеиџьыка дақәныҳәон. Аԥшәма инҭаркәкәа ижәит, асас даҿыхәаны иқәсыргылоит ҳәа даналага, аԥшәма иҽаҿишьаауан, суҭахны уаазар, насгьы знапала иҭазҭәаз аҳкәажә лаҳаҭыр азы, иҳәан, инҭыркәкәа имжәыр имуит.
Лакоба мчыбжьык, ҩымчыбжьа рышьҭахь дзыниараны дыҟаз зцәа иалашәоз, згәы иадыруаз, есқьынагьы агәаҽанызаара змаз, уаха ибла шааԥшуаз ихәда шԥырҟоз изгәамҭаӡеит.
Иаҵәца ҭарцәны ишнықәиргылаз еиԥш, уааԥсаны ушыҟоу збоит, шьҭа уца, уԥсы шьа, уахьналбаауа ҵаҟа смашьына узыԥшуп, умҩа бзиахааит, уахьсзынаскьамго саҭоумҵан ҳәа иаҳәо, аԥшәма исас ддәылган даауижьын, иара  ҳәа ашәа ҳәо даахынҳәит.
Лакоба асасааирҭахь амҩа дахьықәыз дхәыцуан (ашҳам иларҵаз макьана аҽырҵысра иаламгацызт): «Сгәы самжьозар, дааҳәит, шьҭарнахыс уаҳа дысԥырхагахарым ҳәа сыҟоуп. Уи сҳәеит ҳәа, аҟама аҿеиԥш анаҳәааҳәра уажәы имбеит, наунагӡа узиқәгәыӷуам. Аамҭала акәзаргьы, ус дааҳәызар, даара ибзиоуп… Шаҟантә иқәсыргылахьаз амшын нырцә иҟоу ҳажәлар рыбжеиҳарак, рыԥсадгьыл ахь рырхынҳәра азҵаара. Рыԥсы злаз рыдгьыл иахыкәкәааны амҳаџьырра иргаз, ԥшьышәнызқьҩык инареиҳаны, аԥсуаа гәаҟуа атәым дгьыл – Ҭырқәтәыла рхы рзықәкуам, рыԥсадгьыл ахь ихынҳәырц рҭахуп, рқьаԥҭақәа ҭацәны ишьҭоуп. Ақыҭанхамҩаҿы, ааглыхраҿы, аргылараҿы иахьа ауаа ҳазхом, иҳархынҳәып анысҳәалак, урҭ шьҭа иҭырқәцәахахьеит, аҭырқәцәа ааганы иҳазнырхом, урҭ рыла асоциализм ҳзыргылом… Урҭ адгьылқәа ҳәа узҿу ус баша иҭацәны иаанҳажьӡом… ҳәа азҵаара иқәсыргылоз иаасымпыҵаирӡуан.
Лакоба диашоуп, Ҭырқәтәыла иҟоу аԥсуаа ырхынҳәтәуп… Сара исаҳахьеит, урҭ рыԥсадгьыл ахь ахынҳәра ишазгәаҟуа… Гәыԥҩык Ҭырқәтәылантәи иааны рнышәнапқәа рыманы ишцоз, Ҭырқәтәыла ианалала, ирымхны икарԥсеит, аԥҟара иаҵанакуам ҳәа. Абас анырзыру, ихынҳәит, рнышәнапқәа мгакәа имцеит, еиҭа Аԥсны иааны, досу идгьыл аҿы дцаны, еимааҵыршьы-ҳәынҵәоушәа иаҵартатаны иргеит… Уи иаанаго, аԥсуа дахьыҟазаалакгьы иԥсадгьыл ада дхәарҭам ҳәа Орџьоникиӡе ииҳәазгьы иимырҳаит.
Сталингьы дазыразын аԥхьа, ашьҭахь рацәак игәамԥхо, ари зҵаара дууп, аӡәы имацара иҭаххеит ҳәа иузыӡбом… Ажәлари ареспублика аиҳабыреи еиқәышаҳаҭны ирыӡбароуп ҳәа сеиҳәеит. Сара издыруеит, Бериа иоуп иҵаланы даазырҳәыз, ажәлар ирҭахӡам зыԥсадгьыл кажьны ицаз хнырҳәны рыланырхара, Лакоба иоуп уи иашьҭоу, избан акәзар иԥҳәыс дҭырқәоуп, иабхәараа аҭырқәцәа ааганы, Аԥсны риҭарц даҿуп ҳәа.
Аха шьҭа ихшәазар, иаақәургыло азҵаарақәа зегьы рҿы судгылоит ҳәа уаха исеиҳәаз иашаҵәҟьазар, уаҵәыҵәҟьа еиҭашьҭысхуеит уи азҵаара… ианыӡбаха, ԥшьышә-нызқьҩык хынҳәны рыԥсадгьыл аҿы рашьцәеи дареи еидгылар, ишԥеизҳазыӷьари с-Аԥсны хәыҷы! Акультура ду ҟалап, ақыҭанхамҩа шьҭыҵып, аргылара дуқәа уҳәа, рыԥсадгьыл дыршәҭыкакаҷып.
Уажәы ааигәа Ацентр Комитет ареспубликаҿы ашколқәа рҵара аҭагылазаашьа азҵаара ианахәаԥушаз, Бериа ажәа алеигалеит, – ареспублика иаланхо амилаҭ ссақәа рхатәы бызшәала аҵара ахьырҵо иаҳнаҭо маҷуп… Амилаҭ ссақәа акультура ду ахь излакылсраны иҟоу мҩазаҵәык ауп, – абызшәа ду ала ҳәа.
– Уи иаанаго, аԥсуа школқәа раркроуп, абызшәа арӡроуп… Бызшәа сса ыҟаӡам, абызшәақәа зегьы дууп, збызшәала ицәажәо рхыԥхьаӡара маҷзар, рхатәы бызшәа рымхра ҟалома? Октиабртәи ареволиуциа Дуӡӡа ашьҭахь Ленинтә милаҭтә политика амилаҭ хәыҷқәа зегьы рхатәы бызшәала аҵара азин рнаҭеит… – сҳәан, исзымчҳакәа сҩагылт. Иара усҟан аҭак симҭеит, аха изқәыскыз аус иаҿагылаз ихала ихы аԥсынгьери иқәиҵоит ҳәа аанарго, дычны дыҭҟәацрашәа акраамҭа дсыхәаԥшуан… «аха шьҭа дааҳәызар, уи азҵаарагьы
уаҳа далацәажәом… Ԥшьышә-нызқьҩык рыԥсадгьыл ахь ихынҳәны, рашьцәеи дареи аџьџьаҳәа рбызшәала ицәажәо, аҵара рҵо иҟалар, иҿиар… жәохә ҩажәа шықәса рыла ҳ-Аԥсны ахьынӡанаӡааӡо рбызшәа хааӡа иқәыҩуа иҟалап… усҟан милаҭ ссоуп ҳәа зҳәараны иҟада?». Абас заҟа иҳаракны дхәыцуаз… Арахь сааҭк ашьҭахь изыԥшыз издырӡомызт.
Асасааирҭаҿ днеиаанӡа ашҳам аҽамырҵысит, амашьына дҭыҵны иҿанынеиха ахирдырра иалагеит, ицәеижьы хьанҭаӡа иааҟанаҵеит. Ашә аартны даныныҩнала, иблахаҵ аргьежьит. Изыԥшны игылаз Аԥснытәи аусбарҭақәа Қарҭ иҟаз рхаҭарнакра аиҳабы Енгелов дибеит. (Енгелов Лакоба ауха зыҟны дыҟаз издыруамызт, аха асасааирҭахь дшаауаз идыруан азы дизыԥшны дгылан). Схы ҽеимкәан избоит ҳәа иеиҳәарц иҿы анааихих ибз акхьан, иахьабалак ипланы илалахьан, иҿы еилганы дамырцәажәеит. Убасҟан ауп ианидырыз сасра дахьыҟаз «ҳаҭыр» шиқәырҵаз…
Ихдырра ицәымӡыцызт, акакала игәалаиршәон аԥшәма «дицәнымхо» дышидикылаз… Аԥҳәыс аԥшь ибла дыхгылан… Абарҭқәа зегьы иажәа иҿаԥыҵәҵәо, рыцҳарала еиԥшьуа, Енгелов иеиҳәеит, еиликаартә еиԥш.
Иҵагыланы иномер ахь дхаргалоит. (Асасааирҭа «Орианд» №31.) Уи нахыс уаҳа иҿы еилго дҟанамҵеит. Енгелов акы иеиҳәарц ибла ҭырхаха диҿаԥшуан. Иԥсы ихыҵымҭаз абарҭ ажәақәа рҳәара дахьӡеит: «С-с-сара дсылгеит… С-с-сҭаирхеит… Аха с-Рауф хәыҷы дицәышәыхьча».
… – Сара аканвои Буҭхузи соуп, усаԥызаны приамо уцала, уара алахша!…  – уажәы-уажәы дыцәҳа-шҳауа, иаԥсшәеи, игыршәеи, иоурысшәеи еилаԥсо, Наҳар акамера ддәылганы, диманы днеиуан ауха ҵхыбжьон. Буҭхузи иҿыҵышәшәоз ажәа бааԥсқәа раҵкысгьы Наҳар изхымгоз, уи иԥшреи исахьеи ракәын, ишьҭахь дшааиуазгьы, иаԥхьа дгылоушәа ибла дыхгылан. Сафари иареи рыхқәа кны ишеидтәалаз, акамера ашә аартны, – Абаандаҩы Абыхәба,  – иҳәан, даалагылт дкьаҿӷәыӷәӡа, имгәацәа хәыҷы иаԥхьа иргыланы, иқьышәқәа еиқәаҵәаӡа, аҽбыга ықәыршьызшәа иԥаҵақәа хыргәдааны, илақәа кылцаны,
иџьымшьқәа ила иҭассы… Уахынла мҩак аҿы џьара даауқәшәар, уицәшәаны уҩрын, убасҟак иԥшра цәгьан.
убналарц шаг аныҟанаҵа, канвои Буҭхузи каамеҭ еиқәаҵәа уақәнаршәоит…  – ҭӡамцк аанҵәаны аҽакы инавалацыԥхьаӡа, иҽеиԥсхарчны диқәҟаауан. Адгьыл аҵаҟа ихәыҵаҟаҵаз абаатәы ҭӡамцқәа ирыбжьаҟҟа иахьнеиуаз ауаҩ иакәым, аҳәынаԥҵәҟьагьы зымҩа цашьа амаӡамызт, аха Буҭхузи ус даниқәмақарлак, игәы иахәон, амч ду шимаз иирбон.
Адгьыл ианхәыҵыҵ, –  – иҳәеит, ԥаса аасҭа ибжьы аармаҷны.
Наҳар ихы ҩышьҭыхны, аҭӡамц иадкнаҳалаз асааҭ ду днахәаԥшит, ихәлахьеит ҳәагьы дыҟаӡамызт, иааџьеишьеит, асааҭ хԥа ҟалахьан. Ишьҭахьҟа џьоук рцәажәабжь иаҳан, ашырҳәа даахьаҳәит, издыруа аӡәы дызбозар, инсыжьыз, ачымазаҩ дшыҟалаз акрысзеилкаауазар игәахәын, аха урҭ ицәыхаран.
– Абаандаҩы Абыхәба,  аԥшра ҟалаӡоми,  – ибжьы ааӷәӷәахеит Буҭхузи, игьало идҳәалаз итапанчагьы днамҵасит.
Буҭхузи инапы ианыз, абаандаҩцәа акамера иҭганы, аусеилыргаҩцәа рҟынӡа раагареи-ргареи заҵәык акәын. Уахынлан абаандаҩцәа рҿахәы анырҿырхуаз азы Буҭхузи ҽынла ихы дақәиҭын, аха НКВД ддәылҵны ашә аҟынӡа днеиуамызт, убасҟак инапы ианыз аус бзиа ибон, ахыбра аҩнуҵҟа џьара иҽынакҿаршәны дыцәон, ианаахәлалак нахыс дҟыԥсӡа днеины даагылон, аӡәы даага ҳәа адҵа анбасырҭои ҳәа. Ҽынла адәахьы дзымцоз, атапанча иҟәнымкәа ауаа дырбар хьымӡӷишьон. Абаандаҩцәа ааигарц данырышьҭуаз атапанча ирҭон, ианиҟәниҵалак дгенералхазшәа ихы ибо дааҟалон.
Абаандаҩы дааганы аусеилыргаҩ данииҭалак, уи дахьынӡаиҿцәажәоз, иара ихы дақәиҭын, убри аамҭаз ицәа дҭыҵны дцарашәа иҽеиҭеикуан, ус дуӡӡак знапы иану аӡә иеиԥш иҽыҟаҵаны, ашырҳәа ашә ааимԥааны, адәныҟа дындәылҵуан, зуацәа, зҭынхацәа ҭакыз ауаа, аӡәыр ихабар ҳзеилкаауазар ҳәа, уахи-ҽни НКВД иадымҵӡакәа ишьахны ашә ахь иԥшуаз даарылаххуан, ашә шәзылагылоузеи, шәнаскьа наҟ сымҳәеи ҳәа дырзыҭрысуан. Буҭхузи иакәым, аҳәымсагцәҟьа ахылԥа иаҵәа ахаргыланы икҿаургыларгьы, ауаа ацәшәаны, хара-хара иавсуан, убасҟак ргәы рымҟьаны иҟан. Буҭхузи данрыҵаҳәҳәалак, ҿымҭӡакәа рышьҭахьҟа инаскьаны иаагылон. Уи иара даара игәы иахәон, иаҟара ицлазшәа ибон, еиҳаракгьы абас зыҟаиҵоз атапанча шиҟәныз ауаа ирбарцаз акәын.
… – Уцала,  уцала! – ашәқәа дрывго Наҳар диманы дышнеиуаз, «33» ҳәа зныз акабинет ианаадгыла, – Стои! – иҳәан дааникылт. – Аусеилыргаҩ макьана дҭацәым, там кәдхә,  убра днеины дгылааит, – иҳәан, асаби иеиԥш аҭӡамц даадиргылт. Иара днеины, иаԥхьа аҟәардә ргыланы днатәеит, ишьап кьаҿқәа сааранӡа изымнаӡо, икалкало. Акабинетқәа зегьы ыҵашьыхаа иаркны, аҩнуҵҟа абаандаҩцәа ражәа рҿыхра иаҿын. Иранҟьаны иаауаз агәынқьыбжьы, аҵәуабжь, аҳәҳәабжь азыӡырҩра аҳәа агәы зызҭоу иаамҷыдарахаз уаҩы изычҳауамызт. Буҭхузи есыуаха дызлагылаз, иаҳауаз уи акәын азы урҭ абжьқәа игәаҟынӡа акәым, ахәы зҭассы иҟаз илымҳа хьыдышьшьқәа рҟынӡагьы имааӡозшәа акәын, итапачна аҭра зны иаԥхьаҟа даахо, аҽазны иганахь днахо далахәмаруа дыштәаз. Наҳар, акабинет № 33 идәылыҩны игоз аԥҳәыс лыбжьы изымчҳакәа дааиланарӡыӡеит. – Шәуаами, шәанаџьалбеит, ан шәылхымшаӡеи, абасҟак сызшәыргәаҟуазеи, сышәшьы, саргьы сҭынчхап, шәаргьы шәҭынчхап… Исымбаз, исмаҳаз… збазшәа исаҳазшәа зласҳәарызеи!.. – деиҵақьы дҵәыуон.
Наҳар игәы ҭыҵны ицо, џьарак иҽеиқәкны дзымгыло даналага, Буҭхузи ашырҳәа дҩаҵҟьан дааиҿагылт, – Абыржәыҵәҟьа  ахь аҿы рханы,  арахь иаарҳәны игылааит, акәымзар, каамеҭ иақәнаршәоит…  – диқәҳәҳәаны, аҭӡамц ахь иҿы рханы диргылт. Наҳар аҭӡамц ахь иҿы рханы дгылан, аха зыргәаҟра иаҿыз ауаа рыбжьы игәы ҭнашьаауан. Иара ихала иакәӡамызт, абас рзыруан, раԥхьаӡа акәны зҿахәы зҿырхырц ҵхыбжьон агәазы аҿаԥара идәылганы иааргоз зегьы. Ари Ԥачулиа «иҿыцаԥшьгамҭа» акәын. – Аԥхьаӡа акәны зҿахәы зҿышәхырц иаажәго, шәкабинет ашәхымц ишьапы ахигаанӡа, баша аҿцәажәаразы дшаашәымгаз идыруазароуп. Заа илымҳа иаҳароуп, иҿы аниқәԥымҽ, ицәа аарҳәны ишихаҵахо… Игәы имҟьаны, ишьа иларбаны, дшәаны, ишьамхқәа дрызнымкыло дыҩналар… иаразнак апатара далагоит, иидыруа зегьы иҳәоит. Аамҭа рацәаны ирықәшәырӡуеит… Аамҭа шәеиҷаҳа… – адҵа ириҭаз нарыгӡон дара.
… – Пиатаков раԥхьа дахьыббаз атроцкист Лакоба иҩнаҿоуп. Ачеиџьыка еиҵҳәаны изыҟеиҵеит… Аԥсны аиҳабыра зегьы ыҟан. Бхаҵеи бареи рыгәҭа шәтәан. Ишәеиҳәоз? – аусеилыргаҩ ибжьы угәы аакылнаҵәарашәа, иҵәыҵәӡа, маҷк ивҵрааз ашә икылҟьаны иааҩуан.
– Шаҟантә ишәасҳәарызеи, бзиарамзар цәгьак уи ауха, Пиатаков иҳәоны исмаҳаит. Шәуаами, сызшәыргәаҟуазеи!.. Сысаби иаха аахыс агәыԥҳәы исмыркыц… Арахь санааргоз икьаасыбжьы саҳауан… ҩымзгьы ихымҵыц, амла даганы дыԥсуеит… Шәуаами шәанаџьалбеит!.. Издыруаз зегьы шәасҳәеит… Уаҳа акгьы сыздырам!.. – дӷьаҵәы-ӷьаҵәуан ан, лыбжьы ҭхаахьан, даара дышдыргәаҟхьаз ҩашьомызт, лгәи лылаӷырӡи еилаҵәон, лажәақәа нагӡаны илызҳәомызт. Наҳар уи аԥҳәыс лыбжьы игәы иасын, иблахац ааиланаргьежьызшәа ибеит, идыргәаҟуаз иԥҳәыси ихәыҷи ракәызшәа игәы иныҵаххит.
– Бхаҵа иҿала иҳәахьеит, бара мап зыбкуазеи? Аиаша бҳәар, бхәыҷы акриҿаҵара азин бауеит. Ибымҳәар, бхәыҷы ихш бгәы иҭашны баблырц иҟоуп. Баҳама? – ибжьала рыцҳашьара злаӡамыз аӡәы шиакәыз ҩашьомызт.
– Ишԥаҟасҵари, ишԥаҟасҵари… иҟам-ианым шԥасҳәари… Аума иақәшәаз сара!.. – деиҵақьызқьыз аҵәыуара далагеит. Наҳар иаҳауаз изычҳауамызт, игәы ҭыҵны ицон. Буҭхузи илымҳа ацәа ҭарҭәаны дтәазшәа, итапанча далахәмаруа дтәан.
– Пиатаков аҵәца аанкыланы Лакоба даниныҳәоз, иахьарнахыс уареи сареи ҳаиҩызцәазааит ҳәа иеимҳәеи! Убригьы бмаҳаӡеи? – ибжьы цәгьахеит аусҭҵааҩ, акаридор еиҵҳәа ахи аҵыхәеи иахьӡон.
– Ҳаиҩызцәазааит ҳәа анырҳәоз саҳаит, – лыбжьы қыџь-қыџьуа аҭак ҟалҵеит.
– Уи баҳаит, егьи бмаҳаӡеи? – длықәҳәҳәеит.
– Уаҳа акгьы смаҳаит, исмаҳаит!… Исмаҳаит!.. – дӷызы-ӷызуан.
– Ибзиаӡаны ибаҳаит… Уареи сареи ҳаиҩызцәахеит… Троцкии Зиновиеви рконтрреволиуциатә-террористтә организациа Аԥсны еиҿкааны хадара азууроуп ҳәа иеиҳәеит. Лакоба деигәырӷьаны дақәшаҳаҭхеит. Итәақәазгьы адгылт. Пиатакови Лакобеи уи ауха аплан шьақәдырӷәӷәеит Асовет жәлар зегьы ргәыӷырҭа ду Сталин Аԥсны ԥсшьара данаауа ишьразы.
Балга, абарҭқәа зегьы шбаҳаз ашәҟәы бнапы аҵаҩ акәымзар, бысабии бареи наӡаӡа шәеицәыӡуеит…
Наҳар илымҳа кыдҵаны дӡырҩуан уи аԥҳәыс аҭакс иҟалҵарызеи ҳәа. Акыраамҭа уаҳа бжьы ҩныҩуамызт уи акабинет. Ашьҭахь агәақьҳәа акы шкаҳаз иаҳаит. Иҟалап, уи аԥҳәыс рыцҳа лысаби деиҭаналгәалаиршәа, илзымчҳакәа дхышәҭны адашьма дықәҳазар.
Пиатаков Георги Леонид-иԥа Аԥсны лассы-лассы дшаалоз Лакобеи иареи шеиҩызцәаз Наҳаргьы ибзианы идыруан. Амалахазгьы ихаҿы изаагомызт уи асовет жәлар драӷоуп ҳәа, Урыстәыла ареволиуциатә ҵысра аныҟалаз инаркны аиааира агаразы хыцәнамырха иқәԥоз.
Ааглыхра хьамҭа жәлар рынхамҩа шьаҭанкыла ашьҭыхразы аҿаԥхьа иқәгылаз ауснагӡатәқәа ирызкны жәлартә комиссариат изаамҭанутәи аилатәараҿы иаднакылараны иҟаз ақәҵара, ихы дымҩахаӡакәа, мчыбжьык аахыс дадтәаланы аус шадиулоз ауп иааҩналаны дшыдырбаандаҩыз. Ига-иҿы амырҳәаӡакәа, дуаҩуп ҳәагьы дымԥхьаӡаӡакәа, иқәымчны иацәажәо, ихы-игәы ахыршәаны, хҩык драԥцаны дрыманы илбаауан аҳәынҭқарратә усзуҩ дуӡӡа, ҳтәылаҿы акоммунист партиа аиҿкааҩцәа ируаӡәкыз, апартбилеҭ № 000059 згәы иадыз, аҳратәра иаҿагыланы аханатә аахыс иқәԥоз, идыргәаҟхьаз, 1912 шықәсазы амарксисттә литература ахьидырбалаз, насгьы Киев ақалақь аҿы маӡалатәи атипографиа (апрокламациақәа ахьыркьыԥхьуаз) напхгара ахьаиҭоз азы зус ӡбаны, хә-шықәса зықәҵаны Иркутсктәи агуберниахь иахгаз, уаантәи дыбналаны Иапониатәылала Швеицариа дцаны, Бернсктәи аконференциа зҽалархәны Ленин иарӷьажәҩаны ивагылаз, февральтәи ареволиуциа ашьҭахь Киевтәи анагӡком РСДРП(б) раԥхьаӡатәи ахантәаҩра азызуаз, 1920 шықәсазы СССР Аҳәынҭплан ахантәаҩы ихаҭыԥуаҩыс аус зуаз, аамҭала торгпредс Франциа иҟаз… СССР жәлар рынхамҩа ахантәаҩы ихаҭыԥуаҩ ЦИК СССР иачленыз, Коминтерн анапхгаҩцәа ируаӡәкыз, Ленин изааигәаӡаз, аԥышәа ду змоу абольшевик ҳәа ииԥхьаӡоз, аҵыхәтәантәи аамҭазы СССР ааглыхра хьамҭа жәлартә комиссариат ахантәаҩы актәи ихаҭыԥуаҩыс аус зуаз Георги Леонид-иԥа Пиатаков, иааҟеиҵахьаз зегьы аҵәаӷәа рыхьшьны, дырбаандаҩны, уада хәыҷык дыҩнакны, зӡамҩақәа ҭыҵны ицо иаԥхьа итәаз аусҭҵааҩы зҵаарас
исиҭозеишь ҳәа дихәаԥшуан. Аԥхьа ажәжәаҳәа ипартфел иҭаланы иааимырдеит (арахь дааргаанӡа иџьыбақәа еимырдахьан). Ленин иусумҭақәеи аҽны имаӡаныҟәгаҩ дышьҭны амагазин аҟынтәи илааиргаз ахәмарга тапанчеи рыда акгьы идрымбалт. Инаганы аусҭҵааҩ иаԥхьа ианықәырҵа, иааицәымыӷхеит, ацәымӷхара акәым, игәамԥхеит, абри азоума дырбаандаҩны дзаажәгаз ҳәа дырзыҭрысит. Ишԥеиҭахыз, Ленин ихы дамыхәо, дычмазаҩны данышьҭаз иҟалараны иҟаз  Аизара ду аделегатцәа рахь ииҩыз ашәҟәы «Сталин дԥандоуп, дымҽыӷуп, аиҳабыра, амчра ампыҵахалара бзиа ибацәоит. Абасеиԥш аҟазшьа хьамҭа змоу иԥшьоу ҳпартиа ахадара импыҵыхтәуп, ишьақәиҟьаанӡа… Шәазхәыцны аҽа маҵурак изышәыԥшаа» ҳәа изныз ашәҟәы идырбаларц. Уи ашәҟәы аделегатцәа ирзамыԥхьеит, ирцәырҵәахит, абиуллетен иахьанырҵаз аздырхеит, Абиуллетен зауаз ЦИК ачленцәа ракәын. Уи аахыс маҷ аамҭа цахьазма, аха имырзаӡакәа иҵәахны ирыман урҭ. Аҵыхәтәантәи аамҭазы уи ашәҟәы здырбалоз дарбанзаалакгьы, Асовет мчра уаӷоуп… Ҳвожд ду Сталин чарҳәара изуны иҭархаразы аус хәымга аиҿкаара уаҿын ҳәа уахыки-ҽнаки рыла рус ӡбаны, ашьра иқәырҵон. Георги изыԥшыз идыруазшәа, икра ҩымш шагыз уи ашәҟәы ипартфел иааҭиган, ашьҭамҭа уаҩы имбо иԥхьеикит. Аусҭҵааҩы абарҭ рыда акгьы идшәымбалаӡеи ҳәа дгәамҵ-хамҵуа атапанча (ахәмарга) дахәаԥшуа даналага, Георги идырит уи иибарц ииҭахыз Ленин ишәҟәы шакәыз. Аусҭҵааҩ Георги утәа ҳәагьы иеиҳәомызт, инарҳәы-аарҳәуа ахәмарга дахәаԥшуан, иахьҭрыжьыз, ианҭрыжьыз, иахьааихәаз, ианааихәаз уҳәа, иҭҟьо акы акәны идибалазшәа, ашәҟәы анҵара даҿын.
– Иззуҭахыдаз ари атапанча? – ихы-иҿы кынҩалаӡа, иплашь еиқәаҵәа зшьапаҟынӡа илеиуа итәаз ахаҵа ау даацәажәеит, иажәақәа амаӷ рылыҳәҳәо.
– Хәмаргоуп, тапанчаӡам, сыҷкәын хәыҷы изы иаасхәеит иахьа, – иҳәеит уи, абасҟак иалаԥсны иахьыркыз измааназ ҳәа акгьы изеилымкаауа.
– Ацгәы аԥа аҳәынаԥ акра анарҵоит… Уаргьы уҷкәын ахысшьа иурҵоит… уара уеиԥш иаргьы Асовет мчра деихсларц, – ахаҿкынҩала ашьа иҿыҵуазшәа даацәажәеит.
Георги Леонид-иԥа абарҭ ажәақәа иҩнуҵҟа зегьы дырхны иӷрысызшәа ибеит. Деилашәан, аҭак имҭаӡакәа, аҭел
ахьықәгылаз ашҟа иҿынеихеит Сталин диацәажәарц, абарҭ аччархәқәа абас амш илаганы иахьизныҟәо азы рықәнага иақәыршәа ҳәа иеиҳәарц, аха уара убаандаҩуп рҳәан, уахь днармышьҭит.
… Уаҳа ажәак имырҳәаӡакәа, даалбааганы, имаҭәақәа ааишәыхны, ихьыжәкәыжәыз ашәҵашәыхқәа ушәҵа ҳәа ианидыргала, здунеи ахаан ахыларҟәреи аҳәареи ззымдарӡоз, ихы ларҟәны дрыҳәеит, сыҩныҟа аҭел асра азин сышәҭ, сҭаацәа уаха сышзымнеиуа расҳәоит ҳәа, аха уигьы азин ирымҭеит. Иԥҳәыс Лиудмила Феодор-иԥҳа, сара шәсышьҭамлан, ҳ-Иури хәыҷы дыбзеиқәырхозар деиқәырха, шәықәҵны шәца шәхы ахьынахоу ҳәа излаҳәар, изырулакгьы хьаас имаӡамызт. Уи идыруан, Асовет мчра аӷацәа иҭаркуаз рҭаацәа зҭадыргылоз агәаҟра.
Николаи II аҳәынҭқар гәымбыл џьбара иҿаԥхьа аԥсра иацәшәаны зхы лазмырҟәыз, уажәы абарҭ ауаа лаҟәқәа раԥхьа ихы рҟәны дгылан, аха ихьаԥшынгьы ихәамԥшит, инеигәҭасны дныҩнаркит, уаҳа акгьы уҭахӡами… рбара уаргәаҟуазар, уҭаацәа арахь иузаагап ҳәа ихыччаны.
Аҵх акыр инеихьан, Грановски иулица аҩны №3 аҿы зегьынџьара алашарақәа ыцәахьан, ауада №80 аҟны ада. Иури иан дылзырцәомызт, саб даанӡа сышьҭалом ҳәа дгәырӷьаҵәа дыҩнан, избан акәзар, аҽны Георги ателефон дасны ихәыҷы иеиҳәеит, снеиаанӡа уԥшыз, бзиа иубо ахәмарга – атапанча узаасхәеит ҳәа. Иури иаб есышьыжьымҭан аусурахь данцоз диҳәон атапанча сзаага ҳәа, ашҭаҿы ихәмаруаз ахәыҷқәа зегьы акака рыман иара ида. Иахьа иузаасхәеит ҳәа аниеиҳәа, игәырӷьара ҳәаак амаӡамызт, ишаанӡа дмааргьы сыцәап ҳәа игәы иҭамызт. Георги иаара аамҭа анахыԥаӡа, Лиудмила аҭел дасит, аха ҿимҭит. Амҩа дықәлазаап ҳәа лгәы иаанагеит. Уажәымзар-уажәы дааиуеит ҳәа ишыԥшыз, ашә абжьы геит, Иури, саб дааит, атапанча сзааигеит ҳәа дкьаасуа, иан лаԥхьа дыҩны днеины ашә анааирт, иимбаӡақәацыз хҩык ахацәа (ҩыџьа ашәақьқәа рыҟәнын) рхы-рҿқәа ырцәгьаны иааҩналт. Лиудмила дшынарҿаԥшыз еиԥш лгәы нҭыԥсааит, илдырит рыҩнаҭа наӡаӡа ашә акырц азы ишаатыз. – Георги акыр ихьма? – лҳәеит, лыбжьы лызҭымкаауа.
– Георги Леонид-иԥа Пиатаков, Асовет ҳәынҭқарра ҵжааны иҭазырхарц иаҿыз аконтрреволиуциатә террористтә организациа дахьалаз азы даанкылоуп, иус аилкаара иаҿуп… Бхәыҷгьы баргьы ауада ҭашәырцәыроуп абыржәыҵәҟьа, ашә ҳчаԥоит, – иҳәеит ашәақь зыҟәнымыз, ҿыцха дыԥшуа, аҳәара ицәыуадаҩны. Лиудмила уи аҷкәын ибла еиҵыхны дзылҿаԥшуамызт, аха ибжьала дылдырит, шықәсқәак раԥхьа лнапаҵаҟа аус иуан. (Лиудмила Феодор-иԥҳа Дитиатева 1919 шықәса раахыс ВКП(б) ачлен Краснопреснинсктәи електроцентраль диреқторс даман, ахьӡ-аԥша лыман. Уи аҷкәын Лебедев Костиа аԥхьа слесарс аус иуан, нас акомҿареидгыла акомитет амаӡаныҟәгаҩыс далырхит. НКВД ашҟа аусуразы арекомендациа изҭаз лара лакәын.)
– Бхәыҷгьы баргьы шәдәылҵроуп, ауада ҭашәырцәыроуп… убас еиԥш адҵа ыҟоуп, – иҳәеит Константин Лебедев, хыхьынтәи мчык иқәыӷәӷәан ауп акәымзар, абри еиԥш ихала ишыҟаимҵоз лырдыруа.
– Саб дҭаркну? Избан, иҟаиҵазеи?.. Данбаауеи? – Иури игәы ԥжәаны деиҵақьы дҵәуон.
– Умҵәуан, лассы даауеит, – игәы дрыцҳанашьан, ахәыҷы ихы ааишьшьит Константин.
– Атапанча сзааиго? – ихы дааҩахеит.
– Иузааигоит… Иузааигоит… – Константин игәы изарҳәомызт.
Лиудмила Феодор-иԥҳа акыраамҭа дзеиҭамҵуа дгылан, ашьҭахь лхәыҷы инапы данкны лҿыналхеит. Константин урҭ ашә идәылҵаанӡа иаанкыланы, иԥханы шәҽеилашәҳәа, адәныҟа ахьҭа ӷәӷәа ыҟоуп, ахәыҷы ахьҭа быцәилалоит, иҳәан, иааирхынҳәит.
Лиудмила илбон, иахьышәҭаху шәца ҳәа ишоурмыжьуаз, ларгьы даанкыланы ҭакра дшыргоз, дгәаҟуан – схәыҷы ишԥеиԥсыхәо, дызмаздарыда ҳәа. Илкуаз, илышьҭуаз дақәшәомызт, ашәақьқәа зыхшьыз рыҽхыршаланы лышьҭахь игылан. Иахьышьҭалоз ауадахь даныҩнала, Константин даалыдгылан, маӡала илеиҳәеит, бхәыҷы дбыманы бзықәҵуазар бықәыҵ, Москва балҵ, баргьы бҭаркырц иҟоуп ҳәа.
Амҩаду дшәаны дзанымло, ацәыҵарақәа рыла фышықәса зхыҵуаз лхәыҷы инапы данкны, уажәымзар-уажәы инасыхьӡаны, схәыҷы сааимкәкәааны сыргоит ҳәа, лгәы аҭра иҭамгыло, ҵхыбжьон агәазы Курсктәи авокзал аҟны инеит илаҳәны. Ацәгьара, ахлымӡаах ҟаҵаны даазшәа, авокзал
кәакьҭак аҿы лхәыҷы дыкны лыҽкыдырӷәӷәала дгылан, аӡәы илаԥш сыҵамшәанда ҳәа.
Еилаҩеиласуа иҩназ, аӡәы ихы ҩышьҭыхны днарыхәаԥшыцыԥхьаӡа бжьра-быжьҵәа анышә дыҵалон. Шьыбжьонынӡа иқәҵуаз дәыӷбак ыҟаӡамызт. Уаанӡа ачҳара цәгьан. Уажәымзар-уажәы санбаркуеи ҳәа маха-маха деиҿышәшәо дгылан. Лывараҿыҵәҟьа ҭакәажәык, лыҷкәын иқәлаз хәыҷык длыманы, ҵаҟа асаара дтәан, адәыӷба дазыԥшны. Ихьыжәкәыжә еилаҳәан, даара нанамгақәак шракәыз ҩашьомызт. Лиудмила хәыҷы-хәыҷы уи аҭакәажә даалзааигәахан, лацәажәара далагеит. Ростовтәқәан, Москва лыҷкәын иҿы даан, длымбакәа дхынҳәны дцон. Лмаҭа иакәын илыцыз. Ауаҩы дангәаҟлак иимхәыцша иҟоузеи. Схәыҷгьы бара бывараҿы дсыртәоит, адәыӷба дәықәлаанӡа, аӡәыр дбазҵаауазар сара дыстәуп ҳәала ҳәа длыҳәеит. Аҭакәажә дақәшаҳаҭхеит. Иура днаганы уи алымт иаганы иҟаз ахәыҷы дидлыртәалт. Абри амаҭәа бзиа сара изысшәымзеи ҳәа аҭакәажә лмаҭа Иура ишәқәаз аниба, даҵашьыцны аҵәыуара далагеит. Лиудмила уи акәын илҭахыз, Иура дыргәыбзыӷны, ишәқәаз ааишәыхны егьи ахәыҷы ишәылҵеит, уи ишәыз ажәмыжәқәа рыла Иура деилалҳәеит. Лара днаскьаны дгыланы дыԥшуан, тәымуаҩык иаҳасабала.
Сабацари, зҿы сцарыда, сыздызкыларыда ҳәа дхәыцуан. Георги иҩызцәа Москва аӡәык-ҩыџьак иҭакымкәа иаанханы иҟаз рахь, авокзал ддәылҵны, маӡала аҭел дырзасны драцәажәеит, аха аӡәгьы изымгәаӷьит, бымшәан, ара ҳаҟами, ҳашҟа бааи ҳәа лаҳәара. Ишо ианалага, дылгәалалыршәеит Лакоба. «Ҳзықәшәаз арыцҳара идыруазар, ҳҭынхадаха ҳаанижьуам, араҟа џьоукы-џьоукы ҳацәшәаны мап шаҳцәыркыз еиԥш ҟаиҵом. Дгәыбылҩуп, ахәыҷы иҿы ихы неигоит, адура иара игым. Ижәлар, ҳрицар ҳәа ишьҭоуп. Ижәлар рҟазшьа бзиақәа зегьы еизганы иара ирҭазшәа ауп дшыҟоу», – илгәалалыршәон ԥсшьара ҳәа лхаҵеи лареи еицны ианыҟаз аҩызара иазкны иреиҳәаз ажәабжь «Ԥсыуа ҵасла аиҩызара акраҵанакуеит. Аԥсҭазаараҿы иҟалахьоу хҭыск шәасҳәоит… Аԥсуа арԥыск изымдырӡакәа изааигәаӡаз иҩызак, аха акыр инахараны инхоз, иԥсы еиԥш бзиа иибоз аԥҳәызба (изҳәаны итәаз) дымҵарсны дааигеит. Дахьааигаз ҿи-лаӷырӡи еиқәылымхит… Ауха рхала ианааизынха, иааигәа дымнеиит, лхы лыкәаҽы, аҭӡамц дадымҵӡакәа дгылан, зынзаҵәыкгьы диҿамԥшит.
– Соуԥшәыл… сбырлаш, иага бҵәыуаргьы баазгеит, шьҭа сара быстәуп, баби башьцәа алеишәацәгьақәеи уаҵәы иаашар сшыршьуа здыруазаргьы, быргьежьны бсызрыҭом, – иҳәан, даалыдгылан инацәкьыс ала лхы дааҩахан, лыбла ссирқәа дырхыԥшыларц ианылиркьыс, лылаӷырӡ лыкәааша лхы дааҩахан, лыԥсы еиԥш бзиа илбоз, ажәа зылҭахьаз арԥызба ихьӡ ааҭкааны илҳәеит. Ашьабсҭа еиԥш ишьҭахьҟа днеиҭаԥеит, иҩыза бзиа ихьӡ анылҳәа.
Еишьаҵас длызныҟәеит, ашырҳәа амҳара ддәылҟьеит, иаҳәшьцәеи иашьеиҵби шьҭалахьан, иргылт, шәҭаца лакәӡам амҳара иҩнагылоу, шәаҳәшьа лоуп иҳәан, иҽыхәа еҵәа дақәтәаны ашҭа дыҭҟьеит. Иаашоны иҩыза иҿы днеины диргылт, иҟаиҵаз иеиҳәеит, иара акгьы издырӡомызт.
– Угәы иаанамган, иԥшьоу ҳаиҩызара еиласымгеит… маҳагьас иҳабжьоу абри акзаҵәык ауп, илыхьсырсыз, – иҳәан, аҟама ааҭԥааны, инацәа хҵәаны иаԥхьа инкаиршәит».
Абри ажәабжь Лакоба ианиҳәаз Леониди иареи ҳаиҩызцәазааит ҳәа анеибырҳәаз ашьҭахь ауп. Иблақәа дахьырхыԥшылоз илбон, саргьы абас ауп аҩызара шныҟәызго ҳәа шаанагоз иреиҳәаз.
Мап, агәыӷра илоуз дамжьеит. Ҳзықәшәаз абри ауп, ишԥаҟаҳҵари ҳәа Лакоба Москвантәи адырра илҭеит. Аҭак лоуаанӡа дгәаҟуан, зегьы реиԥш иаргьы мап хцәикрымашь ҳәа.
Георги Леонид-иԥа атроцкист ҳәа дышҭаркхьаз шидыруазгьы, лакҩакрак ҳәа ҟамҵаӡакәа, сышәзыԥшуп, шәааи ҳәа аҭак лиҭеит. Шәача амашьына лԥыжьланы дааигеит. Мчыбжьык лхәыҷи лареи иҩны иҟан. Лиудмила Лакоба уамашәа дбаны дихәаԥшуан, изаҟаразаалак шәаӡыӡарак идылбаломызт, анкьа бзиа ианыҟаз сасра ҳәа лхаҵеи лареи анаауаз еиԥш дидикылт. Шьҭа аӡәгьы ҳаиҭахӡам ҳәа згәы каҳаны иҟаз ргәы ӷәӷәахеит. Ақалақьтә нагӡком анапхгаҩцәа ирыдиҵеит анхарҭа ҩнаҿы ауада лзыԥшааны лхәыҷгьы ларгьы ҩнарҵарц. Убас иагьыҟарҵеит. Нагорнаиа аулица аҩны №1 аҿы ауада лырҭеит. Рцәа иаашьҭнахуаз ада акгьы змаӡамыз ацхыраара риҭеит, ихатә ԥарала акаруаҭқәа рзааихәеит. Рхы зланыҟәыргоз ҳәа акапеикылҵәа рымамызт, Лиудмила дыԥхашьаны ажәак ралымҳәеит, аха Сариа аҩны иҟалҵоз афатә абжа дара ирзылҭиуан. Ани аԥеи Лакоба ихьӡ ҳәаны иқәуа ишыҟаз ауп амықәшәатә шырзыҟалаз. Лакоба
дыԥсит ҳәа анлаҳа, Лиудмила лашьа гәакьа дылцәыӡызшәа дҵәыуон. Есышьыжьымҭан ашәҭ шьыҵәрақәа лыманы дахьжыз анышәынҭраҿы днеиуан длаӷырӡышо. Аҵла иалҟьаз амаҭ ицҳаит ҳәа, Лакоба иԥсра шлызхымгоз жәохәымш ааҵаанӡа, ажәлар раӷа ҳәа ахьыӡ хлымӡаах ихҵаны, анышәҵәҟьагьы дыҵамыргылакәа, уахынла дыҵхны данырга (дахьыргаз уаҩы изымдырӡо), шьҭа ҳара ҳтәы егьыҟам ҳәа лнапқәа лгәыҵаԥса даатәеит. Убас иагьыҟалеит, убри ашьҭахь Бериа хаҭала иҟаиҵаз адҵала, шәара атроцкист иҭаацәа, Лакоба жәлар раӷа шәҵәахны шәиман рҳәан, изыҩназ ауада идәылырцеит. Уахыки-ҽнаки еиҳаны Аԥсны алагылара азин рырымҭеит. Уи нахыс ирлахьынҵахаз здыруада?
… – Жәлар раӷа хәымга Лакоба Сталин дишьырц атроцкист Пиатаков ажәа анииҭоз шбаҳауаз ашәҟәы бнапы анҵа, бара ала аԥынҵа икылҟьаз! – ибжьы шгац игон аусеилыргаҩ.
Аԥҳәыс гәаҟ лыбжьы лзыҭкаауамызт, ажәақәак лҳәон, аха Наҳар иҟынӡа иааӡомызт, иҵрааз акабинет ашә икылахазшәа иаанхон.
… – Уаргьы уаб иеиԥш утроцкист еиӷрабаауп, НКВД аусзуҩцәа ауха асааҭ 4 рзы анышәынҭраҿы иқәгылаз аҷаԥшьацәа аҩыџьагьы шьны, Лакоба дыҵхны дыргеит ҳәа ажәабжь ауаа ирылазҵаз уаб иоуп. Уи азы ихәҭаа иоуит. Уаргьы Лакоба иҷкәын Рауф, Аԥсны иеиҿкааз аҿартә-контрреволиуциатә-террористтә организациа маӡала ацхыраара ауҭон… программас иамаз уи аорганизациа? Ухала иуҳәар, ухы ҿухуеит. Ианумҳәа, ухала ухәда ашаха ахаҵаны уҽыкноуҳауеит! – иааузымчҳаратәы, 35-тәи акабинет ашә ивҵрааз, иаадәылыҩит даҽа усеилыргаҩык ибжьы.
– Сара уи еиԥш организациа Аԥсны иҟоуп ҳәа аӡәы иҳәонгьы смаҳаӡацт. Ишәасымҳәахьеи, акгьы сыздыруам ҳәа! – ибжьы хәанчаӡа иаадәылыҩит зҿахәы зҿырхуаз ауаҩы.
Наҳар уи абжьы, мцаны ицрасызшәа, дааилнаршшааит. Азныказы, слымҳа сажьама иҳәан, иԥсыԥ алагаҩагара аанкыланы деиҭаӡырҩит… Агәра игеит – Ахра ибжьы акәын. Акара-караҳәа асаркьал абжьы еиԥш еилгаз, амузыка абжьы еиԥш ихааӡа игәы иқәыҩуаз, ззыӡырҩра гәахәагаз, уажәы ихәанчаӡа иҟан. Ишәаҳәоз аԥхьарца зрахәыцқәа акы ԥҵәаз абжьы еиԥшын… Игәы аҵанынӡа инеиит, дрыцҳашьаны дизхәыцит: «Идақәа илыршьаахьазар акәхап». Ибжьы абас ианыҟала,
иара ихаҭа дзеиԥшроузеи ҳәа изымчҳакәа даахьаҳәын, ивҵрааны иҟаз ашә дкылԥшны, акабинет дныҩнаԥшит. Анцәа иџьшьаны, уи Буҭхузи изгәамҭаӡеит, акәымзар аԥина еиԥш дыԥаны диҿамԥалози. Уи аамҭаз уи ацәа иқәҳан, иқьышә хьарҵәыҩны, ижәӡы кылыхәхәа, дыхраандысуа дтәан, амала итапанча иҩнапык акәыршаны икын.
Наҳар дахьыԥшуаз иибоз аусеилыргаҩ ихы-иҿы абжа акәын, ишьҭахь аӡәы днаидгыланы, аихала ихы абжа амирффазшәа, иҟьаԥсӡа иҟан, иԥынҵа амагана еиԥш ирхәан, насгьы убасҟак иаун, иахьынҵәоз ибарҭамызт, иланарԥшыга акырӡа илақәа ирыҟәганы иԥынҵа агәҭа иахшьын.
– Ибзиаҵәҟьаны иудыруеит! – диқәхәааны акәын дышиацәажәоз. – Ашкол аҿы аҵаҩцәа зегьы урылаланы мааҭк-мааҭк ирцәугаз зуҭахыз?.. Абџьар алаахә ҳәа алахша Рауф Лакоба ишәҭарцаз акәӡамзи?
– Мап, мап! Ҳара аԥара зеизаагоз аҵаҩцәа Қарҭҟа ацәыргақәҵахьы ргаразы акәын.
– Қарҭҟа шәызцоз ацәыргақәҵазы акәӡамызт. Ҳвожд иарӷьажәҩа Бериа ишьразы акәын!.. Ари абас шакәу ашәҟәы унапы анҵа, акәымзар ацәашьы еиԥш убра ушыкҿагылоу усырӡыҭуеит! – инапы астол инықәикшеит, илақәа ҭыҵны ицарашәа иҿаԥшылара цәгьахеит.
– Мап, шәҭахызаргьы сышәшьы… Уи еиԥш сара снапы сзаҵаҩуам.
– Ирласны аԥсра цәгьа иумбозар ҟалап, аха уи еиԥш анасыԥ уара иузҭода, хәыҷы-хәыҷла уԥсы ҭыхуа, иуӷрагәоу зегьы акакала иурҳәаноуп… Алахша, унапы анҵа сҳәеит!
– Ианысҵом!
– Иануҵоит! – диқәхәааит.
– Ианысҵом! – ииҳәац иҳәон Ахра.
– Буҭхузи! – иҽеиԥсхарчны ашә ахь дыԥшуа дҟааит.
Буҭхузи дхырсысуа дыштәаз аусеилыргаҩ ианиқәҿиҭ, дцәамхьаны дҩаҵҟьан, ашә ахьҿаз дақәымшәакәа, аҭӡамц днагәыдҳалан, дадҟьаны, игәышҵа хаххала акаридор днықәҳаит, гәаблаа дук иаҟараз ихылԥа иаҵәагьы ҩаихҟьан, зымҩа ицеит, аха иаразнак дҩагылан, ихылԥа шьҭкәыцәааны инеихаршьшьны, ара дыҟоуп Буҭхузи, иҳәан, иҽааидыԥсаланы ашә даалагылт, акгьы змыхьӡаз иеиԥш, ижәӡы ихьыкәкәа.
– Жорж… Жорж уиԥхьа! – амамиқәара иҿартәаны адҵа ииҭеит.
Буҭхузи ажәак мҳәаӡакәа даақәгьежьаан, итапанча ивара иадырӷәӷәала, дыҩны дцеит.
Наҳар ихала дахьаанхаз иааџьеишьеит, аха акаридор ахи-аҵыхәеи рҿы игылан, рыблақәа цырцыруа ихәаԥшуа.
«Жорж… Жорж даажәга!..» – егьырҭ акабинетқәа рҟынтәгьы абыжьқәа иаҳауан.
«Дызусҭада Жорж ҳәа изҿу? Ашаҳаҭ иакәхап, диҿадыргыларц дааргазаап». Дызбандаз уи Жорж зыхьзу ҳәа игәы аҭра иҭамгыло дыԥшын Наҳар. Убри аамҭаз ҩыџьа ахацәа ахалаҭа шкәакәақәа рышәҵаны, ишҳақьымцәоу аҟара удырратәы, чамадан хәыҷык кны армарахь ала иаацәырҵын, Наҳар дахьгылаз ашҟа рхы рханы рҿаархеит. Урҭ дрышьҭаланы дааиуан аформа зшәыз ԥҳәыск, дҿаа-ҿаауа, абыржәымзар-абыржәы днамагәыӷьны дцарашәа амышәкәан дылаҳәаны сабик дыкны. Наҳар дышрыхәаԥшуаз, урҭ ахҩыкгьы еишьҭагыланы 33-тәи акабинет иныҩналт. Ишыҩналаз еиԥш, схәыҷы, схәыҷы ҳәа дыҩныҵәааит аусеилыргаҩ зыргәаҟра даҿыз аԥҳәыс. Убасҟанҵәҟьа уи лыбжьы убасҟак игәыҭшьааган, ахаҳә агәы зызҭазгьы ихәы-ижьы ааиланамыргыларц залшомызт. – Ан шәылхымшаӡеи, иацы аахыс акриҿасымҵаӡацт, дҿаа-ҿаауа дахьыԥсуа шәымбаӡои! – лыбжьы аеҵәа кыднаԥаауан.
Уи лыбжьы убасҟак игәы иасит, амца ицранаҵеит, дныҩнаххны аусеилыргаҩ ихы ԥҽны инкажьра иԥсы еиԥш ибо, дааҟалеит. Иԥҳәыси ичымазаҩ гәаҟны иаанижьыз иҷкәын хәыҷи ибла иаахгылт. «Урҭгьы абри еиԥш агәаҟра рзыԥшызар? Бхаҵа итәы ибдыруа ҳәа, акәымзар ҳәа ларгьы дааганы, џьара лырҳәацәара иаҿызар, схәыҷы ихала дҿаа-ҿаауа џьара дкаршәзар?» – игәахәын, ихшыҩ дахыҵуа далагеит.
– Ашәҟәы бнапы аҵабҩыр, бхәыҷы акриҿаҵара бақәиҭаҳтәуеит, – иҳәеит аусеилыргаҩ, рыцҳашьарак ибжьы иалмыҩӡо.
– Исзаҵаҩуам. Агәнаҳара сзыҟаҵом. Иҟам-иным сызҳәом. Схәыҷы дрыцҳашәшьа, – дӷьаҵәы-ӷьаҵәуан.
– Ус акәзар, шәнеи, аҳақьымцәа, лгәыԥҳәы ҿашәҳәа, ахш маауа иҟашәҵа… Нас бхәыҷы акрышиҿабҵо ббап, – иҳәеит аҵыхәтәан.
Аусеилыргаҩ ииҳәаз ахәыҷы иаҳазшәа, зынӡа еиужьны акьаасра далагеит, абыржәыҵәҟьа агәыԥҳәы анимк, иԥсы ааихыҵрашәа. Дшыҿаа-ҿаауаз дгәыӷьуан, нас еиҭа аҳәҳәара далагон.
Ан лыбжьы агара иаҟәыҵит, иҟалап, ахәаша, лыԥсы лылшәшәаны, лыбжьы лызҭымкаауа дҟалазар.
– Шәгыланы шәызлыхәаԥшуазеи, ишәасҳәаз шәмаҳаӡеи! – ахәыҷы иҵәыуабжьы аахнаҩеит аусеилыргаҩ иҟаабжьы.
Наҳар изымчҳакәа, днеины ашә даадгылт, аҳақьымцәа ан лгәыԥҳәы аҿаҳәара иалагар, аусеилыргаҩ ихәда ҵкааны дысшьуеит, ма сара сҽысшьуеит ҳәа игәы иҭакны.
Убасҟан ауп зыбжьы иаҳауаз аԥҳәыс данибаз, лыԥсы лылшәшәаны, ҵаҟатәи лқьышә лҿы иҭагаланы дацҳауа, лылацәақәа еиқәыԥсаны, лыхәда адақәа ҭыҵны ицарашәа, аҭӡамц лҽадҵаны дгылан. Уи аҽнынӡагьы димбацызт, ԥҳәыс аукы, лыхцәы абжа шланы, амаӷра кьаҿ илшәыз лмахәарқәа ахьаҵыԥшуаз ашәыта иаганы, лхы-лҿы зегьы гәырҩала ихҩаз лылаӷырӡ ахьыкәкәа илеиуан.
Аҳақьымцәа руаӡә ичамадан ааиртын, амыругақәа рыҭгара далагеит. Убри аамҭаз лыблақәа аахылтын, – Иаажәг, иаашәҭаху зегьы снапы аҵасыҩуеит, – лҳәан, аусеилыргаҩ дахьтәаз ахь лҿыналхеит. Аусеилыргаҩ, амамиқәара иҿатәаз наихҟьан, дгәырӷьаҵәа, ажәак мҳәаӡакәа, ақьаад (заа ииҩхьаз) днахан иналымҵеиҵеит.
Аԥҳәыс убасҟак дласны лнапы аҵалҩит, ашьра бықәуп ҳәа анызаргьы илымбеит, дгәаҟуан схәыҷы акрысзиҿаҵанда ҳәа. Лхәыҷы данылдыркы, иара уаҵәҟьа дышгылаз лгәыԥҳәы ааҭылган инеиҿалкит, аҳәҳәара дааҟәыҵын, даҿгәыҳәаауа иқьышә хәыҷқәа аларԥаны икит.
Наҳар ашә дадҵны ацашьа дақәымшәо дышгылаз, акаридор аҵыхәан Буҭхузи ихацәа днықәԥшит. Ашырҳәа акабинет ашә даадҵын, абра угылаз ҳәа ахьиеиҳәаз днеины аҭӡамц днадгылт. Буҭхузи дхәаԥ-хәаԥуа, акыр иааиланы ҷкәына ҳаракык, аҭыгь исызшәа ихы шьҭацаланы, диварԥало диманы дааиуан. Наҳар абри иакәхарымашь Жорж ҳәа изҿу ҳәа дихәаԥшуан. Ижәҩахырқәа ҟьаҟьаӡа, ихи ихәдеи еимиааны,
иԥынҵа ҭаҟьаҟьаӡа, уамашәа деиҿартәын. Аблуза маӷра кьаҿ ишәыз имахәарқәа ахьаҵыԥшуаз урыцәшәарын, убасҟак ишәпан.
– Аброуп уахьырҭаху – иҳәан Буҭхузи, Ахра ирҳәацәара иахьаҿыз ашә инацәа нақәкны иирбеит. Ишьап дуқәа нкажь-аакажьуа, ашә днацәхасын дныҩнашьшьы дцеит. Буҭхузи дҳәарсалеиуа дааин, Наҳар иаԥхьа игылаз аҟәардә иҽнықәиршәит, адҵа ирҭаз ахьынеигӡаз деигәырӷьаны дыԥсуа.
– Ари абаандаҩы, Жорж дсымбакәа ашәҟәы снапы аҵазыҩуам иҳәеит, шәеицәажә иареи уареи, – аусеилыргаҩ ибжьы аадәылҩит.
Иеиҳәарызеи ҳәа Наҳар игәы хыҭхыҭуа дгыланы дшыӡырҩуаз, аҿацаҳәа аӡәы дшыкшаз мҩашьо бжьык аагеит, агәараҳәагьы акы каҳаит.
Убри аамҭазы Буҭхузи дҩаҵҟьан: – Афырхаҵа, Жорж, афырхаҵа! – иҳәан, ашьҭыԥара далагеит. Нас Наҳар иахь даахьаҳәын: – Ари иаазгаз дызусҭоу удыруоу?.. Дудырырц уҟоуп, уи абоксиор Жорж иоуп. Зҿы еихымҵуа абаандаҩцәа ирцәажәоит. Зныкҟьарала абаандаҩы дкаижьыр, Ԥачулиа жәа-мааҭк ҷаԥшьӡа инаииркуеит. Дыԥжәеит, дыҭҟәацит, шаҟа ирҳахьоу удыруоу. Жәацуха 400 мааҭ акы-ҩба ҳәа иааԥхьаӡаны, сыла ишабоз инаганы ииркит. Ах, Жорж сакәушәа сыҟандаз!.. Уахыкала алсабет аасхәон, аҩны сыргылон. Сара акыр соуа џьушьома, аӡәы ижразы х-мааҭ заҵәык роуп Ԥачулиа исиҭо… Жорж ҩынҩажәантә инапы мҩаниҵан, ԥшьышә мааҭ иоуит. Сара бжьҩык ахьызжыз азы 21 мааҭ роуп исырҭаз.
Абри иеиԥш ауаҩы хәаԥса адунеи дышԥақәу ҳәа Наҳар игәы ԥыжәжәо, ихәда аарҵәины дшьызар ҳәа ихы изнымкыло Буҭхузи дышихәаԥшуаз, акабинет ашә аатын, ҩыџьа наҟ-ааҟ иҵагыланы, Ахра даадәылыргеит ашьа иҿашәы. Данынеиҿаԥш, игәы нҭыԥсааит, ҭаҳмадак иеиԥш ахәажәцәа иҟәнылахьан. Змаха-шьаха ҭбааӡа изланы иҟаз ицәеи ибаҩи еикәыршан, ихәда хьышьшьы ихы леины ижәҩахыр иаван, зылақәа ҭыԥхаауа иибахьаз дабаҟаз, иԥсны иааԥшуан, акы рбо иҟамызт, ишьапқәа злеихигаша амч изхомызт азы дықәшьны днаргон. Жорж ацәаӷь еиԥш ихәда хызза даадәылҵын, даҽа кабинетк дныҩнашьшьы дцеит.
Наҳар игәы ҭҵәыуаауа дгыланы, Ахра дықәшьуа дахьнаргоз дизыԥшуан.
– Уаха ани жтәыс дсоуеит… Аӡәы изы иаԥсоума адгьыл ажра, – иҳәан, Буҭхузи дааины Наҳар иаԥхьа даатәеит. Наҳар иибоз изыхгомызт, Буҭхузи абас аниҳәа, ашырҳәа дааихаххит, аҟәардә дшықәтәоу ихәда ҵкааны иԥсы ҭихырц… Аха убри аамҭаз, абаандаҩы Абыхәба иҿахәы иҿыхразы шәиԥхьа ҳәа, Ахра дзыҩныргаз акабинет акынтәи аусеилыргаҩ ибжьы аагеит.
– Абаандаҩы Абыхәба, усаԥыза! – иҳәан Буҭхузи, аусеилыргаҩ ибжьы шаагаз еиԥш дҩаҵҟьан, дааидгылт.
– Ухьӡ, ужәла, абаандаҩы? – дшыныҩалаз еиԥш аҭӡамц днадыргыланы дизҵааит аусеилыргаҩ.
– Абыхәба Наҳар, – иҳәеит, ибжьы иара итәӡамшәа, дызлаԥшыз ашьҭахь ихы аҭыԥ аҿы изаамго.
– Ашәҟәыҩҩ ду… ажурналист ду уара уоума? – аҵәы алаҵаны акәын дышизҵаауаз. – «Ӡышәна» зыхьӡу «аепохатә» жәабжь автор уара уоума?
– Уи ажәабжь сара стәоуп, аха макьана џьаргьы ирымкьыԥхьӡацт! – иааџьеишьеит, «иҩны сыстол амгәа иҭоу абеидыруеи» игәахәын.
– Иукьыԥхьырц уҭахымзи?.. Уахьахьымӡаз угәы иалоума? Сталин хвожд, жәлар рлахьынҵаӡбаҩ иаԥиҵаз аколнхара уахыччарц уҭахын, ус ами?
– Мап, амалахазгьы уи еиԥш схы иҭамшәаӡацт.
– «Адунеи дуӡӡа зегьы бахҭоуп, иқәынхо ауааԥсыра зегьы ҭакуп. Ахаан аӡәгьы иԥсы ҭаны дҭымҵыц». Арҭ ацәаҳәа еиқәаҵәақәа зтәу уара уакәӡами?
– Ааи, сара стәқәа роуп.
– Нас… Уи ала иуҳәарц иуҭахыз? – макьаназ ихаԥыцқәа еихарӷәӷәаны, иҽырҟәымшәышәны амамиқәара иҿамыртәакәа акәын дышҵаауаз, аха иажәақәа ашҳам рылжжуан. – Абра уааины саԥхьа утәа, шәарҭ ажурналистцәа шәлеишәа цәгьоуп, уашьҭан зны сыргыланы сҿахәы сҿихуан ҳәа агазеҭ сануҵар ишԥаҟасҵои? – ииҳәоз акәӡамызт игәы иҭаз, уажәы-уажәы иҭахӡамкәа ицәхаџьџьалоз ихаԥыц ҩежьқәа ирыҵибаауан дшихыччоз.
– Уи философиоуп… – дааины дааиҿатәо, – исҳәарц исҭахыз дара ацәаҳәақәа ирҳәоит… Ииуа зегьы ԥсуеит… Адунеи аҿы имԥсуа аӡәгьы дыҟаӡам… Иԥсы ҭаны адунеи аӡәгьы
дҭыҵны џьаргьы дымцацт… Ауаҩԥсы дахьынӡаҟоу абзиара ҟаиҵалааит ҳәа ауп исҳәарц исҭахыз.
– Уи еиԥш иҟоу афилософиа еиҵабаа ҳәа иашьҭоуп… – иажәа наигӡаанӡа даахьижәеит иаразнак, ихы-иҿы неихалашьцеит. – Уара иуҳәарц иуҭахыз… – иациҵарц ииҭахыз шихашҭыз удырратәы, илахь ааимаирџахәын, илахь алгәыгәра иҭаҷкәым нақәикын, днақәыӷәӷәеит, дагәҭасны иҭаиргыларц иҭахызшәа. Нас иаԥхьа иқәыз апапка аартны дагәылаԥшуа, напылаҩыра қьаад бӷьыцк аалихын, Наҳар ибарц шиҭахыз удырратәы, инапы ахҩашәа ибла нахигеит. Уи дахьынӡахәаԥшуаз, Наҳаргьы илаԥш нахьысит, иааџьеишьеит, даара иааигәаны иидыруаз анапы ишыҵҵыз ибеит, аха азхәыцха дахьымгӡакәа, апапка аиркын, – уара иуҳәарц иуҭаху асоциализм бахҭоуп ҳәа акәын. Сталин иидеологиа иаҿагылоит уара уажәабжь… Иахьӡузеи?.. – ахьӡ ихашҭын, еиҭа апапка аартны, маӡала дцәыҵыԥшны, уи ақьаад бӷьыц днахәаԥшит. Наҳаргьы еиҭеибеит уи анапылаҩыра, илаԥш зхигаз анбанқәа реиваргылашьеи реивҵаԥсашьеи рыла сҩыза гәакьа ҳәа дзышьҭаз Бено Раҭба инапылаҩыра акәын. Иқәлашьцазшәа ибеит, убасҟак игәы иасит, имаӡа зцәимҵәахуаз, зҿаҵа еиҩшаны изцифоз ауаҩ дахьизашшыз… Азныказы агәра имгарц иҭахын, аха данеиԥхьхәыцаа, уи ажәабжь Бено ида аӡәгьы дизамыԥхьаӡацызт. Акьыԥхьҩҵәҟьагьы илыздыруамызт, иара инапала амашьынка даҿатәаны иикьыԥхьыз акәын. Бено данизаԥхьа, даара исгәаԥхеит ҳәа иеиҳәеит, ирласны икьыԥхьтәуп, иҵәахны узадтәалоузеи ҳәа уи ашьҭахьгьы шаҟантә иеиҳәахьаз. Наҳар акьыԥхьра дахыццакуамызт. Игәгьы азымҩаӡеит, иҵжаауа дишьҭазаарын. Ианимкьыԥхьӡа, ашшыԥхьыӡ алеиҵеит…
– «Ӡышәна»… «Ӡышәна»… – апапка даӷраԥшны еиҭанаиркит. – «Ӡышәна» ҳәа узҿу аҵаатәыла уақәшәаратәы иҟаҳҵап. Ухаԥыцқәа каԥсаны, «узымцҳауа» ухынҳәыр, Ӡышәна зыԥсоу удыруа уҟалап. Сталин иколнхара уахыччарц, Сталин иидеологиа аҳәынҵәа ақәуҭәарц уаҿын. Уара 1931 шықәсазы Аԥсны иқәынхо анхацәа зегьы Дәрыԥшь ақыҭан еизаны аколнхара ҳҭахым ҳәа иангылаз, рыгәҭа уалагылан.
– Сара журналистк иаҳасабала уи аизара салахәын, – иҳәеит, аусеилыргаҩ иаҵкысгьы Бено игәаӷ дыкны даго.
– Аизараҟынтәи ушаахынҳәыз «Аԥсаатәқәа раԥхьа аҟәараан ангылоу» ажәабжь ԥхҭы ҩны «Аԥсны ҟаԥшь» иануҵеит. Лакоба данаԥхьа, унаганы иудирҽхәалт, уигьы мап ацәукуама?
Наҳар ҩаԥхьа Бено ибла даахгылт, «Лакоба уара иуҩуада, ҳара иааҩуа акгьы игәаԥхаӡом» ҳәа иеиҳәахьаз ааигәалашәеит.
– Сызҵаара аҭак зыҟоумҵозеи? – иҿымҭра ихы ихнахуа днаиқәыҵәҟьеит.
– Мап скӡом. Уи иашоуп.
– Ажәлар еизызгада?
– Рхала еизеит.
– Рхала имеизаӡеит, уара ибзиаҵәҟьаны иудыруеит, анхацәа шәеизаны, аколнхара мап ацәышәк ҳәа Лакоба ишрыҵеиҳәаз… Уи ус шакәу абра унапы аҵаҩы, – заа ииҩхьаз даахан, инаимҵеиҵеит.
– Исзымдыруа снапы сзаҵаҩуам, – ақьаад имҵеиҵаз дахәамԥшӡакәа аҭак ҟаиҵеит.
– Унапқәа умыхәо, аҩыга рзымкуа, ухаԥыцқәа ирыбжьакны аҵаҩтәыс иуоур еиҳа иузыцәгьахоит, – Наҳар ихымҩаԥгашьа ицәымыӷхан, ашырҳәа дҩагылт. Даалеиҩеит. Нас дааихагылан: – Уи сҳәеит ҳәа, уаанӡа ухаԥыцқәа каԥсаны… хаԥыцда уаанхаргьы ҟалоит. Еиӷьуп унапқәагьы ухаԥыцқәагьы еибганы ишумоу унапы аҵауҩыр!
– Мап, уи еиԥш сара снапы сзаҵаҩуам, – изыԥшыз шидыруазгьы дымлакҩакӡакәа мап икит. Абри ашьҭахь аусеилыргаҩ иԥсахы еиҟәыҷҷо, ҿымҭӡакәа дихагыланы дихәаԥшуан. «Хаала иалымҵит, уажәшьҭа напышьашәала исылагозар акәхап», – игәы ҭыҵны ицо, уажәымзар-уажәы анапы анбасықәшәои ҳәа дыԥшын.
– Буҭхузи!.. Буҭхузи!.. Уабаҟоу? – ҿымҭ-ԥсымшьа дышгылаз, дныҩнаҟааит аусеилыргаҩ.
«Жорж даага ҳәа идиҵазар акәхап», – Наҳар дзықәтәаз аҟәардә инапқәа наларԥс икит, дшааҩналалак еиԥш ирыҳәҳәа дисны Ахрагьы иаргьы ршьа иурц.
– Ара сыҟоуп, – иҳәан, ашә даалаххит, дгәырӷьаны дыԥсуа.
– Абаандаҩы ддәылганы дахьааугаз дга, – иҳәеит, ԥаса еиԥш дыҳәҳәо, дҟаауа акәымкәа, ибжьы еиқәаҳаны. Наҳар иааџьеишьеит, аусеилыргаҩ абас иаалырҟьаны ирҳәацәара даҟәыҵны данаагыла. Ма ибжьы цан изҭымкаауа иҟалеит, ма
уаҳа дзымцәажәо дааԥсеит ҳәа игәы дынҭахәыцит. Деибархха дызкыз идақәа аакәадахан, инапқәа зларԥсны иикыз аҟәардә аауижьит. Ашьшьыҳәа дҩагылт, абас хаала дахьоуижьыз агәра изымго иҿынеихеит, аха ашәхымс аҟынӡа днаӡаанӡа акабинет ашә ааимԥааны даалаххит, ихахәы еиларгыланы, илақәа шаҟь-шаҟьо хаҵа кьаҿк. Наҳар харантәыла ада (иара уигьы знызаҵәык) иааигәаны димбаӡацызт, аха иааиз Ԥачулиа шиакәыз идырит. Ихы инаркны ишьапаҟынӡа лаԥшыла дааимидеит, иоура ыҟамкәа, иҭбаара ыҟамкәа, ихы-иҿы жьакцаӡа, ишьапқәа еицаҟьаӡа, ауаҩы иԥшра иԥшраӡамкәа абри иоума Аԥсны зегьы еилазырӡыӡо ҳәа игәы дынҭахәыцит.
– Абри иоума абаандаҩы Абыхәба? – Ԥачулиа уи дкылкааны дихәаԥшуан, илаԥш убасҟак иаӷьын, Наҳар ҟамала аӡәы дисызшәа, деиҵаӷәӷәа дааҟанаҵеит.
– Ихаҭа иоуп, – иҳәеит аусеилыргаҩ уажәраанӡа саҵкьыс еиҳаны мчы змада ҳәа зҽырбабаны игылаз, ахьшь иаршәаз акәты еиԥш дҟәырны.
– Иҿы иқәшаҳаҭхама? – данцәажәоз, аӡәы дагәҭасны иҭаирҽылазшәа, иҵаԥалаӡа иҟаз илахь илакыҵа узҭамԥшуа иаҵәахуан.
– Макьаназ мап икуеит, – аусеилыргаҩ дшәаны иҿы акуа-иашьҭуа ауп аҭак шыҟаиҵаз.
– Макьана… Макьана ианбанӡа? Шаҟантә ишәасҳәахьоузеи, абарҭ аиӷрабаақәа, аамҭа рацәаны ирықәшәмырӡлан, шьышь-патын ҳәа шәырзымныҟәалан ҳәа… Шаҟантә ишәасҳәахьоузеи иртәаны шәырзымҵаалан ҳәа… Абри аҟәардә ара изыҩнагылоузеи? – иҳәан, ишьапы рыҳәҳәа днасын (аихатә шьапы иҵагылазшәа), ишәпаӡа иаҵагылаз азшьапык агәҭа наҵаԥиҵәан, ицаны аҭӡамц инадҳалт. Нас, Буҭхузи иахь даахьаҳәын: – Ифҩы саҳауеит, днаганы «аҽыкәабарҭа» дҭаҵа. Ифҩы анихыҵлак, сара сахь днажәг, нас иареи сареи ҳаицәажәап! – иԥсахы еибакны, ашә ныдыжьланы дындәылҵит. Акаридор дыбжьаланы дахьнеиуаз, ишьапы ашьҭыбжь убасҟак иӷәӷәан, ахыбра зегьы архыџхыџуан, аусзуҩцәа зегьы арӡыӡон. Еиҳаракгьы уи дгәааны даныҟаз акәын ишьапышьҭыбжьы аныцәгьахоз. Икабинет ддәылҵны иҿанааихоз иусзуҩцәа ишьапышьҭыбжьала ирдыруан игәалаҟазаара зеиԥшраз, ицәгьазҭгьы рҽиҿарыжьуамызт, ишәаҟьаны, ркабинетқәа ирыҩналаны рыԥсы ӡаны итәон диасны дцаанӡа.
Буҭхузи Наҳар диаԥцаны ахыбра даадәылиган, ашьҭахьтәи ааҵраҿы иадҟаҵалаз «аҽыкәабарҭа» даадиргылт: – Уҟьантазӡа уҽеилых, умаҭәақәа абра икажьны уҩнал, – иҳәан, аихатә ашә еиқәаҵәа иаҿаз аартра далагеит.
Ицәнымхо аҽыкәабараз дшаарымгаз идыруан, аха абасҵәҟьа уаҩы ихаҿы изаамго ахлымӡаах сақәшәоит ҳәа игәы иаанагомызт. Имаҭәақәа шааишәихыз еиԥш, Буҭхузи «аҽыкәабарҭа» аиҳаби наигәҭасны дынҭарԥалан, ашә неихадыркит. Аҩнуҵҟа алашара каххаа иаркын, маҟҿаҳәара аӡы дынӡаагылт, аҵәҵәы фҩы иҩнҟьоз иԥынҵа ааҿнахызшәа ибеит. Аӡы убасҟак иҟьашьын, ԥшшәыс иамаз аҳәара уадаҩуп, агәырхынҳәыгақәа ӡсо ихын.
Хәба-хәба метра ауреи аҭбаареи змаз «аҽыкәабарҭа» агәҭаны хҩык ауаа аӡы иалагылан, амҵқәа аархаабыцуа. Аӡә дшаанагаз анырба, аарлаҳәа рхы шьҭыхны ирыцҳахәха инеиҿаԥшит, уаргьы ҳара уҳаиԥшхарацы уҟоуп ҳәа рыблақәа ирхубаауа. Аԥшьбатәи, акәакьҭаҿы ихы аҭӡамц икыдҵаны, аӡы дшалагылаз дыцәан.
Наҳар дшыныҩналаз еиԥш, амҵқәа иҩназ зегьы ааисны дыркит, егьырҭ ирылаз зегьы рылҳацәцәаахьеит, уара анцәа уаҳзааигеит ҳәа рҳәозшәа.
…Аԥсҭазаараҿы ус Анцәа иақәиҵахьеит, уаҩышьала, ҟазшьала, цәагьцәыфарала еиԥшқәоу ауаа еибаԥшаауеит. Аха ирҳәоит, аҩысҭааи ақаҷааи лассы ишеибаԥшаауа еиԥш, аҽа џьоукы зеибаԥшаауам ҳәа. Бериа раԥхьаӡа акәны Ԥачулиа илаԥш дыҵашәеит Қарҭтәи астадион аҟны. Абласаркьа астадион ашҟа дныҟәаӡомызт, аханатә аахыс аспорт ицәымӷын, еиҳаракгьы ашьапылампыл баны даанхомызт, аха Сталин аспорт бзиа ибоит, дагьазҿлымҳауп, ашьапылампыл зегьы раԥхьа иргылоит ҳәа аниаҳа, иаразнак иҽиԥсахит, Аду бзиа иибоз иара ицәымыӷхар ҟалашьа амазма… Аспорт дшазҿлымҳау, ашьапылампыл лымкаала дшазыҟоу атәы астатиа аҽныҵәҟьа агазеҭқәа рдаҟьақәа рҿы ирнылт. Адырҩаҽны астадион ахь дцеит. Москвеи Қарҭи ашьапылампыл асыҩцәа ркомандақәа еиԥылон.
Бериа ахәмарра дахәаԥшразы дааит ҳәа анраҳа, аӡбаҩцәа ргәы ҭӡыӡаауа иалагеит, џьара гхак ҳцәыҟалар, ҳахырҟьаны
ҳҭаирхоит ҳәа ишәаны. Избан акәзар, астадион аиҳабы, ахәмарра иалагаанӡа иреиҳәеит, ргәырҽаниҵеит, ахәмарра аԥҟарақәа Бериа иеиӷьны издыруа уаҩ дыҟаӡам ҳәа (ус иҳәарц адҵа иман).
Аԥхьатәи ашәыршәыр абжьы ганы, ампыл кәыруа адәы ианықәла инаркны, ахәмарра аԥҟара еилагара далагеит Ԥачулиа. Уи қарҭтәи акоманда «Динамо» жәылаҩыс дахыԥхьаӡалан. Аӡәы ампыл имԥыхьашәаны Қарҭтәи амбахь иҿанааихалак, иара днаихьӡаны, ишьапы дасны имыхәо дааҟаиҵон, иҵаԥиҵәазшәа деизҟьа дцаны дкаҳауан. Абас аԥҟара ахьеилеигоз азы аӡбаҩ изныкымкәа игәиҽаниҵеит, аха иамуит, еиҭах иҟаиҵац ҟаиҵон, аихатә шьапқәа иҵагылазшәа, иназықәшәалак шьҭҟьаны икаҳауан.
– Ишьапы аиха акәыршоуп… Дрылышәца… ршьапқәа ԥиҵәҵәеит!.. – ихымҩаԥгашьа ззымчҳаз ахәаԥшцәа аҳәҳәара иалагеит.
Бериа илаԥш ааихмырԥаӡакәа дихәаԥшуан, ихәмаршьа игәы ишахәоз ихы-иҿы ианыԥшуан.
Ԥачулиа уаҳа ԥсыхәа анимоуӡа, аӡбаҩ ахәмарра даҟәихит. Адәы ааныжьны дцарц идиҵеит. Ари еиԥш заҳарыз иара иакәызма, ихахәы еиларгыланы дааидыххылан инапы рҟьаҟьаны апҟацаҳәа аӡбаҩ диҿасит, ԥшьынҩажәанызқь инареиҳаны ахәаԥшцәа ишырбоз. Итәаз зегьы ирцәымыӷхан иҳәҳәеит.
Бериа игәамԥхеит, Ԥачулиа дахьықәырцаз… ддырхынҳәааит, ихәмаршьа сгәаԥхоит ҳәа ивараҿы итәаз иеиҳәеит. Уи акәхеит, ишааиҿҟьаз еиԥш, ирԥырны аӡбаҩ изнаргеит, дырхынҳә абыржәыҵәҟьа, Бериа игәаԥхеит ихәмаршьа… данумырхынҳә, ухы ақәҵатәыс ишуоуа удыруазааит ҳәагьы ацырҵеит. Аӡбаҩ, акаҭ зхаҳаз аҵыс еиԥш, дԥаҟь-ԥаҟьуа даанхеит, иҟаиҵара дақәымшәо, ирхынҳәра аԥсра ахикаауа дааҟалеит, аха изҳәаз иҳәатәы дахыԥар ихьуаз идыруан азы, дыҩны дишьҭалан (адәы аҵыхәанӡа днеихьан), диргьежьит. Уи ашьҭахь, сара стәы иасыргеит иҳәан, еиҳагьы деицәахеит, уажәы-уажәы, азаара изаазшәа, дыԥаны днарышьклаԥало, ршьапқәа рыҵыҟьҟьаны ишкаижьуаз мацара ахәмарра нҵәеит, қарҭтәи акоманда аиааира агеит 341 ҳәа. (Аӡбаҩ уи дицәшәаны, аԥҟара еилеигацыԥхьаӡа иблақәа хиҩон, димбаӡозшәа ҟаиҵон).
– Афырхаҵа, Ԥачулиа! – иҳәеит Бериа дгыланы данцоз. Уи иажәа астадион зегьы иахыҵәеит.
Астадион зегьы ҳәҳәон, – Афырхаҵа, Ԥачулиа! – ҳәа.
Адырҩаҽны ашьжьымҭан атренер акоманда азыҟаҵаразы адәы иман даннықәлоз аамҭазы, Бериа ихаҭа диҭахуп рҳәан, Ԥачулиа даарылганы дыргеит.
Убри аҽнынӡа ЦК ахыбра ишьапы ҩнаимыргылаӡацызт… Аҭакзыԥхықәу аусзуҩцәа шәаны ршьапышьҭыбжь мыргаӡакәа инеивыс-ааивысуа иахьыҩназ, иара акгьы усс иҟамҵаӡакәа, арашь дақәтәаны дыҩналазшәа, ишьапышьҭыбжь уамыргыло, аӷьеҩҳәа Бериа икабинет ашә аартны дныҩналан, дџыхӡа даагылт.
Ихы дҩаханы днеиҿаԥшит, дымшәа-дмырҳа, иааишьагьы игәаԥхеит, ихәмаршьа еиԥш.
– Скуратов, дышԥоудыруеи, насгьы ушԥеизыҟоу? – дшыныҩналаз еиԥш, абри еиԥш азҵаара ииҭеит, дкылкааны дихәаԥшуа.
Мҳаҵәк азна ахшыҩ змамыз, Баҭымтәи ахарҵәыҭиҩы иԥа Ԥачулиа, Скуратов иакәым, Грозныи ихаҭа иӡбахәгьы имаҳаӡацызт. Ииҳәаз ажәла изеилымкааит, Скурава ҳәа ажәла змаз Ԥуҭтәи мпыласҩык дыҟан, иакәыз џьишьеит, илахь ҵаԥала дацрыхо, акыраамҭа дизхәыцуа, дигәалаиршәеит… – Аҩбатәи аномер дыхәмаруан, ибзианы дысгәалашәоит, – иҳәеит аҵыхәтәан.
– Аҩбатәи акәым аха, актәи аномер дыхәмаруан, – Бериа игәамԥхеит Григори аҭак иҟаиҵаз. Азныказы Малиута Скуратов дышԥоузымдыруеи ҳәа диҵаҟьаны ддәылицарц ақәикын, аха иҽааникылт, дааӡазар ари избо акала уи ишьҭахь дгылараны дыҟам ҳәа, илақәа иланарԥшыгақәа кылырҵәраашәа дкылкааны дихәаԥшуа.
– Скуратов иеиԥш изааигәақәаз имамызҭгьы, аҳәынҭқар Иван Грозныи Урыстәыла дуӡӡа ырхыџ-хыџуа иаанкыланы имагә ашьхәа изҭацаломызт. – Иҭацәыз ахы аартны, аҿырԥштәы бзиа ҭагаланы, иааӡара далагеит уи аҽныҵҟәа. – Аҳәынҭқар Грозныи изы гәыкала иҟамыз, ацәгьара изура акәым, ахәыцхагьы иахьигӡомызт, абоиарцәа ржакьақәа ирынкны, Волохова аӡиас ихҵаалаз аҵаа, зҿыгҳара ҩажәа ԥуҭ зқәыз аҽыуардын аанызкылоз, иара ишьхәала инҭаԥҽны, хланҵы инҭажьны цәгьаԥсышьа риҭон. (Ԥачулиа ихы-игәы
изышьҭны дизыӡырҩуан.) Грозныи, аԥхьа акрыздыруеит ҳәа зхы зыԥхьаӡоз аҵарауаа идикылт, аха иаҵкыс рдыруашәа иԥырхагахо иалагеит. Урҭ зегьы идирҟьеит, ауаа гәымшәақәа, уара уеиԥш иҟақәаз идикылан, аҳәынҭқарра ирӷәӷәеит, ацәыхцәыфарақәа дрыцқьеит. Аҳәынҭқар иуаа апричникцәа раԥхьагыла иакәын Скуратов. Аҳәынҭқар дҭазырхарц ицәгьахәыцуа ишьҭаз аанкыланы иширҳәацәоз удыруама? Даара исгәаԥхоит сара Скуратов иметодқәа: рҿы анрықәԥымҽлак, амшә ацәа рхарԥаны, адәы аҵыхәан абна ахьаанҵәоз инаганы иргылон, нас амшә-ла дуқәа ааҭганы ирышьҭеиҵон… Имшәқәаз џьшьа еимыржәжәо ианалагалак, рхала апатара иалагон. Зынӡа изымуӡоз, ҳара ҳмаалықьцәоуп, иашамзар акгьы ҳҳәом ҳәа зҽыҟазҵақәоз, ауалыр азыбжак ашәақь хәшәы ҭаԥсаны, дара ҭартәаны амца аркны иԥижәон… Абарҭқәа зуасҳәо… Исгәаԥхеит иацтәи ухәмаршьа. Ашьапылампылгьы бзиоуп, аха НКВД ашҟа аусура уиаагар еиҳагьы ухәарҭахап ҳәа сгәы иаанагоит.
Григори абри еиԥш аниаҳа, ажәҩан ахь дзымԥрит, уаҳа егьигымхеит… Шаҟа ҵуаз НКВД аҿы аусура далагарц иҭахызижьҭеи, аха уара 9 класск роуп узылгахьоу, акомҿар уалам, апартиа уалам… Уаб дуаҷаруп. Уара уеиԥш иҟоу дҳадаҳкылом ҳәа иарҳәон дахьнеилакгьы.
Уажәы Қырҭтәыла зегьы зку ианиҭахха, аҵара умам, апартиа уалам, ахарҵәыҭиҩы уиԥоуп ҳәа иаҽԥнызҳәараны иҟадаз, аҽныҵәҟьа аусура даладыргеит.
Мчыбжьыкгьы аус имуцкәа, Бериа деиҭаиԥхьеит, аҭакзыԥхықәу ЦК аусзуҩцәа ҩба-хԥа сааҭ иԥшны адкыларҭаҿы ишгылаз, иара дҩарылҟьан, иҩызак иҿы днеиуазшәа, акабинет ааимԥааны дныҩналт.
Дызусҭадаз, мчыс имоузеи ҳәа зегьы неиҿаԥшы-ааиҿаԥшит. Рацәак аамҭа дыҩнамхеит. Бериа ихаҭа Ԥачулиа диваргыланы даадәылҵит. Игылақәаз рахь дымԥшӡакәа, Ԥачулиа диацәажәо индәылҵны ицеит.
«Ашьапылампыл асҩы иакәӡами?» – ианца ашьҭахь зегьы уамашәа ибаны еизҵаауан.
Бериа уи аҽны Ԥачулиа дивартәаны машьынала дшигаз ақалақь аҿы зегьы ираҳаит. Адырҩаҽны еҵәак цырцыруа ижәҩахыр инықәлеит. Уи нахысгьы лассы-лассы икабинет ахь диԥхьон, ддәылҵны дцацыԥхьаӡа ижәҩахыр иқәыз аеҵәақәа
рхыԥхьаӡара иацлон. Абас иаарласны, иацтәи ашьапылам-пыл асҩы ижәҩахыр еҵәаџьаа реиԥш еикәаӷӷа иааҟалеит.
Ԥачулиа иара ихаҭагьы издырамызт иаԥхьаҟа изыԥшыз амаҵура ду, иԥхыӡгьы иалашәомызт Аԥсны НКВД еиҳабыс дҟалоит ҳәа. Бериа игәаԥхомызт Аԥсны НКВД аиҳабцәас лассы-лассы инеиҭныԥсахло идәықәиҵақәоз русушьа. Шәаԥсамхеит, Аԥсны атроцкистцәа рыла иҭәуп, ишәзымрыцқьеит ҳәа есымза иааганы аӡәаӡәала рмаҵура иамихуан. Диҭахын ақәыџьма шьапқәа зҵаз, рыцҳашьара зламыз, ачаала аанкыланы аҭәархҩы иеиԥш ауаа еилзырхуаз… Уи еиԥш ауаҩы Аԥсны димамызт, Ԥачулиа иҿы даангылт. Суқәгәыӷуеит… Сҳәатәы ушахымԥо агәра згоит. Арыцҳашьареи агәшаҭареи злоу, ажәлар раӷацәа рақәԥара илшом. Аԥсны НКВД аиҳабыс изылшо иахьазы уара уда уаҩ дызбом ҳәа иеиҳәеит иаԥхьа днартәаны, дкылкааны дихәаԥшуа.
Сымч ақәымхар ҟалап, уиаҟара аԥышәагьы сымам ҳәа џьеи мап икрын, игәы иҵыԥрааны, дышьҭыхны, ажәҩан ахь, даманы ицозшәа ибеит, убасҟак деигәырӷьеит. – Аԥсны акәым, Сибра уца ҳәа исыдышәҵаргьы сыхиоуп… Шәара шәзы хәдацәахьы аӡы сӡаагылоит аӡын агәҭазы… Шәара шәзы ианаҭахха сыхәда ашаха ахаршәны сҽыкнасҳауеит… Амцабз қьоуқьад салаԥалоит, – иҳәеит иҽеидыԥсала дҩагылан.
– Хәдацәаҟынӡа аӡыхҵаала иӡааргылатәқәоу, зыхәда ашаха ахаҵаны икнаҳатәқәоу, амца қьоуқьад иалажьны ибылтәқәоу, Асовет мчра аӷацәа, атроцкистцәа, Лакобистцәа қыҭацыԥхьаӡа, ҳаблацыԥхьаӡа, ҩнаҭацыԥхьаӡа иахьа уажәгьы Аԥсны иаанханы иҟоуп, ҳшьырҭа рбозар икылатәаны иҳаихсуеит. Аԥсны шхырцәаӷьҭроуп. Рыцҳашьараки, гәшаҭараки ҟоумҵароуп. Аӡәгьы уизымӡырҩын, апартиа анапхгаҩцәа ухы рыҵоумҵан, иаауҭаху аҟаҵара уақәиҭуп, аӡбарҭақәеи апрокуратурақәеи урықәымгәыӷын. Еибаҳҳәаз маӡазароуп. Умаӡа ухы иаҵоу ахчыҵәҟьагьы иазымдыруазароуп, – иҳәан «дыԥшьаны» доуижьит.
Аԥснытәи НКВД аусзуҩцәа ирылаҩит Қырҭтәылантәи аиҳаб ҿыц дышәзаарышьҭуеит ҳәа. Ихы-иҵыхәа анеилыркаа, зегьы иџьаршьеит, иацтәи ампыласҩы иахьа НКВД деиҳабхо ҟалашьас иамоузеи ҳәа, аха иаартны ақәыӡбара згәаӷьуадаз, Бериа дигәаԥхеит…
Бериа итәы иоуп… Бериа иоуп даазышьҭуа ҳәа анраҳа, ирҽхәара иалагеит, алегендақәа изаԥызҵақәазгьы ҟалеит, ишьапы ампыл иасуан, хықәкыс имаз аҽакын… аха аҽаџьара еиқәшәаны изымеицәажәоз атроцкистцәа, ахәмарра рбарц инеиуазшәа, иеидтәалақәоз дрышьклаԥшларц Бериа иҟынтәи адҵа иман ҳәа. Ирҳәон уи ашьапқәа аҵаргыланы, анапқәа аҭаны, ахы ахаргыланы. Ираҳахьан иара убас, илеишәа цәгьоуп, акы имакны иааивалаз ихы аахиҵәоит ҳәа.
Иахьа даауеит, уаҵәы даауеит ҳәа хаха-хымш иаара иазыԥшын, хаха-хымш рыла Ԥачулиа «иреиҳаӡоу» Бериа икурсқәа дрыхижьит… Нас ауп инапы «даршьцыланы» амҩа данықәиҵаз.
Аԥшьымш рыҽны иӷьазкны ишыԥшыз, (1937 шықәса ииун 25 азы) дааит. Ирдыдуа, ирмацәысуа ауп НКВД ахыбра дшыҩналаз. Икабинет ахь днеиаанӡа, адгьыл ихәыҵаҟаҵаз акамерақәа, аҿаԥарақәа зегьы аартны дрыҩнаԥшит. Жәиԥшьҩык рыда уаҩ дҭакымкәа аниба, ихы-иҿы жьақца, зынӡа ачуан аҵа аԥшра аанахәеит, илақәа ааҳәит, ипҟыш-пҟышӡа иҟалеит, аҳәҳәабжь раҳазшәа ихахәқәа еилагылеит, даара игәамԥхеит абаандаҩцәа маҷны иахьибаз. Икабинет дыҩналан, истол дшынахатәаз еиԥш, НКВД аусзуҩцәа зегьы еизигеит (акабинет иазымкуа акаридор ибжьагылан).
– Шәчынқәа ӷьаз-ӷьазуа, шәеилаҵәҵәы шәкабинетқәа рҿы шәтәоуп… акамерақәа ҭыкка иҭацәуп… Атроцкистцәа-лакобистцәа, ҳсовет ҳәынҭқарра ҵшәаауа, Аԥсны иалажьуп… иахьа инаркны рҭакра шәалага… Уаҵәы ашьжьымҭан акамерақәа зегьы ҭәны избароуп… Убас ианыҟамла, шәара шәхаҭақәа шәыла исырҭәуеит. – Абасала аусура напы аиркит Григори Ԥачулиа. Дыҳәҳәаны акәын дышцәажәоз, ахыбра хыџ-хыџуан, изаҳауаз рыгәқәа ҵысуан.
Минуҭки бжаки роуп аизара амҩаԥгара дахьынӡадхалаз, ажәак аҳәара азин аӡәгьы иимҭеит. Ачекист иажәа кьаҿуп, иус ауп идуу ҳәа, иеимырбӷьыжәааны ақалақь иалеиҵеит, шәгәы аазызҩо зегьы кны иаажәгала ҳәа адҵа рыҭаны.
Аоперативтә усзуҩцәа рышьҭахь аусеилыргаҩцәа еизигеит. Урҭгьы аӡә димырцәажәеит. – Шәарҭ ҭацәы-барбарқәа, жәаба-жәаба мшы шәаҿуп аӡәы иҿахәы иҿыхра… Шәақәиҭызтәыда, ишәызҭада уиаҟара аамҭа? – аусқәа иаԥхьа имҵаҵаны днарылаԥш-аарылаԥшын, иршәны зымҩа инықәижьит. – Ажьаӷьрҩага дкылышәхуам, шәызҵаарақәа нҵәаӡом… Шәызлазбо ала шәареи сареи аус ҳзеицуам… мчыбжьык ала 16-ҩык рҿахәы шәзырҿымхкәа иоушәыжьит. Иаанагозеи ари? – дрыҵаҳәҳәеит. – Ма шәара ҳаӷацәа шәрыдгылоит, ма шәус шәыздырам. Аӡәгьы ҿырҭуамызт, ицәшәаны итәан, рыбз рыхәлашәазшәа. Бериа ибӷа имоуп ҳәа ираҳахьаз зегьы еиҵарӷәӷәа иаман.
– Апрокурор-чокурор сара дсыздырӡом. Сара соуп асанкциа ҟазҵо! – игәаӷьны аҭак шԥаҟаиҵеи ҳәа, игыгцәа ргыланы Волковски дизыҭрысит.
– Асоциалисттә закуан аилагара азин аӡәгьы иҳамам… Сара уи аилагара сақәшаҳаҭым, – Волковски дацмыҵҟьакәа, ҭынч аҭак ҟаиҵеит.
– Упрокуроргьы уаргьы шәзакәан сақәыжьцәааит!.. Иарбан аамҭоу, насгьы узлацәажәо закәызеи? Уажәыгьы иузымдырӡои ҳарҭ НКВД аусзуҩцәа асоциализм аӷацәа ҳашрызныҟәалакгьы ҳшақәиҭу! – Бериа иажәақәа игәалаиршәон, «асовет мчра аӷацәа шьаҭанкыла рықәхраҿы иҳавамгылаз иаргьы ҳпартиа даӷоуп» ҳәа. Аҽакы ааиҳәар, ижәҩахыр иқәыз ачынқәа аақәыжәжәаны, уара ҳпартиа уаӷоуп ҳәа дырбаандаҩны дшааникылара дихәаԥшуан, илақәа цырцыруа. Иара усгьы, абри иоуп ухаҭыԥуаҩы ҳәа данидырба, илаҿы дмааит. Уара уакәну сара исеиҳабхараны иҟоу ҳәа, тәамбашақәа дихәаԥшызшәа ибеит. Уажәы аҿҿаҳәа аҭак ииҭо даналага, деиланагеит, игәы иҭеикыз иагьыҟаиҵон, дирбаандаҩуан иара уаҵәҟьа, аха Москвантәи Аԥсныҟа усура дшаашьҭыз идыруан… Убри акзаҵәык дааннакылт.
Волковски уаҳа илаҿимҭит, аҳаԥшьа уҭаҟаар иухәлаҟаауеит ҳәа, аԥсуа жәаԥҟа иаҳахьаз (даарагьы игәаԥхоз) дазхәыцны иҽааникылеит. Аҽныҵәҟьа ибеит, Ԥачулиа аус ицушьа шамуа, уаҩра зламыз, азакәан захьӡу ззымдырӡоз, акгьы зхараӡамыз ауаа шимпыҵанҵәоз. Акыраамҭа (абри еиԥш ацәажәара ашьҭахь) ихы кны дтәан икабинет аҿы.
Уахык ала акамерақәа зегьы ҭәит. Ихьӡ, адыд-мацәыс еиԥш, Аԥсны зегьы иалаҩит. Икны иааргаз аӡәгьы ишьҭахьҟа дхынҳәны цашьа имаӡамызт. Ма димпыҵаԥсыр акәын, ма ҿааҳәыра имоуа дхиҵон. Ашәаргәындаҩцәа рацәаҩхеит, ҳхы еиқәҳархоит ҳәа рҩызцәа, рықәлацәа, Асовет мчра иаӷацәоуп
ҳәа, хаҭала Ԥачулиа ашшыбӷьыцқәа изырыҩуа иалагеит. Ацәгьаҳәаҩцәа уи даара ҳаҭыр рықәиҵон, «шәара шәуаауп» ҳәа рыгәшәа-мшәа икуан, уи анеилыркаа аиҩызцәа ракәым, ажәлантәқәа, аишьцәа еибаҭиуа иалагеит. Акамерақәа ирзымкуаз, аҿаԥарақәа ирыҩнакын. Дранда абахҭа ҭәит. Хҩык рҭыԥ змаз акамераҿы 16-ҩык еиларкуан. Есымша Бериа ишҟа адырра ҟаиҵон ҽнак ала шаҟаҩы ҭеикыз.
Аусеилыргаҩцәа, иара ишиҳәоз еиԥш, ажьаӷьырҩага икылырхуан, абаандаҩцәа рҿахәы анырҿырхуаз.
«Атроцкист-лакобистцәа» ҳәа иаанкыланы иҭакыз рхыԥхьаӡара ҵҩак амамызт, аха зҿы зықәԥҽуаз маҷыҩхо ианалага, Ԥачулиа дараапкит, аусҭҵааҩцәа дрылагьежьит, аџьмақәа ҭакны ишәаҳҭеит, шәара аҟәҟәақәа шәзырхамҵеит ҳәа иҿы иааҭашәоз рықәиҳәацәон. Усҭҵааҩык дкыдцалаӡаны даник, ирҳәом, рхала рҿы еихыҵуам… мчыла ҳақәиҭым, ишԥаҟаҳҵари ҳәа аҭак ҟаиҵеит игәы кыдгыланы. Ԥачулиа азныказы уи аусҭҵааҩы абас ахьиҳәаз азы, аӡы дазымыӡәӡәо диқәҳәацәаны, иара уаҵәҟьа имаҵура дамҳәаны дкаижьырц игәы иҭеикын, дҩаҵҟьеит, илақәа цыр-цыруа, аха Бериа «икурсқәа» данырхысуаз «Атроцкистцәа, ашпионцәа рҿахәы анырҿышәхуа, ҳвожд дуӡӡа Сталин (1936 шықәса ииун 29) «асовет мчра аӷацәа зҿы зықәԥымҽуа рзы аусҭҵааҩцәа методс рхы иадырхәалакгьы азин рымоуп» ҳәа идикылаз, имаӡоу аинструкциа шәықәныҟәала ҳәа иеиҳәахьаз игәалашәан, дааннакылеит. «Ҳвожд ду абџьар ҳнапы иаиркит, ҳара ахархәашьа ҳақәшәом акәымзар», – ҳәа акыраамҭа уи аинструкциа дазхәыцуа длеиҩеиуан. Аусура данналагаз аахыс ҿааихак ҟамҵаӡакәа иаӷьуаз, ицәҳауаз абасҟак аамҭа иҿы еихакны даанхо уаҩы димбацызт. Уи аусҭҵааҩ исҳәаз сақәирӡуама ҳәа игәы ҵысуа, иҿымҭра ицәымӷханы дихәаԥшуан. Иабеидыруаз уи аамҭазы дзызхәыцуаз, Бериа «ихы ԥҟаны» иҭеиҵаз дшықәныҟәаша шакәыз.
Дмыҳәҳәакәа, дымҟаакәа ашьшьыҳәа иҭыԥ аҿы днатәан, НКВД акомендант Ражден Гангиа диԥхьеит. Зегьы иџьаршьеит, Ԥачулиа уи аусҭҵааҩ даниҿаԥа ашьҭахь дҟәызгаӡа дахьыҟалаз.
Дызсыԥхьозеи, сцәа схихуазар акәхап ҳәа, дшәаԥырҳаԥуа Гангиа дхаҩҩала дыҩналан, иаԥхьа даагылт. Зегьы ирдыруан икабинет ахь дзыԥхьаны инеигоз, рқьышә ахаа шықәимшьуаз, ихәылашьны ишоуижьуаз.
– Хә-лак сҭахуп, иузыԥшаауама? – Ԥачулиа ихы ҩышьҭыхны, Ражден инаиқәикит.
– Хә-лак?! – иааџьеишьеит… – Хә-лак ракәым, жәалакгьы сыԥшаауеит, – иҳәеит, диацәҳарц азы дшааимгаз аниба.
– Ала башақәа ракәым сара исҭаху… сара исҭахуп ала дуқәа… Амшә кыга алақәа… Урҭ иреиҵамзароуп… Рыҭра НКВД ашьҭахь иҟаҵаны, иахьа иалагӡаны, иахьыҟазаалакгьы иааганы иҭоукроуп.
– Иахьаҵәҟьа инасыгӡоит исыдышәҵаз адҵа! – иҽааиҵыхны даагылт ацара иҽазкуа.
– Уаангыл, уи ашьҭахь амышәцәақәа хәба… Измоу ирымшәх… Ишәмоур, ишьны рцәақәа рхышәх… Ахәылбыҽха абра иҟалароуп.
– Инасыгӡоит исыдышәҵаз, сара аҩны ак сымоуп, егьырҭгьы сыԥшаауеит.
– Уца, – даауижьит.
Гангиа, акгьы иқәымшәакәа, абас хаала иахьеилгаз агәра изымго дындәылҵит, иара дназлаз жәеизаҩык аусзуҩцәа аҽны хәлаанӡа игьежьуа алақәеи амшәцәақәеи ирышьҭан. Зегьы иџьаршьон, Ԥачулиа иаалырҟьаны алақәеи амшәцәақәеи зиҭаххазеи ҳәа, аха аӡәи-аӡәи еицәшәаны изеизҵаауамызт. Ибзианы ирдыруан иааиҿшәаз ҟамлар шамуаз, алацәажәара шамуаз.
Ахәылбыҽха хә-ла дук, рыхқәа хырчааны, рыбзқәа ҭҳәаны, иҳаш-ҳашуа, азынџьырқәа рхаҵаны, «ирбаандаҩны» иааганы иҭаркит. Ԥачулиа ианидырба, ԥшь-лак игәаԥхеит, ахәбатәи илаҿы имааит, идууп, аха иҽадоуп, амшә иашьҭоуҵар заҵа искуеит ҳәа иашьҭамлара, ишәаны шьҭахьҟа иҩуеит… Уи еиԥш иҟоу ҳара иҳахәом, ирылганы наҟ иоушәыжь. Егьырҭ бзиақәоуп, уахынла акрырҿашәымҵалан, шарԥазыла ашәарыцра иҭаагалароуп… Уахынла рызхара рфалар, ианҭааго ихьамҭахоит ҳәа реиҳәеит. Амшәцәақәагьы ааиҵыхны иаԥхьа инышьҭаҵаны ианидырба игәаԥхеит. Ҳаиқәшәоуп шьҭа, ашырԥазы алаҵгара ҳцоит, шәҽырхианы шәыҟаз ҳәа реиҳәеит аҵыхәтәаны.
Ауаҩытәыҩса ихаҿы изаагом адырҩаҽны ашарԥазы Аҟәатәи ашьха акыӡӷаҿы иҟалаз ахлымӡаах. Адәҳәыԥш хәыҷы агәҭаны ишьҭаз ахаҳә ду дықәтәан Ԥачулиа, ақәыџьма ԥшра иҭаны. Иаакәыршаны бнаран. Аҵыхәтәан Гангиа алақәа
иманы дгылан, агыгшәыг ацәаара шырбаз ҩашьомызт, импыҵҟьаны ицарц иқәԥон, рхаԥыцқәа еихҳәаны ихон, ҳаушьҭ, еимыжәжәа иқәаҳҵоит ҳәа рҳәозшәа. Адәҳәыԥш аханы абна илагылан, рцәаарақәа алақәа ирбо, ԥшьҩык абаандаҩцәа зҿахәы ззырҿымхқәаз, амшәцәақәа рхарԥаны.
– Шәшлакобистцәоу, шәхала шәнапы аҵажәыҩуоу, алақәа шәеимыжәжәа шәыргар еиӷьышәшьауоу? – уажәы-уажәы абаандаҩцәа дрыҵаҳәҳәон Ԥачулиа. Алақәа рыбжьы акыр иазааигәан уи абжьы. Алақәа зцәажәомызт, аха Ԥачулиа ииҳәоз ицырҳәозшәа, ҿааихак ҟамҵаӡакәа иреишуан.
Абаандаҩцәа аҭак аныҟарымҵа, Гангиа диқәыҳәҳәеит, алақәа аужь ҳәа. Ишаауижьыз еиԥш иаапкны ирыжәлан, мшәқәаҵәҟьаз џьшьаны еимыжәжәа иаагоит ҳәа иалагеит. Алақәагьы ҳәҳәон, абаандаҩцәагьы ҳәҳәон, Ԥачулиа дыччо дгыланы дырзыԥшуан. Алажәқәа ҳарҿарҵар аҵкыс ҳкыдҵаны ҳаршьааит ҳәа абаандаҩцәа гәаҟқәа иӷызы-ӷызуа аҳәҳәара иалагеит, иаашәҳәо зегьы ҳақәшаҳаҭуп, ҳарҿашәымҵан ҳәа.
Ржьашәқәа ҭыжәжәа, ашьаҟәада рыхьшы, алажәқәа рыц икылсны, иааины ашәҟәы рнапы аҵарыҩуан.
Алақәа рхаԥыц икылсуаз, мчыбжьык ихы дамыхәо, деизҟьа икамераҿы дышьҭан.
Ес-шарԥазы алақәа ҭырго ианалагалак (амшәкра иадыршьцылахьан), рыбжьы цәгьахон, абаандаҩцәа урҭ рыбжьы анраҳалак, маха-маха еиҿышәшәон, ҳауа иганы ирҿарҵода ҳәа агәаҟра иалагон.
Ԥачулиа Скуратов иметод ала аус иуан. Игәалашәон даҽа методкгьы, аҳәынҭқар иҿагылоз ауаа аӡиас хҵаала ишьхәала иҭаԥҽны, рыԥсы шҭаз иҭажьны, ԥсышьацәгьа шриҭоз. Даара игәаԥхон иаргьы уи, аха Аԥсны аӡиасқәа ахаан ирхымҵаалаӡацт, иҟаиҵарыз издыруамызт. Аҵаа ыҟам, аха ӡымзар иҟоузеи, иӡбеит аӡтәы ҟарс ҟаҵаны иҭанирҵәарц. Гангиа идиҵеит НКВД ахыбра ашьҭахьтәи аганаҿ «аҽыкәабарҭа» дирҟаҵарц, ахаҳәеиқәҵа иалхны.
Иҿы иааҭшәоз ҟамлар ауазма? Абаандаҩцәа шәҽыкәабарҭа ауп ишәҳарҟаҵо ҳәа анрарҳәа, мызкы аахыс аҿаԥара ҟәыкқәа ирыҩнакыз, ӡык зцәа иақәзымҭәацыз, аԥыхҭра рыхьызшәа зцәеи-знапи еилаханы иҟаз, иркәабаҵәҟьоз џьыршьеит, имфа-имжә, амла иаганы, реихада иахҟьашо ишыҟазгьы, рхы имҩахаӡакәа аус руан, иалардыраауаз ахәашақәа, ижьаны
рнапала рцәахыхырҭа шыддырҟаҵоз. Иҟаҵаны ишаалгаз еиԥш, Ԥачулиа адҵа риҭеит: – Маҟҿаҳәара аӡы ҩнашәҵа, зҿы еихымҵуа иеихашәқәаз (зҿы зықәԥымҽуаз ус дрышьҭан) аӡәаӡәала инаганы, ран ишаалыхшаз иҟьантазӡа иааилыхны иҭашәырԥалала, маҟҿаҳәаранӡа иалагылазааит, ацәа иакыр аҭӡамц рхы адҵаны ицәалааит ишгылоу. Амла иакыр, џьыкала иҳәаху апасма еиқәаҵәада рыхәда аҽакы лымбаароуп. Аҵаара анырфалак, аӡыжәра рҭаххоит. Адәахьынтәи ҿамҩак аӡыржәтә рмоуроуп. Ахәыҷы иакыма, аду иакыма, адәахьы рыҭгара ҟалаӡом, уа иахьӡаагылоу иҟарҵалааит. Иҿажәкуа иалагар, ирыҵыҵуа ржәлааит… Ажәакала, иргәаҟлатәуп рхала, ҳлакобистцәоуп рҳәаанӡа.
…Иҟаҳҵахьааз цәгьарас, абас ҳаргәаҟуа ҳзыршьуазеи ҳәа рыԥсы рызҭымкаауа, маҟҿаҳәара лахыс ржьы иӡыфоз рызҭымкаауа, маҟҿаҳәара лахыс ржьы иӡыфоз ацәақәа еиҟәыжәжәаны, аӡбаа иалагылан. Знык иадамхаргьы абра сындәылҵны, адунеи ақәыԥшра азин сырҭааит, нас рҭахызаргьы скыдҵаны сыршьааит ҳәа, аӡәаӡәала иақәшаҳаҭхон, иаарыдыркылоз зегьы рыбла хҩаны рнапаҵаҩра.
Ԥачулиа ауаа ршьа ижәуеит ҳәа Аԥсны зегь иаалаҩит. Акгьы зхараӡамкәа иҭакны иргәаҟуаз, рышьҭахь иаанхаз ашшбӷьыцқәа ҩны иаларҵо иалагеит. Урҭ рыҩуан, Ԥачулиа асоциалисттә закуан еилеигоит, ауаа заалымдарыла дрызныҟәоит, акгьы зхараӡам амшәцәақәа рышәҵаны, алақәа рышьҭаҵаны ирҿеиҵоит, аӡӷарс иҭацаланы иҭеишьуеит. Данразҵаауа, дышрысуа рҷаҷақәа кыдиршәоит. Аҭаҭын амца шаку абаандаҩы илахь иадырӷәӷәаланы ирцәоит. Есыуаха ауаа импыҵаԥсуеит. Нас ибналарц иҩны ишцоз иреихсны иршьызшәа, актқәа дирҟаҵоит. Илаԥш ԥҳәыс ԥшӡак дыҵашәар, акрылхароушәа дыкны, уаха ҵхыбжьон драаиргоит. Иаашаанӡа икабинет аҿы дыҩнакны димоуп. Ииҭаху лылаигӡоит. Амш анрылеигалак, ирзымчҳакәа аԥенџьыр рыҽкылырҩны аӡәырҩы рҽыршьхьеит. Ажәлар уаҳа ирзычҳауам, даанкыланы иқәнага дақәшәыршәа ҳәа есымша Қырҭтәылатәи Акомпартиа Аԥснытәи абкоми ЦИК-и рышҟа ашәҟәқәа неиуа иалагеит.
Аԥсны ЦИК ахантәаҩы А. Агрбеи, апартиа аобласттә комитет актәи амаӡаныҟәгаҩ М. Гобечиеи ибзиаҵәҟьаны ирдыруан Ԥачулиа дызҿыз ахәымгарақәа зегьы, аха даазышьҭыз
ицәшәаны, акы иаҳәара рзыгәаӷьуамызт. Ашшԥхьыӡқәа рацәаӡаны рышҟа анеира ианалага, изҵаара обком абиуро аҿы иалацәажәарц рыӡбеит, аха иара уссгьы иҟаимҵеит, иатәеимбеит, абиуро аҽны дымнеиӡеит, шәара амш жәгоит, сара аус зуеит, шәысԥырхагамхан акәымзар ҳәа ҭелла дрықәмақарит. Абас ианеиҿанагала ашьҭахь зынӡа иҽирцәгьеит, дара рхаҭақәа – анапхгаҩцәа дрышьклаԥшуа дрышьҭалеит, Бериа изы иакәым рҳәазшәа, иҟамыз-ианымыз аиҵаҟәаҟәарақәа рыхьнирҳаларц далагеит.
Заа даанкыланы дахьырхәымзар ишҭаирхоз рбеит, аҩыџьагьы ааицәажәан Аԥснытәи НКВД аиҳабы Ԥачулиа ихы иамхакәачрахеит, Аԥснытәи анапхгара атәеибом, абиуро изҵаара ахәаԥшраны иахьыҟаз дымнеит, Апартиеи аиҳабыреи идырҵо идикылом, аусураҿы асоциалисттә закәанқәа еилеигоит, ихы иааҭашәо ҟаиҵоит. Акгьы зхараӡамкәа инапала иҭаирхаз рхыԥхьаӡара рацәаҩуп… Хьӡи-ԥшеи змо, напхгара зиҭо аорган ахьӡ лаирҟәуеит… анапхгара даԥыргатәуп. Аҳәара ҟаҳҵоит акомиссиа алыхны, иус ҭҵааны, ЦК абиуро аҿы шәахәаԥшразы ҳәа ашшыԥхьыӡ ҩны Бериа ишҟа идәықәырҵеит.
Мчыбжьык ааҵаанӡа Бериа иҟынтәи адырра роуит, шәҩыџьагьы уаҵәы асааҭ 10 рзы ЦК аҿы шәҟалароуп ҳәа. Уаҵәы ҳәа ззырҳәоз ашьжьымҭан А. Агрбеи М. Гобечиеи Бериа икабинет адкыларҭаҿы игылан. Асааҭ жәаба рыбжазы инаркны жәаҩанӡа иԥшын, уажәымзар-уажәы ҳидикылоит ҳәа. Бериа икабинет аҟны дтәан, иааины ишыԥшыз идыруан, аха идикыломызт, зны-зынла ихала данаанхалозгьы ҟалалон, аха дрыԥхьомызт. Асааҭ жәаҩа иаалгоны еиԥш, адкыларҭа ашә ааимԥааны ашырҳәа дааҩналт Ԥачулиа. Агрбеи Гобечиеи имбаӡозшәа, ибла амса хҵаны, акыр-кырҳәа дыччо, амаӡаныҟәгаҩ даалыдгыланы лацәажәара далагеит. Ларгьы дицәнымхо аԥсшәа иалҳәеит. Ашьҭахь лызқәа днас-насын, бнеи, аиҳабы сааины сшыҟоу адырра иҭ ҳәа леиҳәеит. Иажәа ҩбамтәкәа дҩагылан, акабинет ашә аартны дныҩналт. Агрбеи Гобечиеи шанханы иаанхеит, дара ԥшуижьҭеи иҵӡоз, аха лхы дҩаханы знызаҵәыкгьы абарҭ уааума ҳәагьы дырҿамԥшӡеит. Дыҩнамларц шырҳәоз даадәылҵын, Ԥачулиа лхы наиқәкны, арҭ иԥшугьы уманы уҩнал ҳәа иалҳәеит. Ирҳәо рҿамшәо ишьҭаланы иныҩналт. Бериа ихала иакәын иҟаз, аҵаа еиԥш
дыхьшәашәаӡа ауп Агрбеи Гобечиеи рнапқәа шрымихыз, аҩыџьагьы еицгәарҭеит, ашшыԥхьыӡ ирҩыз еиҵыхны иаԥхьа иқәын, цәаҳәақәак еиқәаҵәала ирыҵшьны, аҽа цәаҳәақәак ҟаԥшьыла. Ажәа мҳәаӡакәа, инацәа аҩыџьагьы идирбеит иахьтәашаз (иара дахьтәаз акыр инацәыхараны). Ԥачулиа дааганы данидиртәала, иааиҵанарӷәӷәеит. Дара насҭханы иахьиртәаз, иззашшырц иааз ахәымга днаганы иаԥхьа данынаиртәа. Бериа акыраамҭа ҿымҭӡакәа инацәкьарақәа астол иқәрыхәмаруа, иаԥхьа еиҵыхны иқәыз ашшыԥхьыӡ дахәаԥшуан. Аҭагылазаашьа убас иҟан, аклавишқәа рхы дықәсуа, анота иаԥхьа имҵаҵаны дахәаԥшуа абыржәыҵәҟьа апианино арҳәаа дналагарашәа. Бериа иҿымҭра еиҳа-еиҳа ирықәыӷәӷәон Агрбеи Гобечиеи, иззааз аус ишалагара рыздыруамызт, иара дҳаԥхьан ҳааигеит, ҳашшыԥхьыӡ иаԥхьа иқәуп, иара даламгакәа ҳара ицәыраагар, еицәаҳтәыр алшоит ҳәа аҩыџьагьы азхәыцуан. Зынӡа ирызхымгоз Ԥачулиа ихымҩаԥгашьа акәын, иҩызак иҿы дааизшәа, ишьамхы еиқәыршәны, илақәа кам-камуа, днаԥшы-ааԥшуа дтәан.
– Григори Алеқсеи-иԥа! – акабинет аҩнуҵҟа аҿымҭра хьамҭа иҩнажьыз Бериа ибжьы аалҩит. Зыԥсыԥ алагаҩагара зызцәгьаханы итәаз Агрбеи Гобечиеи, Бериа амамиқәара иҿартәаны Ԥачулиа ихы иқәкны иҿы анааихих, дилгеит ргәахәын, рыԥсы ааивыргеит, рыбӷақәагьы аадыриашеит. – Лҵшәа бзиала аорган аҿы уусура ахә ҳаракны иршьеит, – иажәа нагӡо, амамиқәара иҿатәаз ашьшьыҳәа ихыҵуа, – Акоммунист партиеи Асовет Апрезидиум Аусԥҟа иҟанаҵаз ала иуанашьахеит Аџьа Абираҟ ҟаԥшь аорден… (Агрбеи Гобечиеи рышҟа даахьаԥшын), Қырҭтәылатәи ацентр комитети, Аԥснытәи абкоми ЦИК-и рыхьӡала гәык-ԥсыкала иудысныҳәалоит, аринахысгьы уусураҿы аиааира ҿыцқәа узеиӷьасшьоит!..
Агрбеи Гобечиеи азныказы ирҳәо-ируа иақәымшәо ишанханы иаанхеит. Бериа дҩагылан, днеины Ԥачулиа инапы рӷәӷәаны иааникылт. Даргьы ашырҳәа иҩагылт, аха ишьханԥсылазшәа иаанхеит.
– Ҳҩыза ианашьахаз аҳамҭа идышәныҳәала, – иҟарҵара рзымдыруа ианаанха, Бериа рышҟа даахьаҳәын днарҿаԥшит. Уи усҟанҵәҟьа убасҟак иблақәа ӷьын, абыржәыҵәҟьа шәнеины, инапы аанкыланы ианидшәымныҳәала, шәшыҟамло
жәдыруазааит ҳәа акәын иаанагоз. Ишԥаҟарҵарыз, рыхқәа рыкәаҽ инаидгылан идырныҳәалт.
– Шьҭа шәца, шәхы шәақәиҭуп, – иҳәеит Бериа иааркьаҿӡаны, аха иаарымчны. Уи иаанагоз абри ашьҭахь уаҳа аҽакы алацәажәара аҭахым акәын.
Хьӡра аагара ицаз сакасала иааргеит ҳәа шырҳәо еиԥш, А. Агрбеи М. Гобечиеи рыхқәа рыкәаҽ, ихәылашьны иоуижьызшәа акәын адәыӷба иҭаланы Аҟәаҟа ишаауаз. Рыг-рҿы амырҳәаӡакәа, шәхы шәақәиҭуп, шәца ҳәа Бериа иреиҳәаз, ахаҳә еиԥш ихьамҭаӡа ирықәыӷәӷәон, иаанагоз рыздыруамызт. Зынӡа ирызхымгоз «ҳҩыза идышәныҳәала» ҳәа илақәа ырцәгьаны данрыхәаԥшуаз атәы акәын. Аҩыџьагьы ибзианы еилыркаауан, усҟантәи уи иҿаԥшылара иаанагоз, шәара ишәыхҟьаны Ԥачулиа ихы хәыцк адамхаргьы ианалшәа шәыхқәа хыссоит ҳәа шакәыз.
Ԥачулиагьы даауан ауха Аҟәаҟа, игәалаҟара ҳаракын, рнаҩыстәи акупе дҭан, аҳамҭа ду иоуз идырныҳәалон иҩызцәа. Зегьы ибжьы рылыҩуан, алаф иҳәон, лассы-лассы икьатеиах ԥҵәарашәа дыччон. Иччабжь рхы иалаӡомызт, дара дырхыччозшәа акәын ишраҳауаз.
Ауха шаанӡа уи акупе аҿы агәырӷьара ду ыҟан, рыбжьы цәгьан, егьи акупе аҿы Агрбеи Гобечиеи, рнапқәа ргәыҵаԥса, имыцәаӡакәа иштәаз иаадыршеит.
Ашьжьымҭан Аҟәа адәыӷба ианналбаа, Агрбеи Гобечиеи русурахь ицарызу, рыҩнқәа рахь ицарызу рзымдыруа, имида-гәидаха инеиуан. Ԥачулиа ашырҳәа днарывсит имбаӡозшәа ҟаҵаны.
Уахыки-ҽнаки ҵуан Наҳар маҟҿаҳәаранӡа аӡбаа дылагылазижьҭеи. Аԥхьаҵәҟьа данаарга афҩы иҩынҟьа ицози аӡи шыҟьашьызи рыла сааҭк изычҳауеит ҳәа дыҟамызт, игәы аангыланы дкаҳауазшәа ибон, аха ауаҩы мыжда данақәшәалак иимычҳара ҳәа иҟоузеи.
Аӡҟарс ахь дааргаанӡа ҩымш ҵуан акриҿарымҵацижьҭеи, амла дагон, аха ара данаанага акрыфара акәым, аԥсҭазаара игәы ахшәо аҟынӡа днеиит. Аха иаԥхьа инанагаз дахьрыхәаԥшуаз, урҭ ирычҳазар, саргьы исычҳароуп ҳәа игәы ирӷәӷәеит. Адырҩаҽны Гангиа дрыцәнымхошәа, акыршәымфаӡацт, амла шәакызар ҟалап ҳәа ашә аартны, апасма еиқәаҵәа, гәабалаак азна иманы даалагылт. Аӡәгьы имрымхит, амла ҳакӡом рҳәан, мап ркит. Наҳар дгәыҳәны дыҟан, апасма еиқәаҵәа акәым, ахаҳә иаур ифон, имысхуеит ҳәа деиханы дандәықәла, аԥхьа дааганы данҭаркыз аӡы иалагыланы зхы аҭӡамц иадҵаны ицәаз ауаҩ бырг Адабашиан Геворк ила иирбеит уаламкьысын ҳәа.
Аԥшьҩыкгьы мап анацәырк, афаха анцәа ишәимҭааит ҳәа Гангиа дыцәҳа-шҳауа дгәааны, ашә ныдыжьланы инархаиркит.
– Абра дҭакын арԥыс бзиак, Сафар ихьӡын, ижәла сыздырам, игәнаҳа рзымгааит, джьаны, апасма еиқәаҵәа џьыкала иҳәахны иҿарҵан, аӡышра далагеит, ҵәыцак аӡы сышәҭ ҳәа данрыҳәа, хәдацәахьы уалагылоуп, шаҟа уҭаху ыжәла ҳәа иарҳәеит. Ари ауаҩы ижәуа иҟоума, изеиԥшроу умбои? – дҿажәкны аԥсра далагеит… Аӡада адунеи ауаҩы изымчҳауа егьыҟам…
Аӡы, аӡы ҳәа дыҳәҳәо, аҭӡамцқәа ихы рынҟьо дшыҩназ, саргьы инасыгәҭасны, сааганы сынҭаркит. Раԥхьа инҭарҭәаз аӡы рымԥсахӡац, шаҟаҩы аанагахьоу здыруада, саниба даасылаԥсны сикит аӡы сыҭ ҳәа. Деилаԥсо далагахьан. Аа, абаақәа, ухаҵами, ичҳа ҳәа игәы сырӷәӷәарц салагеит, аха сара исҳәоз акы иаҳауа дыҟамызт. Иҿы ҭбаны, ибзи иқьышәи еихьишьуан, ибз акәалаа еиԥш иҩаны иҿы иҭан. Ила акы амбо, ихы-иҿы еицакхеит сышихәаԥшуаз, нас инеиужьны ахәаара далагеит, деивысит, аҭӡамц дахьынҳаланы, аӡымҵар даҵагылазшәа, иҿы аартны ижәуазшәа ҟаиҵо далагеит. Сжьы ԥысҟар аӡы шаауа здыруазҭгьы сеигӡомызт, убасҟак дрыцҳасшьеит. Иара иеиԥш саргьы аҳәҳәара салагеит, аӡы, аӡы ҳәа, аха ҳабжьы заҳауадаз. Аҵыхәтәан ахәаара даҟәыҵын, аҭӡамц инацәа ақәкны исырбо, уааи, уааскьа арахь, Бериа иеиҵихыз аӡыхь ахьхьа-хьхьаҳәа иахьааиуа умбаӡои, ижә шаҟа уҭаху иҳәан, сышҟа даахьаҳәит. Убасҟан зынӡа дшеилаԥсаз здырит, аӡҭабаа иҽналаижьын, даҵашьшьы ажәра далагеит. Изхара анижә, иԥсы неқәаҳаит. Акыраамҭа ҿымҭӡакәа дӡааԥшыло дгылан, зны аҟыр-ҟырҳәа ибжьы ҭганы дыччон, аҽазны деиҵақьы-қьызуа дҵәыуон… дыҭганы дыргеит… дышԥарыцҳасшьои ахәаша, иеиԥш аҭеиҭыԥш змаз, сықәра ахьнеихьоу убоит, ида дсымбацызт. Уаргьы убас узырурц иаҿын, угәнаҳа рзымгааит. Уи
азоуп иумфан ҳәа зусырбазгьы, – игәы ԥыжәжәо акәын Геворк абри ажәабжь шизеиҭеиҳәаз. Наҳар убасҟан ауп ианеиликааз Сафар рыцҳа дахьеивысыз зыхҟьаз.
– Сара исыхьлакгьы, сықәра ԥыҭк сфахьеит, аха шәара шәыҷкәынцәоуп… рыцҳашьарак рылаӡамкәа знапы ҳанхалада? – Геворк имч илӡааны, иԥсы илышәшәо даабӷаӷеит, аха дкаҳаанӡа Наҳар диҵагыланы дааникылт, днаганы аҭӡамц днадиргылт.
Геворк Адабашиан 69 шықәса ихыҵуан, Гәмысҭатәын, дынхаҩын, ихы идыруа дааҟалазар аахыс инапашҵақәа амса рыҵымҵыцызт. Ҭырқәтәыла диит, ҩы-шықәса ихыҵуан иани иаби ахныҟәгара рзыцәгьахан, уа иқәҵны Аԥсны иааны ианынхаз. Аҵара имамызт, акы унапы аҵаҩ ҳәа иоуҳәар, аџьар сахьа аниҵон. Гәмысҭа ақыҭан аколнхара раԥхьа иалалаз дреиуан, иаб иеиԥш иаргьы ҭаҭынаарыхҩын.
1937 шықәсазы февраль мза инаркны, Лакоба дытроцкистын, ажәлар драӷан ҳәа агазеҭқәа рынҵара ианалага нахыс Аԥсны уи ада цәажәатә ыҟамызт, ҩыџьа ааидгыларгьы уи акәын излацәажәоз. Қалақьцыԥхьаӡа, қыҭацыԥхьаӡа, бригадацыԥхьаӡа аизарақәа ҟаҵаны, Лакоба иқәӡбалар акәын, хыхьынтәи ус адҵа ыҟан. Зегьынџьара ауаа азыҟаҵаны иқәдыргылон. Гәмысҭа ақыҭаҿгьы аизара мҩаԥысуан. Шәгәаанагара шәҳәароуп, ҳиқәӡбароуп Асовет ҳәынҭқарра аӷа Лакоба ҳәа аизара ааиртит ақыҭсовет ахантәаҩы. Еизаны иҟаз анхацәа шамахамзар Лакоба зегьы дырбахьан, акырынтә ақыҭаҿы даахьан, драцәажәахьан, иуаҩышьа рдыруан азы аӡәгьы ақәҿымҭӡакәа рыхқәа ларҟәны итәан.
– Сара ажәа сымоуп, – иҳәан, аӡәгьы данымцәажәа даарылҵит ақыҭа агитатор қәыԥш Гиқор. – Лакоба ажәлар драӷан, Асовет мчра даҵаланы иааирҳәырц даҿын… Сталин ҳгәыӷырҭа ду иҳаиҭаз аколнхара – абзанхара иҭахымызт… Мап ацәышәк ҳәа маӡала ирыҵаҳәаны анхаҩыжәлар ыҵирҟьон. 1931 шықәсазы Аԥсны иқәынхо анхаҩыжәлар Дәрыԥшь еизганы, аколнхара ҟамлааит ҳәа изырқәԥоз иара иоуп. Ажәлар ирзеицәаз аҟаҵара дашьҭан. Аколнхацәа дырхаҵгыломызт, уаас ишьомызт, қьаранџьқәаҵас дрыхәаԥшуа, Аԥсны аҳратәрахь ирхынҳәырц иҭахын. Дахьымӡеит акәымзар иҳазгәакьаӡоу ҳҳәынҭқарра анапхгаҩцәа дреиҩаӡо дрышьҭан иҭаирхарц. Сара сиқәӡбоит ажәлар раӷа Лакоба. Уи идацԥашә ыҵыршәатәуп, ибылтәуп, ивагыланы аус ицызуаз, иара иеиԥш цәгьамзар бзиа ҟазымҵоз ажәлар рҿы, иахьагьы иаанханы иҟоуп… Сара ажәа алазгалоит атроцкист Лакоба идгыланы аус ицызуаз Аԥсны анапхгаҩцәа зегьы рмаҵурақәа ирымхны, рықәнага иақәыршәахарц азы…
Гиқор дгыланы, абас иҿы ҭыӡәӡәааны (хыхьынтәи идырҵаз акәын ииҳәоз) ацәажәара даналага, Геворк дшанханы дихәаԥшуан. Идыруан Лакоба, Гиқор иаб абзиара дуӡӡа шизиухьаз, урҭ еигәылацәан, зда царҭа амам анхаҩ ӷар иакәын, ахшара рацәа ихы нарылмыҳәҳәо дрылатәан, зегь раҵкыс гәаҟрас имаз, иҩны ахраӡага еиԥш ақәа ахькылсуаз акәын. Ижәзаҵә имаз ҭины ахыб ааимхәозҭгьы, акы злихуа егьимамзыт. Ижәзаҵә иҭир, хәыҷгәарҭак зланыҟәигоз? Аҭыԥантәи анапхгаҩцәа ацхыраара акгьы анизрымҭа, ҽнак Гиқор инапы данкны Лакоба иҿы дцеит.
– Ааҩык ахшара сымоуп, абри иубо зегьы дреиҳабуп, жәа-шықәса ихыҵуеит, сзыргәаҟуа аҩынхыб ауп, усыцхраа, – ҳәа диҳәеит.
Аӷабег (Гиқор иаб) Аҟәантәи даныхынҳәы, агәылацәа зегьы дрылсит, иахьа Лакоба иҿы сыҟан, сышидекылаз ҳәашьа амам, уи иеиԥш аҟазшьа змоу адунеи аҿы дыҟоуп ҳәа сыҟам. Иусҳәарҭаҿы ҳаннеиз иара дыҟаӡамызт, еизарак ахь дыҟан, шьыбжьышьҭахьынӡа ҳаизыԥшын, Гиқор амла дакын, дҟым-ҵәымуа дышгылаз дааит. Исҭахыз аниасҳәа, ари ахәыҷы дзырҵәыуозеи ҳәа дсызҵааит. Шьыжьы аахыс ҳаузыԥшны ҳгылан анысҳәа, ахәыҷы амла дакызар ҟалап ҳәа ихы шьышьуа диргәабзыӷит, адҵа риҭан, ҳалбааганы, иара икрыфарҭаҿы ҳартәаны, хәыда-ԥсада акраҳҿарҵеит. Лакоба дуӡӡа С-Гиқор хәыҷы ихы ишьышьит ҳәа дыҽхәон.
Хымш ааҵаанӡа Лакоба машьынала аҟауар изааиҭиит. Аӷбег рыцҳа ахә ушәароуп ҳәа иарҳәар ҳәа дшәаны, аҟауар амашьына изақәхуамызт.
Абасҟаҩык ахшара ҳзызааӡо, хәыда-ԥсада ахыб ганы ишәҭ, амала ҳәагьы изызхыбуа абарҭ амшқәа рзы изышәышьҭ ҳәа Лакоба адҵа ҟаиҵеит ҳәа аҟауар аазгаз, иақәхны ианышьҭарҵа ашьҭахь ианиарҳәа, ажәҩан ахь дзымԥрит, уаҳа егьигымхеит.
Гиқоргьы усҟан уа дгылан, ибон, иаҳауан. Нас иахьа дҩагыланы, абас иҿы ҭыӡәӡәааны, Лакоба анхаҩыжәлар рзы
цәгьамзар бзиа ҟаиҵомызт, ажәлар драӷоуп ҳәа шԥеиҳәеи ҳәа Геворк даара игәы иалсны дихәаԥшуан.
Аизара анеилга ашьҭахь Геворк иаҳаз даара ицәымыӷханы, дынкахәыцуа дышнеиуаз, Гиқор дааихьӡан, уара уда иахьа Лакоба зегьы иқәӡбеит, зақәҿумҭуазеи ҳәа гәыбӷан ииҭо далагеит. Сара Лакоба ажәлар драӷан ҳәа агәра сызгом… Егьырҭ зегьы ҳарҟәаҵып, уаби уареи абзиара дуӡӡа ишәзиухьаз зугәалумыршәазеи ҳәа даахьаҳәны иаҽԥниҳәеит. Уаҳа акгьы еибырымҳәеит, зымҩа инеидыҵит.
Адырҩаҽны ашьжьымҭанӡа, какалгьы имкыцкәа, ҭаҭын рашәара сцоит ҳәа иҽага иҟәаҟәа иқәҵаны Геворк игәашә данааҭыҵуаз, Аҟәанӡа уаалароуп, уаҳҭахуп уск азы рҳәан, иикыз аҽага ааимхны, агәашә инадыргыланы, ҩыџьа ахацәа дрыманы НКВД аҿы дааганы дынҭаркит. Дзыхҟьаз ҳәа акгьы изымдырӡо мызки 24 мши аҿаԥара дхәыҵакын. Аҭаҳмада рыцҳа дгәаҟха, иԥаҵеи ихахәи еималаны, дышлаӷәаӷәаӡа даадәылырган, аусҭҵааҩы иҿы днаргеит.
– Сзыхшәырҟьо сашәҳәа, шәуаами, амҩан аӡәы итәы каршәны избаргьы ишьҭысхуам, сызҭашәкызеи, исымашәкузеи? – иҳәеит аҭаҳмада дхыџь-хыџьуа.
– Уара аҭаҳмадажә уоума Лакоба атроцкист ихы зҿышуа, ишԥоуҳәеи шәқыҭаҿы ажәлар зегьы аниқәӡбуаз?.. Ажәлар драӷаӡам, иеиӷьыз уаҩы дыҟамызт уҳәеит, ус аума? – аусҭҵааҩ аҭаҳмада дахьихәаԥшуаз изычҳауамызт.
– Ааи, исҳәеит, Гиқор иоуп изасҳәаз, Лакоба ажәлар драӷан ҳәа иахьагьы агәра сызгом. – Шьҭоуп ианеиликааз Геворк иҭакра зыхҟьаз. – Иаб сиқәлан, ианаџьалбеит, сыцәгьа ҳәаны сышԥадҭаирки, – игәахәын иааицәымыӷхеит.
– Уҩны заҟантә днеихьаз? – амаҭ алыҳәҳәон изҵаара.
– Сыҩны дымнеиӡацызт, ҳабригадаҿы аус ахьаауаз ҩынтә-хынтә раҟара днеихьан.
– Аколнхара мап ацәышәк ҳәа агитациа аколнхацәа ианырзиуаз умаҳауази?
– Мап, сара уи еиԥш иҳәоны исмаҳаит. Аус бзианы ишәула, шәаргьы шәбеиахоит, шәколнхарагьы беиахоит ҳәа акәын иҳаиҳәоз.
– Мцуп иуҳәо, аҭаҳмада, уҩны дымнеицызҭгьы уҷкәын хәыҷы жәа-мааҭк аԥара иџьыба иааҭганы иабеииҭеи, амҩан ииҭама? Иааибалак зегьы ириҭозма? – диқәымчуа далагеит. – Ишыҟоу аиаша ҳәа, акәымзар уҷкәынгьы уаргьы абахҭа шәышҭабаауа удыруаз! Уара Ҭырқәтәыла уиит, Лакоба дызуҿцаауаз, уҷкәыни уареи дшәыцәнымхо акәӡамызт, агентс Аԥсни Ҭырқәтәылеи урыбжьаҵаны, цәгьамыцәгьас иааҟоу зегьы бжьугаларцаз акәын. Аха уара ушҵарадауаҩыз анеиликаа, уҷкәын аҵара ирҵаны агентс дҟаиҵарц иҭахын. Абас шакәыз ашәҟәы унапы аҵаҩ, убри ала уҷкәыни уареи шәхы еиқәшәырхар шәылшоит, уаҳа аҽакы шәыхәараны иҟаӡам.
Геворк игәы аҵысра иалагеит, уҷкәынгьы дҭаҳкуеит ҳәа аусҭҵааҩы ианиҳәа. «Сызфаз Гиқор иоуп», – игәы изыԥжәон, абыржәыҵәҟьа иааигәа дгылазҭгьы, ихәдацәа ҵкааны дишьуан. – Исымеикәазеи ианаџьалбеит, иҟаз аиаша зимҳәазеи, ихаҭа имбози, Лакоба диасны дышнеиуаз дахьынхоз данаавала, ахәыҷқәа ашҭаҿы ишыхәмаруаз ибеит. Уара утәқәа роума ҳәа дсызҵааит, ани ажыцәшәа иҟоу иоуп сара стәы ҳәа дисырбеит, иаргьы ахәмарра дааҟәыҵны, дыҩны, дааины даасыдгылт. Лакоба аҩныҟа дымҩахыҵырц сиҳәеит, аха иахьазы сыццакуеит, аҽазны ҳәа сеиҳәеит. Сыҷкәын диахәмаруа, шаҟа ухыҵуазеи, ашкол уҭалахьоума ҳәа даниазҵаа, фба схыҵуеит, сынтәа сцоит ашкол ахь ҳәа аҿҿаҳәа дааиҿагыланы, дыԥхамшьаӡакәа аҭак ҟаиҵеит. Лакоба уи даара игәы иахәан дааигәыдиҳәҳәалеит, иџьыба жәамааҭк аԥара ааҭганы ииркит, абасгьы нациҵеит, – Абарҭ аԥарақәа рыла арҵага шәҟәқәа аахәа, аҵара бзианы иҵала. Уаб дуаҩбзиоуп, аха аҵара имаӡам, уара аҵара уҵар, уабгьы уихәо, ҳауаажәларрзгьы ухәарҭаны уҟалоит… Абарҭқәа зегьы Гиқор уа дгылан ибон, иаҳауан…
«Ашкол ахь ацара аамҭа анааи, Лакоба ииҭаз аԥарала арҵага шәҟәқәа изааҳхәеит. Ахәмарра данахнагалалак, Лакоба дуӡӡа иузааихәаз ашәҟәқәа рыла аҵара шуҵо ухоумыршҭын, иажәақәа угәаларшәала, ихәарҭамкәа иуҵо уалагар иаҳауеит ҳәа далаҳааӡон. Ибзиангьы далгеит абжьаратәи ашкол. Сыҷкәын заҵәы акгьы ихараӡамкәа дааганы данҭарк, сымцахә ыцәеит», – абас аусҭҵааҩ иаԥхьа ихы кны дтәаны дхәыцуан.
– Ухы уцәымӷымзар, ушақәшаҳаҭу унапы аҵаҩ… Уи ала уара ухы амацара акәым, уҷкәынгьы деиқәурхоит.
Аусҭҵааҩ «уҷкәын» ааиҳәацыԥхьаӡа, Геворк игәы ҭыԥсаауан, иԥсы ҩеины ихәда иааҵагылон, акгьы ихараӡамкәа деиқәԥах дҿаҳәа, дааганы дҭаркызшәа, зегьы ишырзыруа еиԥш иааисуа дрыпҟозшәа, ма дганы алақәа дырҿарҵозшәа
игәы иабон. Ибла дыхгылан иахьа ашарԥазы идәылганы иргаз (ицҭакыз) аҷкәын қәыԥш, иԥа ицәа ихикаауан… Ҩбаҟа сааҭ рышьҭахь дырхынҳәны, дааганы дыҩнарыжьит, иибахьаз иакәӡамызт, илақәа заҵәык ааԥшуан аамҷыдарахаз ицәеижь зегьы рӷӷаны, ашьа ихьшьы, имаҭәақәа ишәхаԥыжәжәа иҟан. Акыраамҭа иҿы еилгомызт, ацәажәара илшомызт. Геворк уи дышьҭихит, дышьҭеиҵеит, дааирҳәит, днеирҳәит, иеибгаз мацәак ажьы иқәмызт. Зегь раҵкыс ихәда хәын, ашьа гыланы ицон. Азныказы иԥжәаз џьишьан, даара дшәеит, аха ииулак инапы ақәҵаны иааникылт. Ишҳәызбаҭыԥмыз ибеит, аха абас ицәеижь зегьы зырӷӷаз изеилымкааит. Аҷкәын қәыԥш ԥыҭрак ашьҭахь иҿы еилго даныҟала, иузырузеи ҳәа дизҵааит, ашьха ашьапаҿы алақәа дшырҿарҵаз иеиҳәеит…
– Узырхәыцуазеи, уалга, унапы аҵаҩ! – аусҭҵааҩ иҽеиԥсхарчны диқәҳәҳәеит.
Геворк ишлара илаӷырӡқәа алыкәкәа (здунеи ахаан иашамзар мцы зымҳәацыз), Лакоба иҩны дшымҩахымҵыцыз, диасны дышцоз ашҭаҿы ихәыҷы дыхәмаруа дышҭаз аниба, диеигәырӷьаны ашкол ахь уанцо арҵага шәҟәқәа алаахәа ҳәа аԥара шииҭаз… уаҳагьы акгьы шырзеиламыз… ишыҟаҵәҟьаз аиаша сҳәоит ҳәа далаган димырцәажәеит, аамҭа угарц уаҿуп, амц уҳәоит, уара аҭаҳмада еиӷрабаа, аиаша ҳәа акәымзар, ушьацәа хаххала удәылганы урго уҟасҵоит ҳәа диқәхәаауа, мчыла аҩыга инапы инаркны, ақьаад бӷьыц иаԥхьа инықәиҵеит. Дырҟьаны акәзаргьы иҿы иқәԥиҽырц акәын, уаҳа ԥсыхәа ыҟамызт.
Ԥачулиа игыгцәа ргыланы икабинет аҟны дтәаны дизыԥшын, мап икит аҭаҳмада, иажәа сзиҿымхит ҳәа днеир, ҳаӷеимшхаран, иаб, иан зегьы рыхәҭаа рыҭаны, ихаӡӷара кыдиршшаауан, имаҵурагьы даамихуан.
Ԥачулиа урҭ амшқәа рзы зынӡа деивысызшәа, уажәы-уажәы аусҭҵааҩцәа дырзыҭрысуа, ахамышҭыхә иҭаргыланы иман, акгьы шәаԥсам, шәнышәынҭрақәоуп, шәыжтәқәоуп ҳәа икыдцаланы иман, изыхҟьазгьы Бериа Қарҭынтәи аҭел дасны аҽԥныҳәа ииҭаз ауп. Уи абас иеиҳәеит: – Сышԥауқәгәыӷуаз, аха сгәыӷра башахозар ҟалап. Исзеилкаауам, иаанагозеи, иҭакны ишәымоу лакобистцәа – Аԥсны аиҳабыра рус аӡбара шәзахымццакуа, иртәаны абасҟак аамҭа шәызрыхәаԥшуа… апроцесс шәзаламгозеи? – ҳәа.
Инцәахә Бериа иҟынтәи ҽԥныҳәак иоур аҵкыс иааиқәшәаны дыԥсыр еиӷьишьон. Абас игәы намӡо даниацәажәа нахыс зынӡа даапкит. Абаандаҩцәа икны иааргаз уахыки-ҽнаки рыла рҿахәы рҿышәымхыр ҟалом ҳәа аусҭҵааҩцәа рыхәцәқәа ҵкааны икит.
… Лакоба ивагыланы аус зуаз Аԥсны аиҳабыра, аханатә аахыс зшьа каҭәаны Асовет мчра аагаразы иқәԥоз, зхы-зыԥсы ақәҵаны акоммунист партиа иаарыднаҵоз ҟазҵоз, аӡәгьы даанмыжькәа зегьы ҭакын, аконтрреволиуциатә террористтә организациа 1931 шықәса раахыс маӡала еиҿкааз, Лакоба хадас дызмаз шәалахәын, Асовет мчра еилажәгарц планс ишәыман, ҳкоммунист партиа анапхгаҩцәа рҭархара шәашьҭан ҳәа. Хымз инареиҳаны иҵуан иҭакны рырҳәацәара, рыргәаҟра иаҿижьҭеи В. Ладариа, М. Чалмаз, В. Лакоба, М. Лакома, К. Инал-иԥа, М. Џьергениа уҳәа 13-ҩык иналукааша апартиатәи асоветтәи усзуҩцәа. Рус рзыӡбауамызт, избан акәзар, ажәала ирыдырҳәалоз аамҷыдарахаз ахара рыдԥхьаӡаланы ашьауӷа излақәдыршәаша ҳәа аматериал ркымызт… Харада шәаанкылан… шәеилаҳкааит… шәхы шәақәиҭуп ҳәа ирзоужьуамызт, Бериа иҟынтәи адҵа ирымаз инармыгӡар ҟалозма, акомпроматериал еиқәдырҽаҽар акәын. Аусҭҵааҩцәа уахгьы-ҽынгьы имыцәаӡакәа урҭ рзы цәгьак аӡәы иаҳзиҿыхуазар ҳәа ауаа рыԥсы рхырхуан.
Аҩызцәа еибаҭиуа, агәылацәа рыцәгьа еибаҳәо, аешьеи-аешьеи рыгәра еибаганы ргәы иҭоу рзеибымҳәо аҟынӡа инаргеит, аҭагылазаашьа хьамҭа иҟалаз иахҟьаны.
… Геворк аусҭҵааҩы мчыла ииркыз аҩыга, ашәақь еиҵаҵаны ухы иагәыдҵаны уҽшьы ҳәа ииркызшәа акәын ицәымыӷханы дшахәаԥшуаз. Аусҭҵааҩ иаҵкысгьы игәы изыԥжәон Гиқор. «Сыҷкәын аԥара анииркуаз иаргьы уа агәашә дықәтәаны дихәаԥшуан, уара умацара изуиҭазеи, саргьы исиҭарауаз ҳәа дгәааны, ицыхәмарра даҟәыҵны, иқьышә кылыршьшь дтәан. Сыҷкәыни иареи еиқәлацәан, аҵара еицырҵон, еиҩызцәан… Избан, изааухьаз цәгьарас? Иаб данԥсы сара дыскәабеит, анышә ԥысҟеит, ҳаигәылацәан. Иԥсы ахьынӡаҭаз акы имасымкыцызт. Ҳара ҳаҵкысгьы Лакоба дара абзиара рзиухьан… Алахша Гиқор, сыԥсы ҭаны сышԥазҭымҵри, ҳаицәажәап». Абарҭқәа зегьы анааидихәыцла ашьҭахь, – Иуҭаху сызу, Лакоба иеиԥш ауаҩ бзиа изы агәнаҳа сзыҟаҵом, –
иҳәан, игәы ааиқәҳәаланы, иикыз аҩыга астол инықәыршәны аусҭҵааҩ днеиҿаԥшит.
– Иуҳәацәап… убри еиԥш ҭыԥк ахь удәықәысҵап, убас еиԥш уахьнархәып… убас еиԥш аҭагылазаашьа уоуп, иудыруа акәым, иухашҭхьоугьы угәаланаршәап… Ухала апатара уалагап, – иҳәан, аусҭҵааҩ дгәааны, иҭаҷкәым раҵәан астол иқәикшеит. Буҭхузи, уласны уҩнал ҳәа дыҳәҳәеит. Иԥси-иԥси еихьымӡо дааҩнаххит Буҭхузи. Абри аҭаҳмадажә ифҩы гоит, иахьудыруахь дганы дрылажь ҳәа адҵа ииҭеит.
Буҭхузи аҭаҳмада диаԥцаны, диманы днеиуан, Геворк рыцҳа уи аамҭаз дзызхәыцуаз, сганы алақәа срылажьны сырҿарҵозар акәхап ҳәа акәын. Аҵыхгьы ашарахь еигәон, ицҭакыз аҷкәын излеиҳәаз ала, шарԥазыла акәын абаандаҩцәа ҭганы, алақәа анрыжәырҵоз. Сара аҭахызар аҳәақәагьы сырфааит, сыҷкәын деиқәхааит ҳәа ихы ицәымыӷханы днеиуан, аха уахь акәӡамкәа, дааваргьежьны днаган, аӡтәы ҟарс ашә аартны, Буҭхузи ишимчыз дигәҭасны дынҭаижьит. Буҭхузи дашьцылахьан, аусҭҵааҩы, «ифҩы гоит, иахьудыруа дга» ҳәа аниҳәалак, уи иаанагоз – абаандаҩы аӡтәы ҟарс ахь дганы дҭакы ҳәа шакәыз. Геворк даннаргаз 19-ҩык маҟҿаҳәара аӡы иалагылан, иара аҩажәатәи иакәхеит. Абри еиԥш аҭагылазаашьа цәгьа ахгара уадаҩын. Ҳҿахәы ҳҿыхра иалагандаз, зынзаҵәык иадамхаргьы дунеик ҳнықәԥшны, ҳазхара ӡык ыжәны, ашьҭахь ирҭаху ҳзыруааит ҳәа ирымҳәаз рҳәазшәа, ирымуз ҟарҵазшәа иақәшаҳаҭхон. Иақәшаҳаҭхоз аӡҟарс дааҭганы дыргон.
Наҳар данааргаз 4-ҩык ракәын иаанханы иҟаз, урҭгьы уаҳа рзымчҳауа, цәгьаԥсышьала игылан. Руаӡәк зегь раҵкыс дышдыргәаҟхьаз иныԥшуан. Ибӷа хәахьан, иҟәаҟәа иахьасуаз аҟамч ҭыԥқәа хәхәаӡа ианын, илақәеи иԥынҵа абжеи ракәын иааԥшуаз, убриаҟынӡа иԥаҵеи ихахәи еинчылахьан. Наҳар игәҭасны данааҩнадырԥала, уи ихы ҩышьҭыхны, илақәа ҭырхаха, ԥсҭазаараки гәыӷраки рыхӡамкәа днеиҿаԥшит, ҳзыниаз умбои ҳәа аанарго, аха иҿы ааихыхны ажәак иҳәомызт… Ацәажәара илымшозар ҟалап ҳәа, Наҳаргьы уи дихәаԥшуан дрыцҳашьаны, егьырҭ ахҩык раҵкыс иара дӡыфахьан, ижьы баазшәа, џьара-џьара ицәа ихыҵны ицахьан. Дызусҭхарыдашь ҳәа акыраамҭа дизхәыцхьан, игәаӷьны дызизҵаауамызт.
Хәыҷы-хәыҷла Наҳар ишҟа дааскьо дааизааигәахан, сузымдырӡеи ҳәа даацәажәеит, аарлаҳәа ибжьы ҭкаауа. Дагьаацәажәеит, иаразнак ибжьала дидырит, Ирод иакәын. Игәы нкыдыҩрызшәа дааҟалеит, убасҟак ицәымыӷхеит ибзианы иидыруаз ауаҩы абас дрыцҳахәха, цәа ихаӡамкәа даниба.
– Ирод, Ирод! – иҳәан, дааилаԥсны дикит, – Ирод уами? – иара шиакәҵәҟьаз цқьа агәра изымго.
Сара соуп… сара ҳәа аанарго, дымцәажәаӡакәа ихы ааирҵысит.
– Иҟалазеи, иҳахьзеи Ирод, абасҟак ҳаздыргәаҟуазеи?
Наҳар, ахәыҷқәа реиԥш игәы ԥшаауа дахьихәаԥшуаз, изымчҳакәа игәи илаӷырӡи ааилаҵәеит.
Ҳзыхдырҟьо ҳәа акымзарак сзеилкаауам ҳәа, инапқәа рыла аҭак ииҭеит, дымцәажәаӡакәа.
Ирод ЦИК аҿы Лакоба ицхыраагӡаҩыс аус иуан. Наҳари иареи харантәыла акәымзар иааигәаны изеибадырӡомызт аакьыскьанӡа. Иахьеизааигәахаз ахшараиурҭа аҩнаҿы ауп. Убас еиқәшәеит, аҩыџьагьы рыҳәсақәа ахшараиуразы ҽнак еицнанагеит, џьаракгьы ашьҭалара еицрықәшәеит. Есыхәылбыҽха русура ашьҭахь аҩыџьагьы рыҳәсақәа ахьышьҭаз инеиуан, уа еиқәшәон. Рыҳәсақәагьы ахшараиура иалагеит аамҭак ала, еибыҳәаны иҟазшәа. Наҳари Ироди адәны игыланы иԥшын, игәырӷьон. Раԥхьатәи ахшара изыԥшын. Ус ԥҳәыск даадәылҵын, аԥҳа дуоуит ҳәа иалҳәеит Ирод. Ҳәарас иаҭахузеи, аԥа лҳәар еиӷьишьон, аха инимырԥшит, дгәырӷьеит. Наҳар уи идиныҳәалт, дгәыдикылт. Ԥыҭк анаабжьыс, уи аԥҳәыс деиҭаадәылҵын, Наҳар аԥа дуоуит ҳәа иалҳәеит. Ажәҩан ахь дзымԥрит, уаҳа акгьы игымхеит, аха Ирод илымкаа амцхә дгәырӷьазшәа ҟаимҵеит. Уахарнахыс ҳабацәахеит ҳәа еибаргәырӷьо еиццеит, еидтәалан рыхшара рныҳәаҿа ааныркылт, ирықәгәырӷьеит. Закәытә насыԥыз усҟан урҭ аҩыџьагьы ирымаз. Абри нахыс еиҩызцәахеит.
– Уҷкәыни сыԥҳаи џьарак иҟоуп, дымҵарсны димгааит! – Ирод дыхәмаруа, Наҳар ҭелла диацәажәон.
– Дҳәаны дизтәоуп ҳәа саҳауеит, – иаргьы алаф налихуан.
Ргәы иаанагозма, асаркьа еиԥш ицқьаз рыԥсҭазаара хәаш-хәашаны изго аамҭацәгьа рзыҟалоит ҳәа. Ианеибадырыз инаркны, лахьынҵак рызшазшәа, ргәырӷьарақәа еиқәшәеит, аха инашьҭарххны агәырҩахьамҭақәа рыҽӡаны иааины
инеицырхаԥеит. Ашарԥазы Ирод ииарҭа даалганы дыргеит, шьыбжьаанӡа Наҳар икабинет аҿы ддырбаандаҩит. Уажәы абраҟагьы, ауаҩы ихала иҽахьидыршьуа аҭыԥ аҿгьы еиқәшәеит. Уи ашьҭахь ирзыԥшыз рыздырамызт, иагьазхәыцуамызт, изызхәыцуаз, гәаҟрас ирымаз рҭаацәа ртәы акәын. Урҭ ирдыруан, Асовет мчра иаӷацәоуп ҳәа иҭаркуаз рыҳәсақәа зықәдыршәоз, асабицәа змаз иаарымпыҵкәкәааны, наҟ инкаԥсаны, дара наганы рыргәаҟра ишалагоз, шәхацәа ажәлар ишраӷацәаз жәдыруан, аиаша ҳашәҳәаанӡа шәауҳажьуам ҳәа.
Ирод дзыхҭакыз, Аԥсны Асовет мчра жәа-шықәса ахыҵра азгәарҭозшәа, Лакоба иҩны ЦИК ачленцәа ааԥхьаны, аколнхара ҳҭахым ҳәа анхацәа азыҟаҵаны, ишәыргыл ҳәа адҵа анриҭоз, уаргьы утәан, иуаҳауан, аиаша ҳауҳәароуп ҳәа дырбаандаҩны дрыман. Ус акәӡам, Аԥсны жәа-шықәса ахыҵра иақәгәырӷьон ҳәа иҟаҵәҟьаз аиаша аниҳәалак, аихатә ԥҵаҵа змаз аҟамчала исуан. Ҟамч ԥҵаҵала ианимыхәа, дааганы аӡтәы ҟарс дҭаркит, аиаша уҳәаанӡа уӡаагылаз ҳәа иқәмақарны. Хәаха-хәымш ҵуан уи ара дҭакижьҭеи, ҿаҵак лбааимдацызт, ҿамҩак аӡыржәтә ирымҭацызт, аӡба дшаргәаҟуаз ауп, уахьнеиуа аӡыхь ыҵыҵуеит, узхара ужәып ҳәа иаҳәаны, ихыччо дшааргаз. Ҩаха-ҩымш ичҳаит, аха нас аҿажәкра далагеит. Ахымш рыҽны ацәажәара даҟәыҵит, избан акәзар иҿы ааихихыр, аҳауа иҿалоз цәаакыра хәыҷык зықәкны иикыз ибз иаразнак иарҩон, нас иҿы иҭамӡо иааҟалон. Уаҵәы дааргараны уаха еиԥш аусҭҵааҩцәа хҩыкны иҿахәы иҿырхуан, иаҿаршәны мап анырцәик, ишыҟарҵалацыз еиԥш, абоксиор Жорж иԥхьаны даарган (иҟаҵатәыз идыруан), иҭаҷкәым раҵәаны даниҿас, ихаԥыцқәа хԥа ыҵагылаӡамызшәа, иҩыҵҟьҟьаны иҿы инҭеиԥсеит. Убри ашьҭахьгьы иҿы аниқәԥымҽ, ашьа иҿыкәкәа дааганы аӡбаа дныладыргылт, уақәшаҳаҭхаанӡа адунеи уқәԥшраны уҟаӡам ҳәа иаҳәаны. Ашьа аангыломызт акыраамҭа, ахымш рыҽны аҽааннакыло ианалага, иҿы ҭбаны аԥсра далагеит. Ибз аԥынҵала ахәра рҵысуа ашьа иааигоз ала иҿы ирцәаакуан. Иага гәаҟра ҟалахьеит адунеи аҿы, аха абасҵәҟьа ауаҩы ишьа идыржәуа аҟынӡа днарго ҟамлаӡацт.
… Ианшози ианыхәлози асааҭ имӷаны дахәаԥшуазшәа издыруаз Геворк заҵәык иакәын (гәныхәҵысҭала идыруан). Шаҟа уахи-ҽни иҭакыз иԥхьаӡон. Уаҳа рылымшо аԥсхыхраҿы
инеины ишыҟаз, ашә аатын, аҳәҩыкгьы ааҭырган, аҽаџьоукы нҭарцалт.
…Реихада иахҟьашо, ибӷаӷаны ицаны еиқәаҳауа, аӡтәы ҟарс ишааҭыргаз еиԥш, инарыгәҭасны аҽыкәабарҭаҵәҟьа иҩнарҵеит, шәҽышәыӡәӡәа, афҩы цәгьа ишәху шәхышәымхыкәа «сасра шәҳазгом» ҳәа аӡәаӡәала аҽыкәабарҭақәа инарыҵаргыланы, аӡыршы аурыжьит. Иӡыфаны иҟаз аӡыршы анрыс, алаҳарҭ еиԥш рцәа аарыхнахит. Рымаҭәақәа аныршәырҵа, цәа зхаӡамкәа (маҟҿаҳәара лахыс) иаанхаз ржьы ианакьыс, амца рыцраланы ибылуашәа, ахьаа роуит. Егьырҭ зымҩа иргеит, Буҭхузи Наҳар даарылиган, диманы аҩбатәи аихагыла дныхәнеит. Иибахьаз, иидыруаз акаридор хәхәа, акабинетқәа, иаҳац агәыҭшьаага бжьқәа, ахлымӡаах… деиҭаналагылт. Аҭӡамц аҿы икнаҳаз асааҭ ихы ҩышьҭыхны днаҵаԥшит, ԥшьба рахь аусура иаҿын. Тук-тук-тук ҳәа ҿааихак ҟамҵаӡакәа, абжьы иахылҵуаз изычҳауамызт, жьаҳәала аӡәы ихы дасуазшәа игәы иабон.
– Уаанымгылан, уцала усаԥызаны!..  – Буҭхузи уажәы-уажәы диқәцәҟьо, ивҵрааны иҟаз акабинетқәа акакала дрывго, диманы днеиуан. Илшомызт, кәыбрык амч имамызт, акәымзар даахьаҳәны, Буҭхузи днеицәхасны, днаҵҟьаны дыҩуан, иеихсны иҽыдиршьырц, убасҟак игәы кыдгыланы дыҟан. Еиҭа кабинетк дныҩнагаланы иргәаҟра иалагар изычҳауамызт. Аха џьаргьы даанымгылаӡакәа, акабинетқәа зегьы днарывганы, абарҵа аҵыхәа ахьаанҵәоз, сахҭан еиқәаҵәала иаҿчааны иаҿаз ашә аԥхьа, знапқәа згәыҵаԥса, зыхәда хыҽны игылаз абаандаҩцәа рышьҭахь дааиргылт. Наҳар ихы ҩышьҭыхны данынаԥш, «Г. А. Ԥачулиа» ҳәа хьтәы нбанла икыдыз аҩыра илаԥш нақәшәеит, аҳаҷаҳәагьы иааигәалашәеит, аӡтәы ҟарсахь данишьҭуаз, дкәабаны дысзаажәга, нас иареи сареи ҳаицәажәап ҳәа дышиқәмақархьаз.
Наҳар иаԥхьа бжьҩык гылан, аӡәгьы ишьҭахьҟа ахьаԥшра азин имамызт азы рхы-рҿқәа ибарҭамызт…
Убри аамҭаз аидара мҩангага машьынак, ашьҭахь ала иааины, ахыбра иааҵагылт. Буҭхузи амашьына абжьы аниаҳа, илымҳақәа хахаӡа иааҟалан, дыԥан аԥенџьыр ахышә днықәтәан, апаҿа еиԥш амаа иҽаларԥсны, адәахьы дыԥшуа ҿааиҭит: – Уԥши, уԥши, хә-баҳак аныԥсалоуп! – Нас дгәырӷьаҵәа даалбааԥан, – Хә-баҳак ыҟоуп, ус анакәха, уаха ажтәқәа рацәаҩхоит…
Уара уеиԥш иҟоу, ауаҩы ҳәа ахьӡ иманы, адәы дышԥақәу ҳәа игәы изыԥжәаны дихәаԥшуан Наҳар уи аҿаасҭа, аха иҿы еихыхны ацәажәара илшомызт. Ус ишгылаз, ҩыџьа раԥцаны инарган, аӡәаӡәала иаашьҭыхны амашьына инақәрыжьит (рхала ирылшомызт). Руаӡәык Геворг рыцҳа иакәын, деизҟьа игәы ҩарханы даныжьлан. Наҳар Геворк даниба, аарлаҳәа аус зуаз игәы аангылазшәа даабӷаӷеит, аха иҽкаимыжькәа иҽааникылт.
– Иазхоуп, уахь уаргьы лассы уцараны уҟоуп! – иҳәан, Буҭхузи диқәҵәҟьо, аԥшра дааҟәихит. Абаандаҩцәа аӡәаӡәала Ԥачулиа ишҟа иҩнаргалон, аха акабинет идәылыҩны бжьы иаҳауамызт, ҩ-шәык аҿан аҩналарҭаҿы, акы анаатуаз, егьи акын. Иҩналаз минуҭк еиҳаны иҩнахомызт. Наҳар еиҳа-еиҳа ашә азааигәахара даҿын. Иҩнарсны иаадәылдырԥақәаз џьоукы ашьҭахь ала идәылыргон, аҽа џьоукы – аԥхьала. Ашьҭахь ала идәылганы иргоз зҿы зықәшаҳаҭымхақәаз ракәын, ашәақьԥынҵа рҿакны, ираԥцаны, инаганы амашьына иақәырцалон, аԥхьаҟала иргақәоз, урҭ иангәаҟ, аԥсра ахы иҭаԥшуа ианалага зҿы зықәшаҳаҭхақәаз ракәын.
Наҳар иаԥхьа игылақәаз рахьтә ҩыџьа ракәын иаанханы иҟаз, рышьҭахьҟала дахьрыхәаԥшуаз рыхәдақәа канӡаны, рыжәҩахырқәа хьыԥсааны, даараӡа идыргәаҟхьаз џьоукы шракәыз ҩашьомызт, ашә аатыцыԥхьаӡа аларқача рыхьызшәа аҵысра иалагон…
Геворк рыцҳа игәы хаххала амашьына дахьаныжьлаз Наҳар уажәыгьы ибла ихгылон…
«Арахә реиԥш ауаа еидцаланы шьра иргон. «Ҵхыбжьон» инаркны Гәмысҭа аӡиас амшын иахьалало ага аԥшаҳәаҿы, амашьына џьара иҭаханы изҭымҵуашәа, абжьы бааԥсхон. Ахысбыжьқәа ааигәа-сигәа инхақәоз ирмаҳарц азы акәын ус зыҟарҵоз… Аха зегьы акоуп иалыҩны есыуаха ауаа рыҵәаабжьқәеи ахысбыжьқәеи угәы ҭыршьаауан… Абаандаҩцәа убра инаганы акәын ишыршьуаз, аԥслымӡ жны инарықәԥсаны ирҵәахуан. Ҽнак, шьыжьымҭанӡак сҩагыланы сцеит, иаашаанӡа ахысбжьи, ауаа рыҳәҳәабжьи лацәеихьшь ансдмырҟаҵаӡа. Амшын аԥшаҳәа саннавала, аԥслымӡ сахьнықәгылалакгьы ауаа ршьа алыжжуан, ирҵауланы ажра ианахьымӡа,
иара ус ирықәԥсаны ирҵәахызаап… Сгәы ҭҵәуаауа аԥшаҳәа сшықәыз сыркит… Исыздыруамызт уахь ауаҩы днеир шыҟамлоз, уахгьы-ҽынгьы ирыхьчозаарын уи аҭыԥ. Саннеиуаз срызгәамҭеит, аха саныхынҳәуаз сааныркылан, узышьҭаз арахь, иуԥшаауаз, амшыннырцәынтәи аӡәы уизыԥшын, уагентуп рҳәан, сҭаркит», – ҳәа Ешыратәи Аҩӡбак аӡтәы ҟарс ицҭакыз ииҳәахьаз ааигәалашәеит Наҳар. Убри аамҭаз ашә аатын, ҩыџьа деимырхха дрыманы иаадәылҵит Ахра, аԥхьа данибаз аасҭа уажәы еиҳагьы деицәан, шьа илаӡамызшәа, ақьаад еиԥш дҟәашӡа дыҟан, ҳәынҵәра зықәгылаӡамыз хыхьтәи икьаҿ агәы зегьы ҟьаҟьаӡа иаартны уахьынкыдыԥшылоз ушәарын, ибаҩқәа хаххала иалԥшуан, изҵәахуа мацәакгьы ажьы иқәмызт. Наҳар даниба дшанхан днеиҿаԥшит, акы иеиҳәарц иҿы ааихихит, аха дахьымыгӡакәа, игәҭасны днаивыргеит. Наҳар уажәраанӡа иаангыларашәа иеисуаз игәы, Ахра даниба иҭыҵны ицарашәа аусура иалагеит, иԥсы ҩеины ихәда иааҵагылт. Буҭхузигьы хьаас дымкыкәа ишьҭахьҟа даахьаҳәын, дахьырго ибарц изыԥшра далагеит. Ашьҭахьала дрыманы рҿанынарха, изқәикыз здыруада, ашырҳәа иаргьы днарышьҭалеит, иҟалап, ҳҩыџьагьы ҳлахьынҵа акы акәхааит, уахьырго здыруеит, саргьы суццоит ҳәа игәы инаҭаны дишьҭалазар, иҟалап, амашьына дақәыргало иалагар, срымшьыкәа дрысҭом ҳәа ақәикызар. Хԥаҟа шьаҿа ҟаиҵахьаны еиԥш, Буҭхузи дыҳәҳәеит уабацои ҳәа, аха уи ибжьы иаҳаӡомызт. Убри аамҭаз аҭӡамц иаалҵызшәа 4-ҩык ршәақьқәа кны иааиҿагыланы, ишьҭахьҟа даадырхынҳәит.
Иара иакәын шьҭа изтәыз аҩналара. Даныҩнаргалоз, игәы ԥсхьан, ашәаӡыӡара ихыҵны ицахьан, иибази ихигази рышьҭахь аԥсҭазаара ицәымыӷхеит, уахгьы-ҽынгьы игәы иҵхо иҵаз, ичымазаҩ гәаҟны иаанижьыз иҷкәын хәыҷгьы дигәалашәомызт, акы заҵәык – ирласны Ахра дихьыгӡаны, Гәмысҭа аԥшаҳәахьы дицыргар акәын ииҭахыз. Дныҩналан, Ԥачулиа иаԥхьа даагылт, уажәраанӡа ишьапы ааихигацыԥхьаӡа имаҭәа ижьы иахьакьысуаз ихагәҭа кылнаҵәозшәа ихьаауаз дагьазхәыцуамызт, иҽазыҟаҵаны дыҟан, Ԥачулиа иааимԥыхьашәо акы иҿажьны, дырӷьашкны уахаҵәҟьа иԥсҭазаара аҵыхәтәа ԥиҵәарц.
– Аханатә ҳаиқәшәаны ҳзымеицәажәеит, акәымзар абасҟак аамҭа уаанаҳкылаӡомызт. Утәа, ҳаҭыр зқәу ашәҟәыҩҩ,
ажурналист, – Ԥачулиа зегьы дышрызныҟәоз еиԥш акәымкәа, даԥсышәа мацараха Наҳар дҩеихаҵгылт.
Дшымгәыӷӡоз ала даниацәажәа, дшанханы даанхеит, Ԥачулиа иакәымкәа даҽаӡәызар исацәажәо ҳәа ихы агәра изымго днеиҿаԥшит, аха иибахьаз, аџьма еиԥш ихы-иҿы ҩызӡа, ихахәы еиларгыланы, илақәа ажьаӡа рыхтатала ихаҭа иакәын.
– Утәа, утәа, ҭынч ҳааицәажәап, – Ԥачулиа игәы иҭаз ацәымыӷра ихы-иҿы жьакца иаҵаҵәахны, иҽырхаа-ҽырҟәымшәышәны аҟәардә даахан иааиргылт.
Наҳар идақәа еибархха, Ԥачулиа игәаӷ даго дызкыз аакәадахеит, иҟаиҵара изымдыруа даанхеит. Ишьамхқәа дрызнымкыло даналага, днатәеит. Аха дымтәац шиҳәоз, ашырҳәа дҩаҵҟьеит, цәа зхаӡамкәа изхыҵхьаз ижьы данақәтәа, аӡаӡ дахасызшәа, дҩыҵнарԥеит.
– Иҟалазеи, уҵзырҟьазеи, аҵәымӷ уақәтәама?.. Акгьы алыҳәҳәо збаӡомеи! Утәа… Утәа!.. Уара умсит уштәара! – иҳәеит цасҳәа дыршазшәа, ихы ырнааны дихәаԥшуа.
– Сызлатәозеи, сцәа схышәххьеитеи? – иҳәеит иԥсахы еибакуа.
– Ишԥа, уцәа ухызхыда? – акгьы изымдырӡозшәа дизҵаауан.
– Сахьдәықәуҵаз… аҽыкәабарҭа сахьҭоуҵаз…
– Дынҭагаланы… дҭыжәга ҳәа акәын сара адҵа шрысҭахьаз, акыраамҭа уҭахама, уӡыфаны уҟоума? – иҽыргьангьашны, ишьҭахь, иаԥхьа диасуа, даара игәы иалсызшәа ҟаҵо, – Абыржәыҵәҟьа, Гангиа ара дысзаажәга! – зыҽхырша игылаз ицхыраагӡаҩ диқәҟаауа, – Исырбап сара, иазҳәада, дақәиҭызтәыда ашәҟәыҩҩы абас изныҟәара? – иҽизеиқәымкуашәа, Гангиа дрыманы иааиаанӡа ацәҳара даҿын.
Наҳар изымбатәбараха дгыланы Ԥачулиа дихәаԥшуан, иҿаԥхьа дыхәмаруазу, ииашаҵәҟьаны иҳәозу изеилымкаауа.
Гангиа аҟыз еиԥш ихәда кылҳәаны, дшааҩналаз еиԥш, Ԥачулиа дизыҭрысит: – Иуазҳәада… адҵа узҭада… зыда дҳамам ҳашәҟәыҩҩы, ҳжурналист аӡы даларгыл ҳәа? Сара ишԥоудысҵаз, егьырҭ реиԥш акәымкәа, дынҭагаланы, ирбаны дааҭыга ҳәа акәӡами?.. Ашәҟәыҩҩы дымӡыфааит ҳәа угәуҽанысымҵази? Изыноумыгӡазеи сыдҵа? – иԥсы шҭоу дылбааидарашәа акәын диқәымчны дышцәажәоз.
Гангиа адҵа имаз наигӡеит, аха ус акәӡамызт ҳәа ҳәашьас имаз, иԥштәы ихҟьаны, игәы цаны, ихы икәаҽ, ибз ихәлашәазшәа дгылан.
– Узеиԥшу аҟыз ахшыҩ ауп иумоугьы… Ухи ушьапи еидҳәаланы, уара ухаҭа уакәын иҭарбаатәыз… Уара алахша, сҳәатәы намыгӡаразы уцәа ккаӡа иухысхп!.. Абыржәыҵәҟьа уцаны аҳақьымцәа аага!.. – диҵаҳәҳәан, ига-иҿы амырҳәаӡакәа ддәылицеит. – Шьҭагьы агәра умгои сара ишидсымҵаз? – Наҳар ишҟа даақәгьежьааит… Илагьы еихаҟәысуамызт. Наҳар ауаҩ иаша, ауаа зегьы иара иеиԥш иҟоуп ҳәа ирыхәаԥшуаз, маҿа-маҿа еилыӷрааз ауаҩы хәымга иҿы здунеи ахаан аус змоуцыз, игәра игарызу, имгарызу изымдыруа, длак-ҩакуа даанхеит.
– Ауаа дыргәаҟуеит, рцәа рхырхуеит… Сара ирыдысҵазшәа сыхьӡ арҭоит, ари цәыбзахшароуп иаанаго!.. – иҿы иааҭашәоз ала дыцәҳауан.
Ааҵраҿы иаваргылан имазшәа, Гангиа дшындәылҵыз еиԥш, аҳақьымцәа иманы дааҩналт.
– Уара сыла уаҳа уҽоумырбан! – иҳәан, Гангиа деиҭандәылицеит.
Наҳар аҳақьымцәа дшынарҿаԥшыз еиԥш игәы нҭыԥсааит, 33-тәи акамераҿы аусеилыргаҩ иргәаҟуаз аԥҳәыс лгәыҳәԥы ҿашәҳәа ҳәа дзыԥхьаны иааигақәаз ракәын. «Схәыҷы иацы аахыс акримфаӡац, игәы кашәаны дыԥсуеит, азин сышәҭ акриҿаҵара», – ҳәа дӷызы-ӷызуа лыбжьы игәы иқәыҩуа иалагеит. «Лгәыҳәԥы ҿашәҳәа, нас лхәыҷы акыршиҿалҵо аабап… Лхәыҷы ихш лгәыҳәԥы иҭашны даблааит», – ҳәа рыцҳашьара змаӡамыз аусеилыргаҩ ибжьы ихы ааихнахрашәа иаҳауа далагеит, ихәыҷи иԥҳәыси ибла иаахгылт, ихьухьууа игәы иныҵалт. «Сырхәышәтәырцаз акәу, снапы аҩыга азымкуа идырҩарцаз акәу аҳақьымцәа дрыԥхьаны изааигаз» ҳәа игәы дынҭахәыцит. Уи игәалашәон аусеилыргаҩ иҿахәы аниҿихуаз «унапы аҵаҩ акәымзар, унапқәа аҩыга рзымкуа иҟалар, ухаԥыцқәа ирыбжьакны аҵаҩтәыс иуоуеит» ҳәа иеиҳәахьаз.
– Ишәасҳәо шәаҳауоу? – аҳақьымцәа ихы нарықәикит Ԥачулиа, – абри ҳашәҟәыҩҩы зда дҳамам иоуп, сара акгьы сзымдырӡо, аӡы дӡааргыланы дрымазаарын… дӡыфаны дыҟоуп, шәцаны, аҿаԥарахь акәымкәа, шәкабинет аҟны дышьҭаҵаны дышәхәышәтәыроуп хымш рыла… Хәшәы-быӷьшәы акы
игымхароуп. Шәара ишәымам акыр иҭахханы дҟалозар, сара адырра сышәҭа, схаҭа исыԥшаауеит… Ихы хәыцк алшәар, шәара шәхы ақәҵатәыс ишшәоуа жәдыруаз! – иҳәан, Бериа иажәақәа рыла иаахиркәшеит.
Хаҵаки ԥҳәыс ҿаки Наҳар дрыма иаадәылҵит, абарҵа аҟынӡа данаарга, адәахьы дыԥшит, амашьына збозар ҳәа, аха ицахьан. Буҭхузигьы иҭыԥ аҿы дтәаӡамызт… Иргеит. Геворкгьы дыргеит, Ахрагьы дыргеит… Уаха рыԥсҭазаара иалырхуеит ҳәа игәы дҭаҵәыуа, ибжа ааимырхызшәа, луанытә даақәыԥсычҳаит.
– Ахьаа ӷәӷәа умазар ҟалап, уажәыҵәҟьа унаганы ушьҭаҳҵоит, ари ахыбраҿоуп ҳара ҳкабинет ахьыҟоу, ичҳа, – лҳәеит аԥҳәыс, Наҳар дқәыԥсычҳауа даналага.
Аҳақьымцәа ркабинет дааҩнагаланы дышьҭарҵаанӡа, агәра изгомызт хәышәтәра дшыргоз. Ахра дивганы шьра данырга нахыс, игәы ԥжәаны, ихьаа зынӡагьы игәалашәомызт, аха данышьҭарҵа, убас еиԥш хьаак изцәырҵит, аҭӡамц дкыдло далагеит. Иаразнак ишоура шьҭыҵит. Аҳақьымцәа агәырқәа иларҵон, ицәеижьы акгьы аныруа ҳәа иҟамызт. Иаашаанӡа дгәаҟуан, нас ишоура кашәан, ихьаа хҽуа иалагеит. Ашьжьымҭан мчы илаӡамкәа, дҭыгга, дынҭаҳәахаа илацәақәа неиқәиԥсеит. Убри аамҭаз ихәы ԥхаҵәы-ԥхаҵәуа иҟаҵаны ирыма иааҩналеит, ицәнымхозшәа.
– Ухәы ааргеит, акруфароуп уцәаанӡа, – иҳәан аҳақьым дааихагылт.
Иблақәа аарлаҳәа иаахитын, аҳақьым диҵаԥшуа, афатә акәым сызгаша акы сышәҭар сҭынчхоит ҳәа диҳәарц шиҭаху ирдыруа, илаӷырӡқәа аахажжылт.
– Акрумфар, умч даара икәадоуп, ушьапы уаҳзықәыргылом хәшәла мацара, – аҳақьым ииҳәац иҳәон, дицәнымхо акәӡамызт изидицалоз, хымш рыла ишьапы дықәшәыргылароуп ҳәа Ԥачулиа иҟынтәи имаз адҵа акәын инаигӡоз. Ишьапы дырзықәмыргылар, ирзыԥшыз рдыруан.
Наҳар ихы аарлаҳәа иааирҵысит, мап ҳәа аанарго, нас илацәақәа еиҭанеиқәиԥсеит. Ишыхҩазгьы алаӷырӡ ацара иаҟәыҵуамызт.
– Ихоуп ииҵәыуо. Изхарада? – инапы иҟьан, аԥенџьыр ахышә даадгылт аҳақьым. Аԥҳәыс араҟа лҿы ааихыхны, ажәак лымҳәацызт, иҟалап уи абаандаҩы иҿы ацәажәара дақәиҭымызҭгьы. Наҳар аҳақьым ииҳәаз иаҳан деиҭааԥшит. Ашьынка еиԥш зхы-зҿы ҩызӡа аԥенџьыр иадгылаз аҳақьым игәаӷ дыкны даго днеизыԥшын: – Сара схы акәӡам исҵәыуо, сҩызцәа роуп… – иҳәеит ибжьы изҭымкаауа.
Аҳақьымцәа ииҳәаз раҳаит, аха аҭак ирымҭаӡеит. Ҩаԥхьа ацәа дынҭанагалт. Акыраамҭа ҭынчран.
– Иҩызцәа иҭиин, иара ихы еиқәирхеит, уажәы дрыхьҵәуоит, бихәаԥши, – иҳәан, уи ахаҵа аԥҳәыс лышҟа даахьаҳәит. Наҳар уи иажәақәа аӡаӡ еиԥш аҟаҵәыҳәа игәы иалалеит, аха илацәақәагьы рҩахара илымшеит, иҿгьы изеихымхит.
– Ус акәмызҭгьы Ԥачулиа изиҭаххазеи ихәышәтәра, базхәыци, сара сиашаӡами? – аҳақьым ибжьы адгьыл иҵыҩуазшәа, игәы иқәыҩуан. Уи ашьҭахь, акыраамҭа бжьы имаҳаӡо, ацәа дынҭанагалан дагеит. Данааԥш, аԥҳәыс лымацара лакәын итәаз, ашьынка-хаҿы змаз дыҟаӡамызт. Аԥҳәыс шәҟәык аанкыланы аԥхьара даҿын, дшааԥшыз ирласны длызгәамҭеит, иаргьы ҿымҭӡакәа длыхәаԥшуан, даара ԥҳәыс еиҿкаак шлакәыз лтәашьа иунарбон, лшьапы ԥшӡақәа еидыԥсаланы, лхалаҭа шкәакәа лшьамхқәа аҵәахуан, лыхәда ҵҟәашаа инаҵагыло илшәыз аҵкы аҳәынҵәрақәа аханынӡа еибаркын, иаха лацәеихьшь шыҟалымҵазгьы, адиуан лызқәа адҵаны дкыдиааламызт. Лыџьымшь еиқәаҵәақәа сахьаҭыхыҩ ҟаза дуӡӡак иҭихызшәа акәын икыдыхәхәала ишыҟаз. Лхы-лҿы еиқәан, ахаареи агәыкреи рҿықәҳәҳәуан, аҷкәын қәыԥш раԥхьаӡа иԥаҵа анаауа еиԥш, иқәыҳәҳә амшәхәы лҿан, аха цәгьашәа илнаалон, аԥшӡара илымаз иацнаҵон.
Ашәҟәы даԥхьо дышнеиуаз, дааҟәыҵын ачымазаҩ иахь аԥшра далагон. Акыраамҭа лылаԥш лызиҟәгомызт, мап, уи ус баша дихәаԥшуамызт, иааҟәымҵӡакәа акы лгәы иҵхон, илызгәамҭаӡакәа лышәҟәы лхаԥыцқәа ирыбжьакны ихылҟаҟаауан, луанытә дқәыԥсычҳауан, ишылҭахӡамыз изхәыцра далагон. Илгәалалыршәарц, илырҿыцырц амалахазгьы илҭахӡамызт, лгәаҵа аҵаа еиԥш ишәны, иԥсны иҭаз абзиабара. Уи иԥсхьоу дузыргылараҳа, аԥсы ахаҵашьа шамамыз лдыруан, аха диҿаԥшыцыԥхьаӡа, аҵааршәы арӡыҭрашәа, ԥсыԥхак лгәаҵаҿы иааҭаланы, лоуразоуроу дааимнадон.
… Наҳар дааԥшны дышлыхәаԥшуаз лцәа иалашәазшәа, ашәҟәы лыблақәа наҟәганы, ишҟа лхы данынҩаха, лцәа-лжьы налыхӡыӡааит, дхәацыхәаԥшьха дааҟалеит. Азныказы уи илаԥш даашьҭԥааны, даманы хараӡак дагазшәа, иаргьы длымбо, дахьыҟазгьы лзымдыруа дааҟанаҵеит, аха лгәы аалыԥсахын, дызгоз лҽацәганы, акгьы лынмырԥшӡо, ашырҳәа дҩагыланы дааихагылт. Иаха данааргаз гәырҩала иҭәыз иблақәа иахьа ицқьаӡа, аҟәышреи, агәыкреи, ахаареи раԥхьаӡа акәны ианеибабаз еиԥш ирыхны ианылба, лгәы ишахәаз лхы-лҿы ианубаауа, шьҭа еиҳа уеиӷьуп, ус ами ҳәа, лыбжьы лара илтәӡамшәа, ҿаалҭит, уажәраанӡа еиқәҳәаланы илымаз лыгәгьы, ахала аҽаанартызшәа, иҭыҵны ицо аисра иалагеит.
Наҳар аҳақьым лыбжьы аниаҳа, дгачамкны даанхеит, Назира лоума игәахәын, иблақәа рыгәра имго деиҭаналыхәаԥшит. Раԥхьа даниба, аҵәа ҟаԥшь еиԥш иҭыҵәраа ицоз лӡамҩақәа цәыш-цәышӡа иҟан, лшьапаҟынӡа илеиуа иԥаны илықәыз лыхцәы, арацәаххыра иаҩызаз, аурагьы амамызт, аԥштәгьы амамызт. Лыхәда аарлаҳәа иаахнаҩо иркьаҿны ихҵәан, аиқәаҵәеи ашкәакәеи иааимаркуа ишлахьан. Лыхәда ҵҟәашааи, лқьышә ԥшӡақәеи мшаҽны ишибаз еиԥш, еиҭакрак рымаӡамызт, дианы дахьлыҵаԥшуаз акәу, аура илымаз акыр еиҳазшәа ибеит. «Лакәу, лакәму?» Лыбжьала лхаҭа лоуп… Лыбжьы аҽамԥсахӡеит…» – ихааӡа игәы иаақәҩыз игәырҩақәа иханаршҭын длызхәыцуан, аԥсреи абзареи даарыбжьыҵны, дунеи хаак дынҭанагалазшәа дааҟалеит. Даҽазнык дцәажәар шԥеиҭахыз… ихы агәра аиргон лара шлакәыҵәҟьаз, аха уаҳа лҿы ааихыхны ажәак лымҳәеит, илаԥш лыдхаланы дышлыхәаԥшуаз анылба, лхы агарҭа лмоуа, лцәа дҭаӡыҭуа даанхеит, аха иаразнак илыӡбеит лыҽилмырдырырц. Ашырҳәа даахьаҳәын, лышәҟәы аашьҭыхны ихы аганахь ала дааиасны даатәеит, уахьынтәи дибарҭамызт. Дҳәыҵәы-ҳәыҵәуа дааҳәны, аҽазнык сылҿаԥшуеит ҳәа иҽазикит, аха ицәеижьы убасҟак ицәыхьанҭан, измырҵысит. Илақәа хҩаны длызхәыцуан, лакәхарымашь ҳәа. Ларгьы илбон дшыгәаҭеиуаз, аха акгьы лымбаӡозшәа, ашәҟәы даԥхьозшәа иаанкыланы дтәан, абӷьыцқәа аалыртуан, аха анбанқәа лыбла иабаӡомызт, иара иакәын дзызхәыцуаз. Уахыки-ҽнаки заҵәык ракәын данылбахьаз. Уи аҵхи амши лыԥсҭазаараҿы илхылгахьаз зегьы раасҭа илашан, аха нас зегьы раҵкыс илашьцахеит. Уахыки-ҽнаки шаҟа иласны ицазеи уи аамҭа, лыԥсы ахьынӡаҭоу илхашҭуам, закәытә насыԥыз илымаз, лгәы ҭгәырӷьаауан, ажәҩан ахь
дышьҭызхуа амҵәыжәҩақәа лоузшәа лбон. Ишԥалҭахыз усҟан иааԥымҵәаӡакәа мчыбжьык ичара мацаран амшқәеи аҵыхқәеи цаларц… Ааԥсарак ҟамҵаӡакәа дицкәашаларц, лгәазхара дылбаларц.
…Лаб иашьа иԥҳа хаҵа дцон… Аргама, ачара ду лзуны дрышьҭуан. Убри ашықәсан абжьаратә ҵара далгеит, мчыбжьыкгьы ҵуамызт ашкол маҭәақәа лшәылхижьҭеи. Баҳәшьа ҭацаҩызара лзыбуроуп, блыццароуп ҳәа анларҳәа, ажәҩан ахь дзымԥрит, уаҳа акгьы лыгымхеит, убри аҟынӡа деигәырӷьеит. Уи иаанагоз, шьҭа бара бхәыҷым, бҭыԥҳахеит ҳәа акәын. Деилаҳәа-еилаца лаб иҽыхәа дақәыртәаны (аҭацаҩызара ацара лҽазыҟаҵаны), ахәылбыҽха ашҭа данааҭала, ауацәа, аҭынхацәа, агәылацәа зегьы иахьада дрымбаӡацызшәа, ишанханы илыхәаԥшуа иалагеит. (Аҭацаагацәа макьана имааицызт). Уахгьы-ҽынгьы дшырбоз изызҳауаз, иацы ахәыҷы ҳәа изышьҭаз, иахьа дырзымдыруа, лыхцәы лшьапаҟынӡа инаӡо, лыблақәа шамшамуа, дкахәхәа дааҽыжәҵны даагылт.
Иҳазгәамҭаӡакәа ишԥалызҳаи, дынцәахшоушәа дышԥаҟалеи, ҳазшаз инагӡаны дылзылԥхааит рҳәан, зегьы леигәырӷьеит. Ее, ари дызлазбо ала лаҳәшьеиҳабы уаха ицо, уаҵәы ларгьы дналышьҭаԥалара дыҟоуп, абхәара уҽазырхиала уаргьы ҳәа, Назира лаб лафкгьы ааилырхит.
Ақыҭантәи арԥарцәа длаԥшықәҵаны дрымазижьҭеи акрааҵуан, аха абжьараҵара далгаанӡа ҳәа иԥшын. Даналгаз аҽны инаркны еиқәибаҵа илышьҭалт, ари леиԥш изыԥшну ҳқыҭа далҳажьуам ҳәа, аха лара лхы иҭаз уи акәӡамызт, лҵара ацҵара акәын.
… Аԥшәмацәа, рыкәты-рышьтәы зегьы рыла рҽазыҟаҵаны, ҳасасцәа шьҭа иаандаз аныргәахәуаз аамҭазы (амра аҭашәамҭаз) аҭацаагацәа рыҽқәа рыҵԥраауа, агәгәаҳәа ашҭа иааҭалт. Назира лаби лаб иашьеи, наҟ-ааҟ рыҩнқәа еиҿаԥшуа, шҭак еицҭанхон. Ашҭа ҟьаҟьаран, ашьац иаҵәа кашьшьы, имфа-имжә сҭаԥшландаз уҳәарын.
Ишаԥу еиԥш, еиҳаб-еиҵбыла еибаҳаҭыруа, асасцәа ашҭа иҭаланы иааҽыжәҵит.
Аԥшәмацәа, уа бзиала шәаабеит рҳәан, ирԥылт, шьапымшыла шәашҭа ҳҭалааит ҳәа асасцәагьы аԥсшәа ду кадырҵәеит.
Назира лҩызцәеи лареи асоф иқәгыланы, рыгәқәа хыҭ-хыҭуа, аҭацаагацәа арԥарцәа иааз ирылаԥшуан. Наҳар дҽыжәҵаанӡагьы зегьы дрылылбааит, ижәҩахырқәа ҭбааӡа, иӡара калыхәҵәаӡа, ихахәы хьыԥштәыла ирҳәны, иблақәа ҭыԥхаауа, лыԥсы наилахеит… Аҽы дзықәтәазгьы (ҽеиқәа ԥшӡак акәын) иҵыԥрааны ицон. Ашҭа аҟьаҟьара ианнықәыԥш, ахи аҵыхәеи цәыҳәҳәа смыхәмарыр зуам ҳәа ахы иҭашәазшәа, ҽырԥа-ҽырԥо иалагеит, аха аӷәра аҿарххуа иаанкыланы дҽыжәҵырц даналага, аԥхьатәи ашьапқәа аашьҭыхны, агәы инкыдԥсаланы, икьакьаӡа ашьҭахьтәиқәа инарықәгылт, ҵәҩанҵәыҟа ажәҩан ахь даманы ицарашәа. Уи ашьҭахьгьы аҽаҟьеит, аҽархагеит, сҽыжәҵуеит ҳәа далагацыԥхьаӡа икаууа аҿынанахон. Абасҟак аҽшархагозгьы, Наҳар абӷа даласазшәа, қәацарак имаӡамкәа, данааланы дақәтәан дҭынчӡа. Сасгьы аԥшәымагьы аҽы иҟанаҵоз џьашьаны иахәаԥшуан.
– Ари ашҭа ссир ианықәыԥш имыхәмарыр агәы иауам… ақьаф ҭоуп, ахи аҵыхәеи ацәа ахыҳәҳәаны ашьҭа ааннажьроуп, ус ауп ишыҟоу… Иоужь, иоужь!.. – иҳәеит аҭацаагацәа реиҳабы, игәы иахәаны, аха Наҳар асас данықәҵуа ауп аԥшәма иашҭаҿы аҽы ирхәмарырц анихәҭоу ҳәа иаб иҳәоны иаҳахьаз ақьабз еиламгакәа, ахәда шьышьуа, иргәыбзыӷуа иааирҭынчын, аҽанааиқәнак ахьышәҭҳәа дааҽыжәԥеит. Деихышәашәа, атариал еиԥш адгьыл данаақәгыла, мрашәахәаҵас рашҭа акы иарлашазшәа лбеит. Назира лымацара лакәым, асоф иқәгыланы иԥшуаз аҭыԥҳацәа зегьы рылаԥш идхалт. Дзакәытә арԥызбоузеи, дышԥеинаалоу, дызусҭада, дабанӡатәиу, дзыжәлада ҳәа зегьы рыхқәа ааиларкит.
Асасцәеи аԥшәмацәеи аԥсшәақәа ахьынӡеибырҳәоз, аӡӷабцәа ихи-иҵыхәеи зегьы еилыркааит. Далтәуп, уаха ԥҳәыс даазго ианшьа иԥа иоуп. Москва аҵара ду дҭоуп, шықәсык ауп изынхаз… ҳәа анраҳа, зынӡа рыгәқәа ҿнакааит.
– Ҳасасцәа шәхаҵкы, шәааскьа шьҭа, шәнапқәа ӡык нарықәҭәаны, ҳчеиџьыка агьама жәбарц ҳҭахуп! – ҳәа аԥшәма аиҳабы ибжьы шаагаз еиԥш, аҳәсахәыҷқәа еивасны, ргәыгәымқәа аанкыланы, еиқәыҽырбо инеины иаагылт. Зегьы ирҭахыз Наҳар инапы ирӡәӡәара, рхы ирбара акәын, Назира агәыгәым шьҭылымхит, избан акәзар аҭацаҩызара ацара лҽазыҟаҵаны дгылан, аха зегьы еивасны анапырӡәӡәарахь иандәықәла ларгьы (лыҩны дыҟан) мпахьшь хәбабак аанкыланы днарышьҭалт, егьырҭ раасҭагьы лара илҭахын иааигәаны дылбарц уи аҷкәын ԥшӡа.
Еиҳабы-еиҳабыла еибарԥшуа, асасцәеи аԥшәмацәеи акыраамҭа ҳаҭырла, патула рнапқәа ахьынӡарыӡәӡәоз, Наҳар дназлаз хҩык арԥарцәа наскьаны игыланы еицәажәон. Иара рыгәҭаны дахьгылаз, акы рзеиҭеиҳәон, ихәмаруан, иччон, агәалаҟара бзиа рыман. Назира дцәыҵыԥшны, лылаԥш ааихмырсыӷьӡакәа дизыԥшуан, иааигәаны данылба, иахьа уажәраанӡа ацәа иалазшәа иҭынчӡа еисуаз лгәы ааԥшызшәа, иҭыҵны ишҟа илыхо иалагеит.
– Шәааскьа, дад, шәааскьа, арԥарцәа, шәеиҳабацәа рнапы рыӡәӡәеит, шьҭа шәара ишәыхәҭоуп! – аҵыхәтәаны аилыргаҩ Наҳар иҩызцәеи иареи ихы нарықәикит.
Ашьшьыҳәа рҿаархеит, иажәа ҩбамтәыкәа. Анапыӡәӡәарҭа ианазааигәаха, Наҳар раԥхьа даадыргылт. Назира илбон урҭ арԥарцәа уи шаҟа ҳаҭыр иқәырҵоз.
Аҳәсахәыҷқәа, уажәраанӡа, сара саԥхьа уи инапы ирыӡәӡәарахь аӡәгьы днасышьҭуам ҳәа, имақьасуа игылаз, иҩызцәа даарылҵын, рышҟа иҿанынеиха, иԥхашьа-ԥхаҵо, ихәантеи-сантеиуа иаанхеит, рҳәаразы дааизшәа. Назира даарылҵын, инапы илырӡәӡәеит. Инапы ирбан, изырыӡәӡәаз иҭабуп ҳәа леиҳәарц ихы дҩаханы, лыблагәыҭбаа гәыкқәа цқьаӡа, ашьха ӡыхь еиԥш икеикеиуа данынархыԥшыла, амхалдыз дакызшәа даанхеит дшанханы, ҵа змаӡамыз аӡыжь иаҵәа аҭәыц еиԥш дныхшәаланы дынҵаакәкәала даманы ицозшәа ибеит. Ииҳәо иҿамшәо, ишьҭахьҟа даахынҳәит, иибаз ԥхыӡу, лабҿабоу агәра изымго. Уи нахыс Наҳар иҩызцәа дызцыз дырзеилымкаауа иҽааиԥсахит, уажәраанӡа алафҳәара дызҿыз дааҟәыҵын, ҿымҭ-ԥсымшьа, даҽазнык иадамхаргьы дызбандаз ҳәа длызхәыцуа дтәан, ихәы ҿаҵак амымхӡакәа. Иахьа шьжьымҭан аахыс амҩа ҳақәуп, акы унацҳа, рҳәеит иҩызцәа, аха ирҳәоз акы иаҳауамызт, дааҟәымҵӡакәа ашьаԥа аҵаларҭахь дыԥшуан. Акыраамҭаӡа уаҳа лцәаарак џьара имбеит. Аҳәсахәыҷқәа ааиуан, ицон, еивагьежьны амаҵ руан, иблақәа шаҟь-шаҟьо зегьы дрылаԥшуан, аха дыҟамызт дзышьҭаз. Сыла сажьама, уи леиԥш иҟоу дыҟаӡамкәа дыҟазшәа збазар ҳәа, ихы агәра изымго дыштәаз, деихышәашәо ашьаԥа дааҵалеит. Игәы нҭгәырӷьааит, иара дитәны дицәыӡны дибазшәа дааҟалеит. Назирагьы дзышьҭаз иара иакәын, ашьаԥаҿы итәаз зегьы еимдо дшааиуаз данылба, лылаԥш ихганы илзымго иааидхалт. Аҩыџьагьы рылаԥшқәа ааиқәшәеит. Ашьаԥаҿы итәаз Иасон
ида аӡәгьы изгәамҭаӡеит Наҳари Назиреи рылаԥшқәа шеидхалаз.
Иасон ари ақыҭа деиҳабын, ақыҭсовет хантәаҩыс даман, иҷкәынра днахыҳәҳәахьан, аха дҭаацәарамхацызт, данмаҷыз аахысгьы аԥагьара иман, аха ақыҭсовет еиҳабыс даныҟарҵа, сара сакәҵәҟьоуп иҟоу ҳәа ихы ду ибо далагеит. Назира дигәаԥхошәа, дигәамԥхошәа, акыраамҭа длак-ҩакуа дналывс-аалывсуан, аха абжьаратә школ даналга, иара иеицәаӡақәамыз арԥарцәа анлышьҭала, уи сара дызгоит, аӡәгьы баша шәхы аџьабаа ашәмырбан ҳәа рылеиҵеит. Убри ашьҭахь ауп ажәа анылниҵаз, аха макьаназ аҭак ҳәа акгьы имаҳацызт. Ақәҿылымҭызар дақәшаҳаҭуп ҳәа игәы рҭынчны дыҟан, анхаҩы иԥҳа сара ақыҭа дуӡӡа аиҳабы дызгозар, днаскьаганы дсырҭап ҳәа игәы иаанагон.
Назира ашьаԥа дныҵыҵны данца, Наҳар еиҭа деиқәышьшьы даатәеит. Иасон уи иҿаԥхьа дахьтәаз зегьы ибарҭан. Дук мырҵыкәа Назира деиҭааит, амаҵ луашәа, акы ықәылхуашәа, акы ықәылҵошәа даҿын, аха дааҟәымҵӡакәа иара иахь акәын дахьыԥшуаз. Иасон ишҟа знызаҵәыкгьы дхьамԥшит. Дааҵалацыԥхьаӡа Наҳаргьы ихы-иҿы ааихалашон. Уажәы-уажәы иаԥхьа диасуа далагеит. Иасон уи ибацыԥхьаӡа, ишԥыкәу сара уаҩыс сымшьаӡакәа, иахьада илымбаӡац дышԥаимҵаҽырбо ҳәа лгәаӷ икуан. Наҳар иахьгьы иблақәа ырцәгьаны дыԥшуан, баша улыдҽырбалоит, уи сара соуп дызтәу ҳәа аанарго. Ахыбаара мыжда иунамырҟаҵо иҟоузеи, аԥхьа иатәамбаӡакәа аԥсшәа зеиҳәаз (Асасцәа анааз) уажәы игәы иамуит, дызусҭоу, дзызку еилимкаар. Москва аҵара ду дҭоуп, лассы далгараны дыҟоуп, заԥхьаҟа акрызлыҵуа аӡәы иакәхоит ҳәа аниарҳәа, сара исеиӷьу иҟада ҳәа иҽырбабаны дыштәаз инаиҵаҟәылт. Наҳар Иасон дызусҭазгьы издыруамызт, игәы иҭазгьы издыруамызт, илаԥшгьы дыҵамшәаӡеит.
Ачара шчароу ицон, аныҳәаҿақәа маҷымкәа ианааныркыла ашьҭахь аркәашага ашәа ахапа акаҩҳәа аӡәы иаацәыриган, сасгьы-аԥшәымагьы ицҳәо, агәақьҳәа рнапқәа ааинырҟьеит. Ишаԥу еиԥш, аԥхьа аԥшәмацәа рахьтәи арԥыски ԥҳәызбаки кәашо иаақәлеит. Акыраамҭа еивагьежьны икәашон. «Асасцәа… ҳасасцәа шәахьынтәи аӡәы шәкәаша!» – аԥшәмацәа рашәа иалаҵаны рыбжьы дыргеит. Наҳар идтәалаз арԥарцәа руаӡәы ахьышәҭҳәа аишәа днахыԥан, аԥҳәызба длыцкәашеит.
Наҳар иблақәа шаҟьшаҟьо аҭыԥантәи аҳәсахәыҷқәа асасцәа ирыцкәашарц зҽырхианы игылаз дрылаԥшуан, аха Назира дыҟаӡамызт. Икәашақәоз раақәҵымҭаз Назира дшаҵәы-шаҵәуа дааҵалт. Ҩаԥхьа Наҳари лареи рылаԥшқәа ааиқәшәан, ирзеиҟәымго иааидхалт. Иасон игәеиҭан, еиҭах игәхы еиҟәыҷҷо далагеит. Ашәаҳәареи анапеинҟьареи ишаҿыц иаҿын, уи уара дуцсыркәашаанӡа уахьтәоу умгылааит ҳәа Иасон асас игәаӷ даго дҩаҵҟьан, шәас уара ҳәа, арҵәааҳәа ашәа даҵаҳәҳәо, дшьацәхартәуа даақәлеит. Иасон ибзианы дкәашон. Данықәла нахыс дыдраҵас рнапы еинырҟьеит, ашәа ашьаԥа ахыб ақәԥааны иагарашәа аҽыҳаранакит, шәнаскьа-ааскьа рҳәан акәашарҭа аҭыԥ дырҭбааит. Знык-ҩынтә дшьацәхартәны дахысит, уажәымзар-уажәы Назира дсыцықәлоит ҳәа дыԥшын, аха лара аганахь лҽавакны дгылан, сицкәашап ҳәа лыгәгьы иҭамызт. Иасон дышлышьҭаз здыруаз ҳәсақәак, бицкәашароуп ҳәа, лмахәар кны илыхо дықәырҵарц иалагеит, аха илымуит. Иасон ихала дахьықәхаз ихы ихнахуан, аха аӡәгьы дицымкәашаӡакәаҵәҟьа қәҵышьа имамызт.
Шәабаҟоу, бара, ҳаӡӷабцәа, ишәыхьзеи, шәызшьаҳазеи ҳәа ахапа зҳәоз ажәақәа аналеиҵа, ԥҳәызбак даарылҵын, Иасон дицкәашеит. Уи зынӡа илагьы дамбеит. Даалыцкәашашәа ҟаиҵан, днеины иҭыԥ аҿы днатәеит, игәаара ихы-иҿы иқәлан, мшаԥы кәтаӷь еиԥш дҿыҟаԥшьааӡа. (Иара усгьы уаҩаԥшьк иакәын.)
Наҳар иҩызцәа дыркит, уаргьы укәашароуп ҳәа, урҭ ирбон аԥшәма ԥҳәызбеи иареи рыԥсқәа еилаханы ишеихәаԥшуаз, даара ирҭахын еицдыркәашарц. Иҩызцәа ражәа ҩбамтәыкәа, ашьабысҭа еиԥш аишәа даахыԥан, дкәашо днықәлеит. Иплани исахьеи, иԥшӡаны икәашашьеи ихнамхуаз дарбаныз.
«Ҳҭыԥҳацәа, шәабаҟоу, ҳасас шәицкәаша» ҳәа ахапа зҳәоз еиҭа иашәа иналеиҵеит. Ашҭа дааҭаланы данырбаз аахыс зыгәқәа хыҭ-хыҭуаз аҳәсахәыҷқәа шанханы иаанхеит. Иааџьоушьаратәы дласны дкәашон. Ишьапқәа рыда ихәамц џьара иааҵысуамызт. Ҳицкәашоит ҳәа зыҽҵәылхны игылаз, икәашашьа анырба, аӡәгьы ирзымгәаӷьит. Асас ихала амца аркны дкәашо дықәын.
Ишәыхьзеи ҳҭыԥҳацәа, шәицкәаша… Назира дабаҟоу, Назира даажәг!.. Уи диҵахозаргьы жәбап ҳәа рыбжьқәа ааиларԥсеит. Назира зегьы рҵыхәахьы дгылан, дыԥхашьаны лхы агарҭа лмоуа, дылгәаԥханы дышихәаԥшуаз лыҵырдыраан азауп изырҳәо ҳәа лгәы иабо.
Назира шлыхьӡыз анеилыркаа, Наҳар иҩызцәа гыланы лыҳәара иалагеит дицкәашарацы. Иҟалҵара лыздыруамызт, лгәи-лгәи еилаԥшуан. Иара ахьшьыцба еиԥш уажәы-уажәы даақәгьежьыцыԥхьаӡа лышҟа даахьаԥшуан… Лывараҿы игылаз ҩыџьа аҳәсақәа лхала ианылзымгәаӷь, лмахәар ааркын, дрыма рҿаархеит. Иасон иҽхыршәааны Назира дылзыԥшуан, ишҟа дааԥшыр, бицымкәашан ҳәа лирбарц, аха иара дыҟоуп ҳәагьы мԥхьаӡакәа, ааԥынтәи ахьычԥаԥыр еиԥш даақәлеит. Асас Назира даниба, зынӡа дышьҭыԥрааит, ишьапқәа иҵагьежьуаз, адгьыл иқәымкьысӡозшәа, улаԥш рыхьӡомызт. Назирагьы даара иԥшӡаны дкәашон… Леиԥш икәашоз дмаҷын, уи рдыруаназ ауп лыхьӡ ҳәаны зҿырҭуазгьы.
Аҩыџьагьы ԥшӡа-ԥшӡаӡа, еинааланы еивагьежьуа ианаақәла, ирыхәаԥшуаз зегьы рыгәқәа азнарҳаит, ашәа зҳәоз ргәы ацԥыҳәаны идыркьыкьӡеит, уажәраанӡа знапы еинызымҟьаӡақәоз рыкәашашьа ргәаԥхан, агәақьҳәа анапеинҟьара иалагеит. Иасон ида ачараҿы итәазгьы, игылазгьы дыршанхеит. Иқәымҵындаз, макьана икәашаланда ҳәа ишрыхәаԥшуаз иаалгеит. Наҳар дхырхәаны иҭабуп ҳәа леиҳәеит дахьицкәашаз азы. Назира диҿамԥшӡакәа, дыԥхашьа-ԥхаҵо, лхы лыҵаршәны, аҳәсахәыҷқәа днарылапҟа дцеит.
– Ҳаи, Анцәа шәнаигӡааит, абас еиқәшәаны икәашо ааигәа исымбац. Машьшьалаҳ… машьшьалаҳ! – аханӡа итәаз абырг даара игәы иахәаны дрықәныҳәеит.
Назиреи Наҳари рышьҭахь ҳкәашоит ҳәа акыраамҭа аӡәгьы дықәломызт.
Наҳар игәы ҭгәырӷьаауа иҩызцәа дрыдхалан, ацәанырра иоуз ихы-иҿы иқәубаауан, аҭацаагацәа ҳаиқәшәоуп, Далынтәи ҳахо Нарџьхьоу амҵан аҽазны ҳзаарызеи, аҭацацәа аҩыџьагьы еицаагоит ҳәа алаф илырхуан.
Иасон игәы даго уи ашьҭахь рацәак дзымтәеит, асас дахьихәаԥшуаз дизычҳауамызт… ибжьы мыргаӡакәа дҩагылан, ашьаԥа ашьҭахь ала дыҵыҵны дцеит, аӡәгьы дизгәамҭаӡакәа.
Адырҩаҽны шьыбжьаанӡа изеилымгеит ачара… Аԥшәмацәа рысасцәа иахьынӡарыхәҭаз пату, ҳаҭыр рықәырҵеит.
Шьыбжьон агәы инахыҳәҳәон еиԥш аамҭазы, аҭацаагацәа аҽыжәлара иалагеит, аха аԥшәмацәа аҭаца ддәылганы рыҭара иахыццакуамызт, ишаԥу еиԥш аамҭа ргон. Аҭацаагацәа арԥарцәа уажәы-уажәы рыҽқәа ирысны амардуан иаадыххылон, ҳҭаца хаала ддәылганы дҳашәымҭар, ҳхалан ҳара даагоит ҳәа ихәмаруа. Ажәакала, еизыгәдууан. Наҳар, иҽеиқәа иҵакәашо, ашҭа аханы дгылан, асоф иқәгылаз аҳәсахәыҷқәа дрылаԥушан, Назира џьаракыр дызбозар ҳәа, аха дыҟамызт. Ианеицкәаша нахыс дныҵаба дцазшәа дахьицәыӡыз, ила лашара абомызт. Уаҳа лыблақәа днархымԥшылаӡакәа цатәыс иоур, ашҭа игәы изықәгомызт. Уи макьана издырӡомызт Назира лаҳәшьа ҩызас дышлыцырҵоз, мҩак ишеицықәлоз, игәазхара дибараны дшыҟаз. Иаха данааиз днаԥшы-ааԥшуа зегьы изымбеит, уажә ианиба абра еиԥш аҭыԥ ԥшӡа ыҟоуп ҳәагьы игәы иаанагомызт. Ахәы ҳаракы азқәа ҟьаҟьараӡа, ахьатә кәасқьа ықәԥрааны ицарашәа, аҩадахьҟа аӡиас Аалӡга ыиаҟьаны илеиуан. Абра дахьгылаз адунеи зегьы инапсыргәыҵа иқәушәа ибон, амшын агәы казказуа дхыԥшылон. Ашәаԥыџьаԥ еиқәнышьшьыла, шьыбжь шаахьазгьы, ашацкыра иаҵагылазшәа, аԥсаатә бжьы рацәала ашәа шырҳәац ирҳәон. «Лара леиԥш иԥшӡоуп дахьиз аҭыԥгьы», – игәы дынҭахәыцит. Убри аамҭаз аҭаца дрыманы акәаскьа иаадәылҵит, Назира длывагылан. Дкаԥха-каҷҷо еиҭа даацәырҵны даниба, игәы нҭгәырӷьааит… Аҭаца дҽыжәырҵеит, илыкәшеит, илызӡатәит луацәеи лҭынхацәеи. Наҳар ила ааихмырсыӷьӡакәа Назира лахь дыԥшуан, аха лара зынӡа длымбаӡозшәа ҟаҵаны дизхьамԥшӡеит. Иҟалазеи, илыхьзеи? Сгәы сажьама, агәыӷра исоуз башахама ҳәа игәалаҟара ыҟаӡамкәа дышгылаз ҩыџьа аҷкәынцәа ҽыхәа ԥшӡак аҿы ианкны ирыманы иааин, Назира дынҽыжәырҵеит. Аҽы иазҟазоу аӡә леиԥш аӷәра нҭаршә иаанкыла лаҳәшьа даалывагылт. Уи иаанагоз аҭацаҩызара ацара акәын. Аҽы данақәтәа, зынӡа аҽакала дибо далагеит, иблақәа хылкит, мра лашароушәа диҿаҷҷеит. Ибла иабоз агәра изымгеит, акакала игәҭакқәа зегьы наӡо иааиуан, шарԥазы аахыс ҭацаҩызара ларгьы дымцар амуа иҟалондаз ҳәа дзызхәыцуаз ҟалеит.
Аҭацаагацәа рҭаца данроу, иааилагыланы ашәа рҳәеит. Аҟәҟәаҳәа ихысуа дрыманы ашҭа инҭыҵит. Убасҟан ауп Назира лыблақәа ааиҵыхны Наҳар иахь даныԥшыз. Рылаԥшқәа
анааиқәшәа, лгәырӷьара лызнымкылакәа лхы-лҿы инықәлан, лқьышә ԥшӡақәа ааччеит.
Агәашә ианынҭыҵ нахыс лаӷьаран. Аалӡга аԥшаҳәа аҟынӡа адгьыл даара ихыҵәрыран (ауха иаашаанӡа аԥхын қәа кыдхаҽа илеиуан, ахбара иахьымӡацызт), аҽқәа бжаџьара ршьапы акуамызт, ичаразны акәын ишылбаауаз, Наҳар Назира длыцәшәаны зны лаԥхьаҟа дцон, аҽазны лышьҭахьҟа диасуан, аха дзықәтәаз аҽыхәа аӷәра иазыӡырҩуа, «лаҳаҭыр бо», аӷба дақәтәазшәа, дмырҵысӡакәа, абӷа рҭынчны даманы илбаауан, инықәгыла-аақәгыло. Дышлыхӡыӡаауаз ангәалҭа деихаччо блала илырбеит дшымшәоз. Машәырда зегьы бзиахәха ахԥасҭа иналбаан, акаршәра еиужь инықәлеит, зыбжьы ырцәгьаны илеиуаз аӡиас Аалӡга ихыԥшыло.
Арԥарцәа ҩыџьа аҭацаагацәа, аҭаца илывагыланы дылбаазгақәоз, акаршәра ианаақәла, хара ицеит агәырӷьаҿҳәаша гара рҳәан, аҵықь-ҵықьҳәа ихысны, рыҽқәа ирысны зегьы инарылҟьан, иԥырны рҿынархеит. Уи акәхеит, сара сакәызма ахысыбжь заҳарыз аҳәазшәа, ирҳаны инаҵҟьан, ихагахазшәа Назира даамҵарсны, аҽыхәа каууа инарышьҭалт. Наҳар, агәеибагара игмызт, аха дақәымгәыӷӡо ианыҟала, иаразнак ихы инапаҿы иааганы, иҟаиҵашаз дақәымшәеит.
– Аа, абаақәа, аԥҳәызба аҽы дымҵанарсит, шәабаҟоу, аҷкәынцәа! – инақәырццакны иаагаз абжьы даанарԥшызшәа, иҽы ишьхәа нарбаны длышьҭалт. Назира аӷәра дахон, аха лымч ақәханы иаанылкыло ҳәа иҟамызт, ахы лыцәнагахьан, дшәаны акәадыр амаха лҽаларԥсны илкын. Аԥшәмацәа ахәаны игыланы, ҳасасцәа аӡы ираанӡа ҳәа ирзыԥшуаз, Назира аҽы дымҵарсны дҟьо дама ишцоз анырба, еибарҳәҳәо, хәыҷгьы-дугьы ишзахәоз ахԥасҭа иҭалеит.
Агәырӷьаҿҳәаша агаразы иҵҟьаны ицоз арԥарцәа Аалӡга ираанӡа рышьҭахьҟа абжьыцәгьа игоз рлымҳа иҭасны ианхьаԥш, аҭацаҩыза аҽы дымҵарс дама ишаауаз рбеит. Иаразнак иаахынҳәны, амҩа ркырц иалагеит. Аҽыхәа амҩа ркуашәа анаба, иаақәгьежьааны, абнарахь ахы рханы идәықәлеит, аха Наҳар даԥыҩланы уахь имышьҭит. Анахь ианырмышьҭ, арахь ианоуимыжь, зынӡа аҽархагеит, ала лашара амбо, ашақә иасуа, зегьы акәшаны ирыбжьаркуашәа анаба, аԥшаҳәа агәҭа ихәхәаӡа иалгаз амҩа-па ианыршәланы, Аалӡга ахықә ахь еихеит. Амҩахәасҭагьы инанылеит, шәсыцхраа, шәсыцхраа ҳәа
лыҵәаабжь геит Назира. Наҳар уи лыбжьы, игәы ныҭшьааны иагазшәа ибеит, дзықәтәаз аҽеиқәа ццышә, ҟамчык шамаха изхьымсӡацыз, ишимчыз ҩынтә ианахиҟьа, ишьҭуааны ҵәҩанҵәыҟа ицеит, нас иԥрит.
Иахьакәӡам дагеит, дашьуеит, дашьуеит, имҩахышәҟьа, абаақәа ҳәа аԥшәмацәа еибаргәаҟуа рыбжьқәа гон, аха Наҳар акы иаҳауа дыҟамызт, шәсыцхраа ҳәа лыҵәаабжь акәын уажәгьы иаҳауаз. Аҽыхәа амҩапа иаамҩахымшәаӡакәа ишнеиуаз, аҽеиқәа ахьӡошәа анаба, ақәыџьма ашьҭаланы иаауазшәа, ашақә иасын, зынӡа иԥырны идәықәлеит, аԥаҩ аҟынӡа инаӡарц хәбаҟа метра шагыз дахьӡаны даавагылт, уаҳагьы ҟаҵашьа имамызт, дналымҵасны, даақәԥааны, дкамыжькәа дааигәыдикылт, аҽыхәа ахы аанымкылаӡакәа аԥаҩ инықәххны хланҵы иԥеит.
Лыԥшшәы лхыгга, лыԥсы лыхҟьаны, лыци-лышәи еиҵамгыло, лшьамхқәа лыҵаҟәало дрызынкыломызт, адгьыл даннықәиргыла. Сасгьы аԥшәымагьы гәырӷьаны, афырхаҵа, афырхаҵа рҳәан, зегьы ааикәшеит…
Уажәы абра дахьышьҭаз дазхәыцуан, бжь-шықәса рышьҭахь еибазымдырӡо, иааибабаны, игәаԥхеибашьаны ргәаҵаҿы ииз абзиабара нҵыра змоуз иаартны аибыҳәахаҵәҟьа иахьымӡакәа инарылыԥсаа ицеит.
Ргәырҽанӡамкәа еиҭа ианеиқәшәа, иагәылахаланы ишазхәыцуаз, ҩаԥхьа анагӡаха рымҭакәа ашә аартны, имгәацәа кылышьшь, ашьынка еиԥш ихы-иҿы тамтамуа аҳақьым дааҩналт.
Аҵых лашьца акәша-мыкәша цәыҵырлашаауа цәашь хәыҷык ххаӡа ишакыз, даахагыланы ирцәазшәа, ихааӡа излаз адунеи иналӡаа ицеит.
Наҳар иблақәа анхиҩа, дызлагылаз ахлымӡаах еиқәаҵәа деиҭаналаԥшит.
– Деиӷьума? Бгәы ишԥаанагои, хымш рыла ишьапы дықәгыло дзыҟалару? – ибжьы иара иеиԥш хаарак аҵаӡамкәа Назира даалацәажәеит.
Назира аҭак иҟалҵаз ҳәа акгьы имаҳаит, зҿылымҭуазеи ҳәа иблақәа аахтны даныԥшы, дыҟаӡамызт, ддәылҵны дцахьан, ашьынка хаҿы змаз днаҳәы-ааҳәуа аҭӡамц иадкнаҳалаз асаркьа ду даныԥшылон. Наҳар, аҭак ҟамҵаӡакәа дызцазеи?
Иаанагозеи? Хымш рыла сшьапы сықәгыло сыҟалара изахыццакуазеи, – ҳәа хәыцрашәкы изцәырҵуан.
Ахымш рыҽны Нахар ишьапы дықәгылт. Назира уи нахыс знызаҵәыкгьы дахьышьҭаз лхы ааҩналымкит. Минуҭк иадамхаргьы ихала даанрыжьуамызт, аха дызҷаԥшьоз аҽа џьоукын, ашә аатыцыԥхьаӡа иблақәа ҭырхаха, лакәзар ҳәа днаԥшуан. Даара иҭахын аҽа знык иадамхаргьы дналҿаԥшыр, ажәак иадамхаргьы лҿы ааихыхны иалҳәар, ишьапы ақәыргылара абасҟак изахыццакуаз змааноу. Агәыӷра иман, НКВД аҿы аус шылуазгьы, ажәытә-аҿатә дазхәыцны аиаша шԥасалымҳәари ҳәа.
Хымш аанҵәоны, ахәылбыҽха асааҭ 10 рзы, Ԥачулиа дуԥхьоит ҳәа ҩыџьа аҷкәынцәа ааҩналт. Абарҭ ушәҵа ҳәа, иара итәқәа ракәӡамкәа, маҭәақәак иаԥхьа инықәырҵеит. Иҿыцқәамызт, ишышәҵашәыхыз ҩашьомызт, аха иуанҭаны, ицқьашәқьаӡа иҟан. Дҩагылан, аиқәа ишьеиҵеит, ицәыҭбаахеит, аха иара иеицш ҩыџьа ҭаӡон, ишьклаҳауа ианалага, аҷкәынцәа руаӡәы амаҟа ииҭеит. Иааџьеишьеит, ҭакра сыргозҭгьы амаҟа сырҭаӡомызт, игәахәын. Амаҟа иеиқәа ахы инаҵеиԥсан, иааҿеиҳәеит. Уи ашьҭахь аблуза шкәакәа наидыркит, уигьы ишәиҵеит, акырӡа ицәыҭбаан ахәда. Егьоурым, агалстук ауркыр ибзиахоит рҳәан, иҿаҳәаны, ирмазеины иркыз ихәда инахеиҵеит аҷкәынцәа руаӡәы. Шьҭа ари ушәҵа рҳәан, аҵыхәтәан акьаҿ ирҭеит. Уи иара изы иӡахызшәа, ицәа ишьҭнахит. Данеиларҳәа ашьҭахь днаганы иԥаҵа рсеит. Дынҭаркызар аахыс иԥаҵагьы рымсацызт, саркьакгьы дандмырԥшлацызт. Аԥаҵасаҩы иԥаҵа саны асаркьа данынанԥшыла, иакәу, иакәму изымдыруа, иӡамҩақәа ҭашәашәаны, ихы-иҿы иҭынханы, шьа илаӡамкәа, ақьаад еиԥш дҟәашӡа дыҟан. Аҷкәынцәа иаԥхьаҟа, ишьҭахьҟа инаикәша-ааикәшо, имаҭәақәа инарыха-аарыханы идырҽеит. Абарҭқәа зегьы уамашәа ибон, иахиҳәаара издыруамызт. Шьҭа аиҳабы ишҟа, рҳәан, Буҭхузи иеиԥш драԥцаны акәӡамкәа, дрываргыланы рҿынархеит.
Игәы изгомызт… Ҩаԥхьа иибахьаз амардуанқәа, дызвысуаз акабинетқәа, зхи зҵыхәеи умбоз акаридор хәхәақәа…
Абарҭқәа зегьы дрывганы Ԥачулиа икабинет адкыларҭа дааҩнаргалт. Шәаангыл, аҳақьымцәа ҩноуп, иҳәан, илақәа нада-аада иԥшуа, ибз ахы дықәцәажәо, адкыларҭа аиҳабы иааникылт, ҳашиашоу ҳаҩналоит ҳәа дрыма ишнеиуаз.
Иҳаҳаит иуҳәаз рҳәан, ашә иаадҵын, иааскьаны иаагылт.
Наҳар ԥаса данааргалоз, абаандаҩцәа еибаргәаҟуа рыбжьқәа игоз уаха иаҳаӡомызт. Аусҭҵааҩцәа ркабинетқәа зегьы ыҵашьыхаа рышәқәа аркын. Иаауцәымыӷхаратәы аҟынӡа иҭынчран. «Измааноузеи, издыруада ауаа, акгьы рхараӡамкәа зыргәаҟра шәаҿу, рхы иақәиҭышәтә ҳәа хыхьынтәи адҵа роузар? Издыруада ажәлар рқәыԥсычҳара Сталин дуӡӡа иҟынӡа инаӡазар? Ажәлар гәаҟны иқәыԥсычҳар, амшынҵәҟьагьы ҭанарбоит рымҳәои. Иҟалап иҭаку зегьы аурыжьзар… Саргьы сеилаҳәа-еилаца сзааргаз, акгьы ухараӡамкәа уҭакны уҳаман, ҳаҭамыз ҳәа саҳәаны соурыжьуазар?..» – абас дхәыцуа дышгылаз, даадәылҵит ашьынка хаҿы змаз, аҳақьым хаккала. Наҳар даниба, дааизааигәахан: – Ушьапы уқәҳаргылт, уажәы хьаа умаӡам, ус ами? – днаиазҵааит.
– Мап, хьаа сымаӡам. Сышәхәышәтәит. Даара иҭабуп, – иҳәеит.
– Уахьнеиуагьы убас ҳәа… – ижәҩахыр днас-насын иҿынеихеит, ихалаҭа бӷьаауа.
Уи инаишьҭарххны Назира даадәылҵит, лылахь еиқәын ишеиқәыц. Наҳар деилаҳәа-еилаца, ихы-иҿы рыцқьаны данылба, илцәымыӷхан, уахьнарго иузыԥшу удыруоу аанарго днеиҿаԥшит, нас дааидгылан, ахьаа умоума ҳәа диазҵааит, аха илҳәоз акәӡамызт, лгәы иҭаз аҽакын, уи ус шакәыз лыблақәа ирхибаауан.
– Ахьаа сымаӡам… Исымаӡам, – цасҳәа дизҵаауазшәа ибан, игәы иааҵаххит.
– Арахь уааскьаны ушьапы сырбеи, сахәаԥшырц сҭахуп, – лҳәан, акәакьҭахь днаскьарц илырбеит.
Наҳар ишиҭахӡамыз иеиқәа ашьапы аанкыланы дҩахарц данналагоз, ларгьы лхы ицларҟәны дахәаԥшуазшәа ҟаҵо, иуарҳәо хоумҵан, иудырбо агәра умган ҳәа, лыбжьы рмаҷны, илымҳа инҭалҳәеит.
Аҷкәынцәа даазгақәаз Назира акы шиалҳәаз рлымҳа иҭасын, ашыр-сырҳәа инеины, рыҽхыршаны иаалхагылеит: – Ааи, ҳагәра га, убзиахеит… аҳақьымцәа раамҷыдарахаз аӡәы
иуеиҳәо агәра умган, – лҳәан, лҽамариашаны аӷьара иаҿыз ишьапы дахәаԥшуа далагеит.
Назира илҳәаз азхәыцха иамраӡакәа, шәыҩнал, иҳәан, зылақәа нада-аада иԥшуаз, аԥҳәыс леиԥш ибжьы ҵаӷаӡа, ихы нарықәикит. Азин шроуз еиԥш, урҭ аҷкәынцәа рҽаарҽеины, ршьап ԥынҵа иқәгыланы, Наҳар дрыма иныҩналт. Ԥачулиа имацара қьаадқәак имҵаҵаны дрыхәаԥшуа дтәан, иразнакыҵәҟьа ихы дҩахан дырҿамԥшит, рыԥсыԥ алагаҩагара иацәшәо, ҿымҭӡакәа рҽеидыԥсала, ҳанбагәеиҭои ҳәа игылан. Ԥыҭк аамҭа аныбжьыс ашьҭахь, ашырҳәа ихы дааҩахан (ус акәын есқьаангьы ишыҟаиҵалоз, иааҩналалакгьы акыраамҭа иаԥхьа дыргыланы дааникылон, хырԥашьа змам акы имҵаҵаны даԥхьозшәа ҟаиҵон), днарҿаԥшит. Наҳар ила ааихмырсыӷьӡакәа уи дизыԥшуан, ԥаса данибоз аҵырмақьа ԥшра змаз ихы-иҿы иахьа аҽаԥштәык аман, аԥштәы акәым, аҽа цәак ихалазшәа ибеит. Аҷкәынцәа ила иаимырбаӡеит. Наҳар иакәын дызхәаԥшуаз… Шәара шәца, шәхы шәақәиҭуп, иҳәеит, уаҳагьы дырҿамԥшӡакәа. Иажәа далгаанӡа, рышьхәа иаақәҵәиааны, индәылҵит.
– Утәа, – рхала ианааизынха, иаԥхьа игылаз аҟәардә инапы ақәкуа инаиирбеит. Араԥа баа иагәылшәаз акакан еиԥш, данцәажәа ашьҭахь ихы-иҿы зынӡа иҷаԥшьӡа игәылҵызшәа иааҟалеит. Иааџьеишьеит уажәы абас ихы ахьымҩаԥигоз, иибахьаз иакәӡамызшәа, амаӷқәа илҳәҳәоз зегьы иҵаҵәахны, иҽырҟәымшәышәны дахьиацәажәоз. – Ҳаҭыр зқәу аҩыза ашәҟәыҩҩы, шәыҟәқәак усырбоит, абра уштәоу урыԥхьаны угәаанагара саҳар сҭахуп.
Наҳар днеилууаа дцеит, шаҟа ҵуаз… «Ҳаҭыр зқәу… аҩыза» ҳәа аӡәгьы иеимҳәацижьҭеи. «Измаанахарызеи, абаандаҩы ҳаҭыр зқәу аҩыза ҳәа иԥхьом… Ԥачулиа иакәым, Буҭхузи аҿаасҭаҵәҟьагьы уара абаандаҩы, уан… ҳәа дмыцәҳакәа дсацәажәаӡомызт»… – ахәыцра изцәырҵыз, Назира «Иуарҳәо хоумҵан, иудырбо агәра умган», – ҳәа иалҳәахьаз игәалашәан, агәыҩбара иоут.
– Аа, абарҭ урыԥхьа, – инаимҵеиҵеит еиқәырчаҟәа қьаад еиқәҵарак.
Аԥснытәи АССР апартиатәи асоветтәи анапхгаҩцәа, ЦИК ачленцәа, атроцкистцәа ҳәа иҭакны ирымаз, иаарласны Аԥсны иреиҳаӡоу аӡбарҭаҿы зус иахәаԥшраны иҟақәаз; В. Ладариа,
М. Чалмаз, М. Лакоба, В. Лакоба, К. Инал-иԥа, М. Џьергениа уҳәа жәохәҩык рҿахәқәа ракәын уи. Урҭ акакала иаанкыланы дахьынӡаԥхьоз, уажәы-уажәы ихәы-ижьы еилагылон, иқәлашьцо, анбанқәа ицәеилаго аҟынӡа днеиуан, абарҭ ауаа абри еиԥшҵәҟьа иалаҟазаарызу ҳәа. Зегьы ирыҩуаз еиԥшын, аӡәы иҟынтәи аҽаӡәы ихиҩылаазшәа. «Сара коммунистк иаҳасабала аиаша сҳәоит, 1931 шықәса раахыс Аԥсны еиҿкааз аконтрреволиуциатә-террористтә организациа, атроцкист Лакоба хадас дызмаз аорганизациа салан. Мчыла, ишысҭахымыз салеигалеит. Программас иҳаман аколнхарақәа рхырбгара, Сталин ипартиа аидеиақәа ҵаарҟәрыланы, Троцки иконтртезисқәа аԥсҭазаара раларҵәара, акоммунист партиеи Асовет еиҳабыреи инарылукааша анапхгаҩцәа рҭархара… Сымҩахҟьаны, ииашамыз амҩа санын… Абыржәоуп сыблақәа анхтыз. Сызҿқәазгьы зегьы срыхьхәны сыҟоуп, исанажьны, сыԥсы ҭаны саанхар, агәра шәсыргоит, шьҭарнахыс сахьынӡаҟоу акоммунист партиазы схы-сыԥсы сшамеигӡо…»
Аҿахәқәа зегьы машьынкала икьыԥхьын, иахьаанҵәоз рнапқәа аҵаҩын.
Наҳар аҿахәқәа рыԥхьара дахьынӡаҿыз, Ԥачулиа ибла ааихмырсыӷьӡакәа диҿаԥушан.
– Убама иҟарҵоз, ажәлар рцәа аарҳәны ирхаҵаны, ацентр ахь акы рҳәон, ажәлар рышҟа аҽакы ҟарҵон, арахь ргәы иҭазҵәҟьа шьаҟәаҟәан, – Наҳар аҿахәқәа дрыԥхьаны дшаалгаз еиԥш Ԥаҷулиа ашҳам иҿыҵуа даацәажәеит
Наҳар здаҟам ауаа цқьақәа, акоммунистцәа иашақәа, аԥышәа ду змоу, Аԥсны анапхгаҩцәа ҳәа дызхәаԥшуаз, иреиӷьу ыҟам ҳәа дызхықәаауаз, ирыҩуаз данаԥхьа, адунеи хәаԥсазаап, узықәгәыӷуа ҳәа аӡәгьы дыҟаӡамзаап ҳәа игәы каҳаны дышхәыцуаз «иуарҳәо хоумҵан, иудырбо агәра умган» ҳәа Назира иҵалҳәаз ааигәалашәан, Ԥачулиа изҵаара аҭак ҟамҵаӡакәа, ҩаԥхьа аҿахәқәа аашьҭихын, абӷьыцқәа еихыршәшәо рыхәаԥшра далагеит, дара ракәушәа аҽа напқәазар иаҵаҩу ҳәа. Уи ибзиаӡаны идыруан Апартиа Аԥснытәи обком актәи амаӡаныҟәгаҩ Ладариа инапы аҵаҩышьа, акыраамҭа имҵаҵаны дахәаԥушан… Ишԥеиҭахыз иара итәы акәымзҭгьы, аха ахаҭаҵәҟьа шакәыз агәра анига, еиҳагьы игәы инархьит.
– Дара рнапқәа роуп иаҵаҩу? – иҳәеит Ԥачулиа, Наҳар игәы даҩысҭааханы дҭатәазшәа.
Наҳар иҭахымызт агәра игарц. «Мчыла иргәаҟны рнапқәа раҵадырҩызар?.. Иаашәҳәалак ҳақәшаҳаҭуп… Ҳашәшьыр еиӷьуп… Иаҳзыхгом ҳәа рҳәазар?» – игәы дҭахәыцуан.
– Иргәаҟны рнапқәа раҵадырҩызар ҳәа агәаанагара уоузар? – ихәыцра иҽадҳәаланы игәы дҭалон, нас иааҭганы иқьышә инықәикуан.
Наҳар ҿимҭит, аха уи еиԥш агәаанагара шиоуз ихы-иҿы ианыԥшуан.
– Иуҭахума урҭ ара ирыԥсҭазаашьоу усырбарц… Шәара шәоуп акәымзар, урҭ араҟагьы адәахьы ианыҟаз еиԥш, анцәа ишиҳәара иҟоуп, ирфоит, иржәуеит, қьаф руеит. Шәылахь шәыџьымшь ыҟоуп ҳәаҵәҟьагьы раҳәара ҳақәиҭым… Уиаҟара зысҳәозеи, уаала, ҳашьҭы ублала иусырбоит, – дҩагыланы, диманы дындәылҵит.
Аҵых акыр цахьан, Наҳар данааргоз еиԥш даныргозгьы ҭынчран, аусҭҵааҩцәа ркабинетқәа зегьы аркын, шәык џьара ивҵраамызт. Ԥачулиа абжьааԥны икабинет даадәылҵны данынбжьалалак, ишьапышьҭыбжь адашьмагьы аҭӡамцқәагьы зырхыџ-хыџуаз, уажәы ашьҭыбжьгьы уаҳаӡомызт, ауарҳал тата дықәланы днеиуазшәа, зны-зынла дааҭгыло, Наҳар лафқәакгьы наиаҳәо, иҩызак диваргыланы дигозшәа, имахәаргьы инапы нкылдо дизааигәеитәуан. Ибон уи ииҳәозгьы, иҟаиҵозгьы гәы шаҵамыз, мыждарак аҵаҵәахны ишимаз, аха измааназ ҳәа макьаназ еилкаа имамызт. Зынӡа агәра игомызт уи уажәы Аԥсны аиҳабыра ахьтәоу днеигоит ҳәа. Диҿаҭәҳәо диманы хыхь дҩахалан, ҩыџьа аҷкәынцәа (уаанӡа иибақәахьаз ракәӡамызт) ҿымҭ-ԥсымшьа, рлымҳақәа кыдҵаны иӡырҩуа изыдгылаз ашә ихы ақәкны иҿынеихеит. Аҷкәынцәа уи ихацәа ишнықәыԥшыз иныҵабазшәа ицеит, Ԥачулиа уи ашә дышнадгылаз еиԥш, днацәхасын, иҟьаҟьаӡа ианаат, Аԥсны аиҳабыра зегьы днарылаԥшит. Ила иабоз агәра изымго, рмаҵурақәа ианырхагылаз, аизарақәа раан апрезидиум аҟны итәаны ианибахьаз еиԥш, еилаҳәа-еилаца астол еиҵҳәа ду иакәшаны итәан. Ртәашьа аҵкысгьы изымбатәбарахеит, изыдтәалаз астол фатәхкыси рыжәтәхкыси иқәымзи иқәгыламзи иарбаныз.
Ԥачулиа данырба, рызегьы ҩеихаӡгылт.
– Шәтәақәа, шәтәақәа!.. Шәызгылоузеи?.. – аԥсшәа раҳәо, зегьы нартәаны, иаргьы днеины рыгәҭа даарылатәеит. Ԥыҭрак ашьҭахь: – Уара уа узгылоузеи, уааи арахь, – иҳәеит, Наҳар ашәхымс дахысны дзыҩанамло дгачамкны данаанха, – Ари ҳашәҟәыҩҩы иоуп ҳәагьы нациҵеит, дааганы дааивартәо. Аԥсны аиҳабыра рхы ҩышьҭырхын, Наҳар инеиҿаԥшит, дыздыруаз ҟалазаргьы, аӡәгьы ажәак ахимҳәааит, иаразнак рыхқәа ладырҟәит.
– Шәысзымԥшын ҳәа шәасымҳәахьази, акрыфара шәзаламгазеи, шәхәы зшәырхьшәашәозеи? – Ԥачулиа дрыцәнымхошәа драцәажәон.
Наҳар маҷк ихы дааҩахан, дара дырҿамԥшӡакәа астол днықәԥшит, ииашаҵәҟьаны аӡәгьы ихәы даламкьысӡацызт, зегьы еиқәыхьшәашәа иқәгылан… ирымҵагылаз ахәы еиԥш даргьы еиқәшәы итәан, кьаф зуаз иреиԥшымызт, ҿыцха иԥшуан, аџьабараҿы итәазшәа. Аӡәаӡәала ибла нархигеит. Владимир Ладариа обком аҿы абиуро анымҩаԥысуаз еиԥш, ахаҿы дтәан, илакыҵа ҵыршәаа ашәыта аҵатәан, асақә ақәԥсан аӡәгьы имбарцаз, аха зегьы акоуп иалыԥшуан, илақәа гәырҩала иҭәын, иарма напы, аа, уахәаԥш, кьаф шызуа убап ҳәа Наҳар иирбозшәа, инацәкьарақәа анааиҵих, инацәхыԥқәа зегьы ҭыжәжәа иҟан… Дрыцҳашьаны дихәаԥушан хьӡи-ԥшеи змаз Лакоба иарӷьажәҩа, Аԥсны иқәынхоз ажәлар зегьы еицҿакны ҳара ҳ-Вова ҳәа изышьҭаз, бзиа ирбоз, зыгәра ргоз аратор дуӡӡа, Москва аҵара ду далганы Аԥсныҟа аусура данаарышьҭуаз, ҳаеҵәақәа руаӡәк Аԥсныҟа усура ддәықәаҳҵоит, дшеишеиуа дахаԥхараны дыҟоуп ҳәа Калинин ахәшьара ҳаракы зиҭахьаз ауаҩы, иԥсҭазаара ыцәаны, днасыԥдаха дтәан.
– Шәалага, шәалага, шәнапы ашәыркы, ари исыдтәалоу шәицәымшәан, ҳара даҳтәуп, хашәҟәыҩҩы иоуп, – иҳәеит Ԥачулиа, аӡәгьы рыҽмырҵысӡакәа ртәашьа игәамԥхо. Абри ашьҭахь акы инацҳа-аацҳашәа ҟарҵеит, аха аӡәгьы ихәда илбаауамызт, изгашаз ашҳам рымҵагылазшәа акәын ишахәаԥушаз.
Ладариа инаҩыс дтәан Михаил Чалмаз, ацәахаа зыҟәныз, ескьаангьы зыблақәа зхаччоз, аԥышәа ду змаз, Аԥсны ақыҭанхамҩа напхгара азызуаз, Лакоба данҭаха ашьҭахь Аԥсны иқәынхоз аџьажәлар, аӡәыр ҳныҟәгара илшозар (Лакоба иаамышьҭахь) абри иоуп изылшо ҳәа еицҿакны зыхьӡ рҳәаз, уажәы идақәа илшьааны, игәы кыдӡааны, шьа илаӡамкәа, аԥсҭазаара ицәымыӷханы, хланҵы дыԥшуа, иара иакәу, иакәму узымдыруа дтәан, ихәда икәаҽны.
– Иацуха уара уҟан… Иаха уара уҳаман… Уаха уара тамадас уалаҳхуеит, – иҳәан Ԥачулиа аӡәаӡәа ибла рыхго, Ладариа иқәкны даангылт. Адәахьала цәгьарак аҵаӡамызшәа, ихы-иҿы ырхәмаруа акәын ишиҳәоз, аха агьангьашра, аԥҭа еиқәаҵәа аҵыхәа еиԥш, ихәхәаӡа ибла ихубаауан.
Ахьшьыцба еиԥш зыблақәа ҭыԥхаауаз, иага угәы каҳаны уҟазаргьы данаауԥылалак угәы шьҭызхуаз, ухы уамхабзиаханы иубо уҟазҵоз (Чалмаз инаҩыс итәаз), Васили Лакоба ишҟа Наҳар илаԥш ниаганы днеиҿаԥшит, аҿыцәаара иаҿыз ацәашьы еиԥш иблақәа ԥсҭазаарак, гәыӷра хәыҷӡакгьы рхубаауа иҟамызт, аԥсҭазаара иалҵны ицоз иеиԥш иҭыгга иааԥшуан. Уи инаҩсан – Константин Инал-иԥа, адауаԥшь иеиԥшыз, агәымшәа фырхаҵа Аԥсны ахақәиҭра аагаразы ақәԥаҩцәа раԥхьагылаҩцәа ируаӡәкыз, хаҭала ашьа казҭәаз, 1921 шықәса раахыс инеиԥынкыланы Аԥснытәи ЦИК ачлен, иҷаҷақәа кыджәжәаны, иԥсы изеивымго, ақьаад еиԥш дҟәашӡа, дтәан… Наҳар аԥыркьҳәа игәы амца ацрасны иакызшәа дааҟалеит, рызегьы ибла анаархига.
– Ҳаузыӡырҩуеит, Вовачка, ныҳәаҿақәак ааҳалаҵа, аӡба ҳаумыркын, – ицқәа хырџьаџьаны деиҭаацәажәеит Ԥачулиа, исҳәо ҟаҵала акәымзар, иацуха еицәаны иуқәшәоит уахагьы ҳәа аанарго.
Ладариа аҭак иимҭеит, ацынхәрас луанытә даақәыԥсычҳаит, иҟалап уи усҟанҵәҟьа дзызхәыцуаз, уара уеиԥш агмыг инапаҿы сышнанагоз здыруазҭгьы, заа схы инагәыдҵаны сҽысшьуан ҳәа акәызҭгьы. Иҟалап, аамҭа зугозеи, Бериа адҵа иуиҭаз нагӡа… сышәшьы, нас шәаргьы шәҭынчхап ҳәа акәызҭгьы.
Аҵәца аақәхны, аҭамадара ахьаанимкылаз, идҵа ахьынеимгӡаз азы аԥаҭлика аақәхны ихы иақәԥиҽырц цәгьа имбо дааҟалан, ихы-иҿгьы аҽаԥсахын, аҵырмақьа аԥшра ааихәеит, аха иҽааникылеит, ус ҟаиҵар игәҭакы изынамыгӡар ҳәа дшәазар акәхап, иаразнак ицәа еиҭаԥсахны, даҽа ԥштәык ааихаирԥан: – Иацуха амыцхә шәамхажәит… Шәызлазбо ала уаха акы лбаауам… Ус аума? – Убасҟанҵәҟьа уи агыгшәыг ԥшра акәын имаз.
Аҭак ажәала ирымҭеит, аха ишақәшаҳаҭу аанарго, рыхқәа аадырҵысит, даҳҟәаҵуазар ргәахәын.
– Ус акәзар, сара сакәзааит уахатәи шәтамада… Аԥсны аиҳабыра зны тамадас сышрымаз ҳәа смаҭацәа рҿы салаҽхәалап, – иҳәан, аҵәца даахан, Ладариа ихы иақәԥиҽырц иааникылаз аԥаҭлика ахы ларханы, иҟыбз-ҟыбзуа инҭеиҭәеит. Нас дҩагыло: – Ишаԥу еиԥш, аԥхьа ҳазегьы ҳшаны адәы ҳақәызҵаз, абри еиԥш аԥсҭазаара ду, аԥсҭазаара ԥшӡа ҳазҭаз, алашьцара ҳаҵганы, алашарахь ҳкылызгаз, уахгьы-ҽынгьы амра еиԥш ҳзырԥхо ҳаб, ҳанцәа ду Иосиф Виссарион-иԥа Сталин иныҳәаҿа ааныскылоит, – аниҳәа, зегьы ҩеихан иҩагылт. Инал-иԥа агылара даара изыцәгьан, ибӷа изеиҵыхӡомызт, дхәаны акәын дышгылаз. Ԥачулиа дшаахынҳәыз еиԥш инҭыркәкәа ижәны, гамарџьас Вовачка иҳәан, Ладариа имҵагылаз иаҵәца инаниҟьеит. Ладариа иаразнак иаақәԥааны ианаанимкыла, Наҳар дахьтәаз иааицәымыӷхеит Сталин иныҳәаҿа шьҭимхыр ҳәа дшәаны. Ибла даахгылт Очамчыратә хаҵа бадазк, уахыки-ҽнаки ицҭакыз (уаанӡагьы дидыруан, иԥаҵақәа ыршаны, цәгьарак-бзиарак аҿы ҭамадас иалырхуаз, убри адагьы маҵура ныҟәзымгаӡацыз, аполитика захьӡызгьы ззымдыруаз), чарак аҿы Сталин иаԥхьа ҿыц иеибагаз аҷкәыни аӡӷаби рныҳәаҿа ахьааникылаз дахырҟьаны, Асовет мчра уаӷоуп, ҳаб ҳанцәа ду иаԥхьа ҷкәынаки ӡӷабки рныҳәаҿа шԥаанукылоз ҳәа иԥаҵақәа рҟәыдны, инаиханы дҭаркит, иус ӡбаны, 5 шықәса иҭаны дахыргеит. Ари изымдырӡои, ианаанимкыла, днақәхәаша дышцо ҳәа, аҵәы дахазшәа дҳәыҵәы-ҳәыҵәуа дыштәаз, Ладариа аҵәца аашьҭихын: – Дныҳәазааит ҳара ҳа-Сталин ду, ҳахшыҩ рҵага, Асовет жәлар зегьы ргәыӷырҭа… – иҵегьы иҳәар иҭахын, аха ацәажәара илшомызт. Егьырҭгьы аныҳәаҿа ааныркылт. Ладариа иеиԥш даргьы инаҿыхәаны иқәдыргылт.
– Абас аума ҳаб ҳанцәа ду Сталин дшышәҭаху шәара? – иаҿыхәаны иахьықәдыргылаз ихы ихнахуа, амӷқәа злыҳәҳәоз ицәа наихарԥаны днарҿаԥшит Ԥачулиа. Ухаҵоуп иумжәын, Сталин иныҳәаҿа нҭыркәкәаны изымжәызгьы Асовет мчра иҭахым ҳәа дыԥхьаӡан, ахацәа ракәым, аҳәсагьы иддыржәуан.
Уаҳа иамамкӡакәа, раҵәцақәа аақәырхын, ахьына ржәуазшәа, мчыла, ишырҭахӡамыз, инҭыркәкәа-нҭыркәкәаны инықәдыргылт.
… – Ҳаб ҳанцәа ду Сталин иарӷьажәҩа, Кавказ каҷҷа аԥа хазына, ҳтәыла ахьӡырҳәага Лавренти Павел-иԥа Бериа дныҳәазааит, даҳмырԥхашьааит, иаҳзиуа ҳаԥсахааит! – Ԥачулиа аҩбатәи аныҳәаҿагьы ааникылан, даҵашьшь ижәны, «гамарџьас» Вовачка ҳәа, еиҭах Ладариа иаҵәца аҿах аахиргеит.
Сталин итәы еиԥш Бериа иныҳәаҿа аанызымкылозгьы, зхы зцәымӷыз уаҩын, ҿааҳәыра имоуа дхырҵон. Еиҭах ишырҭахӡамыз идиржәуан… Ҵәыцак диржәцыԥхьаӡа иара дгәырӷьаҵәа дааҟалон, иааира дук згаз иеиԥш, дара агәаҟқәа, иара усгьы рымч рылӡааны, уԥсыԥ ааизганы унарыҭәҳәар аххы ишынеилаҳара зыԥсы ахәыц иакыз, арыжәтә иржәыз ахәыҷы рызхан, ирҳәо, ируа иақәымшәо, асабицәа реиԥш иааҟалеит. Наҳар игәы ԥжәон, ирыцҳашьаны дзырҿаԥшуамызт. Мҳаҵәк азна ахшыҩ змамыз, длацәҟәы-шьацәҟәысуа, зеиԥш уааз амш злеигоз… Аамҭа мыжда шԥаҟоу, ауаҩы зны длаԥсаны, даҽазны дҳәаԥсаны дышԥаҟаиҵои! Наҳар заҟантә иаҳахьаз (дазыӡырҩхьаз) аизарақәа рҿы абарҭ аӡәаӡәала рықәгыларақәа. Ауаа хатәрақәа, зажәақәа хшыҩрҵагаз, зхымҩаԥгашьа ҿырԥшыгаз, дышԥарылахәмаруаз… аҩы шрылсыз аниба, зны ашәа дирҳәарц далагон, аҽазны исыркәашоит ҳәа.
Наҳар даанкыланы, абра дааганы дынҭаркызар аахыс иааибахьази дзықәдыршәахьази рызегьы иханаршҭуан уахатәи атрагедиа дызлаԥшуаз.
Ԥачулиа иҽырқьақьауа, уажәы-уажәы «чқьым Лавренти Бериа» ҳәа ашәа аацәыригон, аанда зхы бжьахаз аџьмагды еиԥш ибжьы хьырвырӡа… Инапқәа ҟьо раԥхьа даагылон режиссиорҵас, исыцшәҳәала ҳәа дырбо. Ухаҵоуп ицумҳәан… Усҟантәи аамҭазы хәыҷгьы-дугьы ҩыџьа рашәа акәын ирҳәоз. Изымҳәоз Асовет ҳәынҭқарраз игәы цқьам ҳәа дыԥхьаӡан. Наҳар уи игәаланаршәеит иҩыза «бзиахә» Бено Раҭба, Ԥақәашьтәи аҵаҩцәа, Аҟәатәи аолимпиадаҿы ианықәгылоз, Бериа иашәа рымҳәеит ҳәа агазеҭ ианиҵаз астатиа иахҟьаны ԥақәашьаа хҩык шдырӡхьаз.
… Ариқа да Шьариқа, амхы иҭалеит аҳәақәа, иҩны ирышьҭалт алақәа… ҳарирама, ҳарира ҳәа, аркәашага аацәыригон, рнапқәа реиндирҟьон, ишырҳәо еиԥш, алашә еиниҟьон, ацыркь дкәашон, руаӡәк, аҿаҳа ашәа иҳәон.
Ауаа қьиақәа, ауаа иашақәа, руаӡәк инацәхыԥ ихсаны икаиршәуаз иаԥсамыз ирзааигоз, Наҳар бжьра-быжьҵәала анышә дыҵалозшәа ибон, изычҳауамызт, иҭҟьоз акы имазҭгьы, дымлак-ҩакӡакәа, илацәа еихмырсыӷьӡакәа игәы ҵиблаауан, убасҟак игәаӷ дыкны дагон. Ҵхыбжьон агәы инахысаанӡа абас дрылахәмаруан. Иааиҭахыз зегьы анрылеигӡа, «ҳашьҭы, иааԥсаны иҟоуп, рыԥсы дҳаршьап, есуаха абас ауп, уаҳа рылшом» иҳәан, Наҳар диманы ддәылҵит.
… – Капеи кылҵәак умыршәаӡакәа, уаха аконцерт усырбеит, – иҳәеит, икабинет диманы даныҩнала, адиуан иҽнықәыжьны диҿаԥшуа, иахиҳәаауа саҳап ҳәа.
Наҳар уаха иибаз ибжа имнахызшәа, деиҵаӷәӷәа дышгылаз, Ԥачулиа ила ажьаӡа хтатала абас анааиҳәа, убас деилашәеит, ма сара схы исыршьып, ма иара ихәдацәа ҵкааны дсыхәарып ҳәа игәы инаҭеит.
– Уааины абра усыватәеи, ҭынч ҳаицәажәарц сҭахуп уареи сареи, – иҳәан, адиуан ахахьы днықәҳәазаны днаскьан, дааиваиртәеит, ииҳәаз аҭак ахьыҟаимҵаз игәамԥхо. Иааигәара анеира акәым, уажәыҵәҟьа дахьибозгьы изычҳауамызт. Уара ушьажәҩуп ҳәа игәы еиҟәыҷҷо дихәаԥушан.
– Иҟоу уасҳәап, ашәҟәыҩҩы, – игәы дҭаԥшны дцәажәозшәа, – изхарада? Аӡәыр рыбз кны даханы иддырҳәама. Ухаҭа ублақәа рыла уамыԥхьеи ирыҩуа, асоциализм ҳаҿагыланы ҳақәԥон, Асовет мчра ааҳырҳәырцаз анапхгаҩцәа чарҳәара рзуны иҭаҳархарц ҳаҿын ҳәа. Атроцкистцәа ухьчарц уҭахума? Уара ухала уоума, заҟаҩы рхы дыргәаҟуазеи еилымкааӡакәа… рхы зқәырҵо зусҭцәоу умбеи? Есуаха қьаф уа абанкет иахатәоуп, рҿқәа раҳаны ашәа рҳәоит, иқамсо иқәланы икәашоит… Аиаша уасҳәап, абарҭ зҿу ажәлар идырҳазар еиӷьӡами? – илақәа ахҿа еиԥш илаҵаны икын дзымҵысуа.
– Аиаша! – иааџьеишьеит Наҳар.
– Аиаша, аиаша! – илақәа еихаҟәысӡомызт.
– Иҟаларыма уи еиԥш аамҭакы, ауаҩы аиаша аҳәара данақәиҭхо? – игәы иҭашны иҟаз ааҭырҟьаны ианиҳәа, хәыҷык иԥсы ааивигеит.
– Иумбаз, иумаҳаз унатәаны иуҩыроуп ҳәа аӡәгьы иудиҵаӡом. Уара ушәҟәыҩҩуп. Здаҟам ҳаиҳабыра иреиӷьӡақәаз ҳәа ажәлар рхы зқәырҵо, иаха ишубаҵәҟьаз, рҿахәқәа узыԥхьаз… акы ацымҵакәа, иагмырхакәа унатәаны иуҩыроуп. Уанаалгалак, устатиа унапала иуманы, уцаны аус ахьууаз агазеҭ иануҵоит… Уаргьы уа уаанхоит, арахь хынҳәтәыс иуоуӡом, – Ԥачулиа аҵыхәтәаны ииҳәаз, хәылбыҽха аахыс ацәақәа ихаирԥоз зегьы ааихнахын, дҟьантазӡа дааҟанаҵеит Наҳар
иҿаԥхьа. Дзихәышәтәуаз, дзеилеиҳәоз, аҿахәқәа дзаирԥхьоз, «абанкет» ашҟа дзигаз зегьы змааназ ккаӡа инарбеит.
– Избаз аиашаҵәҟьа зыҩуеит, – иҳәан, иԥсы ҩеины ихәда иааҵагыло, илақәа гәаӷла иҭәны днеиҿаԥшит.
– Иҟоу уасҳәап, – иҳәашьа игәамԥхо, ила апҟышрақәа ирбо, – акәты ашьыга ашьапхыц иҵнахуеит ҳәа ирҳәо умаҳахьеи… Шәара шәҿоуп ус ахьырҳәо… аха сара уи аҽакгьы ацысҵоит, акәты ахныҟәгагагьы ашьапхыц иҵнахуеит. Уамхаццакны аҭак ҟасҵоит ҳәа уалагар, уҭанархар алшоит. Цқьа уазхәыц, иумдыруеи ажәаԥҟа: «Аԥхьа ухы иԥнаҟо уаӷа иҭ, ашьҭахьтәи ухазы иаанкыл» ҳәа… Шьҭа уца, – абас ааиҳәан, днеины истол даахагылан, ауапцәа хылԥа еиԥш еиқәаҵәаӡа иқәгылаз аҵәҵәа дгәааны ахы днықәсын, арҵәаа-арҵәааҳәа иҳәҳәеит, еибарыҩны ҩыџьа аҷкәынцәа ааҩнаххын, рҽеидыԥсала иаагылт. (Урҭ деилаҳәаны даазгақәаз ракәын).
– Ашәҟәыҩҩы днаган 56-тәи акабинет дыҩнашәҵа, дызлаҩуа ақьаад ишәҭа, ашәыри аӡыржәтәи имҵашәыргыл, иусураҿы бжьык иԥырхагамхароуп, иааикәыршаны аҭынчра ҟашәҵа! – ҳәа адҵа рыҭо, Наҳар ишҟа даахьаҳәуа, – Ашьжьымҭан, асааҭ 10 рзы укабинет аҿы снеиуеит, уаанӡа иҩны уалгоит… схаҭа саԥхьоит… Ҳаицәажәоит, ус ами?.. Шьҭа дыжәга… – уаҳа иг-иҿы имырҳәаӡакәа, дымцар амуа аҭагылазаашьа ааҟеиҵеит.
56-тәи акабинет НКВД анапхгаҩцәа иреиуаз аӡәы икабинет шакәыз ҩашьомызт, дааганы дааныжьны ианца, раԥхьаӡа илаԥш зықәшәаз Сталини Бериеи рпатреҭқәа роуп, наҟ-ааҟ еиҿаԥшуа аҭӡамцқәа ирыдкнаҳалан… Заҟантә ибахьаз (ула аахутыр, дара ҩыџьа заҵәык ртәқәа ракәын иубоз, ауахәамақәа рҿы ада иахьабалак аныхачаԥақәа реиԥш иӷьаз-ӷьазуа икнаҳан), ауха ҿыцбарах ибазшәа, илақәа рыдхаланы дышрыхәаԥшуаз, еибаҭахӡамкәа еиҿаԥшуашәа, Сталин, Ԥақәашь иҟалаз иаҳаны, уара уоуп исзызуз, аха иусырбап ҳәа Бериа изы дгәааны дылбааидарц дихәаԥшуазшәа ибеит. Бериа дқьақьаны, уара узы схы шхысҵәо агәра га ҳәа, ихы-иҿы ианирԥшуан, аха ибла дахьхыԥшылоз угәы дықәгыло аамҭак анцәа исырба ҳәа ицәымӷра хибаауан. Наҳар даргачамкит, рыгәра еибамго, еибаҭахӡамкәа, аха адәахьала еицәнымхошәа, цәала еихәаԥшуа иштәаз баны асахьаҭыхҩы рпатреҭқәа ҭихызшәа ахьибаз… Аҵыхәтәан, Бериа
ихы кәымпылӡа иааихыҵын, ишьҭыԥа-шьҭыԥо инеины Сталин ихы инахагылазшәа ибеит. Наҳар абарҭқәа реиԥш ихаҿы машәырны акәӡамызт изааиуаз. Ԥачулиа икабинет ддәылганы арахь данааргоз, асааҭ ԥшьба ҟалахьан (абри аамҭазы акәын есшарԥазы аидарашьҭыхга амашьына еиқәаҵәа ааины НКВД ахыбра ашьҭахь ианаагылоз, иақәдыртәоз Гәмысҭа ахықә ахь дыргон), дрыманы ишааиуаз, игәы иамукәа, дыԥшит зныкымкәа уи амашьына ԥсцәаҳа гыланы иахьибахьаз ашҟа. Уажәыгьы иааины игылан, ила ишабоз инаицәхасны дынҭарҵеит апартиа Очамчыратәи араиком аусзуҩы Сандра Қацәба. «Наӡаӡа абзиала, Сандра», – игәи илаӷырӡи ааилаҵәеит, даангыланы уаҳа уахь аԥшра дақәиҭымызт, дрыцҳашьаны дышизхәыцуаз ауп акабинет дрыманы ианааҩнала, Сталини Бериеи рпатреҭқәа шибаз.
Сталин ихәамц иахагылазшәа иибаз Бериа ихоуп, Сандра дызқәыӡыз. Аӡтәы ҟарс ианҭакыз ауп ианеибадырыз, цәгьала деимҳәон, агәаҵәыхь ихьны дыҟан. Зынӡа дқәыԥшын, Москва Краснаиа профессура ауниверситет далганы, Очамчыра араиком аҿы аус иуеижьҭеи шықәсык акәын иҵуаз, аҭаацәарагьы даланамгалацызт… Сталин бжьыеиҵҳәала ҳтәылаҿы асоциализм ргыланы ҳалгеит ҳәа анрылеиҳәа ашьҭахь, Асовет ҳәынҭқарра ахьынӡанаӡааӡо инеиԥынкыланы қыҭацыԥхьаӡа, ҳаблацыԥхьаӡа, қалақьцыԥхьаӡа ибаҟақәа рыргылара ианалагаз ашықәсаз акәын. Ақыҭақәа, аҳаблақәа, ақалақьқәа еицлабуан еиӷьны иҟазҵо ҳәа. (Анкьа ауахәамақәа рҿы анцәа имшқәа раан иаҳхылаԥшуа анцәа иашьапкразы ишнеиуаз еиԥш, асовет жәлар зегьы ныҳәацыԥхьаӡа еизаны, ахаҳә хьшәашәа иамҵахырхәалар акәын) Ақыҭақәа рҿы идыргылоз х-метрак инадыркны хәба рҟынӡа аура амазар акәын, ақалақьқәа рҿы идыргылоз хәба инадыркны иахьынӡарҭахыз, ажәҩан иаҵакьысуа иҳараркыргьы еиҳагьы ихьӡын, (уи аамҭаз Ленин ибаҟақәа ҩ-метрак еиҳаз џьаргьы игылаӡзамызт). Ақалақьқәа рҿы идыргылоз амармалташь иалхызар акәын, аиха-бетон ала аҟаҵара азин рыман ақыҭақәа.
Егьырҭ ақыҭақәа зегьы рҿы еиԥш ԥақәашьаагьы напы адыркит Сталин ибаҟа аргылара. (Ақыҭақәа Қарҭынтәи иҟаҵаны ирзаарҭиуан, нас жәашықәсала ахә иаҵаланы аколнхарақәа иршәон.) Араиком аҭакзыԥхықәу аусзуҩцәа абаҟақәа рыргылара иахьалагаз ақыҭақәа рышҟа аӡәаӡәа дәықәырҵон
ахылаԥшразы, иргыланы иалгаанӡа аӡәгьы ишьҭахьҟа ахынҳәра азин имамызт. Ҽаҩраҭагалара ианасакьаҳәымҭаҵәҟьаз акәын, аха аурақәа шҭагылоу иҭабааргьы азхьаԥшра аамҭа змадаз, уснагӡатә ӷьеҩны араион анапхгаҩцәа рҿаԥхьа иқәгылаз бжь-қыҭак рҿы бжь-баҟак ргыланы, аныҳәа ду Ноиабр 7 аҽны раартра акәын.
Сандра Ԥақәашь дадын, абаҟа ашьапы аныркуаз аҽны инаркны даарыдымҵӡакәа дрыдгылан. Аусқәа зегьы еихышәшәа ишцоз есымша адырра риҭон даазышьҭыз. Изықәдыргылоз апедестал (ашьапы) ркаанӡа мызкы шыбжьаз Қарҭынтәи абаҟа ҟаҵаны иааргахьан, Акыҭсовет ашҭа агәҭаны игылаз аҭәаҵла ду амҵан ишьҭан. Иааганы ианышьҭарҵаз аҽны инаркны иқәдыргылаанӡа уахгьы-ҽынгьы иадгыланы ирыхьчаларц хыхьынтәи адҵа рыман, рҽынеиҭныԥсахло ирыхьчон, лацәеихьшь ҟарҵомызт, иара ихаҭа дааны аҭәамҵа даҵаиазшәаҵәҟьа иԥхьаӡаны. Шаҟаҩы шаҟа ҵхы имыцәаӡакәа идыршазеи, аиха-бетонтә хьшәашәа иадгыланы.
Аҭәаҵла рацәак инацәыхарамкәа, абаҟа аргылара ашьапы ркит. Апроект излаҳәоз ала апедестал ҭадырҭәеит. Аԥхьа ишьапқәа рыла иалагеит. Ишьапқәа зҭаз аиашьыкь аадыртын, (хә-метрак аура змаз абаҟа шеибгаз акы иҭаӡомызт азы ҟәартәрацыԥхьаӡа еиҿыхны аиашьыкьқәа ирҭан), изшьапык ақәыргылара хәлаанӡа иадхалеит, маҷ-саҷк акәызма, адауы итәы иаҟаран. Аусуцәа ааԥсеит, аха акы ахала иқәыргыланы уаҵәынӡа иаанҳажьыр, дшьапызаҵәушәа иҟалоит рҳәан, аҩбатәигьы ҵхыбжьонынӡа аваргылара иаҿын. Адырҩаҽны ихәамц ашьҭыхра иалагеит, аха даара ирзыцәгьахеит, алахҭымқәа аҵаԥсаны иҩахарц рыӡбеит, аха иахьхәит, Сталин дуӡӡа алахҭым иҵаԥсаны ишьҭыхра ҟалома, ҳнапы дықәыргыланы дышьҭаҳхроуп ҳәа аганахь игыланы иԥшуаз (уи акәын изҳәахьазгьы «дшьапызаҵәушәа» ҳәа) иԥынҵа дҭацәажәо даацәыҵаҟәындҟәындит. Сандра даахьаҳәын днаихәаԥшит, аха дизымдырит, аус зуқәоз дреиуамызт. Сандра иакәым, аусуцәагьы дрыздыруамызт дызусҭаз. Мчыбжьык ахь знык-ҩынтә дыхраа-ӡраауа даакылсны, днарылаԥшшәа дцон. Узышьҭоузеи, иуҭахузеи ҳәагьы уи абӷаџьыҟә аӡәгьы дизҵаауамызт. Сандра игәамԥхеит уи ирылеижьыз, аха акгьы ахимҳәааит.
Ахәамцгьы ахадыргылт. Зегьы маншәалаӡа иааиуан… Ахәдеи ахи заҵәык ракәын иаанханы иҟаз. Сандра араион анапхгаҩцәа рахь адырра ҟаиҵеит, аҿҳәараҟынӡа ҩымш шагу абаҟа ргыланы ҳалгоит, аусқәа зегьы бзиоуп ҳәа.
… Имыццакӡакәа ахәамц ахәда ахадыргылт. Ирзаанханы иҟаз ихы акәын, знык аиашьыкь иааҭганы ҳнеиҿаԥшында ҳәа, иахӡыӡаауа иаартны иахьынҭаԥшыз, ишанханы иаанхеит. Сталин ихы ацынхәрас хаҳә дук ҭан. Ауаҩы ихы еиԥш икәымпылӡа иҟан, иаадырҳәит, инадырҳәит, аха аԥаҵақәеи алымҳақәеи рыда акгьы амаӡамызт. Харантәыла уахьахәаԥшуа Сталин иԥаҵақәеи илымҳақәеи иреиԥшын, аха иблақәа, иԥынҵа, ихаҿра акгьы амаӡамызт… Уахьахәаԥшуаз уацәшәарын.
Сандрагьы, ақыҭа анапхгаҩцәагьы иҟарҵара рзымдыруа иааилахеит. Сталин ихы ауп ҳәа ари аҿаасҭа ихәамц харгылашьас иамаз.
Сандра иҿы иҭагӡаны изымҳәо, араион аиҳабацәа адырра риҭеит, аума шыҟалаз реиҳәеит. Аӡәы даанымхакәа зегьы еибарыҩны иааит. Ашана анырба аӡәы ихы икит, аҽаӡәы игәы икит, «Сталин дуӡӡа ихы ацынхәрас ахаҳә цәыблагә ааганы, мызкы аахыс ишьҭаҵаны шәахәаԥшуан» ҳәа, инақәхәаша ицар ҳәа ишәаны, акыраамҭа аӡәгьы иҿы еилганы изымцәажәо, еиҵаӷәӷәа игылан.
Аҵыхәтәан рхы ааиларкын, ари Сталин ихы ауп ҳәа уаҳа уаҩԥсы имбароуп, џьара иганы иҵәахтәуп… Қарҭынтәи ианааргоз иҟарҵахьази иҟарымҵахьази ахқәа рцәеилаган иаҳзаарышьҭит… Уахаҵәҟьа ауаа дәықәҵатәуп ихыҵәҟьа аагаразы… Ахәамц ахы ахаҳаргылаанӡа Сталин хыда дышгылоу ауаа ирымбароуп, абыржәыҵәҟьа акы акәыршаны ихҩатәуп… Иҟалаз атәы аӡәы иҿы иааҭшәаны, Ԥақәашь ақыҭа иалҵны имцароуп ҳәа ақәҵара рыдыркылт араион анапхгаҩцәа. Аха ауха убри еиԥш ҵхы бааԥсык ҟалеит, шәышықәса раахыс ирымбазацыз афырҭын ҵысит… Убас иӷәӷәаны иқәсит, адунеи аанарҳәрашәа, ауаҩы адәы даақәнакыр, даашьҭԥааны дагон. Абаҟа иақәыршәыз ахԥааны иагеит, аха шаанӡа аӡәгьы изгәамҭеит. Ааигәа-сигәа инхоз, анцәа ҳаиқәирхеит, иахатәи аҵх ҳалеимырӡит ҳәа шьыжьымҭан иҩагылан, иахьаанаԥш-ааԥшыз зегьы еибган абаҟа ада, ахы ахагылаӡамкәа игылан. (Урҭ ишырдыруаз иаха ахы ахадыргылт ҳәа акәын.) Афырҭын
ихнахзар ҟалап рҳәан, иадеизало иалагеит, акәша-мыкәша еимдеит, аха џьаргьы иҟамызт. Хә-метрак аура змаз, ахәамц хыда иахьықәгылаз, иҿаасҭаха узахәаԥшуамызт.
– Мап, уи афырҭын иазгомызт.
– Афырҭын бааԥсын, иагазаргьы ҟалап.
– Хыда даанхома? Шьҭа иахадыргылозеи?
– Мап, уи афырҭын иазгомызт, иацы Тҟәарчал сыҟан, урҭгьы абри еиԥшҵәҟьа ықәдыргылт, ахы заҟараз жәбандаз!.. Аԥаҵақәаҵәҟьа соуп зҳәо изышьҭыхуамызт.
– Ирӷьычзар?
– Шәымшәан, уи хыда даанрыжьрым.
– Уаҵәы иаадыртырц акәымзи, шьҭа иабантәиааргои?
– Иацы ҳашкол аҿы Бериа ихы ааргеит, сылала избеит, уигьы даара идууп, макьана иқәдмыргылаӡацт, аамҭала ари иахадыргылар ҟамлои?
– Изыҟамлозеи, уигьы дҳәынҭқаруп… – абас анхацәа дара ртәала иахьеицәажәоз, дрызгәамҭаӡакәа, рышьҭахь дгыланы дырзыӡырҩуан абӷаџьыҟә, акылаԥш-кылӡырҩҩы, иаарҳәақәоз ажәак ивмыжькәа. Уи акәхеит, аҽныҵәҟьа Бериа илымҳа аҟынӡа инаӡеит, ԥақәашьаа Сталин ихы рӷьычит, ацымхәрас уара ухы ихадыргыларц иаҿуп ҳәа.
… Уи аамҭазы Бериа мышқәак иԥсы ишьарц Афон дааны дыҟан. Ашьыбжьышьҭахь идача асоф дықәтәаны бинокльла дшыхара-хаԥшуаз ҩаԥхьа илаԥш дааҵашәеит (иҭахкааны, иара ида аҽаӡәы ишьапы ҭаиргылар ахьыҟамлоз) иҽыкәабарҭа длеи-ҩеиуа дышҭаз, анҭыҵ рацәак иацәыхарамкәа, зҽеилыхны амшын ихықәгыланы иацы иибоз аԥсшьаҩы ԥҳәызба ссир. Цкьа длыхәаԥшырц лҭахызшәа, днаҳәы-ааҳәуа дгылан, иара иԥсы лылаханы дылзыԥшуан, ишьацәгьа хыҵны ихы иасуа дгьежьы-гьежьит, аха аихатә аанда дааннакылт. Азныказы ихаҿы имааиӡеит, абри еиԥшқәа раан акы иннамкылоз «амаҵуарқәа» ҭакны ишимаз, убри аҟынӡа ибла хылкит уи аԥҳәызба. Абри леиԥш аҭеиҭыԥш змаз дбаны диаҩижьхьазма, иара иҳәашьа «имаҵуарқәа» Саввеи Гаввеи «аужьны» ианлышьҭеиҵалак, али-аԥси рыбжьара дыкны дизааргон. (Урҭ аҩыџьагьы аҳәса ԥшӡақәа кны изаагарада маҵура рымаӡамызт.) Абарҭ реиԥш шимаз (шәарыцара ҳанбадәықәиҵои ҳәа ицхлымуа иԥшыз) игәалашәан, шәыҵибарҟьаны шәыҩ амшын аԥшаҳәахьы «ажьа ԥшқа» ахьтәаз збеит ҳәа адырра рыҭан, еиҭа дналыхәаԥшырц данаахынҳә, лгылара лыҵабарахазшәа аҟәара ахаҳәқәа рыда уаҩԥсы дықәыршәӡамызт. Ацгәы ԥсыцәгьа ача цәырҳәны, изцәыргаз еиԥш дааҟалеит. Шәлышьҭал, лышьҭахь кәымпылуп ампыл еиԥш, лгәыԥҳәқәа ҭыҵны ицоит… Лыхцәы ркьаҿны ихҵәоуп, лаԥхьа хьтәы хаԥыцк лзыҵагылоуп… Дахьыҟазаалакгьы дыԥшааны дысзаажәгоит ҳәа адҵа рыҭаны илышьҭаҵан…
Иҽазыҟаҵаны дыԥшын, иааилашәшәаанӡа, аха илажә ажьа амкит, «имаҵуарқәа» лҵшәадахеит. Дырзымԥшааит. Игәалаҟара бжьнахит, ауха ицәа ҟьалеит, ишьацәгьа ашра иаҟәыҵуамызт. Шамахамзар уаха еиԥш деиқәымшәо ҟамлаӡацызт. Ианшагьы дихашҭуамызт, уаҳа дсымбаӡакәа дынкылаӡ дцаӡарыма ҳәа ашьыбжьышьҭахь абинокль дкылԥшны «ажьа ԥшқа» ахьибаз ахь аҟәара дшықәыԥшуаз деиҭеибеит. Аиқәтәара иаҿыз ишьацәгьа еиҭааилашын, ихы иасит. Инацәа лықәкны ддырбо, «имаҵуарқәа» еиҭалышьҭеиҵеит.
Алашәарыца бзиақәа знык ашәарах афҩы кны ашьҭа ихылар иахҟьараҳа, Саввеи Гаввеи шьҭа дрымкыр руазма. Бериа абинокль иблақәа ҭацаланы илаԥш дыҵижьуамызт. Ҷкәына қәыԥшки лареи рымацара, рмахәарқәа еибаркны илеи-ҩеиуа аҟәара иқәын. Илыцыз аҷкәын дызусҭада ҳәагьы дазхәыцуамызт, бзиа илбо иакәзаргьы… лхаҵа хаҭа иакәзаргьы иара изы зегьы акакәын, дабеиԥырхагаз… Иблаҿы иааиз аԥҳәыс аамҭала иара дитәхар акәын.
Ианааилашәшәуаз (алашара адәы иахьынӡақәыз лаагара азин рымамызт) алашәарыцақәа ашьабысҭа ыҵырҟьаны ирааԥсаны, ашьапы аҵырӡааны ианаарцо еиԥш, лыԥшшәы лхыгга, лшьамхқәа лыҵамгыло, лгәы ҭыҵны ицо, дааганы алым даамҵадыргылт. Ааигәа даниба, еиҳагьы иԥсы лылахеит. Зны-зынла харантәи дбаны, дигәаԥханы… «имаҵуарқәа» лышьҭаҵаны, дааганы иқьышә данаақәырклак, игәамԥхакәа шаҟаҩгьы дахьаажәгаз дыжәга ҳәа «идымкылакәа» идәықәиҵахьаз.
– Дызхышәкаазеи, цәгьарас иҟалҵазеи аҳкәажә? – иҽыргьангьашны, акгьы изымдырӡозшәа иҽыҟаҵаны, длыхәаԥшуа ҿааиҭит.
Имаҵуарқәа «рзанааҭ» ибзианы идырҵаны иман аԥшәма. Абри еиԥш азҵаара анриҭалак, дысгәаԥхеит ҳәа акәын иаанагоз.
– Иацы гәыԥҩык аԥсшьацәа лыкәыршаны аҟәара дықәтәаны, аҳратәра аҵкыс излеиӷьузеи иахьатәи аԥсҭазаара ҳәа Асовет мчразы лыбз ацәа ахылхуан, – рҳәеит. Рылагьы еихаҟәысуамызт аҭак аныҟарҵоз, абри еиԥшқәа раан ирҳәашагьы дирҵахьан.
– Изаҟаразаалак ак сымҳәеит, уи мцуп. Еилибамкаарак ҟалеит. Сара сырҵаҩуп, Горкитәуп. Аԥсшьаразы сааны сыҟоуп, сшәыҳәоит, иакәымла шәысзымныҟәан, – дгәыҭҟьа-ԥсыҭҟьаха Бериа ибла цырцырқәа дырхыԥшылон.
– Изаҳауадаз лыбз ацәа анахылхуаз? Издыруада гәаӷшақә иҳәазар? – аҩысҭаацәа икәыршаны дыҽхырҵаауан.
– Хҩыџьагьы иҳаҳаит, лышьҭахьҵәҟьа ҳтәан. Лара ҳалбаӡомызт, – рҳәеит еицҿакны, ари еиԥш уажәы ирбазма, абас шаҟаҩы ирзырухьадаз.
– Ииашам ирҳәо… Даҽаӡәы илыхҩашьалеит… Сара уи еиԥш адунеи ахаангьы исымҳәаӡацт. Сыгәра шәга, сшәыҳәоит! – лгәи лылаӷырӡи еилаҵәон, илбон акгьы лхараӡамкәа аус дшакуаз.
– Арҭ НКВД аҭакзыԥхықәу усзуҩцәоуп, – иҳәеит Бериа.
Аԥҳәызба, издыруада џьара акы самхаҳәаҵәҟьазар ҳәа, лхы агәра лзымго даанхеит, ҩыџьа ауаа иԥшқамкәа-иҳасымкәа, рԥаҵақәа рҿабаба, ҳлымҳа иаҳауан ҳәа ианылҿагыла. Иабалдыруаз арҭ лара леиԥш шаҟаҩы еиларгахьаз… занааҭс ирымаз уи шакәыз.
– Лареи сареи ҳаиушәыжь, – Бериа акаҭ иршәыз, аԥсыӡ еиԥш дԥаҟь-ԥаҟьуа данҭаха, шәара шьҭа шәца, шәрольқәа бзианы инашәыгӡеит ҳәа акәын уи ииҳәоз иаанагоз.
«Амаҵуарқәа», рыԥшәма изааргаз шигәаԥхаз анырба, игәырӷьаҵәа индәылҵны ицеит.
«Сзықәшәазеи, хҿыхшьас иҟасҵарызеи? Схы-сҵыхәа еилыркаауа иалагар, уахьгьы сыбӷа ӷәӷәам, сашьеиҳаб атроцкистцәа дрыдгыланы апартиазы иакәым иҳәазшәа, иимҳәаз, иимуз дахырҟьаны дҭакуп. Баргьы башьа иеиԥш бгәы цқьам ҳәа еиҳагьы гәрамгарҭас сҟарҵоит» ҳәа, лгәы ҭыԥсаауа далагеит, лашьа итәы анылгәалашәа.
– Бара беиԥш аԥҳәызба ссир, абас лымҳәар акәын. Ауаҩы иҿы иаирҳәо игәы иҭоу ауп. Избан изыбцәымӷузеи, илашьцоушәа ибзырбазеи ҳаԥсҭазаара лаша? Бымҩахызҟьада? Ҵаара ԥхашьарам, башьа иоума ибыцу ԥсшьара бахьааз?
«Башьа иоума – аниҳәа, – идыруазар ҟалап сашьа дышҭаку» лгәахәын, аԥхӡы хьшәашәа налықәнаҭәеит.
– Ибмыхьыр акәын, ибмыхьыр акәын… Иааҳакәыршаны атроцкистцәа рацәаҩхеит, аха урҭ иаарласны рҵыхәтәа ԥаҳҵәоит.
– Сара урҭ срылаӡам… Бзиа избои сареи ҳаицны ԥсшьара ҳаицааит. Ажәа еимаадахьеит. Иаарласынгьы ҳаибагараны ҳаҟоуп… – дшәаны илҳәоз цқьа илҿашәомызт.
– Бзиа иббо арԥыси бареи шәеицызҭгьы, абзиабара балацәажәандаз, аполитика абаҭахыз. Иҟабҵаз бымбои, бынасыԥ бшьит, – лаԥхьа, лышьҭахь дналывс-аалывсуа длыхәаԥшуан.
– Сабацари, ишԥаҟасҵари, шәсыцхраа, сеиқәшәырха, сыԥсы ахьынӡаҭоу шәара шәзы сыҟазаауеит, – лылаӷырӡ лыкәааша диҳәон, дуаҩыз џьшьаны, асыс-мҟаа еиԥш гәнаҳа змамыз аԥҳәызба қәыԥш иабалдыруаз ақәыџьма млашь дшамҵагылаз.
– Сызлабыцхраарызеи, бызлеиқәсырхарызеи, бара беиԥш ауԥшәыл днаганы, абахҭа дҭашәк ҳәа зласҳәарызеи? Бымҵәыуан… рыцҳа бымҵәыуан, – дрыцҳашьаны лгәы иҟажозшәа, иааигәаӡаны даалыдгылан, лхы ишьышьуашәа, лыхцәы ақаруа ԥштәы змаз инапы хәымгақәа алишьуа далагеит.
Деиҵақьы, лгәы ԥжәаны дҵәуон, инапы хәымга лыхәда иадланы алада албаара ишаҿыз лызгәамҭаӡеит. Акгьы анылымҳәа, ишьацәгьа ҩеины ихы атахҳәа иасын, дааигәидиҳәҳәалт. Илцәымыӷхан, лхы дҩаханы дааиҿаԥшит, макьаназ абык иеиԥш игәра лгон, дрыцҳашьаны акәыз џьылшьон дигәыдыҳәҳәала дзикыз.
– Баргьы саргьы ҳахшыҩ еилаҵаны ҳазхәыцроуп бызлеиқәсырхаша. Аха араҟа еибаҳҳәо аӡәы иаҳар ауеит, егьи ауадахь ҳнеип, – иҳәан, дигәыдырӷәӷәала дшикыз аҽа уадак иныҩналт. Макьаназ иааиҳәоз агәра лгон. Игәра мгашьас илымаз Қырҭтәыла аиҳабы, Сталин иарӷьажәҩақәа рыхьӡ ахьеиқәырԥхьаӡоз аханы идыргылоз. Дыкны данааргоз уажәы Бериа иҿы бнаагоит, уи ида аӡәгьы быцхраара илшом ҳәа ларҳәахьан. Иахьыныҩналаз астол хианы игылан. – Бсыдтәаланы уаххьа сыцыбфарц агәаҳәара соуит, – иҳәан, агәҭаны днаганы днадиртәалан, иаргьы длываӷәӷәа даатәеит.
«Сааганы саниваиртәа, акгьы шысхарамыз еиликааит ауп иаанаго» ҳәа дхәыцуа лыԥсы ааивылгеит.
– Быԥхамшьан, акы бнацҳа, ахаатә еиӷьыбшьозар? – дылҿалакьҭон. Иаха Бериа ихаҭа сидыртәаланы симан ҳәа уаҵәы аӡәы иасҳәар, хымԥада дысхыччо далагоит, ихеиҵаӡом ҳәа лара лхаҭагьы лыла иабаз агәра нагӡаны илзымго акәын дышихәаԥшуаз. Анцәа ажәҩан ахьтә дылбааны, лаԥхьа даагыланы, аԥсхаҵага арыжәтә бсыржәырц сҭахуп ҳәа илыдигалазшәа лбеит, ихаҭа дҩагыланы, инапала аҩеиқәаҵәа абакал иҭаҭәаны, – Акака ецаажәырц агәаҳәара соуит, – иҳәан, иааганы иналиркит.
Лыжәҩахыр инапы анықәиҵа, амҵәыжәҩа ыҵиааны аҩада дханагалазшәа лбеит. Иара ибакал аҽа рыжәтәуп иҭеиҭәаз, аха амалахазгьы лгәы иаанагараны дыҟазма, анцәа иеиԥш дызхәаԥшуаз хәмаргак лыҵеигалоит ҳәа. Иабалдыруаз уи аҟьашь ирыжәтә «ԥсхаҵагала» шаҟаҩы еилаганы, ииҭаху рылеигӡахьаз. Усҟанҵәҟа лара дзызхәыцуаз, лыԥсы еиԥш бзиа илбоз, хымш рышьҭахь дзыццараны иҟаз, Бериа длыцхрааны доуижьыр, дшыҩуа дцаны еиҿыгәҳәааны ишеиқәшәаша атәы акәын.
– Ари мчы амаӡам, жьырӡуп, ацха еиԥш ихаауп, – аԥҳәызба ахәыцра дҭанагаланы данынха джьа-жьо, ҿамҩа-ҿамҩа илиржәит: ииҳәоз агәра лгон, лхаҿы илзаагомызт «анцәа» аҿыҩбара имоуп ҳәа.
Лбакал иҭаз ыжәны инықәлыргылаанӡа илжәыз лхы инаркны лшьапаҟынӡа лшьа-лда иҭаланы дааимнадеит.
Илақәа жжаӡа длыхәаԥшуан, дшыҟанаҵо збоит ҳәа. Дышлыхәаԥшуаз, ацәаблаҟы еиԥш иналықәҳан, дынҭанагалт, уаҩԥсы дахьықәыршәӡам дгьыл бжьахак аҿы днанагазшәа, дахьыҟоу, дахьану ҳәа акгьы лзымдырӡо дааҟалеит. Иаргьы ииҭахыз уи акәын. Ианбаҟалахьаз «иԥсхаҵага» рыжәтә ииҭахыз ҟанамҵо, иҵанакуа, ескьаангьы игәҭакы еиқәаҵәа дахьнагӡон.
– Сбыцхраарц сҭахуп… бара беиԥш аԥҳәызба ссир днаганы абахҭа дышԥаҭоукри? – ҳәа длыцәнымхошәа астол даахиган, дигәыдыҳәҳәаланы, ақәыџьма асыс аманы аҭыҩрахь ианцо еиԥш, ишьҭаларҭахь дима иҿынеихеит. Ииҳәозгьы лаҳауамызт, иҟаиҵозгьы лбомызт, ԥхыӡк хааӡа далан, алҵра лҭахӡамызт, дәеиужь дуӡӡак ашьац иаҵәа қашәқашәо
дықәланы дыҩны днеиуан, аҵыхәан дычча-ччо дгыланы дылзыԥшын бзиа илбоз аҷкәын… Иааигәара днеицыԥхьаӡа иара днаскьон, дылцәыхарахон… дыҩуан… дыҩуан, дызихьӡомызт. Аԥсы иеиԥш, цәаныррак лымаӡамкәа, деиҵыхәхәа дықәҵаны длыдтәалан анцәа ҳәа илыԥхьаӡоз ахәымга, лани лареи рнапқәа рыда аҽа напык зхьымсыцыз амаалықь цәа зхьыкәкәа иҟаз, дзыхӡыӡаауаз, лцәеи-жьи хтны инапы ҟьашьқәа рылахәмаруан. Убри аамҭаз иханы иқәгылаз аҭелқәа руак абжьы аагеит. Аӡәы дихагыланы ихы дасызшәа иԥсахы ааиланаҵеит, иҿжәаны икаижьуан ианакәӡамыз иахьиԥырхагахаз азы, аха зыбжьы газ аҭел еиқәаҵәа ду акәын. Шамахамзар, зынӡа оумаӡак ҟамлакәа ҿызымҭуаз, аҭел шьҭыхны дазымӡырҩыр амуит. Дгәааны иаақәихит, дазыӡырҩуазшәа ҟаиҵеит, аха адунеи зегьы амца акны абылра иаҿуп, уҩагыланы уаадәылымҵыкәа рцәашьа амаӡам ҳәа иарҳәаргьы, игәҭакы еиқәаҵәа намыгӡакәа, ашәхымс дхыҵрангьы дыҟаӡамызт. Шьжьымҭан ҳаицәажәап иҳәан, атрубка кажьны, ихы-иԥсы зегьы ахьыҟаз ахь даахынҳәит…
Игәы ирдеит… Ишьацәгьа еиқәиртәеит. Аԥҳәызба насыԥда ҵхыбжьон дыккаӡа даалҵит, аха лцәеи-лжьи зегьы аихатә чалт лхысны ицазшәа, илызмырҵысуа, ихьамҭаӡа иҟан. Иаалықәшәаны иара убраҵәҟьа днышьҭаԥс дцар моу лымамкәа дааҟалеит, анцәа еиԥш дызҵаԥшуаз хәымгарала длызныҟәаны, лцәа ԥҽны, амаҭ еиԥш дқьақьаӡа дышлываиаз анылба. «Сзушьзеи, сыԥсы шҭаз сыхәда зԥуҟазеи» ҳәа деиҵақьы дҵәуо, аихатә уадыхқәа реиԥш илыкәыршаз инапы ҟьашьқәа лыҽрымпыҵлыкәкәааит рыцҳарыла, аха лыг-лҿы амырҳәаӡакәа иара дҩагылан, – сышбыцхрааз џьара ианыбҿыҵшәа… бҵыхәа ҿаҳәаны искуп, уи аҽны нахыс бшыҟамло бдыруаз, – ҳәа дыршәаны, лыԥсы ахьынӡаҭоу лҿы ааихыхны илыхьыз лзымҳәо, лгәы ҭаҟәаҟәаны даадәылиган, дахьаажәгаз дыжәга ҳәа имаҵуарқәа дриҭеит.
… Ихала данаанха, Ԥақәашь ақыҭан иҟалаз ҳәа ҭелла иарҳәаз ааигәалашәеит. Аԥхьа уи рацәак игәцареимкит, дазхәыцратә еиԥшгьы аамҭа имамызт, оумас иҟалазеи, Қарҭынтәи ианааргоз ирцәеилагазар… Ашьҭахь ицаны ихыҵәҟьа ааганы ихәамц иахадмыргылеи… Ноиабр 7 аҽны иахьымӡазаргьы адырхаҽны абаҟа аадыртит, ҳазқәыӡша егьыҟам ҳәа иԥхьаӡеит. Ауха ацәа игхаз хаирҭәаарц иҽырданы, игәы рҭынчны, илацәақәа хҩаны дынҭаҳәахаа даманы ацара ишаҿыз иаҩсҭаацәа кылеибаҳәа иаакылсын, иқәԥсны дыркит. «Ҭынч цәамҩахәыс иумоузеи, Ԥақәашь ақыҭан абомба уҵарҵеит, аҭелеиқәаҵәа ду иуанаҳәаз умаҳаӡеи?.. Ԥақәашьаа Сталин ихы ӷьычны, атыша иҭажьны, ихәамц уара утәы ахадыргыларц рҭахын… Ари Аду илымҳа аҟынӡа инаӡар ҳаӷеимшхара… Узықәшәо удыруама, Сталин ихы аҵкыс сара стәы еиӷьуп, ихәамц схы ахашәыргал ҳәа рыҵазҳәаз уара ухаҭа уоуп ҳәа уаанкыланы, ухәда ақды инықәкны, ухы аахиҵәоит…
Ашәарҭа ду уҭагылоуп, ухы ухьчароуп ҳәа наҟ-ааҟ ижәҩахырқәа ирықәтәаны илымҳақәа ирҭаԥало иалагеит: дҿырҟьаса ишьҭаларҭа ауада дрыманы иааҩналт, ихәаҽра ианалага, ихы рцәигарц ашә ааимиԥаан, азал ахь деихеит. Аха иқәҵуамызт, иқәпапа иқәтәан уа дахьнеизгьы. Алашара аиркит, рылақәа ихыҷҷалар ишԥасхымҵри ҳәа. Алашара анырба, ишәан, икәа иҭаланы рҽырҵәахит, аха изхәарҭоузеи, аныхачаԥа еиԥш дӷьаз-ӷьазуа Сталин иаԥхьа даагылт (аҭӡамц аҿы ипатреҭ дуӡӡаны иҟаҵаны икнаҳан). Данынеиҿаԥш, дшышкамсханы, дҳәырҳәыруа адашьма дықәланы дышнеиуаз, уара аҵыхәа змоу… схы наҟ икажьны схәамц ухҭабаа ахаургыларц уаҿын акәу ҳәа днаиӷрагыланы дирҟьацызшәа ибеит. Акыраамҭа иԥсы мцо, имаауа дгылан… Аԥаҵа ду илақәа ырцәгьаны… уи адагьы уаха ацгәабаӷь еиԥш узҿызгьы збон ҳәа диқәымчны диацәажәозшәа, иаҩысҭаацәа идырҳауан. Амаҭ бӷа ԥҵәеиԥш дҳәазо азал дыҩнан, иҟаиҵара изымдыруа. Шәабаҟоу, шәсыцхраа, сахьҭахо шәымбаӡои ҳәа иара ихаҭа дрыԥхьо далагеит иаҩсҭаацәа. «Аԥхьа деилукаароуп абри еиԥш уҵагаланы, Аԥаҵа ду уизыршьырц зҭаххаз» ҳәа икәа иҭибаҳәон, иаԥхьа иаатәеит иаҩсҭаацәа азин анриҭа.
– Шәара шәиашоуп исыҵазҵарыдаз абомба?
– Иуҵазҵаз дышԥоузымдыруеи, Лакоба иоуп, – аҭак ҟарҵон.
«Лакоба, Лакоба… Аах, шаҟа дысԥырхагоузеи… Акы дышԥасзамыргеи!.. Аԥаҵа ду иоуп исԥырхагоу акәымзар иагарааны дахәстәрын… Ибаҩқәа анышә ицәыҵасырбаахьазаарын…
Шәара шәиашоуп, иара ихаҭа иоуп абомба сыҵазҵарц иаҿыз… Аха шәаангыли, шәаангыли, уи ацәгьахәыц Кисловодск иԥсы ишьоит, Аԥсны дыҟаӡам… Иара иакәӡамкәа ҽаӡәызар?» – иаҩсҭаацәеи иареи аимак роуит.
«– Ихаҭа иоуп, Лакоба иаҵкыс еиҳау аӷа уара думаӡам Аԥсны… Аԥсны акәым Қырҭтәылагьы… Уи агызмал иааиҳәо ада акгьы шыҟамло умдыруеи Аԥсны? Данцоз абас ҟашәҵа ҳәа рыдиҵазар?» – иаҩсҭаацәа дааиԥхьдырҟәҟәааит.
«– Шәара шәиашоуп, сара саҵкысгьы иара аҩсҭаацәа иқәтәоуп… Ишԥеизызури, исашәҳәозеи?»
«– Умԥшӡакәа абыржәыҵәҟьа адҵа рыҭа, Ԥақәашь ақыҭа амца арктәуп, абна амца анаклак, амаҭ ахала илҵуеит. Очамчыра араион анапхгаҩцәа еиларгьежьтәуп… Ихәлашьлатәуп Лакоба иакәын иаҳзырҟаҵоз ҳәа рҳәаанӡа. Иануздырҳәа, дыҟаӡамшәа уааилгоит… Абри ауп ҳара иуаҳҳәо», – рҳәан, атрым-срымҳәа еибарԥо, ашамҭазы инеихыҵны ицеит.
Иаҩсҭаацәа иҵарҳәоз дахыԥозма, ус иагьыҟеиҵеит. Ԥақәашь хыла-гәыла иаадырҳәит, уи анхаҩы рыцҳа амыждаразы имҳәози, Бериа ихы ахаҳаргылап ҳәа, Очамчыра нахыс џьара имнеиӡацыз, ахьшь нышьҭасны акәҷышь ашҭа инықәԥааны ишаго еиԥш, ашьжьымҭан иашҭа аҭыҵхагьы дахьымӡеит, даашьҭԥааны Қарҭ дыргеит. Сандра дырбаандаҩны Аҟәа дааргеит… Урҭ реиԥш шаҟаҩы!..
Сандра иакәын ахгьы-аҵыхәагьы… Бериа ихы ахашәыргыл ҳәа ишәыдызҵада ҳәа хы-шықәса иргәаҟра иаҿын. Лакоба иԥсы ахьынӡаҭаз, аусҭҵааҩцәа ишәзырҟаҵаз иара иакәын ҳәа ихьӡ нҭкааны ирызҳәомызт, аха Бериа ахәымга уи иԥсҭазаара даналих, уигьы азмырхакәа, иҭынхаз ихьӡгьы жәлар раӷа ҳәа ианирцәгьа, Лакоба иоуп иаҳзырҟаҵаз ҳәа ашәҟәы унапы аҵоумҩыр ҟалом ҳәа иԥсы ихырхуа иалагеит.
Бериа ацәгьаршҩы Лакоба иԥсҭазаара даналих ашьҭахьгьы дицәшәон. Уи ижәлар ирзаанижьыз ихьӡ-иԥша кашәара амаӡамкәа, иара ихаҭа иԥсы ҭаны дангылаз еиԥш аус ауан. Ажәлар ргәацаԥха цәагьцәыхцәыфарыла дышҭеирхаз иҵырдыраар ишианармыжьуаз ибзиаҵәҟьаны идыруан. Иара иеиԥш ихьӡгьы шьтәын, аха ихаҭа ишьра аҵкьыс ихьӡ ду ашьра изыцәгьахеит. Аӡәык-ҩыџьак ашәаргәындақәа ракәымзар, ҵҩа змамыз иҭакны идыргәаҟуаз Лакоба дыштроцкистыз аадыруан ҳәа шәымҳәар, шәыкнаҳаны шәаҳшьуеит ҳәа зҿахәы
зҿырхуаз акаамеҭ шырзаарцозгьы ируамызт, шәҭахызаргьы амца ҳақәҵаны ҳажәблы ҳәа игылан, иԥшьоу рҵеи ихьӡ еицаркуамызт, рхы иқәырҵон. Бериа уи дараапкуан, уҽбыга ӷәӷәаны иҟьала, еилырхаауа акәымкәә, инеиԥынкыланы ирхла ҳәа Ԥачулиа диқәыҳәҳәон. Ауаа ршәаны, «Лакоба» рҿы иҭагӡаны ирзымҳәо ихьӡ шьҭаирцәарц азы, Аҟәа ақалақь агәҭа аботаникатә баҳчаҿы дахьжыз (уи акәын зынӡа еилазгоз) дыҵҳәаны дкажьтәын. Акырынтә иақәикхьан, аха макьаназы иҽааникылон.
«Изаарымгаз ҳәа иҟоузеи, ихы шҩаз ирсон, аҟамч ԥҵаҵа дадыргон. Аха инапы аҵеимҩит ашәҟәы еиқәаҵәа, иламыс имҟьашьит… Асааҭ фба рзы дандәылырга, дахьыргоз идыруазушь Сандра ахәаша? Идыруан… Ибзиаҵәҟьаны идыруан, уахынла уи аамҭазы иҭганы иргоз (иҭакқәаз) аӡәызаҵәыкгьы дыхнымҳәӡацызт… Уахатәи аҵх дшаладырхәашоз шидыруазгьы, иԥсы шҭаз жра дызгоз амашьына еиқәаҵәа дшақәгылазгьы, гәеиҭасрак имаӡамшәа, ихы шьҭыхны икын…» – Наҳар игәы неиҟәжәа ицарашәа, Сандра акыраамҭа дизхәыцуа дигәырҩон.
Иаԥхьа иааганы иқәырҵаз ақьаад кьыс амаӡамкәа имҵан. Днахәаԥшыцыԥхьаӡа ицәеижьы неихӡыӡаауан, иахатәи атрагедиа ааины ибла иаахгылон. Рҿахәқәа – амаҭ ссақәа реиԥш ацәаҳәақәа ақьаад цқьа иқәланы инеиуазшәа, анбан еиқәаҵәақәа урҭ арыцҳақәа ршьа аҵыжжы ицозшәа акәын ишибоз. «Иубаз-иуаҳаз унатәаны иуҩыроуп… Ажәлар рхы зқәырҵо зусҭцәоу рдыруазароуп… Аиаша раҳәатәуп. Аиаша ҳара ираҳамҳәар иразҳәода?» – ҳәа Ԥачулиа иажәақәа уажәыгь дыдбыжьҵас иаҳауан. «Аамҭа исиҭаз рацәак аанымхеит… Уажәыҵәҟьа ихы-иҿы жьакцаӡа дааины даасыдгылашт, иуҩыз астатиа сырба ҳәа… Ақьаад цқьаӡа исымҵаҵаны сшадтәалоу ибар, абасоума адҵа иусҭаз шыноугӡаз ҳәа деивысуазар акәхап». Изычҳауамызт, маха-маха деимҿышәшәозшәа ибон, «абанкет» аҿы ихымҩаԥгашьа анааигәалашәалак. Иԥсы ахьынӡаҭоу ихамышҭуа ихаҿы иаанхеит Васили Лакобеи иареи ирзеибауз… Иҽырқьачақьны Бериа иашәа дсырҳәоит ҳәа, ибжьы хьырвырӡа ахкы анаацәырига нахыс Васили ихы икәаҽ, ҿыцха дыԥшуа даагылт. Исыцышәҳәароуп ҳәа ихәда адақәа ргыланы дрылагьежьуан, Васили ида егьырҭ рыҿқәа еихырхуашәа ҟарҵон, аха рыбжьы рзыҭкааӡомызт. Васили
иҿы еихарӷәӷәаны дышгылаз илаԥш данааҵашәа, дааидыххылан, иблақәа ҭцаны, даҵаҳәҳәаӡаны аркьыкьра далагеит, абыржәыҵәҟьа ианицимҳәа дааихыхны дигарашәа. Васили ихгьы дымҩахеит, иҿгьы еихимхит. Ԥачулиа уи еиҳагьы дараапкит… «Ухы уҩаханы уҿажә раҳала, уара алахша!» – ҳәа иашәа иалаҵаны ҿааиҭит. Васили абарҭ реиԥш ажәа гәымхақәа иаҳаз изымчҳауа деилашәеит. Агмыг, ахәымга, ихы еидҩалаӡа, ала еиԥш аақ-аақҳәа дышуа, дабатәи хаҵаз уаҩыс дымшьаӡакәа зыцрыхара даҿыз, 1914 шықәса раахыс акоммунист, аимпериалисттә еибашьра ду иалахәыз, аԥсадгьыл ахьчаразы агәымшәара иааирԥшыз азы «Георги иџьарқәа» ҩба аҳәынҭқар изанеишьахьаз, 1917 шықәсазы Октиабртәи Ареволиуциа аиааира агаразы Урыстәыла анхацәеи аусуцәеи ирылагыланы, аҳратәра аԥыхразы иқәԥоз. Аладахьтәи Урыстәыла Ар ҟаԥшь хәҭак ԥызара рзызуаз, 1918 шықәса инаркны, Асовет мчра Аԥсны аиааира агаанӡа ақырҭуа меншевикцәеи аҭыԥантәи аконтрреволиуционерцәеи Тҟәаԥс аахыс ирҿагыланы ашьа казҭәаз. Аԥсны зегьраԥхьа Абираҟ ҟаԥшь аорден аиура иаԥсахаз, (Асовет мчра аиааира анага ашьҭахь) ареспубликаҿы раԥхьа аусуцәеи анхацәеи рмилициа еиҿызкааз, хадарагьы азҭоз, ааԥсарак ҟамҵаӡакәа жәлар рымаҵ зуаз, Акоммунист партиа зхы-зыԥсы ақәызҵоз… Аԥсынтәи Асоветтә Социалисттә Республика ҿыц аԥхьатәи амшқәа инадыркны ихатәраз анапхгаҩцәа ируаӡәкыз… Иааиԥмырҟьаӡакәа Аԥсны ЦИК ачлен… уажәы акгьы деиуаӡамызшәа, иааԥсарақәа зегьы аӡы инаҭаны, ԥсы ихоуп ҳәагьы дымшьаӡакәа, абас Ԥачулиа ицқәа хырџьаџьаны амш илаго, дихыкәласуа даналага, Наҳар ицәымыӷханы дааиҵанарӷәӷәеит. Амҵҵәҟьа зықәзмыртәоз ауаҩы еиламгыла, ашәара захьӡыз ззымдыруаз, Ԥачулиа абжеиқәаҵәа еиԥш диқәтәаны «ифара» дахьаҿыз изымчҳауа далагеит, иԥсы иҩеины ихәда ицагылт.
– Уҿажә раҳала, алахша… ухы рҵысла, алахша, акәымзар қыдбажәу џьшьаны аҟәараанқәа ықәтәо иалагоит, – ҳәа аҟаҿыҳәа еиҭа даницҳа, Васили астол даадыххылан, ԥаҭликак аақәԥааны ихагәҭа иарбаны ирҳәҳәа дасит. Убасҟак абжьы цәгьан, ихы амҟәыба еиԥш иԥыххаа ицаз џьишьеит Наҳар, аха Ԥачулиа илагьы еихамҟәысит, ахаҳәтә хы ихагылазшәа, аԥаҭлика хәаш-хәаша инықәԥыххаа ицеит, илақәа ашьа
рхыҵәало ашырҳәа итапанча днамҵасит, иааҭганы, алажә еиԥш инеигәыдҵаны, иара уаҵәҟьа дышьны дкаижьрацы.
Наҳар игәы ҭыԥсаауа дҩаҵҟьеит, иҟаиҵара издыруамызт.
– Уалга, уалга, усеихс, уззыԥшузеи, уара ахәымга! – атапанча ҭҟьазшәа ибжьы ҿацаӡа иаагеит Васили, Ԥачулиа итапанча аҭра абжараҟынӡа иҭганы ианааникыла, зегьы шьхынԥсылазшәа игыланы иԥшын иҟаларызеишь ҳәа. Ԥачулиа деихашәызшәа, аҭак имҭаӡакәа, итапанча наҟ днагәҭасын, аҭра инҭеиҵеит, хык уқәырӡра иаԥсам ҳәа аанарго. Васили уи иҟаиҵаз еиҳагьы деиланаган, астол ахь деихеит, даҽакы ықәԥааны деиҭакшарц, аха Ладариеи Чалмази реиҿажьны деимлагәа дыркит.
– Ари уаха ицәа азна аҩы ыжәны дыҟоуп, иааҟаиҵалакгьы даҭасҵом… Уаҵәы ихы анитәхалак дшахьхәуа здыруеит… Уаала, ҳашьҭы ашәҟәыҩҩы, – иҳәан, дыҽхыччошәа ҟаҵаны иаахьеиршшеит.
Васили иҽахьааирххаз, игәаҵаӷара инаҵакны, ҳәызбала аӡәы дисызшәа, аҽырҳәа икьаҿ ашьа алыжж аҿаанахеит. Наҳар уи аниба дгачамкны даанхеит, ахы иқәымшәеит, аҳәызба имаахеит, ашьа аазгазеи игәахәын, аха ашьҭахь аҳаҷаҳәа иааигәалашәеит Зина (Васили иԥҳа) иалҳәахьаз ахҭыс. Зинеи Наҳари еибадыруазижьҭеи акрааҵуан, уи Н. Лакоба ихьӡ зхыз аԥсуа школ аҿы аҵара лҵон, ашколтә ԥсҭазаара иазкны астатиа хәыҷқәа лыҩуан, илыманы акырынтә Наҳар иҿы днеихьан. Абжьаратә школ даналгалак, ажурналистика ҵара дҭаларц лҭахын.
Лаб данҭарк, бара ажәлар раӷа биԥҳауп ҳәа ашкол дҭырцеит.
Лаб диҿгәҳәаауан, данхәыҷыз инаркны аусураҟынтәи уаха иагарааны дмааргьы дмыцәаӡакәа дизыԥшын, ишьамхы днықәтәаны, лнап хәыҷқәа икәа инҭаҵаны, игәы дынкыдмыхәмарлакәа дышьҭаломызт. Игәаҵаӷара инаҵакны, лҭаҷкәым хәыҷқәа нҭашәо иҭарффала иҟаз иахылҳәаара лыздыруамызт, абас изыҟоузеи ҳәа дааҟәымҵӡакәа дизҵаауан. Убас сиит ҳәа длахәмаруа аҭак лиҭон. Дандуха, сужьоит, ус умиӡеит, аиаша саҳәа ҳәа данылкӡа, аменшевикцәа дырҿагыланы данрабашьуаз Шәачеи Тҟәаԥси рыбжьара ӷәӷәала дшырхәыз, урҭ рыхҭыԥ шакәыз леиҳәеит. Ауха шаанӡа дизыжьжьомызт, деиҵақьы дҵәыуон, аменшевикцәа ргәаӷ дыкны дагон, уршьыр исыԥсыхәаз ҳәа лнапқәа икәыршаны дылкуан, дрыцҳашьаны ихәра лшьышьуан.
«Саб данҭаркуаз аҽны инаркны НКВД ашә садгылан, знык иадамхаргьы иареи сареи ҳаибашәырба ҳәа срыҳәон…»
Наҳар иҭакра мшқәак шагыз, хәылбыҽхак иусураҟынтәи аҩныҟа дышцоз, Зина дынкахәыцуа амҩаду даныланы дшааиуаз ибеит. Есқьаангьы ихәмаруа-иччо, еибарҷыр-ҷыруа илыцны иибалоз лҩызцәа аӡәгьы длыцмызт, дқәықәма-шәықәмаха лымацара агәырҩа хьамҭа даҵаланы дааиуан.
«Лаб, лан, лашьа зегьы ҭакуп, лымацара адәы дықәхеит» ҳәа длызхәыцуа игәы дрыцҳанашьеит. Дшәаԥырҳаԥуа лхы дҩахан аӡәгьы диҿаԥшӡомызт. Димбаӡазшәа ҟаҵаны дызлывымсит. Иџьалшьеит, даанкыланы аԥсшәа анлеиҳәа. Илҳәо лҿамшәо акыраамҭа дихәаԥшуан. «Сара аԥсшәа саҳәара зегьы аҟәыҵхьеит, уара уакәым, зынӡа исзааигәақәаҵәҟьазгьы, санырбалак сырзымдырӡошәа ҟаҵаны, хара-хара исывсуеит… Уара излоугәаӷьызеи, усцәымшәаӡои?» – лҳәарц шылҭахыз алаӷырӡ зхыҵуаз лыблақәа ирхибаауан. «Уажәы, уашьҭан, баб дыбҳарбоит ҳәа, шаҟа ҵхы НКВД ааҵра сшавагылаз исхызгеит, – лажәақәа акакала игәалеиршәон. – Уахык Волковски срыцҳашьан, саби сареи ҳаибарбара азин ҟаиҵеит. Уи ауха Ԥачулиа дыҟаӡамызт… Дааины даасыдгылаанӡа саб шиакәыз сзымдырӡеит, убри аҟынӡа иҽиԥсаххьан… Ихаара, иԥшӡара зегьы ицәыӡхьан… Иаԥхьатәи ихаԥыцқәа каԥсахьан… Ихахәыжәпа, ахҳәа зламлоз, хәыцқәак ракәын иаанханы иҟаз… Есқьаангьы ихалашоз, ихаччоз илахь уаҩы ишимбац еиқәын… Акалам еиԥш ииашахәҵәаӡа иҟаз ибӷа хәахьан… Ахәажәцәа иҟәнылахьан… Абас дрыцҳахәха дахьызбаз сзымчҳаит, инеимаҭәаны аҵәуара салагеит… – Зина, Зинулиа (ус сеиҳәон), ибыхьзеи, бзырҵәуозеи? – иҳәан, сааигәыдиҳәҳәалт… Ибжьы заҵәык акәын иара иитәыз ҳәа изаанханы имаз… Силаԥсны дыскит… иара агылара илшомызт… Иаразнак дтәеит, анкьа ҳаибганы ҳаныҟаз еиԥш ишьамхы сықәиртәарц далагеит… Агәаҟреи агәырҩеи изышьҭымхуа дызҵаз сцәиҵәахуан… Ицәеи ибаҩи еикәыршан, инапы ԥсқәа ахьысхьысыз аҵаа еиԥш ихьшәашәа-хьшәашәаӡа иҟан… Избан, саб абас изугузеи… есымша ухәы сыманы саауеит, иуҿарымҵаӡои ҳәа сизҵааит… Схәы иаабго зегьы сырҭоит… араҟагьы афатә рацәаны иҳарҭоит… Аҽазны банаауа сшыҟало ббап ҳәа,
сгәы каимыжьрацы азы дзықәшәаны иҟаз аиаша сеимҳәеит. С-Зинулиа, аҩны шәышԥаҟақәоу, бан лхабар збаӡом, лгәы бзиами? Башьеи бареи аҵара шԥашәҵои ҳәа дсызҵааит. Бан дҭаркхьоума, башьеи бареи ашкол шәҭырцахьоума ҳәа акәын уи иеиликаарц ииҭахыз. Саб, саб рыцҳа иашамзар мцык иасымҳәаӡацызт. Уи ауха дызжьеит, сани сашьеи шҭаркыз иасымҳәаӡеит, саргьы ашкол сышҭырцаз исмырдырит. Иара ихигоз, дызҭагылаз аиаша иҳәар сара сахыԥсаар ҳәа дшәон… Саргьы иара данҭарк ашьҭахь ҳзықәдыршәаз аиаша иасҳәар, изхымгар ҳәа сшәон.
Аамҭа хәыҷы иҳамаз нҵәо ианалага, анкьа ишыҟаҳҵалоз еиԥш, икәа сҭаланы ихәра шьышьуа игәы ҟасҵоит ҳәа салагеит, аха иара иҭахымхеит. С-Зинулиа, шьҭа бара бдухеит, насгьы араҟа ауаа ҳахәаԥшуеит, иԥхашьароуп, иҳәеит… Ишьамхы сықәиртәарц даналага нахыс, ҳәынҵәра зықәгылаӡамыз иблуз ахәда изнапык ала еимларӷәӷәа икын… сҭалар ҳәа дшәон… Лассы соурыжьуеит, аҩны саннеилак ҳазхара хахәмарлап, – иҳәеит дысҿамԥшӡакәа… Шьҭа инҵәеит ишәымаз аамҭа ҳәа, саби сареи ҳаидырго ианалага, ишимуаз, мчыла инапы снахеит, иблуза ахәда ааимҟьан, игәы сынкыдыԥшылт… Сыла иабазеи, сгәы аангылоз џьысшьеит… Саб гәаҟ игәышҵа зегьы ашәыта иаганы иҟан. Аменшевикцәа изаанрыжьыз ахәра (иӷьахьаз) ҿыцхан, игәаӷьны узаҿаԥшуамызт… Ажьҵәы ршны аӡәы иаликшозшәа, иаакәыршаны иҭыжәжәан… иблын… ахҭәасаара иаҿын… ашьа-ӡҟы алыкәкәа ицон… Абас данызба, сгәыӷьны скаҳаит… Саналҵ, саб рыцҳа дыҟаӡамызт… Избаз сышьны самоуп, сааҟәымҵӡакәа схәыцуеит… Уара ужурналиступ, иудыруа рацәоуп, аиаша саҳәа, НКВД аҿы инанаго абасҵәҟьа рыцҳашьарак рылаӡамкәа аменшевикцәа реиԥш ирызныҟәома? Мап, мап, уи еиԥш ҟалашьас иамоузеи?… Нас саб ихьзеи, изызуда?..»
«Агәра нагӡаны илгом… НКВД аусзуҩцәа, асоветтә чынқәа рыхәда иқәҵаны, аменшевикцәа раҵкысгьы еицәаны афашистцәа реиԥш ишрызныҟәо акгьы зхараӡам ауаа. Ари ахыбра аҵаҟа иҟоу агәнаҳара ду Зина иахьылзымдыруа насыԥуп лара лзы». Наҳар абарҭқәа зегьы дрызхәыцуа дахьынӡатәаз, изгәамҭаӡакәа Ԥачулиа иааира аамҭа ҟалеит. Арҩашьыга далҵызшәа, ихы хьамҭаӡа, қьаад бгьыцк дааханы инаимҵеиҵан, Ԥачулиа идиҵаз астатиа ацынхәрас абас
иҩит: «Ахра шкәакәа ушаҿоу аԥҭа еиқәаҵәа ахаҳар, сацәцоит ҳәа уҽазумкын, ушьапы ахьургыло убаӡом, уаҿҟьаны уҭанархоит. Угәы мышьҭыкәа, ичҳаны узааԥшыр, амра ихнацоит. Аԥҭа еиқәаҵәа зыцәшәо амроуп, ицҟьа-шәҟьа иагоит иҟаӡамызшәа… Ачҳара аҭахуп… Ахра шкәакәа еиԥшуп Ленин иҳаиҭаз аразҟы ҿыц, аха иахьа Ԥачулиа иҩызцәеи иареи аԥҭеиқәаҵәақәа реиԥш иахаԥаны идырлашьцарц иаҿуп… Асовет жәлар ргәыӷырҭа ду ҳаб, ҳанцәа, ҳамра Сталин, уабаҟоу, иумаҳаӡои аԥҭеиқәаҵәақәа ирыҵаԥсуа ажәлар рқьыбжьы!» Инапы наҵеиҩуаны еиԥш аамҭазы ашә аатын, Ԥачулиа ихаҭыԥан Волковски дааҩналт.
– Адҵа иумаз наугӡама? – дааихагылт илацәақәа чны, иаха дмыцәаӡакәа иширшаз мҩашьо.
– Инасыгӡеит! Аа, абар, – инацәа нақәкны иирбеит, Ԥачулиа иакәымкәа иара дахьааиз игәамԥхо.
Волковски абӷьыц аанкыланы данаԥхьа деилашәеит, «абри азы акәызма иахаахыс уртәаны узҳамаз» иҳәан, ибжьы цәгьахеит.
– Абри ада уаҳа сара сҟынтәи цәаҳәак шәоураны шәыҟаӡам.
– Ари еиԥш зыҩуа аршышра зҭоу ачымазаҩ иоуп… Удҵа зыноумыгӡазеи?– Волковски ибжьы НКВД ахыбра зегьы иахьӡон.
– Изҩит… Ԥачулиа хаҭала даԥхьарц сҭахуп.
– Акгьы умыҩӡеит… Акгьы умыҩӡеит. Уара учмазаҩуп… Ухәшәтәтәуп… Аҳақьымцәа рахь дыжәга абаандаҩы! – Волковски иикыз абӷьыц рҽны иџьыба инҭеиҵан, дындәылҵны дцеит.
«Аџьма имԥсыша амаҵә азылаҟәуеит» ҳәа шырҳәо еиԥш, Ԥачулиа Наҳар адҵа иҭаны дахьаадәылҵыз, Қарҭынтәи адырра ҟарҵеит, уаҵәы, ашьыбжьышьҭахь, асааҭ хәба рыбжазы Бериа иҿы уҟалароуп ҳәа. Бериа дуԥхьоит ҳәа аниаҳалак, уи ихы амца акны абылра иаҿызаргьы имырцәаӡакәа дыҩуан. «Хәымш раԥхьа иара иҿы сыҟан… Уажәы иаалырҟьаны деиҭасыԥхьеит, измаанахарызеи?» – амҩа дахьынӡықәыз ахәыцра даҿын. – Исыдиҵақәаз рахьтәи исзынамыгӡакәа иаанханы акрыҟоума? – ихы дазҵаауан, дшәаны ицәа дҭаӡыӡон.
– Ладариеи Чалмази егьырҭ 13-ҩык иаанкыланы ишәымоу атроцкистцәа рус аӡбара зшәыргәагәозеи ҳәа дсықәымчит. Алымҳаҭас злаҳамоу ала ҳрыцәшәоит, апроцесс аҟны инықәгыланы, ажәлар ишраҳауа, ари ҳара ҳҿахәы акәӡам, НКВД аусзуҩцәа иҩны мчыла, аҳәа ҳахәда иқәкны, ҳнапқәа ҳаҵадырҩуеит ҳәа еицҿакны ирҳәарц рҭахуп ҳәа аниасҳәа, даара ицәымыӷхеит, иԥсахы еибакны инацәкьарақәа астол иқәԥиҵәҵәо далагеит. Урҭ сахьрыхәаԥшуаз, ухәда ҵкааны усшьуеит, баша суқәгәыӷуан, уаԥсамхеит ҳәа аанагозшәа збон. Аҵыхәтәан, ихы дааҩахан, иҽааԥсахны, уара уиашазаргьы ҟалап, иҳәеит. Саргьы сыԥсы ааиқәаҳаит. «Ацгәы аԥа аҳәынаԥ акуеит» ҳәа рҳәоит аԥсуаа, иумаҳахьеи? – ихы аасықәикит. Исмаҳазацызт, аха исаҳахьазшәа ҟасҵан, схы аасырҵысит.
– Лакоба иааӡамҭақәа иара иеиԥшхап, уаҳа изеиԥшхарыдаз. Иԥсҭазаара даналҵуаз иаҩысҭаацәа дара ирзаанижьит… Ирзутәу удыруама? Ирҳәашаз рҳәахьеит, мап ркит ҳәа еиқәнархаӡом. Амала, шьҭарнахыс зынӡа аҽакала ирызныҟәатәуп, Ибаандаҩцәоушәа акәӡамкәа, шәнапы иқәыргыланы ҳаҭыр рықәҵара шәалага, еилашәҳәа-еилашәца, ԥаса ишыҟаз еиԥш. Кабинет дук рзалхны, уахгьы-ҽынгьы астол рхианы, иадыртәаланы ишәымаз, арыжәтә дшәыржәла, ашәа дшәырҳәала, ишәыркәашала, уаҳама? – абас ааиҳәан, илақәа ырцәгьаны даасҿаԥшит, сԥишәарацы иҳәаз џьысшьан, илаԥш сыгәҭа ааиҩнаҵәазшәа збан, исҳәо сҿамшәо саанхеит. Иара иакәын уаанӡа исазҳәоз, атроцкистцәа еиӷрабаақәа урмеигӡан, уахгьы-ҽынгьы иргәаҟла, рцәа рхыхла, уажәы ус акәӡамкәа кьаф дырула ҳәа данаасыдгыла, иаанагоз сзымдырит.
– Ус иаҭахуп, уи ала рҿы ушәаҳауеит, ҳафатә иагын, ҳрыпҟон, ҳаршьуан ҳәа ҳәашьа роуӡом апроцесс аҿы. Даара ибзиан, урҭ ифо, ижәуа, ашәа ҳәо, икәашо иштәоу, аҭыԥантәи журналистк днаганы ирбаны, насгьы рҿахәқәа идырԥхьаны акьыԥхь аҿы дықәгылар… Ажәлар аԥхьа урҭ ргәаӷ ркуан, ирцәымыӷхон, усҟан ажәлар рхаҭа ашьра рықәҵатәуп ҳәа иқәгылон… Хыла ухәыцла, Ԥачулиа, хыла!.. Иазхоуп шьапыла ахәыцра, ампыл уманы астадион уқәу џьумшьан уажәгьы!.. – аҵыхәтәан абас ааиҳәан, дҩагыланы алеиҩеира далагеит. Абри еиԥш схы иахьазымыӡбаз агәаӷ кны сагон. Иаразнак исгәалашәеит ажурналист, ашәҟәыҩҩы Абыхәба дҭакны дышҳамаз. Дҳамоуп, ҳнапы дакуп уи иеиԥш иҟоу ауаҩы ҳәа аниасҳәа, игәаԥхеит. Уи
нагӡоуп. Уи аамышьҭахь уаҳа исыдиҵаны исзынамыгӡакәа иаанханы иҟоузеи? Лакоба иԥҳәыс дҭакуп, иҷкәын дҭакуп, иара ишсыдиҵаз иҟасҵеит, аконтрреволиуциатә-террористтә организациа Аԥсны аҿар иеиҿыркааз хадара азызуаз иара шиакәыз иҿы иқәԥҽит. Уаҳа? Агрба Алиоша иоуп иаанхаз. Аԥхьа уи ҳаҭыр иқәиҵон, НКВД аҿы аус еицыруан, Лакоба ишьҭахь Аԥсны аиҳабыс иара дҟаиҵеит. Усура санааишьҭуаз, Аԥсны уахьнеиуа Агрба ида аӡәгьы уизымӡырҩлан ҳәа сеиҳәахьан, аха мызкы ааҵаанӡа игәаанагара иԥсахит, уигьы игәра умгалан, Лакоба ихҵәаха иоуп, шә-цәак ихарԥоуп ҳәа сеиҳәеит… Сара ишыздыруаз, уи иара дитәуп ҳәа акәын… Ус акәын зегьы ишырҳәозгьы. Аханатә аахыс еиҩызцәан… ГПУ Аахыҵ-Кавказтәи афедерациаҿы шаҟа шықәса аус еицыруаз… игәра ганы аамҭала ихаҭыԥуаҩысгьы дҟаиҵеит. Иара апартиатә усурахь даниас, Агрбагьы уахь днеигеит, Азербаиџьантәи Акомпартиа Ацентр Комитет амаӡаныҟәгаҩыс дҟаиҵеит. 1936 шықәсазы Аԥсны дааганы, обком абиуро ааҟаҵаны, актәи амаӡаныҟәгаҩыс иҟаз атроцкист Ладариа ихы дақәиҭтәны, ихаҭыԥан Агрба дықәиргылт. Абиуро аилатәараҿы хаҭала Бериа ихы алеирхәит. Лакоба дыҟаӡамызт уи аҽны. Агрба шықәсыбжакгьы аус имуцкәа, абиуро ихы дақәиҭнатәит, Қырҭтәылатәи Акомпартиа Ацентр Комитет абиуро даҽа усурак изаԥшаарц ҳәа ақәҵара аднакылт. Лакоба данықәӡаа ашьҭахь (усҟан уи џьаргьы аус иуӡомызт) Аԥснытәи ЦИК ахантәаҩыс дҟаиҵеит. Атроцкистцәа Ладариеи Чалмази ргәыԥ ацәгьоура ирыдԥхьаӡалаз апунктқәа руак иарбан «Ԥасатәи Аԥсны анапхгаҩцәа Ладариеи Чалмази, егьырҭи, анхацәа азыҟаҵаны, ашәақьқәа дыркны, Кәыдри, Ааԥсҭеи, Бзыԥи ацҳақәа ирыҵартәаны ирыман, Бериеи Агрбеи аниасуа иреихсны иршьырц азы ҳәа. Уи ус шакәыз ацәгьауцәа рҿы рықәԥаҳҽит. Аарадҵа хиан, апроцесс иаарласны иҟалараны ишыҟаз, Бериа Агрба Қарҭ диԥхьан диган, дахьнеиз дырбаандаҩны дҭеикит, иҽцәырымгаӡакәа атроцкистцәа рыгәҭа далазаарын ҳәа. Абас ианыҟала аҳәынҭқарратә аарадҵаҩ Аԥсны апрокурор В. Шониа, уаанӡагьы дысгәаԥхомызт, ацәыҵаҟәындҟәындра далагеит. Агрба дытроцкистзар шьҭа ишԥаҟаҳҵои, аус даара еилататоуп НКВД еиларкәаҳаз еилзыргода ҳәа.
Уиаҟара икылыршәшәаауа узашьҭоузеи, атроцкистцәа урыдгыларц уҭахума, апроцесс аҿы узыԥхьаша аарадҵара
хианы иуоуеит ҳәа аниасҳәа, сара сиуриступ, споетӡам, аклуб аҿы сықәгыланы ажәеинраала саԥхьо џьушьома ҳәа аҭак сиҭеит. Бериа илымҳаҟынӡа инасыгӡеит апрокурор хҭыԥшша иажәақәа. Дыкны дырбаандаҩы ҳәа сеиҳәоз џьысшьон, аха имоумкын, иҟаиҵаша иазҳәаша дҟалоит ҳәа сеиҳәеит. Азин симҭеит акәымзар, иидыруа зегьы ааихаршҭны, даниз амш игәаласыршәон… Абас иаалырҟьаны сзиҭаххазеи, хәымшгьы ҵуам иара иҟынтәи сааижьҭеи… уцаны аус ула, ари амзазы уаҳа суԥхьом ҳәа сеиҳәахьан. Иара ихаҭа аҭел дасны иҿала исеиҳәон, абригь-абригьы аамҭазы уааи, усҭахуп ҳәа. Уажәы ицхыраагӡаҩ иҿала адырра соуит. Бзиарак иатәымзар? Издыруада аҩнымаҭәақәа иигаз рзы акәзар?»
Лакоба иԥҳәыси иҷкәыни анҭарк, аҩны ашә анадыркы ашьҭахь, Ԥачулиа дцаны еимидеит. Аҩнымаҭәақәа иҩнагыланы иибаз иԥсы рылахеит, игәы иамуит, акомиссиатә магазин ахь изымшьҭит. Уажәы аабыкьа, ҵхыбжьонк амашьына надыргыланы, аҩнымаҭәақәа иҩнагылаз аадәылганы, Баҭымҟа иаб иахь дагәҭасны идәықәиҵеит. Уи анааигәалашәа амца икит, дшәаны ицәа дҭалеит, хымԥада уи азоуп дызсыԥхьаз игәахәын. Аха уи ԥсызхоу уаҩытәыҩса дыршьа имаӡам, амашьынаныҟәцаҩ саб иҿы иганы, иааныжьны данааз ауха, иҩны дшышьҭаз «абрагьцәа» иқәлан, ҳәызбала дышьны ицеит… Ашьра ҟазҵаз аӡәгьы издырӡом. Аҩнымаҭәақәа дәылганы амашьына иақәызҵаз НКВД аусзуҩцәа аҩыџьагьы адырҩаҽны ахысраз аԥышәарақәа анымҩаԥыргоз «машәырла» иҭахеит… Лакоба иҩны ширҳәыз здыруаз ахҩыкгьы џьара акы рамхаҳәар ҳәа дацәшәаны, ишҭеирхахьаз анигәалашәа, Бериа уи атәы дыршьа имаӡам иҳәан, игәы ааирӷәӷәеит. Аха уи еиԥш шаҟа гәнаҳареи хәымгареи ҟаиҵахьаз Аԥсны дааижьҭеи!.. даҽакгьы игәалашәеит, ааигәаӡа иҟаиҵахьаз. Арҵаҩ ду Алеқсандр инапала дырбаандаҩны дааганы дҭеикит. Лакоба даныржуаз аҽны уқәгыланы, Аԥсны иқәынхо иахьа ҩнаҭацыԥхьаӡа лыԥсаак-лыԥсаак дҳаузшәа ҳгәырҩоит ҳәа атроцкист изы уҿы иҭагӡаны ишԥоуҳәеи ҳәа. Уи ԥҳазаҵәык диман, абжьаратә школ далганы аинститут аҟны аҵара лҵон актәи акурс аҿы. Лаб данҭарк, аинститут дҭырцеит. Есымша лаб ихәы лыманы НКВД ашә дылагылан.Ҽнак Ԥачулиа илаԥш дыҵашәеит. Алеқсандр иԥҳа даара дыԥшӡан, дызусҭаз еиликаан, икабинет ашҟа драаиргеит. Лхы-лгәы дҭало, баби бареи шәеибасырбоит, амала ҽынла иауам, ианылашьцалак сара сҿы баа ҳәа леиҳәеит. Аԥҳәызба, саб дысирбаҵәҟьоит ҳәа, ииҳәаз акәыз џьшьаны, илашьцаанӡа дыԥшын, ԥыҭк аҵых цааит, макьана ауаа рацәаҩуп, инеилыҵ-ааилыҵқәааит ҳәа, джьа-жьо ҵхыбжьонынӡа икабинет аҟны даанкыланы диман. Ҵхыбжьон хәымгарала длызныҟәеит, атапанча лҿакны (иара уаҵәҟьа, икабинет аҿы) амш лылеигеит… Бҿы ааихыхны ажәак џьара ибҳәеит ҳәа анаасаҳа нахыс, баб дшыҟамло бдыруаз ҳәа дыршәаны даауижьит. Уи нахыс уи аԥҳәызба рыцҳа НКВД ашҟа ақәлара даҟәыҵит, иара дрылаԥшуан дызбозар ҳәа, аха дыҟамызт. Дыкны дысзаага аҽазнык ҳәа имҵақьақьаҩ Ражьден Гангиа ианидиҵа, ус иеиҳәеит, шьҭа улҟәаҵ дабауҭаху, ланшьак дыҟоуп, Ленинград аус иуеит, маҵура ӷәӷәак аҿы, илеишәагьы бааԥсуп ҳәа. Ланшьа имаҵура сшьапы иахшьуп иҳәеит усҟан, аха уажәы дазхәыцуа даналага, иамхацәгьахеит. Иудыруазеи ланшьа адырра илҭазар… Бериа илымҳа аҟынӡа инаӡазар иҳәан, ици-ишәи еиҵамгыло, аҟәара-ҟәараҳәа аиҵасра далагеит… Абас ацәгьа-мыцәгьақәа иааҟеиҵахьаз зегьы дрызхәыцуа ЦК дныҩналт. Ԥаса иҽыҭҳәаны даннеилақәоз реиԥш акәымкәа, дхәылаԥсны адкыларҭа ашә даалагылт иԥштәы ихҟьаны. Адкыларҭа акәакьҭаҿы дтәаны дыԥшын В. Шониа. Уи даниба ашәара имаз даҽа шәарак ацлеит. Бериеи иареи аҵара еицырҵон ианыхәыҷқәаз… уиҟәаҵ ҳәа зсеиҳәазгьы уи акәхап, уажәы диԥхьаны, ара дааганы димоуп. Узаазеи, иара дуԥхьаны уаама ҳәа дааидгыланы диазҵаарц иҭаххеит, аха аҵыхәтәантәи аамҭазы аԥсшәа еибыҳәара иаҟәыҵхьан азы изымгәаӷьыкәа иҽааникылт. Лахәы-лахәы еиҿаԥшуа ишгылаз, адкыларҭа иааҩнлт апартиа Аԥснытәи обком актәи амӡзаныкәгаҩ К. Беҷваиеи Аԥснытәи жәлар ркомиссарцәа рсовет ахантәаҩы А. Рапавеи. Урҭгьы шәаԥырҳаԥуа, ихара-хаԥшуа рааишьа шыҟаз ала, дрыԥхьаны изааигаз шырзымдыруаз ҩашьомызт. Ишааҩналаз еиԥш, рыԥсеивгахагьы иахьымыгӡакәа, ацхыраагӡаҩ, ԥхаррак илаӡамкәа, аҵааршәы еиԥш деиқәшәы, шәара ахҩык шәыҩнал ҳәа Беҷваиеи, Ԥачулиеи ихы нарықәикит.
– Ҳзиҭаху ҳәа акрудыруама? – Беҷваиа ибжьы ныҵакны дизҵааит, аха имыцхәны ажәак иҿыҵшәар ҳәа дшәаны,
иқьышәқәа еихарԥсны, шәымԥшыкәа шәыҩнал хәа напыла идирбеит ацхыраагӡаҩ.
Шониа дахьидимкылаз змааназ изымдыруа, ишьа хыҵны ихы-иҿы иқәлан, апырпыл еиԥш дҟаԥшьшьӡа адкыларҭа дааҩнахеит.
Сааҭки бжаки еиҳаны иҩнахеит. Шониа уажәымзар-уажәы саргьы сыҩнаргалоит ҳәа илақәа ҭырхаха акабинет ашә дшазыԥшуаз, Бериа раԥхьа дгыланы иаадәылҵит. Ԥачулиа партфел еиқәаҵәак еимгәамӡо икны дрышьҭан. Шониа зегьы раԥхьаӡагьы илаԥш зықәшәаз уи иоуп. Иааџьеишьеит, даныҩаналоз акгьы икӡамызт, изҭада ҳәа.
– Абри иоума шәпрокурор? – иҳәан Бериа дааҭгылан, Шониа дшәаны, аҭӡамц хыла дасны, икылжәаны дцарашәа дахьадгылаз ашҟа днаԥшны ҿааиҭит.
– Ари ҳапрокурор Шониа иоуп, – аҭак ҟаиҵеит Беҷваиа.
– Апроцесс аҟны узыԥхьараны иҟоу аарадҵара абра иҭоуп (Ԥачулиа иикыз апартфел ирбо). Унықәгыланы ишану уаԥхьоит, акы ацҵатәыс, акы агырхатәыс иумам. Ишану уаԥхьоит, уаҳама? (Инақәырӷәӷәаны иҳәеит). Уи нахыс иҟоуҵаша абарҭ иуарҳәоит.
Анкьа ашкол аҟны аҵара ицызҵоз ахаан димбаӡацызшәа акәын илақәа ырцәгьаны дышихәаԥшуаз.
Шониа уи илаԥш ӷьы убасҟак деикәанарҳәит, ихьӡи иабхьӡи иҿамшәеит, – еилыскааит ҳаҭыр… ҳаҭыр… – ҳәа ибз иҿы иҭабылгьо даанхеит. Бериа, уи иҿеилымгара игәамԥхакәа даахынҳәын, дыҩналт абзиала ҳәагьы рамҳәаӡакәа. Шониа иааиқәшәаны дыԥсыр моу имамкәа дааҟалеит. Ила лашара амбо ауп адкыларҭа дышдәылҵыз.
Аԥшьҩыкгьы хынҳәны Аҟәа ишааиз еиԥш, апроцесс аҿҳәара арҭеит. Аара ирыдырҵоз аԥхьатәи авариант аҿы «Агрба» дахьаныз ааҵәагәаны, Бериа инапала «Сталини Бериеи анымҩасуаз иреихсны иршьырц рҭахын» ҳәа аниҵеит. Аҵыхәан нбан дула «Расстрелиать Л. Б.» ҳәагьы аҵеиҩит. Ажәакала, Ладариеи, Чалмази, егьырҭи, рус аӡбара мчыбжьык шагыз Бериа заа ашьра рықәиҵеит. Акы заҵәык иаанханы иҟаз, ажәлар ргәаӷ дыркны, ҳаӷацәа ашьажәцәа, ҳҭазырхарц иаҿыз уажәгьы акрырҿаҵо, акырдыржәуа иаанкыланы изшәымоузеи, рыԥсы ҭаны иаанымхароуп, ишьтәуп, иқәхтәуп ҳәа ирбыжкны рыргылара акәын.
Ԥачулиа НКВД дшыныҩналаз еиԥш, Волковски диԥхьеит, ажурналист-ашәҟәыҩҩы Абыхәба ииҩыз уманы уааи, иара ихаҭагьы дысзаажәга ҳәа.
Волковски акгьы икӡамкәа данааҩнала, Ԥачулиа дԥаԥашькит, ииҩыз сзаага ҳәа уасҳәеит, уара унапы ҭацәны ушԥааи ҳәа.
– Акгьы имыҩӡеит… саныҩнала ихала дцәажәо дтәан, деилаԥсазшәа. Иабаҟоу иуҩыз ҳәа саниазҵаа, аа, абар, уаԥхьа ҳәа ақьаад акгьы зынӡамыз сирбеит. – Волковски Наҳар дрыцҳашьаны ииҩыз цәыримгеит, аухаҵәҟьа амца ацраҵаны иблит. Ус акәымкәа, ииҩыз Ԥачулиа иирбар, аҟыт ихирҵуамызт, иара уаҵәҟьа иԥсҭазаара далихуан.
– Абыржәыҵәҟьа абра дысзаажәга, иареи сареи ҳаицәажәап, алахша! – иҽеиԥсхарчны дыҳәҳәеит.
Али-ԥси рыбжьара дрыманы иааҩналт. Ԥачулиа арацәаххыра еиԥш дыхшәааны дтәан, Волковски ахышә дадгылан адәныҟа дыԥушан.
– Адҵа иусҭаз зыноумыгӡазеи, уара, алаԥынҵа икылҟьаз?.. – Ԥачулиа дҩагылан, иаԥхьа иқәыз аҭаҭын ҟаҵа «Ҟазбек» дынҭасын, ҵәык ааҭганы, инеиҿакны амца наиркит. Знык-ҩынтә дгәааны днаҿыхан, дааины дааидгылт.
– Изҩит. Ани игылоу исҭеит. Иабеигеи, иуимырбаӡеи? – инацәа наиқәикит Волковски.
– Сара исымҳәеи ари деилаԥсеит ҳәа… Акгьы умыҩӡеит. Ақьаад цқьа уаԥхьа ҳәа исирбеит, – Волковски даахьаҳәын, Наҳар дааиҿагылт. Убасҟан ауп уи ианидырыз дицхраарц дшаҿыз. Иблақәа ирхибаауан исҳәо уақәшаҳаҭха, акәымзар ԥсроуп иузыԥшу ҳәа.
– Деилаԥсоу деилаԥсаму уажәы еилыскаауеит сара, – иҳәан, иҭаҭын ааиҿԥааны амца ахьакыз ахы илахь агәҭа инадкыланы, инацәа ду ала днақәыӷәӷәаны исырцәоит ҳәа даналага, Наҳар убас даблит, ихы инаркны ишьапаҟынӡа амца ицралазшәа дарҳәҳәеит. Волковски изымчҳакәа, ҩацхьа ахышә ахь днеины, адәныҟа аԥшра далагеит.
– Аа, ус акәзар деилагаӡам, макьана ихы иара ишитәу идыруеит… – Ԥачулиа даҽа папирос ҵәык аанкыло, амца ацраҵаны даҿыхо, – ишьапқәагьы иара ишитәу идыруазар
гәаҳҭап, абри адиуан дықәыжьны, иеимаажәқәа ишьыхны, ишьапы ашҵа шәҩахан исшәырбеи, – рыцҳашьарак ибла ихубаауамызт, ишьа даҵашьшь ижәрашәа акәын дышихәаԥшуаз.
Хҩык аҷкәынцәа, Ԥачулиа адҵа ириҭаз ҳәаны далгаанӡа, дааилышьны адиуан днықәырҵан, ишьапы ашҵақәа наимҵаркит. Ԥачулиа ипапирос амца ахьакыз ишьапышҵа ианақәирӷәӷәа, изымчҳакәа дыҳәҳәеит, иԥсы мцо-имаауа дҟанацеит.
– Аа, ишьапгьы иара ишитәу идыруеит, деилагаӡам. Сара зхы еилагоу аӡәы дыздыруан, ишьапқәа еилыхны амца агәгәаҳәа иахьеиқәыз дақәԥалон, умбылӡои ҳәа ианиазҵаалак, сшьапқәа сара стәқәа ракәӡам, сгәылацәа ртәоуп ҳәа дгәырӷьаҵәа аҭак ҟаиҵон… Уара еилымкааӡакәа деилагоуп уҳәеит, – дгәааны Волковски дизыԥшуан.
Наҳар иахьанӡа иааихигахьаз зегьы хәмаргазшәа ибеит, абыржәы изыруа аасҭа.
– Макьана дабаҟоу, абыржәыҵәҟьа иеиқәа ишьышәх, зынӡа игәы ҿызкаауа амца асыркуеит, нас астатиа акәым, ароман дадтәаланы ишиҩуа жәбап, – Ԥачулиа ахԥатәи апапирос амца аркны дааихагылт, агыгшәыг ԥшра иҭаны.
Наҳар уи ииҳәаз ихы ааихнахызшәа ибеит, усҵәҟьа сзиур аҵкыс схы исыршьыр еиӷьуп иҳәан, дҩаҵҟьан Ԥачулиа ихәдацәа ааникыларц деихеит, аха алымқәа реиԥш ихагылаз аҷкәынцәа иаразнак ишьапы днықәҟьаны, деикәырҳәы днышьҭаҵаны, иеиқәа инахан иааишьырхит. Ила ишабоз Ԥачулиа ипапирос иҿыҵыхны инапы аҿанааирха нахыс ируаз ҳәа акгьы ибо дзыҟамлеит, иԥсы илшәшәан, ахдырра ицәыӡит.
Наҳар далаԥсны дзалымҵуа данаанха, Ԥачулиа исааҭ дахәаԥшуа, угыланы узихәаԥшуазеи, уцаны аҳақьым даага ҳәа ихагылақәаз руаӡәы диҵаҳәҳәеит.
Волковски аԥенџьыр ахышә дадӷьалазшәа дадгылан дымқәацаӡо, дышьхынԥсыланы, дысзеиқәырхозар ҳәа саҿын… деилаԥсеит ҳәа зиасҳәазеи, еицәастәит ҳәа ихы гәыбӷан аҭо.
Назира дрыманы иааҩналт. Инапқәа хара-бӷьара иважьны, ихы-иҿы ҵәины, илақәа еицакны, џьарак икыдхаланы иԥшуа, илахь агәҭа кылблааны, иеиқәа ишьклажьны, игәаӷьны уизыхәамԥшуа, дырччархәны дшықәыз анылба, аҟыҵәыҳәа аҳәызба лгәы иаларҵазшәа дааҟалеит, убасҟак илцәымыӷхеит. Арҵәааҳәа дыҳәҳәаны, лышьҭахьҟа ддәылҟьаны дцарц иақәылкит, аха мчыла лхы дақәԥаны лҽаанылкылт. Дрыцҳашьаны лцәа-лжьы лхыԥсаауа, уажәы-уажәы илықәлашьцо дааихагылан, лнапқәа ҵыс-ҵысуа иԥынҵа аанкыланы анашатир нҭалырсит. Иаразнак даалнахит, ԥсҭазаара зыхӡамыз иблақәа рҭыԥ аҿы иааин, Назира дналыҵаԥшит. Акы леиҳәарц шиҭахыз аҟара лырдыруа, иқьышәқәа ааирҵысит, аха дахьхәызшәа инеихаирӷәӷәеит. Лыхьӡ иҳәар, дабабдыруаз ҳәа дихырҟьаны илԥырхагахар ҳәа дшәаны иҽааникылт. Ларгьы акгьы лынлмырԥшӡо днаскьаны даагылт.
– Еиҭа суазҵаауеит, адҵа иусҭаз зыноумыгӡазеи? – Ԥачулиа инапқәа ишьҭахь иҟаҵаны дааихагылеит.
Назира, абас длымбакәа дыԥсыр еиӷьашьо, аҭуан даҵаԥшуан, Ԥачулиа иажәақәа лмырҳаӡо.
– Исҳәо умаҳаӡои? Астатиа аҩразы даҽа знык аамҭа усҭоит.
– Мап, изыҩӡом, – иԥсы ҩеины ихәда иҵагыло, ҿааиҭит.
– Астатиа узыҩуам, ус аума? Ибзиоуп… Уажәы «амассаж» узыҟахҵоит… Уи ашьҭахь астатиа акәым, ароман аҩра угәы аҳәо уҟалоит… Шәца, «амассаж-ҟаҵаҩцәа» изаажәга! – Ԥачулиа даҿаапкны акәӡамкәа, иҽырҭынчшәа ауп ишиҳәаз, аҵкыс еицәоу изиурц шақәикыз ихы-иҿы жьакца ианубаауан.
Абри ашьҭахь Волковски даақәҵәиаан, ажәакгьы мҳәаӡакәа, акабинет дындәылҵны дцеит.
Наҳар амассаж атәы иахьанӡа имаҳацызт, иаанагоз издыруамызт, аха бзиарак ишатәымыз аҟара еиликаауан.
– Шьҭа сцар ҟалома? – Ԥачулиа лхы наиқәылкит Назира, иҟалараны иҟаз лыбла иалырбарц лҭахымызт.
– Бара макьана быҟазароуп, «быцхыраара» иҭаххоит, – иҳәеит Ԥачулиа, иажәақәа ашьа рылыжжуа.
Ипылтыҟса-пылтыҟсаӡа, рӡамҩақәа ҿыҟаԥшьааӡа, рмаӷрақәа ԥхьарҵәаны абаандаҩцәа рдықра иазкыз хҩык еиҟара-еиҟараӡа иааҩналан, Ԥачулиа изыԥшуа иаагылт.
– Абри иқәиоу «амассаж» иҭахуп… Аԥхьа дыргыланы шәалага, нас дышьҭаҵаны, – иҳәан, Ԥачулиа днеины иҭыԥаҿ днатәеит.
Адықцәа руаӡәы инап дуқәа рыла Наҳар дааникылан, дкьанџьаны дықәызшәа, дкалкало даашьҭихит, нас ишьапқәа днарықәиргылан, ишьҭахьҟа дааиасын, ихи ихәамци
рыӷәӷәаны иаанкыланы даагылт. Егьырҭ аҩыџьа иаԥхьаҟала иааины иааиҿагылан, рҭаҷкәымқәа раҵәаны иҿасуа иалагеит.
Назира илзымчҳакәа, днаскьаны, ԥаса Волковски дахьгылаз ахышә даадгылт, икшацыԥхьаӡа лара илаахозшәа лгәы ҭнашьаауан. Лылаӷырӡ лызнымкылакәа иандәықәла, Ԥачулиа илмырбарц адәахьы аԥшра далагеит, акы лбазшәа.
Иҿасцыԥхьаӡа ихы ижәҩахыр иқәҳауан, ишьамхқәа иҵаҟәалон, аха ишьҭахь игылаз диҵагыланы даанкыло, ихы дҩаханы ҩаԥхьа адықцәа днарымҵаижьуан.
Иԥынҵахьгьы иҿахьгьы ашьа гыланы аҿаанахаанӡа исуан.
– Шьҭа ҵаҟа дышьҭаҵаны шәалага, – ашьа иҿашәы даныҟарҵа, игәы иахәан дҩагылт Ԥачулиа.
Иажәа иахыԥозма, иаразнак ҵаҟа днышьҭарҵан, ахҩыкгьы инеимда-ааимдо, иууаӡа иԥо, иӷраԥалара иалагеит.
Идзырҟаҵозгьы, иҟазҵозгьы, агыгшәыгқәа реиԥш, рыцҳашьарак рыбла ихубаауамызт, ргәы ацԥыҳәаны акәын иӷрагыланы дшыркәаҳауаз, иӷраԥалон, иқьыбжьи иӷызбжьи агара иаҟәыҵаанӡа.
Ибжьы агара ианаҟәыҵ, инеихыҵын иаагылт реиҳабы иҿаԥшуа, рылақәа камкамуа, ижьы ыфатәуп ҳәа ҳадуҵаргьы, ҳахиоуп аанарго.
Наҳар рыцҳа илақәа ааҳәны, ихы изымдыруа, деиҵыхны дышьҭан.
Ҩба-хԥа шәҟәы ҩны иҭзыжьхьаз иарӷьа напы, ахәда хжәаны, адақәа еиқәаҵәа-еиқәаҵәаӡа ашьа рҭашәны иалыԥшуа, ивыԥсаазшәа ишьҭан.
Назира ишҟа дхьаҳәны ихәаԥшра лзыгәаӷьуамызт, лгәи лылаӷырӡи еилаҵәон.
«Закәытә насыԥыз иҳамаз аԥхьа ҳанеибабаз, згәы иаанагодаз абри еиԥш ахлымӡаах шаҳзыԥшыз…
Сара аҽы сымҵарсны аԥсырҭахь санагоз, иара ихы дамеигӡеит, дсыхьӡаны сеиқәирхеит. Агәра згоит, аԥаҩ иқәгыланы саманы иԥар, иаргьы дыԥон. Ихы, деигӡомызт. Уажәы сыла ишабо ишьра иаҿуп, сгыланы сихәаԥшуеит… Мыч сымаӡам. Дрымпыҵамԥсыкәа иԥсы ҭаны даанхар, игәы иаанагарызеишь… Сызшьуаз баргьы брылан ҳәа сицәымыӷхозар акәхап… иабеидыруеи саргьы сыԥсҭазаара арахәыц ишаку, Ԥачулиа гәрамгарҭас сҟаҵаны сышимоу, есымша дышсышьклаԥшуа. Абри амҵ аԥенџьыр иадтәалоу мчы амазар аиҳа саргьы мыч сымаӡам араҟа. Сызлауцхраарызеи, сызлаухәарызеи, Наҳар?» – дгәаҟуа дизхәыцуан.
– Данбанӡацәазаауеи, бнеи дырҿыха, бызгылоузеи? – Ԥачулиа ихы налықәикит Назира, ахышә дзадымҵуа данаадхала.
Лылаӷырӡқәа лыбла агәы ихырӡло, имырбакәа илзыҵәахуазар ҳәа даҿын, аха аиҟәжәара иаҿыз лгәы иауамызт, ахышә даадҵны данааихагыла, зынӡа аԥсра далагеит, лнапқәагьы лшьапқәагьы ҵысуан, анашатир иԥынҵа илзақәыршәомызт.
– Ибҵәуо дысзеилкаауам, абри алахша, апартиеи ажәлари раӷа иоума алаӷырӡ зызкабҭәо! – Назира лылаӷырӡ шлеиуаз аниба, Ԥачулиа деилашәаны даалыдгылт.
Назира убасҟанҵәҟьа убас лгәы изыԥжәеит, анашатир ацынхәрас акислота лкызҭгьы, деиҿамсӡакәа аҽырҳәа иҿалҭәон.
– Балга, балга, ирласны даарԥшы, уиаҟара аамҭа иқәҳарӡуа ҳамам.
Ибжьы ахьлаҳауаз илзычҳауамызт, аха аҭак имҭаӡакәа, знык иԥынҵа иҭалырсын, дазаамырԥшит, қәацара имаӡамызт, идақәа зегьы илыԥсааны, акы заҵәыкгьы мҵысӡо, аиқәаҵәахара даҿызшәа лбеит. Ирласны ацхыраара злаисҭарызеи ҳәа дшаҟь-шаҟьо, инап ахәда аанкыло даназыӡырҩ, уажәы-уажә иаангыло, нас еиҭалаго, хрыжь-хрыжь аарлаҳәа акәын аус шауаз игәы.
– Агәыр анизыҟаҳамҵа игәы аангылоит, – уажәраанӡа лыҩнуҵҟа иҭаҵәахны илымаз арыцҳашьара лцәаатын, лхы-лҿы ианубаауа Ԥачулиа иахь даахьаҳәит.
– Игәы аангылар, ишьацәа данкны, дындәылганы дкаҳажьуеит, ари иеиԥш ауаҩы еиҵабаа дыҟазар дызхәарҭоузеи?.. Бара усҟак бызихӡыӡаауазеи? – иҳәеит, илақәа цәыркшаԥаны длыхәаԥшуа.
Лхы лхагылаӡамызшәа дааҟарҵеит ашҳам злыжжуаз уи иажәақәа, ишԥалҭахыз иҿы уаҳа амҳәо наӡаӡа еихалкырц, аха илымчыз!
Гәырда иԥсы сзеиқәырхозар ҳәа далагеит, лыԥсы лхыхны ихаҵатәхаргьы лхы деигӡомызт, аӡы иҿырхәхәо, ицәеижьы хәо илулак иԥсы лырхынҳәит. Иқьышәқәа ихиаҵәаахахьаз, хаҟаԥшьаахо иалагеит, ила иабо, еиликаауа дааҟалеит, ихы
идыруа даналага, ахьаа ӷәӷәа изцәырҵит, имыхьуаз жьы иқәмызт.
– Шәихан наҟ дшәыргыл, ари ара дабанӡакажьзаауеи? – лак шьҭоушәа акәын Ԥачулиа ишиҳәоз.
Дандыргыла ибаҩқәа зегьы еилаԥыххаа, аҳаҭа еиԥш ицәа иҭаԥсазшәа, деизҟәыҿны дкаҳауа далагеит.
– Дыжәга, иахьазы иазхоуп. Уаҵәуха еиҭа дысзаажәгоит, уаанӡа ихы аҭыԥ аҿы имааир, иԥсы ахьынӡаҭоу имаауа иҟасҵоит.
Ддәылганы дырго ианалага, Назирагьы дишьҭаланы лҿыналхеит, дахьнарго баны цхыраарак сызиҭозар ҳәа, аха бара баангыл, бысҭахуп иҳәан, Ԥачулиа дмышьҭыкәа дааникылт.
Лгәы изԥыжәжәо, лхы дҩаханы дзиҿамԥшуа, сзааникылазеи ҳәа дхәыцуа дгылан.
– Бтәа, бызгылоузеи, бабаццакуеи? – иара иакәӡамызшәа, зынӡа аҽа бжьык ихаҵаны, дҟәатаӡа даацәажәеит.
Ахәша иҿыҵуазаргьы, ашьа акәызшәа акәын Назира ибжьы шлаҳауаз… Даанымгылакәа, ииҳәаз лмырҳакәа даақәгьежьааны дцар еицәалтәыр ҳәа дшәан, лывараҿы игылаз аҟәардә днықәтәеит.
– Уи абаандаҩдәа зықәтәо ауп… адиуан ахь биасны бтәарц сҭахуп, – иҳәеит зынӡа иҽарԥсышәаӡаны.
Ишылҭахӡамыз дҩагыланы днеины, уажәраанӡа Наҳар деизҟьа дахьықәыз днықәтәеит.
Ԥачулиа акыраамҭа ҿиҭуамызт, иахьада димбацызшәа, илақәа лыдхаланы длыхәаԥшуан.
«Ииҭахузеи, сызникылазеи, Наҳар дахьықәыршьуаз адиуан сзықәиртәазеи? Илҳәо збоит ҳәа акәзар абас зысзиуа?.. Иахьабалак ишьа илырхыз шәыҭҳа-шәыҭҳаӡа иқәтатоуп. Шәшеибадыруаз, анкьа бзиа шәшеибабоз зыбҵәахызеи? Бгәы иҭоу здыруеит, маӡала ахәшә иҭаны дыбхәышәтәырц баҿуп… Бымаӡақәа зегьы быҵхуп, иахьарнахыс баргьы ббаандаҩуп ҳәа сҭеикырц азы акәзар?» – лгәы ҭыҵны ицон.
Ԥачулиа усҟан зынӡа аҽакын дзызхәыцуаз. «Иахьанӡа сылаԥш ишԥаҵымшәацыз лшьапы ԥшӡақәа… Лхы ларҟәны абаандаҩы данихагылаз снархьыԥшит луаҭәа шәпарақәа рҟынӡа, иссируп… Иаазбахьоу иреицәаӡам… Умлашьуа уанаанхо азы уаҳа назҭахым лоуп»… – ашә наркны, иара уаҵәҟьа амш лылаигарц игәы инҭеикит ахәымга.
Назира Аҟәа ақалақь актәи аполиклиникаҿы аус шылуаз аҳақьым хада длыԥхьаны, аамҭала НКВД амедпункт ашҟа усура бцароуп ҳәа лыдиҵеит. Усҟан илыздыруамызт уи иаанагоз, закәытә усураз, мап мкӡакәа дақәшаҳаҭхеит. Хымзҟа аус лухьан, Ԥачулиа еиҳабыс ҳәа данаарышьҭыз. Акаамеҭ, ахлымӡаах далаԥшуа даналага, сҭыԥ ахь сшәыргьежь ҳәа арзаҳалқәа зныкымкәа, ҩынтәымкәа илҩит, аха доузыжьуадаз, араантәи цашьа бымаӡам ҳәа ддыршәан, дааныркылт. Уи ибзианы илдыруан Ԥачулиа аҳәсақәа шаҟаҩы хәымгарала дрызныҟәахьаз, аха иахьа уажәраанӡа лара лышҟа уи аганахь ала акы леиҳәо, акы иақәикуа ҳәа ҟамлаӡацызт, уиак азы лгәы ҭынчын. Уажәы ихымҩаԥгашьа лцәымыӷхан, лхы дҩахан иҿаԥшреи аԥсреи еихылкаауа дтәан.
– Бҽырхханы бызтәоузеи?.. Бара ббаандаҩӡам, бҽоужь, бҽыркәада, – акыраамҭа аныбжьыс ашьҭахь иҽырлабз-ҩабзуа ҿааиҭит.
Аҟыҵәыҳәа аҳәызба лылеиҵазшәа ауп уи иажәақәа лгәы ишасыз. Уажәраанӡа абри икабинет аҿы акгьы ҟамлаӡазшәа ихы ахьымҩаԥиго змаанахарызеи ҳәа лхы дҩахан данынеиҿаԥш, лцәа-лжьы налхыԥсааит, ацгәы еиқәаҵәа алақәа кам-камуа, аԥсы цо ахәарҭа ианаҵаԥшуа еиԥш, лшьапқәа илаԥш рықәкны дырзыԥшуан. Илақәа дахьырхыԥшылоз убасҟак ахәымгареи аҟьашьреи рхылбааит, абыржәыҵәҟьа даанкыланы лымчмырхакәа гмыграла длызныҟәарц игәы ишҭеикыз дамжьо илбон, дшәаны лхалаҭ шкәакәа акалҭ аанкыланы, иахьынӡацоз длахан лшьапқәа аахылҩеит.
– Ихыбымҩан… аҩада бҩаха… Ашьапы бзиақәа бымазаап… Слашәызма, иахьанӡа ишԥасымбацыз! – дыгәхыршәагаха даацәажәеит.
Назира абри ашьҭахь дзықәтәаз адиуан днықәԥс дцазшәа лбеит. Ауаҩра зцәыӡхьоу, игәы иҭеикыз наимыгӡар иуам, даанызкылозеи, дзыцәшәозеи, уаҩыс дымшьаӡакәа ииҭаху лылаигӡоит. Лыламыс, лыуаҩра, лыцқьара зегьы аалымихуеит. Нас уи ашьҭахь адәы иқәылхуазеи? Шаҟаҩы абас рыԥсҭазаара далахәмархьада? Исыцхраауада, сзыхьчода, сыбжьы ҭганы сыҳәҳәеит ҳәа ари акабинет «дагәоуп», аӡәгьы дыҩналараны дыҟаӡам. Акы заҵәык хеиқәырхагас иҟоу, сдәылҟьаны сшеибгоу симпыҵыҵып, нас сишьуазаргьы сишьааит ҳәа лыӡбеит.
Аха иара лгәы иҭалкыз идырызшәа дҩагылан, лышҟа иҿынеихеит.
– Григори Алеқсеи-иԥа, иҟашәҵо иаанагозеи? Сара сбаандаҩӡам… Ишакәым шәсызныҟәар зуам, – лыԥсы ҩеины лыхәда иааҵагылт.
– Хаала, абри бнапала, быҵкгьы бхалаҭгьы бырҩахар сҭахыуп, – илҳәаз имаҳаӡазшәа, илақәа амца рхыланы дԥашашо днылхагылт. Аҭел абжьы гон, акыргьы ҵуан игозижьҭеи, аха зынӡа иирҳаӡомызт.
Иҟасҵарызеи, схы зласыхьчарызеи ҳәа агәаҟра дшаҿыз лыԥсы лылышәшәан, лнапқәа налываҳаит. Ихьшәашәаӡа, акы лнапы нылашьшьит, илцәымыӷханы ашырҳәа данҩаха, Наҳар илырхыз ашьа лнапы иахьыкәкәа ицон. Иԥсхьаз лгәы ааиқәылҳәалт, ашәара илымаз налыхҟьеит. Иаалгәалашәеит амыркатыл лџьыба ишҭалҵаз. Данаалылакьыс, илақәа инархыкшаланы иҭылхырц лыӡбеит.
– Алеиқәаҵәа, ашьа бнапы иахьшьу наҟ ирыцқьа. Балга, бара баҟара аамҭа аӡәгьы илықәсмырӡӡац. Хаала еиҳа еиӷьуп, мчыла аҵкыс, – иҳәеит, изқәыскыз насмыгӡар зуам ҳәа акәын уи иаанагоз. Лмыркатыл зҭаз лџьыба ааигәара лнапы надылҵеит, ианылҭаххашаз аамҭазы дынҭасны ишынҭылԥаара. Ауаҩы иԥсы данақәыԥшлак, иара иитәӡам аҟазшьа ааихәозаап. Назира ауаҩы ишьра акәым, ачымазаҩ агәыр анизыҟалҵоз ихьыр ҳәа дшәаны дихӡыӡаауан, убысҟак лгәы ԥшқан, аха уажәы ауаҩы ицәымӷра рыцҳашьарак лылаӡамшәа, лгәы жәпаӡа дааҟанаҵеит. Лмыркатыл ааҭԥааны, иԥсырҭа аҟыҵәыҳәа иналаҵаны, иҿы зымцәажәо аҟаҵара анасыԥ еиԥш илбон.
Аҭел абжьы шгац игон, ҿааихак амаӡамкәа, аха Ԥачулиа ддагәахазшәа иирҳаӡомызт. Иара дитәызшәаҵәҟьа, лыҵкы акалҭ аанкыланы дҩахо, инапы хәымгақәа лцәеижьы ианакьыс, амаҭ хьшәашәаӡа иҳәазо лшьапқәа ирыкәшазшәа лбеит, амыркатыл ааҭԥааны (уи акәӡан бџьарс илымаз) игәаҵаӷара иналасырҟацоит ҳәа лџьыбахь лнапы андәықәылҵоз аамҭазы, дналхыҵын, аԥсцәаҳа иеиԥш, ицқәа хырџьаџьаны ашәахь иҿынеихеит, ацаԥха ныларшәны, даахьаҳәны игәҭакы еиқәаҵәа наигӡарц ӡбаны, аха днадгылаанӡа иаартны ицхыраагӡаҩ даалагылан, Лавренти Павел-иԥа иоуп, Қарҭынтәи аҭел асра даҿуп, иасҳәарызеи ҳәа ҿааиҭит дқыџьқыџьуа, узҿу збоит, суԥырхагахарц сҭахымызт, аха иасуа ҳанцәа иоуп, ишԥазури ҳәа аанарго. Уи акәхеит, Ԥачулиа акәҷышь зхы ахьшь ықәсыз еиԥш дбалыбаҭо, ихәда икәаҵәины даанхеит, ииҳәо, ииуа дақәымшәо. Ларқача зыхьыз иеиԥш дҵыс-ҵысуа, аҭел ахьықәгылаз ахь дыҩит, уахантәарак асра саҿуп, изышьҭумхуазеи, укабинетаҿы утәаны амшгара уаҿуп, иҟоуҵақәо зегьы збоит ҳәа Бериа дгәааны, атрубка рыҳәҳәа ихы дасуашәа акәын дшәаны ишизышьҭымхуаз.
– Сыла бҽамырбакәа, абыржәыҵәҟьа бца! – иҳәан, акакеиҳәа длыҵаҳәҳәаны Назира ддәылицеит, атрубка шьҭихаанӡа, нас иҿы еилымго, ибз аҟәаҟәа ԥҵәаны, – Сузыӡырҩуеит, ҳаҭыр зқәу Павел Лавренти-иԥа, – ҳәа ихьӡи иаб ихьӡи ицәеилаганы, иацәажәара далагеит.
– Саб иакәӡам, сара соуп иуацәажәо! – Бериа дгәааны атрубка нықәижьит. Ԥачулиа атрубка илымҳа иадӷьацалазшәа ишикыз дышьхынԥсыланы даанхеит.
Назира ԥштәы лхаӡамкәа, лхы лықәыжьны, лыбла ааиҵыхны аӡәгьы дзиҿамԥшуа, аԥсҭазаара лгәы ахшәаны, дыбжьаланы днеиуан. Абасҟак аамҭа икабинет аҿы баанкыланы бызимаз аадыруеит ҳәа ргәы иҭаччозшәа лбон ҿымҭӡакәа илывсуаз НКВД аусзуҩцәа.
…1937 шықәса… Октиабр мза анҵәамҭазы акәын. Аҽны амш еихашьшьы, зны ақәа леиуашәа, аҽазны амра аакылԥхошәа, хаарак аҵамызт. Аԥснытәи аҳәынҭқарратә драматә театр аԥхьа Ленин иулица нырцә-аарцә еимаздо икнарҳаз атранспорант ду амҩасцәа ааҭгыланы иаԥхьон. Мап, уи олимпиада аҟалара иазкымызт, мамзаргьы агастрольқәа рымҩаԥгаразы иааз атеатргьы… уаҵәы излагараны иҟаз Ладариеи, Чалмази, егьырҭи… 13-ҩык ԥасатәи Аԥсны анапхгаҩцәа рпроцесс иазкын. Иахьабалак нбан дула аҩырақәа икыдыз ауаа рыдеизалан игылан. Џьоукы луанытә иқәыԥсычҳауан, ргәы иаанагоз ишәаны рҿы ирзарҳәомызт… Џьоукы, ҳара иаҳцәалаӡуазеи, иқәибахлааит ҳәа, дара рзыҳәан зегьы акакәны иахәаԥшуан. Ахәда ҟаԥшьқәа рҽырҩашьаны, ирылагылаз зегьы ирызкылԥшуан, зегьы ирзыӡырҩуан, «ирыхәҭоуп, урҭ реиԥш ауаа мыцқьақәа ҳуаажәларраҿы иҟамзароуп» ҳәа рыларҵон, иахырҳәаауа аабоит ҳәа. Зегьы рыхқәа дырҵысуан, ишәҳәо иашоуп ҳәа аанарго, изылшодаз, изгәаӷьуадаз урҭ рхашшаара… Зхы зцәымӷыдаз?..
Абри атеатр аҿы акәын мызқәак раԥхьа Нестор Лакоба дахьыкҿазгьы. Аброуп Аԥсны хәыҷы аҵеи ду ижәлар гәакьеи иареи наӡаӡа иахьеиԥырҵызгьы. Усҟангьы уажә еиԥш атранспорант дуқәа ахшьын, иахьатәи еиԥш иҟаԥшьқәамызт, еиқәаҵәан, ианызгьы аҽакын. Иахьа ара игылоу ауаа усҟангьы игыланы иаԥхьон: «Аԥышәа ду змаз абольшевик… Ленин игвардиа иаӡәыкыз… Ҳвожд ду Сталин иарӷьажәҩаз… Акоммунист партиа иааӡаз, уи аидеиақәа аԥсҭазаараҿы рынагӡаразы хацәнамырха иазықәԥоз… Ахьӡ-аԥша змаз… Аԥсны еиԥш Асовет жәлар зегьы дрыԥхеит… Хашҭра иқәӡам, наӡаӡа ажәлар ргәаҵаҿы даанхоит»… ҳәа.
Згәы иаанагодаз абас зегьы ааҳәуеит… «Лакоба – ажәлар раӷа, атроцкист» ҳәа атранспорант абра иахшьхоит ҳәа иаарласны.
Лакоба Қарҭ дахьнеиз иааиқәшәаны дыԥсит ҳәа Аԥсны ианаалаҩ, ҩнаҭацыԥхьаӡа алыԥсаа дроузшәа иҵәуон ахәыҷқәа инадыркны абыргцәа рҟынӡа.
Қарҭынтәи уаҵәы Аҟәа дааргоит ҳәа анраҳа, зшьапы инанагоз аӡәы даанымхеит, зегьы ҵысны Аҟәаҟа амҩа иқәлеит. Ҽыла, шьапыла, ҵҩа змамыз ажәлар Кьалашәыртәи адәыӷба станциахь иаауан. (Усҟан аихамҩа Кьалашәырынӡа акәын иахьыҟаз.)
Аӡын агәҭазы акәын. Амш даара ибааԥсын, асы шьҭан, иҵаауан. Шамахамзар Аԥсны абас еиҩжәаны иҵаауа иҟамлаӡацызт. Ӡышәна иҟаз арахь иаазшәа, иааузымчҳаратәы аҟынӡа ихьҭан. Ажәҩан, ашәы ашәнаҵазшәа, аԥҭеиқәаҵәала ахаҿы хҩан.
Шьыжьымҭан инаркны ауаа еизо иалагеит, адәыӷба шьыбжьоншьҭахьынӡа ишымаауаз шырдыруазгьы. Зегьы рылахь еиқәын, рыхқәа рыкәаҽны, аӡәы ибжьы ҭганы дцәажәо уаҳаӡомызт.
Шьыбжьышьҭахь ҟало ианалага, адәыӷба станциа акәым, Кьалашәыр аҳабла иазымкуа ажәлар еизеит.
Иааидгылалакгьы сара сзымԥсызеи ҳәа еидашшылон.
Ан гәаҟ, сымцахә зурцәазеи, с-Ҷнагә, сзублызеи, с-Ҷнагә ҳәа игәыҭшьаагаз лыбжьы ажәлар ианраҳалак, луанытә иқәыцсычҳауа, рылаӷырӡ рызнымкылакәа аҿаанахон.
Ҩымԥш раԥхьа, хьаа имаӡамкәа, ԥхьаҟа аԥсҭазаара дазхәыцуа Қарҭҟа дызгаз адәыӷба шәыла иҭалаҳаны, деиқәыцәаны, даманы Кьалашәыр иаалалеит асааҭ ԥшьба рзы…
19-тәи ашәышықәса алагамҭазы Аԥсны аҳәынҭқар Қьалашь Чачба, зыжәлар ирзааигәаз, рыԥсҭазаара зыԥсҭазаараз, хара ихәыцуаз, аҳәаанырцәтәи ампыҵахалаҩцәа иԥсадгьыл хыршьаауа ианалага, аиқәырхаразы мҩа заҵәык иҟаз – Урыстәыла адҵара дашьҭалеит. Хьыла дырҩычон… Иԥсы шҭаз ибаҟа ықәдыргылон аҭырқәцәа, дрызхымхит, иԥсадгьыли ижәлари имҭиит амали ахьыӡ ҳараки рзы. Аԥсны Урыстәыла иадиҵеит, наунагӡа еиқәирхеит ижәлари иԥсадгьыли, аха иара ихы ақәиҵеит. Урыстәыла аҳәынҭқари иареи ирыбжьарҵаз аиқәшаҳаҭра инапы анаҵеиҩуаз ауха иҷкәынцәа руаӡәы аҳәаанырцәтәи агентцәа дазыҟаҵаны иаб дидыршьит… Ирҳәон усҟан Аԥсны зегьы ҵәуон ҳәа… Қьалашь даныржуаз аахыс Аԥсны иамбацызт абас ажәлар агәалсра рыманы еизо…
Адәыӷба дақәхны, рнапы дықәыргыланы рҿаархеит, рхы Аҟәа ианааихьаз, рҵыхәа Кьалашәыр иқәымҵыцызт. Ԥшьымш дыкҿан. Ԥшьаха-ԥшьымш ажәлар Аҟәа иқәҵуамызт, иџьабо ишгылаз идыршон, идырхәлон.
Даныржуаз аҽны амитинг ианалага нахыс хәыҷгьы дугьы рлымҳа кыдҵаны иӡырҩуан Сталин иааишьҭыз ателеграмма ианбаԥхьои, ианбаҳаҳауеи ҳәа. Иззымдыруадаз урҭ заҟа еизааигәаз, агәра ганы иҟан гәалсра дула адышшылара шыҟаиҵоз… Ирацәаҩын Сталин дуӡӡа дихцәажәар Лакоба дымԥсӡазшәа зыԥхьаӡоз.
Атәыла ахьынӡа-наӡааӡоз напхгаҩык даанымхеит гәалсрыла адышшылара ҟазымҵоз, зегьы ртәқәа ирыԥхьеит адуӡӡа итәы ада.
Сталин иҩыза иԥсра ахьақәҿимҭыз, ажәак ахьахимҳәааз, зегьы иџьаршьеит, иаанагоз ҳәа акгьы рзеилымкаауа иаанхеит.
…Уи ашьҭахь акыр шықәса бжьысит, Сталин ԥсшьара ҳәа Аҟәа даауеит… (Уи Аԥсны фыџьара – Гагра, Риҵа, Ауадҳара, Мысра, Афон, Аҟәа адачақәа иман). Аҟәатәи идача, Граф Смецкои анкьатәи иаҳҭынра акәын. Троцкигьы ԥаса уаҟа акәын иԥсы ахьишьалоз.
Ҽнак уи агәаҳәара иоуит, Аԥснытәи анапхгаҩцәеи иареи еиқәшәарц.
Ирыԥхьаны иааргеит хҩык; Аԥснытәи обком актәи амаӡаныҟәгаҩи, Иреиҳаӡоу Асовет ахантәаҩ, Аминистрцәа Рсовет аиҳаби.
Азал хәыҷы аҿы идикылт, Аминистрцәа Рсовет аиҳабы ида егьырҭ идыруан, аԥсшәа анреиҳәа ашьҭахь шәпремиер ҿыц даԥсуоума ҳәа дҵааит.
– Даԥсуоуп, – иҳәеит Бериа аԥенџьыр ахышә иҽадҵаны дахьгылаз дадҵны Сталин ишҟа дааскьо.
– Даԥсуоуп? – Дааццакшәа иҭаҭынжәга «Данхил» аақәихын инеиҿыҵакны ҩынтә хынтә даҿыханы иааиҿихит. Уаҳа жәа мҳәаӡакәа, уи аҽны ада иимбацыз аминистрцәа Рсовет аиҳабы ихы инаркны ишьапаҟынӡа лаԥшыла дааимидеит. – Даԥсуоуп… – еиҭеиҳәеит, азал аҿы иара ида аӡәгьы дыҟаӡамызшәа акәын усҟанҵәҟьа иҭагылазаашьа шыҟаз… Дҩагылан истол даахыҵны амшын аганахь ала иҿаз аԥенџьыр даадгылт. Акыраамҭа илаԥш еиҵыхны амшын ихҵаны дыԥшуан, уи аҽны ада имбаӡацызшәа. Ацәқәырԥақәа реиԥш ибылгьон ахәыцрақәа, зны дҵаакәкәала аҵахь дрыма ицозшәа ибон, аҽазны дрыма аҟәарахьы дааргазшәа ибон.
Азал аҿы зегьы шьхынԥсыланы игылан, Сталин «даԥсуоуп» ҳәа ҩынтә изхиҳәааз иаанаго рзымдыруа.
– Ееҳ Нестор! Нестор! – Сталин ашырҳәа даахьаҳәын Бериа днеиҿаԥшит.
Бериа игәы иҽанӡамкәа Сталин илакҭа лашьца даныҵашәа, дзыдгылаз аҭӡамц аҵәымӷ иаарханы днадырҟацала дагазшәа дааҟалеит.
Уаҳа аӡәгьы димацәажәаӡеит… Аԥснытәи анапхгаҩцәа рыԥштәы рхыгга идәылҵны ицеит… Абзиалаҳәаҵәҟьа реимҳәеит. Бериагьы уи аҽны уаҳа ишҟа дықәимыжьлеит.
Сталин уи аҽны абас иаалырҟьаны игәалаҟара бжьызхыз зыхҟьаз аҳәара уадаҩуп.
Иҟалап, Бериа ацәгьаршқә иҳәатәы хаҵаны иҩыза гәакьа Лакоба ишихәҭамыз ала дахьизныҟәаз атәы акәызҭгьы игәнигоз?
Иҟалап уи акәӡамкәа зынӡа аҽакызаргьы…
Ишакәхалак уи Лакоба иԥсра акгьы ахьахимҳәааз машәыршақә акәӡам ишыҟалаз.
Сталин даара дзықәгәыӷуаз изааигәаз ауаҩы диҭахын, апартиеи, Асовет мчреи раӷацәа шьаҭанкыла рықәхразы иаԥиҵаз аусбарҭа напхгаҩыс дахаиргыларц.
1935 шықәсазы уи иаԥиҵеит амаҵура ҿыц атәыла ашәарҭадара акомиссар хада ҳәа хьӡыс измаз.
Сталин игәаанагарала раԥхьатәи акомиссар Лакоба иакәхараны дыҟан. Уи ус игәы иҭакны дыҟазижьҭеи акры ааҵуан. Шықәсқәак раԥхьа Лакобеи иареи Риҵа ахахьы ишәарыцаны Гагра илбааны уаххьа анырфоз, игәы иқәишьит сааигәа уҟазарц сҭахуп, Москваҟа уиазгар ушԥахәаԥшуеи ҳәа. Лакоба усҟан иаахҵәаны мап ҳәа еиҳәеит, аха днахыкәша-аахыкәшо дшақәшаҳаҭмыз аҟара иирдырит… Сталингьы уаҳа идимцалт. Аха 1935 шықәса август мзазы Лакоба идҵан Аԥсны ааныжьны Москваҟа диасырц… амаҵура ҿыц дахагыларц.
Ишааиарҳәаз еиԥш хьаҳә-хьачарак ҟамҵаӡакәа мап икит.
Ажәларқәа зегьы рлахьынҵа зчаԥоз ихаҭа идигалаз амаҵура мап ахьацәикыз, ҳәара аҭахума дамыргәаарц залшомызт. Иҟалап убасҟан акәзаргьы Лакоба илахьынҵа аныӡбахаз?
Иагода – аԥхьатәи Сталин ипалач, ажәлар раӷацәа ҳәа акгьы рхараӡамкәа икназҳауаз, икыдҵаны изшьуаз, ашәиԥхьыӡ иқәшәан иара ихаҭагьы ажәлари Асовет мчреи ураӷоуп ҳәа дҭадырхеит.
Сталин уи ицынхәрас Ежов жәлар рнырҵәага амашьына амаа ииркит, урмеигӡакәа иҭархала ҳәа.
Уи еиԥш адҵа аниоу Ежов, Иагода иаҵкыс деицәаханы даақәгылт. Аԥхьа нап зиркыз аинтеллигенциа роуп… Аҽбыга аанкыланы еилирхааӡо даналага, Шолохов ииулак мчылаҵәҟьа джәыланы Сталин иҿы днеины еиҳәеит, апалач ҿыц даанкыламзар Урыстәыла интеллигентк дыҟаӡамкәа лассы дышрылго.
Сталин аполитбиуро еизганы Ежов диқәӡбеит. Ауаа рышҟа ихы абзиара аиргеит, дызҿыз акгьы изымдырӡозшәа иҽыҟаиҵеит. Апалач ҿыц, уара уоуп зегь сзырҟаҵо ҳәа анцәақәа рынцәахә дзиҿамгылт…
Ежов уи ашьҭахь, ацәгьаҳәара зеиԥшроу усырбап ҳәа Шолохов дҭаирхарц дишьҭалт, аха дыдиркаанӡа аԥхьа Сталин иҿы дцаны дизашшит.
Анцәақәа рынцәахәы иҭахымхакәа Ежов ихахәы хәыцкгьы алшәараны иҟазма, аха шьҭа диҭахӡамызт, инапала иааиҭаххаз зегьы иирҟаҵахьан, иидыруаз рацәан… Шьҭа дышьтәын… аҽыӡга иҭахын, Шолохов иашшыԥхьыӡ ихы иааирхәан,
ажәлар раӷа ҳәа ахьыӡ наихҵаны ига иҿы амырҳәаӡакәа уигьы дкыдҵаны дыдиршьит.
Аусбарҭа ду хылаԥшҩы дамаӡамкәа иаанханы иҟан.
Иахасыргыларыда ҳәа акраамҭа еилиԥшаауан, аҵыхәтәан игәазырԥхаз здыруада, ахьӡ-аԥша ду змаз аԥырҩы Валери Чкалов дҟаиҵарц иӡбеит комиссарс.
Зхы иақәиҭу аԥсаатә еиԥш иԥыруа ажәҩан иалаз, иабеиҭахыз абахҭақәеи алагьерқәеи… дагьазымӡырҩит, иаразнак мап ацәикит. Сталин уигьы мап ахьицәикыз ианеимыжьит.
Изларҳәо ала Чкалов машәырла дҭахар акәын… Ус ихәыцын, ашәарыцараан, ишәақь данаҵхалак, агәыцә иҭаз апатрона иаразнак иҭымҟьо иҟаҵан… Ихарҟәаланы данааҵхалак импыҵаԥжәон, дԥыххаа дагон. Аха уи аҽны анцәа дрыцҳаишьама здыруада, шәарыцара ацара иҭахымхеит, аԥсра дахыԥеит. Аха зегь акоуп хара дзымнеиит… дызҭаз аҳаирплан ажәҩан агәы ишалаз, абылтәы амҵәан… дҭахеит.
«Аӡәы идызгалан иааиқәшәан дыԥсит, даҽаӡәы иқәскын, машәырла дҭахеит.. Шьҭа имԥсуа, иҭамхо, акы иамго дыԥшаатәуп» – ҳәа Сталин дышхәыцуаз ҩаԥхьа иааигәалашәеит «Ажәытәтәи Ауасиаҭ» анкьа дызхысуаз (адоуҳатә семинариаҿы) иаҳәоз: хшара дызмаӡамыз Ефрем ауха иԥҳәыс длызнеиит… лцәа лтәымкәа дҟалан аҷкәын длыхшеит… Бериа ихьӡиҵеит… Избан акәзар арыцҳара ицны иҩны дыҩналеит…»
Уи уажәыгьы ихамшҭӡакәа ихаҿы иаанханы иҟан.
«Бериа… Бериа… Усҟантәи еиԥш иахьатәи Бериагьы арыцҳара ицны дизар. Арыцҳара зцу, арыцҳашьара илаӡам… Саргьы исҭаху уи еиԥш иҟоу иоуп…»
Қарҭынтәи диԥхьан дааигеит аҽныцәҟьа – Аусбарҭа ду аиҳабыс уахасыргылоит… иахьарнахыс укомиссархоит… Аха ҽнак шәҩык шьтәыс иуоур… иулшома?
– Шәара ианышәҭахха шәҩык ракәым зықьҩыкгьы рышьра сылшоит… сылагьы еихаҟәысӡом, – иҳәеит Бериа. Абас декабр мзазы (1938 ш.) Аҩнуҵҟатәи аусқәа жәлар ркомиссариат дахагылеит апалачцәа рпалач – Бериа.
Аҟәа ақалақь агәҭаны – аботаникатә баҳчаҿы, ашәҭқәа дрыларжит, аԥсуа жәлар рҵеи гәлымҵәах Лакоба, анышәҵәҟьа
иқәыԥсаны иҵәахра рзымгәаӷьит, адгьыл ԥҟаны акәыба чаԥа ҭадыргылт ихагыланы иԥсы ҭоушәа дырбаларц азы.
Ан рыцҳа дбылуан, дылзыхгомызт… Есуаха лацәааихьшь лымаӡамкәа дшыгәырҩоз илыршон.
Уахык лылацәа ахьынеиқәылԥсаз лыҷәкәын ԥхыӡ дылбеит. «Лымацара аҩны дтәаны аласа қалԥад изԥара даҿыхуп (есӡынра лнапала изылԥон), убас еиԥш агәалаҟазаара бзиагьы лымахуп… лыбжьы ҭганы ашәа лҳәахуеит. Убри аамҭаз Бериа их инаркны ишьапаҟынӡа еиқәаҵәала деилаҳәахуп… Сан ҳәа длыцәнымхо аԥсшәа леиҳәахит, иџьыба иааҭганы, абри ҳамҭас ибзаазгеит ҳәа, иԥшӡаӡа ачақы лиркыхит. Убри аамҭазы Нестор шкәакәа маҭәала деилаҳәаны дааҩналахуеит… Уаҩы ишимбац игхуп, ибаҩқәа ааԥшуа аҟынӡа, илахь еиқәуп, иан аԥсшәа ламҳәаӡакәа длыхәаԥшыхуеит. Бериеи иареи гәыдибакылахит. Нас еивагьежьны акәашара иалагахит. Икәашо ишықәыз Нестор иԥсы аамаҷхахын, дыхәхәаӡа иан лаԥхьа диахуеит. Бериа иџьыба дынҭасны, ҵәыцак азна ацха ааҭганы, араӡынтә мҳаҵәла иҿаҵара далагахуеит. Нестор мҳаҵәк азна ацха анылбааида ибла аахитыхуеит, иҭабуп, сухәышәтәит ҳәа илақәа хтны диҵаԥшыхуеит… Ус Рауф ҽҵыс хәыҷык дақәтәаны, дԥыр-ԥыруа дааҩналахит, Нанука, Нанука ҳәа ианду лахь иҽыналгәыдыршәыланы дгәыдикыларц иҿанааиха, Бериа даарыбжьагылахын, лышҟа днеимышьҭыхит… Рауф хәыҷы дааигәыдиҳәҳәалан, Нестор иҳәара далагахит, уҷкәын цәгьашәа дысгәаԥхоит, сара дсыҭа, дсааӡоит ҳәа. Нестор мап мкӡакәа, иаразнак деигәырӷьаны дақәшаҳаҭхеит. Ишԥыкәу уҷкәын заҵәы аӡәы дышиуҭаз ҳәа, Шьахәсна лгәы ԥжәаны Нестор изы аӷьра далагахит, Нестор ҿиҭыхуам, Бериа ацха злеиҿеиҵаз амҳаҵә дахәаԥшуа дцәыҵаччахуеит. Мап, сара смаҭа, с-Рауф аӡәгьы дсызиҭом ҳәа дицәылгарц данаақәгьежьаа, Бериа Рауф диманы дцахьан. Дыҳәҳәо, сихьӡаны димысхуеит ҳәа дишьҭахуп, аха дызихьӡом… дгәаҟуеит, дҵәуоит… дышнеиуа дкаҳауеит…» Дцәырҳаны ацәа даалҵуеит. Уи ашьҭахь, илбаз аԥхыӡ дшазхәыцуаз, иҟьаҟьаӡа иаалыршеит, лгәы ҭыҵны ишцоз.
Шьахәсна ҵара дук лымамызт, аха ԥсабаратәла даара дҟәышын. Хәышықәса раԥхьа Нестор днартәаны диҳәахьан, Қарҭҟа ухала умцалан, сгәы ҭынчым ҳәа. Нестор иан илҳәоз дазыӡырҩуан. Аҵыхәтәан имацара Қарҭҟа дцеит ҳәа анлаҳа,
даара илцәымыӷхеит, лыҩны лхы лзыҩнамкуа Аҟәа дааит… Иҟалашаз лцәа иалашәазшәа, лгәы ҭӡыӡаауан… Қарҭҟа ихала дышцоз анеилылкаа, бара биццандаз ҳәа лгәы иамуӡо Сариа илалҳәеит. Лара лтәала уи илбаз аԥхыӡ маана аҵыхра ибзианы илдыруан. Ацха даара ихәарҭамызт.
«Бериа ацха иҿеиҵеит, уи шҳамуп, – дазхәыцуан аҵыхәтәаны илбаз аԥхыӡ. – Аицыкәашарагьы абзиа иамаанам, – аибашьра иатәуп. Амаҭәа шкәакәа-аԥсра, аԥсымаҭәа… зынӡа илызхымгоз, Бериа Рауф хәыҷы дычча-ччо диҩыҵракны дигазшәа ахьылбаз акәын. Аччара – аҵәуара. Изызбазеи абри еиԥш аҿаасҭа. Сымцахә зны ицәеит, аҽазныкгьы исхацәараны сыҟоума» ҳәа, Рауф дицәшәаны, лгәы ҵысуа далагеит.
Шьахәсна Бериа ибзианы дылдыруан. Раԥхьаӡа дылбеит 1931 шықәсазы, анхаҩыжәлар аколнхара ҳҭахым ҳәа Дәрыԥшь ианеизаз.
Усҟан Нестор Қарҭ имҩаԥысуаз апартиа Аизара ду далахәын. Издырӡомызт ажәлар шеизаз. Аԥсны аиҳабыра ирыӡбеит Нестор адырра имҭаӡакәа (игәалаҟара бжьырымхырц), дара рхала ицаны ажәлар рыгәшәамшәа ҳәаны еиқәдыртәарц, аха дахьнеиз ирыдрымкылт, аколнхара шәалалар шәаркьаҭоит ҳәа ҳаиқәжьаны ҳалашәҵан, иаҳнаҭазеи, иаҳфо ҳамамкәа, иаҳшәаҳҵо ҳамамкәа ҳацәнарҳәит, шәара шәоуп зегьы зхароу, арахь шәҳамбан, Лакоба ихаҭа дмаакәа ҳақәҵуам рҳәан, рышҟа инармышьҭит.
Аԥсны анхаҩыжәлар бунтит, абџьар шьҭыхны Асовет мчра иаҿагылт ҳәа ажәабжь Қарҭынӡа инаӡеит. Аизара алгара мышкы шагыз иааныжьны, Аԥсныҟа амҩа дықәлеит Лакоба даара хьаас иҟаҵаны. ЦК излаӡбаз ала, Бериагьы дицҵаны даарышьҭит. (Усҟан уи Аахыҵ-Кавказтәи афедерациа ГПУ деиҳабын). Ишиашаз Гәдоуҭа инеиит. Аԥсны аиҳабыра уа ирзыԥшын. Аҭагылазаашьа иҟаз, насгьы Лакоба имацара ида аӡәы дицны ақыҭа далалар ааураны ҳаҟаӡам ҳәа анхацәа шгылаз анрарҳәа ирцәымыӷхеит. Аха излеилыркааз ала, ихала ишьҭра даара ишәарҭан, днықәыргыланы аколнхарақәа иахьарнахыс иаԥыхзааит ҳәа идырҳәарц рҭахын. Имҳәар дыршьрацы ӡбаны ирыман. Бериа данаауаз имацара дмааӡеит, аргьы ааигеит, абас ауп иҟоу ҳәа аниарҳәа, ар рыжәҵаны иқәаҳцоит ҳәа далагеит. Лакоба уи имуит, еицәаҳтәуеит, ҳара ҳажәлар
рҟазшьа шыҟоу умдыруеи, еизаз рахьтәи аӡәы ишьа анкаҭәа, рызегьы рхы иқәырҵоит ҳәа аҭак ииҭеит.
– Аҳәынҭқарра аԥҟарра еиларгеит, рхаҳәатәала еизеит, азакуан ишаҵанакуа ҳныҟәап, зхы зҭахым ихы ақәиҵозар уи иара иусуп… – Бериа даара иҭаххеит ашьакаҭәара.
– Изхароу, изхарам еилымкааӡакәа, ажәлар еилагәаны рышьра ҟалом, – диҿаԥеит Лакоба.
– Нас ишԥаҟаҳҵари, ҳтәаны ҳрыхәаԥшларыма ишәҭаху жәула ҳәа. – Бериа дызтәомызт, дызгыломызт, аха Лакоба дихыԥаны дызцомызт.
– Шәазхәыцла, сара сан лҿы сынкыдххыланы уажәыҵәҟьа схынҳәуеит, усҟан ишәасҳәоит иҟаҳҵаша, – иҳәан, зегьы шеилатәаз иааныжьны ддәылҵит.
– Уан саргьы дызбарц сҭахуп, – Бериа илақәа цырцыруа гәрамгарҭас дыкны дишьҭалеит.
Аҩыџьагьы еицны Лыхны инеиит. Шьахәсна аҩны дыҟан, акәҷарақәа акрырҿаҵара даҿын. – Уаама, с-Ҷнагу? – лҳәан, дикәшеит, дизӡатәит. Лакоба Аԥсны дналҵны џьара данцалак, дшаахынҳәлак еиԥш, иагьа ус имазаргьы аԥхьа иан лҿы дцаны, минуҭбжак иадамхаргьы, лыбла дынҭамԥшыр иуамызт. Убри аҽноуп Бериа Лакоба иан данибаз, ԥшрала, сахьала амцхә даҩцамкәа, анхаҩ ԥҳәыс илхылҵыз дызусҭада ҳәа лхы инаркны лшьапаҟынӡа лаԥшыла дааимидеит.
Нестор дымтәаӡеит, акы игәы ишыҵхоз, даара дшыццакуаз иан илырдыруа лыбла дхыԥшылон.
Бериа илымҳа кыдҵаны дырзыӡырҩуан, абри еиԥш аамҭазы иусқәа зегьы кажьны иан лҿы дзаазеи, еибырҳәозеи ҳәа.
– Ушыццакуа збоит, аха асас иуцу иахьада аҩны дааумгаӡацт… Ԥхашьароуп, акы днамырцҳакәа дышԥоугои?.. Маҷӡак думаны уаатәа, зегьы мазеины исымоуп… Иахьа ушаауаз слаԥықәшәа исанаҳәахьан… Уажәыҵәҟьа, уажәыҵәҟьа… – лҳәан, ԥҳәызба қәыԥшк леиԥш дласӡа, акҿыҩра дныкҿагьежьит.
Бериа иџьеишьон, Лакоба Аԥсны аиҳабы – аҳ, иан абас иаҩцамкәа, нхаҩык иаҳасабала дышԥанхои, ахан дықәыртәаны, амаҵуцәа лывагьежьуа лымаҵ руа дзыҟамзеи ҳәа.
– Мап, сан, бызҿу баҟәыҵ… Аамҭа ҳамам, Дәрыԥшь иҟалаз бмаҳаи? – иҳәан, дааҟәихит.
– Исаҳаит… Исарҳәеит иҟалаз, – лыҷкәын иахь даахьаҳәит.
– Аҭагылазаашьа хәарҭам, сцароуп… – абарҭ ажәақәа рышьҭахь, сахьцо иахыбҳәаауазеи, бгәы иаанагозеи ҳәа длазҵаауазшәа лыбла дхыԥшылон.
– Уца, нан, уца, ажәлар машәырк рзеибамукәа изеилгандаз, – ангьы лыҷкәын ибла дхыԥшылон.
Бериа уамашәа ибаны дрыхәаԥшуан. «Лыҷкәын, ухала умцан, суцәшәоит, ажәлар шны иҟоуп, иузыруа иудыруазеи ҳәа иалымҳәаӡеит… ажәлар машәыр рзеибамуааит лҳәеит… Измааноузеи, иаҵахарызеи?» – дрызхәыцуан.
Аӡыҵәҟьагьы ымжәӡакәа Лакобеи Бериеи ашҭа инҭыҵит. Ианҭалоз изгәамҭаӡеит, уажәоуп ианибаз, агәашәҵәҟьагьы мыҿтәын, ашҭагьы дуӡамызт, агәылацәа анхацәа акырџьара еиӷьны инхон Лакоба иан лаасҭа. Абарҭқәа зегьы ихаҿы изаагомызт Бериа.
Гәдоуҭа ишааиз еиԥш, шәарҭ зегьы ара шәаанха, сара схала сцоит Дәрыԥшьҟа ҳәа рылеиҳәеит Лакоба. Зегьы иаарцәымыӷхан, ирҳәо иақәымшәо инеиҿаԥшы-ааиҿаԥшит.
– Сара сақәшаҳаҭым ухала удәықәҵара. Ажәлар шны иҟоуп, ишәарҭоуп, – иҳәеит Бериа, аӡәгьы акгьы анахырымҳәааӡа.
– Уршьуеит ҳәа аума исоуҳәарц иуҭаху. Сыжәлар рнапала сыршьуазар рҵеира саԥсам ауп иаанаго, – абас ааиҳәан, ашырҳәа дҩагылан, дыццакны дындәылҵит, зегьы шеилатәаз иааныжьны.
… – Лакоба иоуп ҳҭазырхаз… ари жәбоо, – ицәатә палта аҵҟьала иаарҳәны, ишәҵаны идырбо, – абас ҳцәа аарҳәны иааҳхаирԥеит. Ҳахирҵәарц азы акәзаарын Асовет мчра аагаразы ҳазирқәԥоз. Ԥыҭраамҭак хар ҳамаӡамкәа ҳшааиуаз, аколнхарақәа ҟахҵар зынӡа шәкьаҭоит ҳәа ҳхы дынҭалан, амыждара ҳзыҟеиҵеит, ҳамгәахә ҳзаамрыхуа, ҳцақәа ҭацәны аҳәынаԥқәа ҭахәмаруа, ҳажәҭрақәа ԥшь-шьапык зҵоу ҭагылаӡамкәа иҭыкка иаанхеит. Ҳкәытқәаҵәҟьа хтәаланы ианҵо, рыхқәа ҳара ҳахь ихоуп, рышьҭахь аиҳабыра рахь… акәтаӷь шнаҵшәаз иаҵԥааны иргоит. Алақьбез ҳәа акы аԥшьырган, ҳаҳәсақәа уахынла иаабаӡом, алашьцара ицәыҵатәаны ицәқәасуа аҵара хҵоит ҳәа иаҿуп. Ари ҳара ҳаԥсуара иаҵанакуам, ҳаламыс, ҳқьабз зегьы ҳцәыӡырц иҟоуп. Шәыла хҩоума? Иаҳзиуа шәымбаӡои? Ҳафа ыҟамкәа, ҳажә ыҟамкәа, ҳаҩынқәа, ҳгәарақәа кажьны, мчыбжьык ҵырц егьагым ҳанҵәаха ҳаизыԥшны ҳгылоуижьҭеи. Дабаҟоу, дызцәырымҵуазеи? Иахьа даауеит, уаҵәы даауеит… Еиӷьу аҵеи дҳамам, ҳгәаҟра иаҳҳәар ҳаиликаауеит, акахьы ҳкылигоит ҳәа иҳалагылақәаз иахышәҳәаауазеи?.. Абыржәы Гәдоуҭантәи ауаҩы дкылҟьа дааит, «ҳзеигәырӷьаша» ажәабжь ҳзааигеит. Лакоба Қарҭ дцан, сыжәлар срыхәом, еизаны исҿагылеит, шәсыцхраа ҳәа дрыҳәан, ар хганы иманы даауеит. Зыда дшәымамыз шәҵеи хазына, шәызхыҽхәоз уажәыҵәҟьа ар иманы дҳажәлоит… Ашьа каҳаршыроуп… Ажәлар еизаз аӡәы иԥсы ҭаны дықәымҵыроуп… – абас амца ацраҵо, ажәлар рӷыӷкуа, нхаҩык дықәгыланы ацәажәара дшаҿыз, Лакоба имацара даарылагылт. Данырба, Лакоба даауеит… Лакоба даауеит, рҳәан, зегьы ааилаҩҩит. Ар ицӡамкәа ихала дшааз анырба, ирҳәо рҿамшәо иааилахеит. Рыжәпара данаалагыла абзиарақәа ирызкны есқьаангьы еиқәшәалаша ажәлар бзиа ҳәа ибжьы ҵарыхәҵәаӡа ҿааиҭит. Абас анааиҳәа, иҳәҳәаны ижәларц иазыҟаҵаны ирыларгыланы ирымақәазгьы гачамкны иаанхеит, аԥхьа иааихьаз аиҳабыра реиԥш, аԥсшәа мҳәаӡакәа, шәықәҵ, шәеимпы, шәеизызгада ҳәа даӷьуа дааиуаз џьыршьон. Ажәлар бзиа ҳәа ииҳәаз зегьы ааиқәнакит. Ашырҳәа дҩеихан, иҟаҵаны ирымаз ацәажәарҭа дыҩхалан, 40 нызқьҩык иреиҵамкәа еизаны игылаз днарылаԥшит блакҭа хаала. Шәықәҵ ҳәа анааиҳәа, игәы ҵыблаа дыргарц џьоукы цәыҵаргыланы ирыман.
– Ажәлар шәхаҵкы, сара ариабжьарак Қарҭ имҩаԥысуаз Аизара салахәын, уи азоуп иахьанӡа сзымаазгьы. Сыжәлар шәреихс ҳәа ар сыманы смааит, ишыжәбо схала соуп иҟоу, зыжәлар иреихсырц згәы иҭазкуа аԥхьа иара ихы деихсыр еиӷьуп… Шәара шәхьаа саргьы исхьаауп, шәгәырӷьара сгәырӷьароуп… шәразҟы сразҟуп. Сышәзыӡырҩуеит… Шәгәы иалоузеи, шәыззеизазеи?.. – Абарҭ ажәақәа рышьҭахь амҵ рхаԥыруазар абжьы уаҳауа иааҭынчрахеит… Ԥшь-сааҭк инареиҳаны ажәлар драцәажәон уи аҽны Лакоба, нас еимпит. Гәдоуҭа данааиз, аизарахь данцоз аҵкыс илахь еиқәын. Ишеилгаз анреиҳәа ашьҭахь, ҩаԥхьа иан лҿы дынкыдымгылакәа, дышиашаз Аҟәаҟа дмааит. Иан лахь данцоз еиҭа Бериагьы диццеит. Аҵых акыр инеихьан, аха иан дышьҭамлаӡакәа дтәаны дизыԥшын. Ишыныҩналаз еиԥш, иан дааигәыдҳәҳәаланы деиҭагәыдикылт. – Ажәлар машәыр
ҟарымҵакәа еилургеит, уан дукәхшааит, – лҳәеит, ибла дхыԥшыло. Бериа иџьеишьон, лыҷкәын иакәӡамкәа еиҭа ажәлар дахьрыхӡыӡаауаз.
– Сан, амла ҳакуеит, – иҳәеит ианынатәа.
– Уажәыҵәҟьа, уажәыҵҟәьа, зегьы хианы исымоуп, – лнапала иҟаҵаны илымаз афатә аацәырганы инықәлыргылт.
«Абри ан-ҭакәажә дшаноуп, лыҷкәын мчык илалҵозар ҟалап даниҿаԥшуа», – Бериа дааҟәымҵӡакәа уи длызхәыцуан, лассы-лассы лаԥшыла деимидон. Лакоба иан даниба, игәалаҟара зынӡа аҽакхеит, илахьеиқәра ааихыҵын, дычча-ччо дааҟалеит. Урҭқәа акгьы иаҩижьуамызт Бериа.
– Иахьарнахыс сан леиԥш бызбоит, быҷкәын Ҷнагә иеиԥш сыԥхьаӡа… Гәыкала исымҳәозар ламыс сымам, – идәықәло ианалага Бериа дқьақьо лхы-лгәы дҭалон.
– Сыҷкәын гәыкала изыҟоу иҩызцәа зегьы иара иеиԥш исыԥхьаӡоит. Шәеиҩызара нагӡахааит, шәдунеи ахаан анцәа шәахьимырхәааит!.. Шәымҩа лашазааит!.. – лгәы иахәаны лнапы ыргьежьуа инаскьалгеит агәашә аҟынӡа.
«Дгызмалуп, аҩысҭаацәа лықәтәоуп… Шәеиҩызара шәахьымхәааит ҳәа илҳәаз иаанагозеи, гәрамгарҭас сылкызшәа акәын дышсыхәаԥшуаз ҳанеиԥырҵуаз. Лыхнынтәи Аҟәаҟа… амҩа иахьынӡақәыз Бериа дзызхәыцуаз Лакоба иани иареи ракәын. Иџьеишьон, илакәишьон урҭ реизыҟазаашьа, ажәак еибымҳәаӡакәа еиҿаԥшны иахьеилибакаауаз. Иааигәалашәеит Мамиа Орахелашвили Лакоба иани иареи ирызкны ииҳәоны иаҳахьаз хҭыск. «1918 шықәсазы Лакоба Гәдоуҭа анхаҩыжәлар ԥызара рзуны иргылт Асовет мчра аагаразы. Аменшевикцәеи ҭауади-аамысҭеи Бзыԥ ианықәырца, Гәдоуҭа рҽеизыргеит. Лакоба иԥхьакырҭоу ҭыԥк аҿы абџьар зкыз анхаҩыжәлар еизганы ауха ҵхыбжьон ирылеиҳәеит, ашамҭазы Гәдоуҭа ақалақь ҳақәланы иаагароуп ҳәа. Убри ашьҭахь даарылҵын, ара шәааԥшы, уажәыҵәҟьа сааиуеит сынкыдыххыланы, сан дбаны ҳәа иҽы иҟамчы нахиҟьан дцеит. Иан лҿы даннеи, аҵых акыр шцахьазгьы, дмыцәаӡакәа, амца еиқәҵаны ахәышҭаара дыҽҳәатәан. Аҵых даара ибааԥсын, ақәа кыдҵәаны илеиуан, ула аҵәыршы ҭакызар иубомызт. Ихала дахьцоз рҭахымхеит «кьаразаа», аха акгьы иарымҳәеит, урҭ зегьы иҟазшьа рдыруан, ижәылараны ианыҟаз аԥхьа иан лҿы дымцар иуамызт… Данцозгьы ихала дыҟазар акәын.
– Уажәыгьы бмыцәаӡаци? – иҳәан, иуапа аӡыԥсы ахьыкәкәа ашырҳәа ашә аартны дааҩнаххит.
– Маҷк сыцәахьеит… Сааԥшит. Ушаауаз здыруан, – лҳәеит деишәара-еиҵараха. Ишыҟеиҵалацыз еиԥш лыбла дхыԥшылт… Иааицәымыӷхеит, абжьааԥны иимбаӡацыз ашәара рхын иан лыблақәа.
– Сыццакуеит, сцеит, – иуапагьы ишәимхит, ихҭарԥагьы ихимхит, даахьаҳәын, ашә ахь иҿынеихеит.
– Мап, џьаргьы уцаӡом, ухынҳәы! – лыбжьы ааӷәӷәахеит.
– Избан, сан? – ахәыҷқәа реиԥш даахынҳәит.
– Агәашә уахьынҭыҵуа уаӷацәа кылатәаны иузыԥшуп…
Ибазҳәада, адырра дара ибырҭама ҳәа леиҳәарц икьышә иаақәххит, аха лҿанԥшылара злаҟаз ала лгәы дасыр ҳәа дшәан, дааԥышәырччеит.
– Абри амырҭака, – ихәхәаӡа арымӡ иқәыз ирбо, – ахәылбыҽха схы ахьнықәысҵаз сылацәа нҭаан… ихәарҭам… даара ихәарҭамыз ԥхыӡк удызбалт. Усзышьҭуам, – дааиҿагылт.
– Сан ибҳәо закәызеи, ажәлар сзыԥшуп…
– Уаангыл ҳәа уасҳәеит… Абри амырҭақа уара ухахәыс исышьҭуеит… Нас уцоит, – абас аалҳәан, лашьа иԥа аҷкәын қәыԥш, ауха лара лҿы иҟаз, лыбжьы ныҵакны инаиқәлырган длырҿыхеит. Нестор ишәыз ауапа ааишәыхны, амырҭақа «иашәылҵеит», ихҭарԥа ааихыхны «иахалҵеит»… Абри наганы, иҽы акәадыр иақәҿаҳәаны, ашьшьыҳәа агәашә инҭыганы, уара ирласны арахь ухынҳәы ҳәа идылҵеит.
Нестор иан ажәак ламҳәаӡакәа дгыланы длыхәаԥшуан. Ишылҳәаз еиԥш, аҽы ауаҩы дақәтәаны днеиуазшәа, агәашә иааҭганы, иаужьны аҷкәын данааҩналоз аамҭазы, аҟәҟәаҳәа ахысбыжьқәа аагеит… Ахысбыжьқәа анеиқәтәа, иахьнеиз, аҽы хынҳәны агәашә иадгьежьылон, амырҭақа еиӷрыжәжәа, ахы иаганы «иҽыжәын».
Абас уи ауха аԥсра дахлырԥеит лыҷкәын.
Лакоба дҭаҳархеит ҳәа аменшевикцәеи ҭауади-аамысҭеи гәырӷьо, итәаны аҩы шыржәуаз, ашарԥазы дыдмацәысҵас кьаразаа иманы днарықәлан, ицҟьа-шәҟьа игеит.
Лакоба иаргьы иара иоуп, аха ан ҳәагьы ашана димоуп, уаҵәы иҟалаша иахьа илдыруеит. Гәдоуҭа снеины дымбакәа сыхнымҳәыц. Лыҷкәын Нестор иеиԥш сылбоит…»
Аҟәа ианаалала, амашьына ажра инҭасын, уаацәшәаратәы иааҭагәҭасит, Бериа дҭагаланы дызмаз ахәыцра даалнаԥаан, Лакоба днеизыԥшит, уигьы ҿымҭӡакәа акы дазхәыцуа дтәан, амашьына ахьҭасызгьы дазалымхӡеит, ӷәӷәала дагәылахалаӡаны даман. Уаҩ асак иоуп, аха изакәытә мчузеи иан илҭаз ижәлар рҿаԥхьа. 40 нызқьҩык ажәлар еизаны, амҵ иазыҵҟьо, иԥаԥашькны игылаз имацара заҵәык дцаны ишԥеиқәиртәеи али-ԥси рыҩнуҵҟала, ирыҵеигалозеи, иреиҳәозеи ҳәа дизхәыцуа, дцәыҵыԥшны дизыԥшуан.
Уи ашьҭахьгьы изныкымкәа акырынтә Бериа Лыхны Лакоба иан лҿы днеиқәахьан, днеицыԥхьаза дықәуан сан леиԥш бызбоит ҳәа.
Зны сашьа Ҷнагә Москваҟа Аду иахь сигоит, сиирдыруеит, ҳамҩа бныҳәароуп ҳәа еиманы илзааит.
Нестор бзиа дшызбо ҳәа ҵәыцак ааникылацыԥхьаӡа аҳәара даналага, Шьахәсна гәрамгарҭас дылкит. Иблақәа дахьырхыԥшылоз ибласаркьа цырцырқәа ирыҵылбааит игәы иҭамыз шиҳәоз, дышлабз-ҳәабзуаз, ихазы акы аниҭаху ауаҩы икәа дҭаланы, имаӷра дышкылсуаз.
– Иуасҳәо хаҵа, с-Ҷнагә, уҩызцәа иаасурбахьоу аӡәы диеиԥшым абласаркьа, игәра умгацәалан… – ҳәа иалҳәеит усҟан.
– Бара биашоуп, сан, даара дшәарҭоуп, аҟамаҿы даҩызоуп, уажәы-уажәы днаҳәы-ааҳәуеит, – ҳәа уи изы агәаанагара имаз аартны илеимҳәеит, аха ибла дахьхыԥшылоз илбон дышлықәшаҳаҭыз.
… Аԥхыӡ цәгьа илбаз ашьҭахь абарҭқәа зегьы лгәалалыршәеит. – Бериа дизхәыцуа даналага, лцәеи-лжьи налхыԥсааит, – «сан ҳәа сеиҳәон… С-Ҷнагә хәаша сашьа ҳәа дишьҭан, уара уаныҟам, саргьы анцәа сҟоумҵан ҳәа дидгылан. Ииҳәоз иашазҭгьы иԥсраҿы дзымаазеи? Уаанӡа дзымаазаргьы, аԥсыжра аҽны даауам ҳәа згәы иаанагодаз?! Аԥхыӡ избаз иашоуп, с-Ҷнагә хәаша дызфаз иара иоуп, ахәшә иҭаны дшьуп»…
– Ан гәаҟ лгәы иадырит лыҷкәын Бериа дышҭаирхаз. Лабҿаба илбеит лмаҭа хәыҷы Рауфгьы «диҩыҵракны», ақәыџьма асыс анаго еиԥш, диманы дышцоз.
Ианша аҩны лхы лзыҩнамкит, абыржәыҵәҟьа Аҟәаҟа сыжәгароуп, с-Рауфгьы дысшәырбароуп ҳәа даарылаԥсны илкит.
Аҟәанӡа амҩа дахьынӡақәыз лгәы иаанагомызт лмаҭа деибганы дылбоит ҳәа. Лыдунеи ахаан шәара ззымдырӡоз, ахаҵамԥҳәыс ҳәа изышьҭаз Шьахәсна дшәаны, деиҵасуа ауп амашьына дшааҭыҵыз.
Лыла лашара амбо агәара данынҭала, ахәыҷқәа еибархәмаруа ашҭа иқәын, Рауфгьы дрылан, аха лыла дамбаӡеит. Нанука, бабаҟаз, иҳәан, иара дгәеиҭан, дрылҟьаны дааины лыхәда инапқәа накәиршеит. Рауф макьана ирзыҟалаз еилкааҵәҟьаны издырамызт, дхәыҷын… 40 мшгьы ҵӡомызт иаб диԥхеижьҭеи, аха дыхәмаруа ашҭа дықәын. Ахәыҷы игәырҩеи аду игәырҩеи еиԥшым. Ахәыҷы иахьа дҵәуар, уаҵәы ихашҭуеит. Аду игәы ҭаԥҽуп иԥсы ахьынӡаҭоу.
Шьахәсна лмаҭа деибга-деизҩыда дахьылбаз, акгьы лмыхьӡазшәа дааҟалан, лыԥсы ааивылгеит. Акыраамҭа лгәы иҭаз лҿы илзамырҳәо, дылгәыдыҳәҳәаланы дылкын, ихы инаркны ишьапаҟынӡа дылшьышьуан. «Иаб ихаҭа, иԥшра, исахьа, иҟазшьа… иблақәа зынӡа иаб итәқәа роуп», – дахьихәаԥшуаз лгәы ҭҵәуон, аха лылаӷырӡк лашьҭны илырбомызт.
Ауха уа даангылт. Иаашаанӡа лацәеихьшь ҟамҵаӡакәа, Рауф лнапқәа икәыршаны, дылгәыдыҳәҳәала дыкны ивараҿы дышьҭан. Аԥхыӡ мыжда илбаз, ҭаха лымҭа дзыргәаҭеиуаз, лҿы ааихыхны аӡәгьы иалымҳәарц лыӡбеит, аха лҭаца Сариа дахьлыхәаԥушаз илбон, уи агәырҩа илымаз аҽагәырҩак лзацлан, аргама иаартны илзымҳәо дшамаз.
Уик зынӡа деиланагеит, илзымчҳаит ан гәаҟ, сыҷкәын иаџьал ааины дымԥсӡеит, абласаркьа ԥсышьацәгьа ииҭеит, ахәшә иҭаны дишьит… сара исцәышәҵәахуеит, аха ԥхыӡ избеит ҳәа Аԥсны аиҳабыра рҿы днеины илҳәеит. Урҭгьы ирдыруан Лакоба иԥсышьа злаҟалаз ала иаџьал ааины дшамгаз, дышҭадырхаз. Қарҭынтәи данааргаз аухаҵәҟьа аҳақьым Семерџьиев данихәаԥш, идырит хәышәла дышшьыз, уи иҟаз аиаша иҳәеит. Мчыбжьык ааҵаанӡа иҟам-ианым ажәабжьқәа гәаразҵо апровакатор ҳәа дырбаандаҩны дҭаркит. Уи ашьҭахь акы зҳәараны иҟадаз, ишәаны еиҳабгьы-еиҵыбгьы Лакоба иԥсра аӡәгьы далацәажәомызт.
Ан иаартны абас данықәгыла, иашаӡам ибҳәо, уи еиԥш ҟалашьа амаӡам, ҳара ҳҿы ибҳәеит, аха аҽаӡәы имбырҳан ҳәа иацәшәаны, иара уаҵәҟьа илымпыҵадырцәарц иалагеит.
Ан рыцҳа лажәақәа аҽныҵәҟьа Бериа илымҳа аҟынӡа инаӡеит. Ихы ааихнахызшәа ицәымыӷхеит. Лҿы уаҳа азымҳәо еихашәк уи аҭакәажә гьангьаш ҳәа аҽныҵәҟьа адҵа риҭеит.
84 шықәса зхыҵуаз аҭакәажә, лмаҭа Рауф лнапқәа икәыршаны, аӡәы дылцәигар ҳәа дшәо, дилаԥсны дыкны дыштәаз, ахәылбыҽха асааҭ жәеиза рыбжазы ббаандаҩуп ҳәа деимырхха, дындәылганы дыргеит.
Сара аӡәгьы шәсышьҭамлан, с-Рауф акы имыхьааит… Зынӡа ҳамцахә мыцәааит ҳәа ҵаҟа дрыманы ианылбаагьы игәыҭшьаагаха лыбжьы гон.
Рауф ианду длыхьҵәуо дыҩуа длышьҭан, амашьына дынҭаргалаанӡа.
Дранда абахҭаҿы даннаргагьы, дааҟәымҵӡакәа илҳәац лҳәон, сыҷкәын хәышәла дшьуп… гәнаҳарала дҭархоуп… дызфазгьы дыздыруеит ҳәа.
Бҿы еихакы, аҭакәажә, акәымзар наӡаӡа еихаҳкуеит ҳәа ишлықәыххуаз, дышдыргәаҟуаз, лыԥсҭазаара даалырхит. Шьҭа иаанхаз Рауф иани иареи ракәын…
Уаҵәы апроцесс ҟалараны иахьа еиԥш, Аҟәатәи аҳәынҭқарратә драматә театр ааигәара ԥсы зхоу дықәырмыжьло, иакәшаны ар гылан. Ақалақь иахьабалак алозунгқәеи атранспорантқәеи рыла ихҟьан, ныҳәа дук ааира иазыԥшызшәа. Урҭ ирныз зегьы акы акәын. «Ажәлар рықәӡбоит, шәиԥхьыӡ згымхаша, Асовет мчра аӷацәа»… «Аҳратәра зырхынҳәырц иаҿыз аконтрреволиуционерцәа рыԥсы ҭаны иаанымхароуп»… «Ацәгьоуцәа ԥсышьацәгьа роуроуп!..» «Ажәлар ҳаҳәоит, ҳсовет усӡбарҭа ҳгәыӷырҭа, аконтрреволиуционерцәа ҳпартиа анапхгаҩцәа ӷьеҩқәа ҭазырхарц иаҿыз рыԥсы ҭаны иаанымхароуп» ҳәа.
Октиабр мза 29 (1937 ш.) ашьжьымҭан, асааҭ жәеиза аҟалара 10 минуҭк шагыз, амашьынақәа еишьҭагыланы Аҟәатәи аҳәынҭқарратә драматә театр аԥхьа иааины иаагылт. Ирыбжьаргыланы иааргаз амашьына еиқәаҵәа ду, аԥса зхаҵаны ашәақьқәа зыҟәныз ԥшь-ҩык асолдаҭцәа ашьҭахь ала ашә аартны абаандаҩцәа рыҭгара иалагеит. Раԥхьа дааҭыргеит Владимир Ладариа, ицәеи ибаҩи еикәыршаны. Уи ишьҭахь –Михаил Чалмаз, ихы ҩышьҭыхны аанкылара илшомызт, имч цаны ишьапқәа дырзынкыломызт… Нас Васили Лакоба, Миша Лакоба, Костиа Инал-иԥа, аӡәаӡәала ирыханы 13ҩыкгьы ааҭыргеит. Рызегьы рҭагылазаашьа еиԥшын, рыхқәа рыкәаҽ урысыр шьакәармак рылҵуамызт.
Аа, абар, ажәлар шәаӷацәа, цқьа шәрыхәаԥш рҳәозшәа, акыраамҭа аҩныҵҟа иҩнамгалаӡакәа, адәаҿы иргыланы ирыман, асолдаҭцәа рыкәыршаны.
Амшын аԥшаҳәа иазымкуа ауаа еизаны, абаандаҩцәа анбааргои ҳәа иԥшны игылаз, амашьына ишааҭыргаз еиԥш, рышҟа еихеит… Апроцесс аҟалара мчыбжьык шыбжьаз газеҭла, радиола ажәлар ирыларҳәахьан, аконтрреволиуционерцәа рус ианахәаԥшуа аҽны аус аӡбарҭа ашә аартуп, изҭаху азыӡырҩра азин рымоуп ҳәа. Аха уи еижьаган, ажәлар уахь иназышьҭуадаз, шәышьҭахьҟа шәхынҳәы рҳәан, асолдаҭцәа нарҿагылан иаадырхынҳәит. «Алыԥшаалыхқәа» ракәын инарышьҭуаз, ааԥхьагатә билеҭқәа рыла. Еиҳараӡак ааԥхьагатә билеҭқәа змаз астахановцәа ракәын. Урҭ зегьы азыҟаҵаны ирыман, ирҳәашаз ҩны ирыҭаны, ҿырҳәала иддырҵахьан.
Абаандаҩцәа адәныҟа иаанкыланы иахьынӡарымаз (асценариа ус иҟаҵан) ажәлар рхаҭарнакцәа астахановцәа рааигәара инарышьҭит. «Ҳарҭ иааҳрыхуала иныҟәго абарҭ алақәа уажәыгьы иаанкыланы ишԥашәымоу?.. Иахьанӡа изаажәгазеи… аԥхамшьақәа… ацәаԥҽыгақәа… ашьажәцәа, инырҵәатәуп… иқәхтәуп»! – ирыҵарҳәахьаз ажәақәа акы аанмыжькәа ирықәырҳәацәеит.
Иҩнаргалаанӡа ргәы рымырҟьеит, акызаҵәык гәыӷырҭас ирымаз ажәлар ракәын; ҳазлаҟаӡам ҳалаҟәоушәа ҳәаны, апроцесс аҽнынӡа ҳхы ҳзеиқәырхар, ажәлар ҳардыруеит ҳара ҳзакәу, ҳашконтрреволиуционерцәам, Асовет мчра ҳшаӷам, бзиарамзар цәгьара ҳгәы ишҭамыз, аара иҳадырҵо агәра ргарым, ҳрыхьчап ҳәа агәаанагара ирымаз нарымпыҵадырӡит астахановцәа.
Мчыбжьык апроцесс цон… Аҳәынҭқарратә ахарадҵаҩ Аԥсны апрокурор Қарҭ иҩны ирҭаз даԥхьан, цәаҳәак, мамзаргьы ажәак ицәыбжьахар ҳәа дшәаны инапқәа ҵысуан. Аӡәаӡәала иҟарҵахьаз ацәгьаурақәа ртәы иҳәацыԥхьаӡа, азал аҿы итәаз азыӡырҩцәа «Алахшақәа», «Ашьажәцәа» ҳәа идырҳәҳәон. Аҵыхәтәаны ажәахаҩыкгьы ашьра рықәзааит ҳәа анрықәрыӡба, азал итәаз зегьы гыланы, сааҭк рнапы еинырҟьон, – Нагӡара иқәзааит ҳара ҳ-Сталин ду…
Иааирак аҟынтәи ҽа иааирак ахь ҳазго!.. Нагӡара иқәзааит ҳвожд дуӡӡа иарӷьажәҩа ҳара ҳ-Бериа! Рхы лахааит урҭ раӷацәа! – ҳәа ҿырҭуан.
Наҳар дзымҵысуа, дзымнаҳәы-ааҳәуа, ихы дамыхәо деилаԥыххаа, аҳаԥы еиԥш еиқәылашьца (бжеиҳан алашара дырцәон), ҳауак зынӡа иҩнамсӡо, адгьыл ихәыҵаҟаҵаз ҿаԥара ҭшәак, аҳаҟьа еиԥш иҟьаҟьаӡа иҩнажьыз аҟәарӷьал деиҵыхны дықәын. Игәаҟра зеиҳәаша аӡәы инаиҿцәажәара, ила анҭаԥшра ԥсҭазаарак изаԥсаны, имацара заҵәык аҭӡамцқәа днаркыдыԥшыло, игәы ҩаԥҵәаӡаны дшыҟаз ашә аатын, аӡәы дааганы дныҩнажьланы инеихадыркит. Ихы ҩышьҭыхны иҿаԥшра изымгәаӷьит. Ишьапқәа роуп зегьы раԥхьа дызхәаԥшыз, уи иҩнарыжьлаз амагәқәа ишьазҭгьы, иацы ишизыруз еиԥш дыԥаны иӷраԥалара далагон… аха иқалԥадқәа рыда еимаа шишьамыз аниба, дырбаандаҩны аӡәы дшәаргаз агәра иган, сзацәажәаша аҩыза дсоуит ҳәа иԥсы ааивигеит. Иааргаз абаандаҩы ҿымҭӡакәа, дшанханы, иаԥхьа ишьҭаз дихәаԥушан. Дызусҭахарыдашь, издыруа аӡә иакәхарымашь ҳәа илахь ааиҵыхны данынеиҿаԥш, иааицәымыӷхеит. «Ҳаи, абас узырымукәа, иаасықәшәаны сыԥсындаз… уараҵәҟьа ишԥаулакьыси», – игәахәын, даара игәы инархьит Захар Агрба шиакәыз аниба. «Ауаҩы ҟәымшәышә, ауаҩы аамысҭашәа, ашьацҵәҟьа рыцҳашьаны иаӷрамгылоз, аҵарауаҩ, апартиеи ажәлари рҿы хеигӡарак ҟамҵаӡакәа аус зуаз… Дзыхдырҟьазеи, иҟаиҵазеи цәгьарас», – ҳәа дихәаԥушан. Еибадыруеижьҭеи акрыҵуан, аибадырра акәым, еизааигәан, аиҩызарадагьы русура еиднакылон. Захар аспирантураҿы аҵара аниҵоз аахыс дидыруан Наҳар, иажәабжьк иазкны игәаанагара агазеҭ ианиҵахьан. Уи нахыс асалам шәҟәқәа рыбжьан, иара Қарҭ акәын аҵара ахьиҵоз. Аспирантура далганы данаа, Аԥснытәи АССР жәлар рҵара акомиссар ихаҭыԥуаҩыс аусура далагеит. Аԥсуа бызшәа арҵага шәҟәқәа рыҩреи реиқәыршәареи рҭыжьреи инапы алакын. Наҳари иареи лассы-лассы еиқәшәон, а-6-тәи акласс азы арҵага шәҟәы «Аԥсуа литература ахрестоматиа» аиқәыршәараан аус еицыруан, убасҟан ауп ианеизааигәахаз. Иуаҩышьа даара ибзиан, игәамԥхоз акы анибалак, абӷьыжәҳәа дацҵҟьаӡомызт, ҭынч-ҭынч, аха ирҵауланы, акы узахымҳәаауа акәын зегьы рҭак шыҟаиҵоз. Наҳар иџьеишьон, уи иусушьа уахыки-ҽнаки дымгылаӡакәа аусура илшон. Арҵага шәҟәқәа рыдагьы уи анаука инапы алакын, АбНИ анаука аусзуҩцәа Рсовет далан, Аԥсны 1918–1921 шықәсақәа ирызкны аҭоурыхтә очерк аҩра даҿын аҵыхәтәантәи аамҭазы. Уаанӡа Ленин иусумҭақәа акымкәа-ҩбамкәа аԥсшәахь еиҭеигахьан. Аха уи зегь раҵкысгьы бзиа ибаны, ихы-иԥсы адҵаны аус здиулоз аҵыхәтәантәи аҭоурыхтә усумҭа акәын. «Аменшевикцәа иазааргазеи ҳ-Аԥсны, ихдырҵәеит, ихыршьааит… ҳуахәамақәаҵәҟьа дырҳәит, излаҩычаз зегьы дәылганы иргеит… урҭ ырхынҳәтәуп… ҳажәлар ангәаҟ, абџьар шьҭыхны ирҿагылт. 1918 шықәсазы Асовет мчра шьақәдыргылт… 40 мшы заҵәык ракәын ианыҟаз… аԥсуа коммуна… убасҟан аиааира иагаз ҳзыхьчазҭгьы, иахьа ҳшыҟоу аҟара ҩба ҳаиӷьны ҳҟалон. Иџьашьахәыми, Кавказтәи ажәларқәа зегьы раԥхьа Аԥсны хәыҷы Асовет мчра аагара алнаршеит… Аменшевикцәа рнапаҵаҟа иахьа уажәыгьы ҳаанханы ҳаҟазҭгьы ҳзакәхоз»,.. – ҳәа аус здиулоз аматериал атәы акырынтә изеиҭеиҳәахьан…
«Избоит, макьана напы укьымсӡацт… макьана иуздырӡом знапаҿы уаанагаз зусҭцәоу… Сара сџьоушьоит», – ҳәа дрыцҳашьаны дихәаԥшуа, – Захар, сузымдырӡеи? – ҳәа ҿааиҭит аҵыхәтәан.
– Наҳар! Наҳар уоума? – ибжьы имыргазҭгьы, уахыки-ҽнаки дихагыланы дихәаԥшларгьы, саԥхьа ишьҭоу Наҳар иоуп ҳәа амалахазгьы ихаҿы изаагомызт, убри аҟынӡа иҽиԥсаххьан, ихаан иимбаӡацыз, зықәрахь инеихьоу аӡәы иакәушәа дихәаԥушан. Иҿы шааихихыз еиԥш ибжьала дидырын, иухьзеи абааԥсы… умшәан ҳәа, ииҳәо иҿамшәо дшанханы даанхеит, ҩымчыбжьа рышьҭахь адауаԥшь иеиԥш идгылаз иҩыза абас дхәылашьны, алаҳарҭ еиԥш цәа ихаӡамкәа ихыхны даниба.
– Ауаҩытәыҩса ицәа иҭамӡо егьыҟам, ирҟьаны ихырымхыр. – Наҳар илӡаахьаз имч ааизыркәкәаны дықәтәарц аихара далагеит, аха ианилымша, Захар дицхрааны диртәеит.
– Сызлауцхраарызеи, сызлаухәарызеи? – иҳәан, дааивагьежьит, ма џьара ӡык иҿасырхәхәап ҳәа иӡбан, аха аиуа зеиуоу узырбодаз, дҿажәкны дыԥсуазаргьы.
– Сара усцәымшәан… Уара узыхдырҟьазеи? – Наҳар ибжьы аарлаҳәа иҭикаауан, данықәтәа деицәахеит, деилышшаны
дкаҳауашәа ибан. Захар инапы икәыршаны дигәыдыҳәҳәала дикын… хаха-хымш ҵуан аҿаҵа лбааимдеижьҭеи (ихәы ирҭомызт), иблахаҵ гьежьуа, ила акакаҷқәа ааины ихыԥсалозшәа ибон. – Сықәыриа, еиҳа еиӷьуп, – иҳәеит, атәара илымшошәа ибо даналага. Ашьшьыҳәа деиҵыхны днықәиҵеит. Ихы акгьы аҵаӡамкәа амҿы иахьықәыз дрыцҳаишьан, иаашьҭыхны ишьамхқәа инарықәҵаны днаҵатәеит.
– Сара усцәымшәан, Захар… Ула анҭаԥшра сара сзы хәы амаӡам… аха абра усымбар шԥасҭахыз… – данықәиа еиҳа доунашьҭит. Захар ҿымҭӡакәа дихәаԥшуан: «Абасцәҟьа ауаҩы изныҟәану иахьатәи ҳаамҭазы… Цәгьарас иҟаиҵазеи абаҩхатәра ду змоу ашәҟәыҩҩы, ажурналист?..» Игәалаиршәон алитературатә хәылԥазқәа раан иқәгыларақәа… Ажәа имоуп Абыхәба анырҳәалак нахыс, азал зегьы лахҿыххон, дыдраҵас анапеинҟьара иалагон… Исатиратә жәабжь кьаҿқәа ауаа цәгьашәа иргәаԥхон. Акы дааԥхьаны, дықәҵны дцарц далагар руамызт, хәба-фба дырмырԥхьакәа доурыжьуамызт. Аиаша иашьҭаз, ацәгьа-мыцәгьаҟаҵаҩцәа, ауаа хәахәақәа асатиратә мцабз иаирбылуан, цәа рхаӡамкәа иккаӡа иаархихуан… Аԥсуа Гоголь ҳәа изышьҭаз… Ифельетонқәа агазеҭ иананылалак, мчыбжьык уи ада аҽакы иалацәажәомызт Аԥсны зегьы… Избан нас абас изизныҟәазеи абри иеиԥш ауаҩы, дзыршьуазеи аҿаԥара лашьца дыҩнакны?..
– Захар Шәлеиман-иԥа, уара узыхдырьазеи? Иахьоума уандырбаандаҩыз? Сҭаацәа рыӡбахә ҳәа акыр уаҳахьоума?.. Сысаби хәыҷы дычмазаҩ гәаҟын даансыжьит, ахәшәҵәҟьа аԥҭекаҟынтәи иамхны изгара сахьырмыгӡеит… Аиаша саҳәа, суҳәоит, деибгоу, деибгаму? Жәаха-мшы ҵуеит… сааргеижьҭеи… сзазҵаауа уаҩ дсымбацт убри аахыс.
– Мап, Наҳар, акгьы сызуаҳәом, избан акәзар сара уара уаԥхьа сдырбаандаҩхьан, жәиԥшь-мшы ҵуеит сҭакуижьҭеи. Сзыхдырҟьаз ҳәа акымзарак сыздырам. Жәохә-мшы раԥхьа апартиа Аԥснытәи обком абиуро ахь исыԥхьеит. Сызҵаара ишахәаԥшуазгьы сарымҳәеит. Сныҩнаргалан, адырра злаҳамоу ала уара атроцкистцәа урыдгылаҩуп… ҳпартиазы угәы цқьам, рҳәан апартиа салырцеит. Сагьдмырцәажәеит… иашамкәа исызныҟәеит, сеилымкааӡакәа апартиа салырцеит ҳәа схы сахашшаарацы Қарҭ ЦК аҿы сцеит аухаҵәҟьа. Бериа ишҟа
снеирц азы ашә сшылагылаз сдырбаандаҩит. Ҩымчыбжьа Қарҭ сҭакын. Иаха арахь сааргеит.
– Уҿахәы уҿыхразы макьана аусҭҵааҩцәа рахь унанамгацт, ус ами?
– Ааи, ус ауп, абри абриами ҳәа макьана аӡәгьы дысзымҵааӡацт, уи уара излоудырзеи?
Сара уара уаасҭа аԥышәа «ду» сымоуп… унаргахьазҭгьы сара усеиԥшхон, уи алоуп излаздырыз ҳәа иқьышә иаақәххит, аха заа игәы каимыжьрацы, имҳәакәа иҽааникылт.
– Уара узыхдырҟьозеи?
– Апартиа уаӷоуп… Асовет мчра уаӷоуп… утроцкиступ… Саргьы абарҭ ажәақәа роуп исаҳауа?
– Абри еиԥш аҿаасҭаҿы ҳааганы ҳашԥаҭарки? – Захар изымбатәбараха аҿаԥара дыҩнаԥшуан, ҟәардәзаҵәыкгьы ҩнагыламызт, қәиарҭак амамызт, аҟәкы фҩы иҩнышәшәоз, ухәаҽны уашьуан. «Сара рацәак аамҭа сыҩнахом ари аҽаԥара, сааҭқәак роуп ара уахьаанҳажьуа, ирласны иҭацәраны иҟоуп хыхь уада бзиак, уахь уиаагоит ҳәа сарҳәеит, аха Наҳар абра дыҩнахар, хымԥада изыхгом», ҳәа дрыцҳашьаны дихәаԥушан.
– Ара иабаргәузеи, иахьеицәоугьы снанагахьеит, – иҳәеит Наҳар, дҩеихан, ихала даақәтәо. Иблахаҵ хынҳәуамызт, иқәлашьцомызт, Захари иареи анеицәажәа ашьҭахь маҷк игәы ҿыцхазшәа дҟалеит, аха ибла акакаҷқәа хыҵуамызт.
Убри аамҭазы аҿаԥара ашә аартны, ҩыџьа каруаҭк рҳәазо иааҩнаргалан, аҭӡы инаддыргылт, хызажәки гәабан еиӷрыжәжәаки наганы инықәырҵан, абаандаҩы Агрба, абри ушьҭаларҭа ауп ҳәа наиаҳәаны, индәылҵны ицеит.
– Даара ҳаҭырқәҵарала иузныҟәеит… сара акаруаҭ сықәмиеижьҭеи… шьҭа егьысгәалашәом,– Наҳар игәы иахәеит Захар ақәиарҭа ахьиоуз.
Захар ҿымҭӡакәа, ихы ларҟәны дтәан, шьҭа ибон абри аҿаԥара ихы ааимырбыр ада шыҟамлоз.
Еиҭа ашә аатын, хаҵаки ԥҳәыски афатә рыманы иааҩналт. Захар Шәлеиман-иԥа шәхәы ааҳгеит, рҳәан, акаруаҭ инықәыргыланы индәылҵит. Асуԥ аххыла хыҳәҳәы, акәац жәны, ача шкәакәа уҳәа рыфҩы лаҳалаҳауа аҟәкы фҩы зыҩнышәшәа иҟаз аҿаԥара иааҩналт.
Наҳар афатәқәа рыфҩы аниаҳа, аԥсра далагеит… зынӡа дымлашьит, ацәажәара даҟәыҵит, ила ҭраа ачанахқәа дырзыԥшуан.
– Ҳхәы ааргеит, акраҳфароуп, – иҳәан Захар дҩагыланы, иманы дааины иаԥхьа даатәеит.
– Уи уара ухәоуп… Сара схәы сҿарҵахьеит… – иҳәеит, иҿыҵа аӡы аауа.
– Уара улымкаа сара схала ишԥасфои, – иҳәан Захар, иаргьы ицифозшәа ирбо, иааргаз зегьы Наҳар иҿеиҵеит, амла даго дшыҟаз аниба.
Ахәылбыҽха еиҭааргеит ахәы, Захар шьыбжьхьа еиԥш уаххьагьы акы узахымҳәаауа афатә бзиа ҟаҵаны изааргеит, Наҳар ихәгьы рыманы иааит, аха уи зынӡа аҽакын, шә-граммк ачеиқәаҵәеи (ахы алымҟьо) ҵәыцак ачаи ааганы иааимҵадыргылт. Аҩыџьагьы ҩаԥхьа ахәы ироуз еицырфеит. Наҳар иԥсы илалан, ихала дтәо-дгыло далагеит.
– Исзеилкаауам, ҳҩыџьагьы ҳбаандаҩцәоуп, ҳхәы еиԥшны изҳарымҭозеи? – кранырфа ашьҭахь Захар уамашәа ибаны дҵааит.
– Уара лымкаала ҳаҭыр уқәырҵоит… Ламысла иузныҟәоит… Уара ушьашәыра саргьы саҵанакит… чеиқәаҵәак сзаарго иалагеит уанааи нахыс.
Наҳар иеимҳәеит, «урҭ ус ауп аԥхьа иаанаго зегьы ишырзыруа, аусҭҵааҩцәа уҿахәы уҿыхра иалагаанӡа «кьаф» удыруеит. Уи нахыс ухәы анурҭои ианурымҭои еиҟарахоит, иурҭаӡаргьы ари еиԥш афатәқәа убарангьы уҟаӡам, ԥсымышьҭыга чеиқәаҵәак наумҵадыршәуа иалагоит. Сара исхызгахьеит… уаԥхьаҟа иузыԥшу удыруама», ҳәа игәы дҭахәыцуан.
Ауха асааҭ 12 ианалга ашьҭахь, Захар дыҭганы дыргеит.
– Аҽаџьара уиаагоит ҳәа сарҳәахьан, ҳаиҟәыргозар ҟалап, ҳаицыҟазҭгьы шԥасҭахыз, – иҳәеит дандәылыргоз.
Џьаргьы уеиҭаргаӡом, арахь удырхынҳәуеит, аратәи аҵасқәа шыҟоу уздырӡом… Уажәааны изыԥхьо иҿахәы аҿыхрахь ауп дахьырго, уаҟа узықәшәараны уҟоу удыруама ҳәа, игәы инархьуа, ҿымҭӡакәа дгыланы, лаԥшыла днаскьеигон.
Наҳар атәареи агылареи акәым, ҩынтә ибзианы акранифа ашьҭахь ишьапы дыхгыланы дныҟәо дҟалеит.
«Анаџьалбеит, абри еиԥш ауаҩы хәша, ауаҩы аамысҭашәа ирзыгәаӷьру иааисуа ипҟара? Сара исычҳаз изычҳару? Рыцҳашьара злаӡам ашьажәҩы Ԥачулиа иаԥхьа дыргыланы, уажәы-уажәы азаара изаауа, диқәыҳәҳәо иҿахәы иҿыхра даҿызар акәхап… Уажәык уи зынӡа деивысны дыҟоуп… мап
икуа далагар, иҭаҭын цыблаахала дибылуазар акәхап»… – аҿаԥара ихы изыҩнамкуа дизхәыцуа дшыҩназ, ашә аартны дааҩнарыжьлеит. Наҳар уи ихы инаркны ишьапаҟынӡа лаԥшыла дааимидеит, аха кьыс имаӡамкәа даниба, иааџьеишьеит. – Уабаҟаз, зыҟны унаргада? – иҳәан, дааидгылт.
– Ԥачулиа… уи иакәын исазҵаауаз, – деиҵаӷәӷәа дгылан.
– Иуеиҳәазеи? Дызуазҵаауаз?
– 1931 шықәсазы Аԥсны анхаҩыжәлар, Дәрыԥшь аколнхара ҳҭахым ҳәа анхацәа зыргылоз Лакоба шиакәу удыруеит, ашәҟәы унапы аҵаҩҳәа ақьаад ааганы исымҵеиҵеит.
– Нас унапы аҵоуҩыма?
– Уи еиԥш ыҟамызт… снапы шԥаҵазыҩуаз… Изакәытә цәгьацәыԥхамшьароузеи исыдигалаз? – игәы ԥжәон.
– Нас абас хаала шәеилгама?
– Хәба рҟынӡа аамҭа умоуп… Уаанӡа х-сааҭки бжаки бжьоуп… Изнуҵаша ақьаади узлаҩыша акарандашьи абар уаԥхьа иахьықәу! Иаашьҭыхны иуманы уца, унатәаны иҩны иқәҵа, Дәрыԥшь анхацәа рхаҳәатәала ишымеизаз, аконтрреволиуционер Нестор Лакоба ишеизигаз, аколнхарақәа ҳҭахым ҳәа ирқәԥаны, ихирбгарц шиҭахыз, уи ала Асовет мчра аарҳәны Аԥсны аҳратәрахь архынҳәра хықәкыс ишимаз. Абри еиԥш адҵа узҭо сара сакәӡам, ҳвожд дуӡӡа иарӷьажәҩа Лавренти Павел-иԥа ихаҭа иоуп. Уи уара уидыруеит. Игәалашәоит усҟан уара апартиа Гәдоуҭатәи араиком аҿы аус шууаз… Иҟаҵәҟьаз аиаша уҩыроуп… Иуҩуа ашәҟәы дазыԥшуп иара ихаҭа, хәылбыҽханӡа иаԥхьа ианықәымла, иуцәызӡом, унапала ухы шҭаурхо удыруаз. Заа угәуҽанысҵоит, аиаша унахыкәша-аахыкәшо аҭак ҟасҵоит ҳәа уалагар, иуцҭаку уҩыза ашәҟәыҩҩы, Абыхәба ихьыз ухьуеит… Ихьыз иара ихаҭа уиазҵаар иуеиҳәоит. Ухы уцәымӷымзар аиаша ҳәа. Аиаша заҵәык ауп уеиқәзырхо, уи ашьҭахь мышкгьы даанышәымкылан дырбаандаҩны, иҳәеит иара ихаҭа… Абри еиԥш адҵа сыҭаны соуижьит…
– Ари цәгьацәыԥхамшьароуп… – Захар дахьцәажәоз игәы ԥжәон, зны дцәышхон, зны дҟаԥшьхон… – исыдиҵаз закәызеи, уазхәыци, Наҳар? – иҽизеиқәымкуа аҿаԥара ҭшәа дыҩнагьежьуан. – Лакоба дытроцкистын, ажәлар драӷан, Асовет мчра даӷан, Асовет мчра иҭахымызт ҳәа снапала исдырҩырц иаҿуп. Сеилагоит… Сеилагоит, иаанагозеи ари?.. Имаркузеи Нестор рыцҳа? Иԥсы адгьыл изыҵадмыргылозеи?.. Иԥсыбаҩқәа рыхәда изкылагылоузеи? Ихаҭа даныҟамла ашьҭахь ихьӡ-иԥша дырцәгьарц изашьҭалазеи? Харада ахара идҵара зырҭаххазеи?
Наҳар ила ааихмырсыӷьӡакәа Захар дихәаԥшуан, абас деилашәаны димбаӡацызт, адунеи ааҳәуазаргьы, акгьы згәы иамырсыкәа ахынкылареи ачҳара дуи змоу ҳәа ииԥхьаӡоз… мызкы аԥхьа асқьалаҿы иҟалаз ахҭыс ибла иаахгылт. Ахәылбыҽха Захари Наҳари амшын аԥшаҳәаҿы еиқәшәеит. Захар иҷәкәын хәыҷы Зураб аарлаҳәа ҿыц аныҟәара иалагаз инапы данкны диварԥало днеиуан. Ианеиқәшәа, еицәажәо, Зураб хәыҷы дрыбжьаргыланы, асқьала иқәлеит. Захар зыҩра даҿыз Аԥсны 1918-21 шықәсқәа ирызкыз аҭоурыхтә очерк (ахыркәшарахь днеихьан) дагәылахаланы дшалацәажәоз, ахәыҷы дкәыркәыруа, дрызгәамҭаӡакәа асқьала амаакырақәа днаркылшәан, амшын далашәеит. Наҳар дшеилаҳәаз дууаӡа дыԥаны, амшын иҽалажьны, ахәыҷы далигеит. Захар дахьгылазгьы деиҭамҵит, ихы-иҿгьы аҽеиҭанамкит, акгьы ҟамлаӡазшәа, шәарак инмырԥшӡо дгылан. Наҳар иџьеишьон ичҳара заҟа иӷәӷәоузеи ҳәа.
– Лакоба дытроцкиступ ҳәа снапала изыҩуану? Мап!.. Мап!.. Мап!.. – аҵыхәтәан абас ааиҳәан, амца иҿықәланы акаруаҭ днықәтәан, ақьаад бӷьыцқәа ишьамхы иқәкны аҩра далагеит: «Ҳаҭыр зқәу Лавренти Павел-иԥа. Шәара хаҭала сара сыжәдыруеит. 1931 шықәсазы шәымшира аназгәашәҭоз шәыҩны сыҟан. Сшақәшәазгьы ус ауп. Сара уи аҽны Қарҭ сыжәлантә Алиоша Агрба Аахыҵ-Кавказтәи афедерациа ГПУ аус шәыцызуаз иҿы сшыҟаз шәнеиит, ари дызусҭада ҳәа шәҵааит. Сашьа иоуп, Аԥснынтәи дааит, Гәдоуҭатәи араиком маӡаныҟәгаҩыс аус иуеит ҳәа аншәеиҳәа, ахәылбыҽха аҩныҟа, сара сышҟа, думаны унеи ҳәа иашәҳәеит. Шәара шәымшира иазкыз агәырӷьара сахьалахәхаз, насыԥ дук еиԥш исыԥхьаӡоит иахьагьы. Ибзианы исгәалашәоит усҟан шәара Лакоба иныҳәаҿа анаанышәкылоз изышәҳәаз ажәақәа. «Нестор сара сырҵаҩы иоуп… Уи ҳвожд дуӡӡа Сталин даара дизыӡырҩуеит, бзиагьы дибоит… Аԥсни Лакобеи еигымхааит!.. Дфырхаҵоуп, дҳаракуп. Шәгәы иалымсын, шәарҭ аԥсуаагьы уи дзыԥсаҵәҟьоу цқьа инагӡаны ишәзымдыруазар ҟалап» ҳәа. Иара убас ибзианы исгәалашәоит, уи ауха дсасны ишәҭаз
Аахыҵ-Кавказтәи афедерациа НКВД ахада Станислав Реденс шәыхәмаруа Лакоба иныҳәаҿа ҩынтә ишәыржәит… Убасҟак аҟынӡа бзиа дыжәбон иԥсы ахьынӡаҭаз. Убри аҟынӡа дышәҭахызҭгьы, даныԥсы дзышәцәымыӷхазеи? Лакоба дшытроцкистыз идыруан, Агрба инапала иҩааит ҳәа шәара адҵа ишәҭазшәа, Ԥачулиа исеиҳәаз агәра згом. Лакоба апартиеи Асовет мчреи рзы гәыкала дшыҟаз шәара ишәымдыруеи! Дәрыԥшь анхацәа реизара иара ибз аҵазшәа гәаразҵаз дара рхаҭақәа роуп, Асовет мчра аӷацәа. Дәрыԥшь анхацәа шеизоз уи зынӡагьы издырӡомызт, Қарҭ Апартиа Аизара ду аҿы дыҟан. Ажәлар еизеит ҳәа ианиаҳа, иареи шәареи шәеицны Гәдоуҭа шәнеиит. Ибзианы ижәдыруеит аҭагылазаашьа шаҟа ицәгьаз. Аизара ианалагоз инаркны иааилгаанӡа рыгәҭа салагылан, шәеимпы, иҟашәҵо хәарҭам ҳәа ирылабжьоз среиуан.
Лакоба имацара дмааикәа, абра ҳахьгылоу ҳаԥсыроуп, ҳақәҵрангьы ҳаҟаӡам ҳәа ажәлар еицҿакны иҳәҳәон. Аконтрреволиуционерцәа, ҭауади аамысҭеи иреиуаз, ауаа азыҟаҵаны ажәлар ирыларгыланы ирыман. Лакоба данааиуа иеихсны дыршьразы. Изыԥшыз шидыруазгьы, аԥсра дацәымшәаӡакәа ихала днеиит.
Уи иеиԥш ида здамыз аҽаӡәы изыгәаӷьуамызт. Ажәлар рыгәҭыха иаргьы игәҭыханы, ргәырҩа иаргьы игәырҩаны данаарылагыла, аӡәгьы ишәақь дзаҵымхеит.
Избоит џьоукы ршәақьқәа шсықәку, аха сара уи сацәшәаӡом. Шәҵеира сызныҟәымгазар, исзыжәулак сыхәҭоуп ҳәа ибжьы ҵрыхәҵәаӡа ажәлар данаарылагыла, рҽеиқәыркит. Иҳәатәы харҵеит. Зегьы рыҩнқәа рахь еимпны ицеит.
Сара акоммунист партиа сааӡеит, сыԥсы ахьынӡаҭоу иснарҵаз иаша мҩала сымҩасларц саҭхуп. Иҟам-иным сызҳәом. Лакоба Асовет мчра даӷамызт, ихы-иԥсы зегьы ақәиҵон. Иагьақәиҵеит, уи амҩа дшықәыз дыԥсит.
Аҳәара ҟасҵоит, Лавренти Павел-иԥа, шәара шәышҟа, аԥышәа ду змаз абольшевик, ааԥсарак ҟамҵаӡакәа Асовет мчра амаҵ азызуаз… «Сырҵаҩ ду» ҳәа шәзышьҭаз, хвожд дуӡӡа Сталин сҩыза ҳәа зеиҳәоз, изныкымкәа Ленин дыззыӡырҩхьаз, Нестор Лакоба ихьӡ-иԥша зырцәгьарц иаҿу ацәгьацәыԥхамшьақәа рықәнага иақәшәыршәарц.
Ҩбаҟа ажәа сара схазы. Сзыхдырҟьаз ҳәа акгьы сзымдырӡо сырбаандаҩны, Қарҭ, шәара шәахь анеира сшаҿыз, саанкыланы сҭаркит. Уажәы Аҟәаҟа сиаргеит. Схәыҷны сҩагылазар аахыс бзиарамзар цәгьарак ҟасымҵац, ҳкоммунист партиа иаасыднаҵоз гәык-ԥсык ала инасыгӡон. Ԥачулиа дыԥхамшьаӡакәа Лакоба дытроцкистын ҳәа ҩны унапы аҵауҩыр, Лавренти Павел-иԥа ухы уақәиҭитәуеит ҳәа сеиҳәеит. Уи сара аҭак абас иҟасҵоит: исҭахым сара гәнаҳала иаахәоу ахақәиҭра. Акы заҵәык сзыҳәо, акгьы шысхарам, сышиашоу еилышәкаа. Захар Агрба».
Иҩны данаалга, еидара хьамҭак дааҵҵызшәа, иԥсы ааивигеит, ашырҳәа дҩагылан, инаганы Наҳар инаииркит даԥхьарц азы. Иџьеимшьаӡеит, иԥсы дацәшәаны ихы аиқәырхаразы иҟамыз-ианымыз акәымкәа, аиаша ахьаниҵаз, аха абри ашьҭахь дзықәдыршәараны иҟаз даназхәыц, даарыцҳаишьеит.
Асааҭ хәба рҟынӡа аҩыџьагьы лацәеихьшь ҟамҵаӡакәа иԥшын. Аамҭа ааигәахо ианалага, Наҳар игәы ҭыҵны ицо иалагеит. Захар, акымзарак усс иҟамҵаӡо, длеиҩеиуа дыҩнан. Асааҭ хәба шааҟалаз еиԥш, ашә аатын Ражьден Гангиа дҩызӡа дааҩналт: – Абаандаҩы Агрба, ашәҟәы иуҩыз абаҟоу? – иҳәеит, дихәлаџьаџьо Ԥачулиа ицәаҩа шьҭыхны.
Захар аҭак имҭаӡакәа ашәҟәы наииркит.
Захар ԥсахеибакрыла ииҩыз ашәҟәы, импыҵԥааны ианырга ашьҭахь, ииашамыз акранысҵама ҳәа акыраамҭа дазхәыцуан. Игәалаиршәон Дәрыԥшь ажәлар реизара зыхҟьаз. Ихамышҭӡо ихаҿы иаанхеит даара игәамҵны иҟаз, акыр зықәрахь инеихьаз Калдахәаратәи нхаҩык иқәгылара. «Анхаҩы есқьаангьы дзыргәаҟуаз адгьыл акәын… Уаҳа аҽак иҭахӡам, – абас дналагеит уи, ажәлар даарылҵын, иҳаракны иҟаҵаз ацәажәарҭаҿы днықәгылан. – Ҭауади-аамысҭеи, наџьнатә аахыс адгьыл дара иртәушәа зҽахарԥаны изку, ахаҳҳәап, Асовет мчра шьақәҳаргылап, адунеи шәзылашоит, адгьылқәа зегьы анхацәа шәақәиҭны ишәоуеит, шәсыцгыл, ҳаибашьып, – иҳәан, Лакоба хәыҷгьы-дугьы иҳәатәы хаҳҵан, ҳаибашьит, ҭауади-аамысҭеи ахаҳҳәеит, ашьа каҳҭәеит, Асовет мчра аагеит. Ишҳаиҳәоз иҟалеит, анхацәа адгьыл ҳақәиҭны иҳауит. Иаҳамбацыз аабеит. Ҳцеи ҳџьықәреии еиԥымҟьо иҟалеит. Қыҭацыԥхьаӡа акәампаратиақәа (акооперативқәа) дыргылт. Аџьықәреи, аҭаҭын, аҩы – узхашәало аарыхны иумазҭгьы, иноугар, иаауҭаххалак амаҭәа-ҩыҭәаз ирыԥсахуан. Ҳахшара
ракәзар, ашколқәа рҿы аҷҷаҳәа иасны аҵара рҵон. Ҳарахә-ҳашәахә ҳҽеинаагалт…
Абас анцәа ишиҳәара ҳаҟан. Шәшыҟоу аҵкыс шәеӷьхоит Сталин иколхоз шәалалар ҳәа митәык ааганы иааҳалаижьын, ҳаиланагеит. Аколхоз ҳәа иҳадыргалаз хырҵәагазаап. Ианаџьалбеит, Сталин иаб дҳамшьит, иан дҳамшьит, иҳамеикузеи, ҳзыхирҵәозеи, ҳаҷкәын уоуп, уцаны уҳазиацәажәа, ҳшыҟоу ҳаанижьааит ҳәа Лакоба ҳиҳәеит, аха ишыжәбо, даҳхамӡгылт. Изҭаху алалааит, изҭахым ус иҟазааит ҳәа хаала иалагашәа ҟарҵеит аԥхьа. Егьырҭ ажәлар абзиара шәзыҟалааит, сара ҳқыҭа атәы ауп исҳәо, хар змамыз нхаҩык даламлеит аколхоз, иалалақәаз анымха-хымҵәаҩцәа, знапы нагӡаны маҵәы наак шьҭызымхӡац иабанырҵои-иабанырхуеи ҳәа ирылақәаз роуп. Зыгәра ганы ҩ-џьмак ҽнак хәлаанӡа ирыцумҵаша ракәхеит аиҳабацәа ҳәа иаҳхадыргылоз. Аколхоз шәаламлар, ишәҳарбап ҳәа ҳдыршәо иалагеит. Аԥсны ҳаиҳабырагьы урҭ ирыдгылоит. Аколхоз шәалала, шәеицаарых, ижәуа еиԥшны ишәоуеит ҳәа ҳарҳәеит… Баагьы-ԥсгьы еидгыланы аус еицушьас иҟоузеи? Ҳхала ҳадгьылқәа рҿы аус аауа, ԥаса ҳшыҟаз ҳанхар еиӷьӡами, хҳәеит. Мап, ус акәӡам, атрактор шәзаауеит, уи ахала зегьы шәзыҟанаҵоит, шәара шәтәаны шәахәаԥшла рҳәеит. Атрактор зегьы ҟанаҵозар, аколхоз иаларҵааит, ҳара ҳшыҟоу ҳаҟазааит.
– Уи атрактор ҳәа шәызҿу, – ивараҿы игылаз даҽа нхаҩык игәы иҵаххуа ажәа ааимиԥааит, – адәы еиужьқәа аҭахуп, ҳара мардак ҳаҿаԥсоуп, иабаҳахәарҭоу? Ацәмаҭәақәа ҟалаӡом, рҳәеит, нхашьас иҳамоузеи?
– Шәқәаҵақәа ықәшәх, аџьықәреи лаҵара шәаҟәыц, ачаи ада акы еиҭашәымҳан, ачаи амал ду аанашьҭуеит, рҳәеит, – иажәа анагӡара деиҭаналагеит Калдахәаратәи анхаҩы. – Зегьы ҳаарҟәаҵны ачаи мацара ҳалагар, ҳарҭ аԥсуаа нхашьас иҳамоузеи, ҳаламыс, ҳкьабз, ҳчеиџьыка зегьы ҳамышәхуама? Асас уҩны дааир, ачаи имҵоургылома? Ҳарахә абаҳәуеи, ианаҳхуама?
– Мап, мап, аԥсуааи аколхози ааибуам, уи ҳара иаҳтәым, изҭаху ирымазааит. Аказарма дуқәа ҟаҵаны, ҳәсагьы-хацәагьы шәеилатәаны аҭаҭын шәрыԥхла ҳәа ҳарҳәеит. Ауаҩы иаҳахьоума, ҳәсагьы-хацәагьы арахә реиԥш еилартәаны… Сара хҩык аҭацацәа сымоуп, аԥсуа ламыс ныҟәыргоит, заҵа
исыдымтәалара, ашҭа санааҭала нахыс ршьапы иқәгылоуп… Нас уажәы инеины аҭаҭын казармаҿы иҟәаз-ҟәазӡа исыватәарцу? Уи еиԥш ҳаӷоу ибааит!.. Мап, мап, иҟамлароуп аколхоз! – уажәы-уажәы аԥыр-ԥыр дыҵҟьон уи анхаҩы.
– Ишәҭахымзар шәыҟаз ҳәа ԥыҭраамҭак иаҳҟәаҵшәа иҟан, уажәы ҳахәцәа ркит, шәаламлар ҟалом ҳәа, – ивараҿы игылаз иҽанааиқәиклак, иажәа анагӡара дналагон Калдахәаратәи анхаҩы.
– Иаламлаз цәгьала иҳазныҟәеит, «шәкулакцәоуп» рҳәан, ҳцақәа ирҭаланы иҭадырцәит, ҳарахә ҳахцаны иргеит, ҳаҩныжәқәа зықәгылоу аамҷыдарахаз дгьыл ҿаҵак ҳақәиҭымкәа ҳҟарҵеит, «акулакцәа рыхшара аҵара шԥашәҳарҵои» рҳәан, ҳхәыҷқәа ашкол иҭырцеит, ҳабжьқәа ҳамырхит, абжьыҭирҭахь ҳнармышьҭит, аҽышьра ҳҭадыргылт. Сара абри ижәбо укулакуп ҳәа сарҳәеит, сабатәи кулаку, ҽабааки, ҩыжәки, хә-џьмаки ракәӡан исымаз, уажәы акымзарак сымаӡам, сҭаацәараҿы ааҩык ҳаҟоуп… Шьҭа хныҟәгашьас иҳамоузеи? Аӡлагараҿыҵәҟьа сахьнеиз, аџьықәреи слагоит ҳәа, укулакуп рҳәан, сахарымҵеит. Урҭқәа зегьы схы иқәыскрын, абыржәы ааигәа ауаҩы дызқәымшәац сақәдмыршәазҭгьы.
Сызлыҵыз сқыҭауаа ирдыруеит, ааигәа агәаҟра сақәшәеит, саб дыԥсгәышьеит. Иԥсыз дузырхынҳәуам, имҩа дықәҵатәыми, жәытәнатә аахыс аԥсыжырҭа ахьҳамаз даажуеит ҳәа анышә аԥҟара ҳаналага, уара акулак уаб дааганы аколхоз дгьыл аҿы ижра зинс иумозеи рҳәан, аԥсыжра еимарыԥсеит. Уара узқәиҭу уҩны зықәгылоу ауп ҳәа сарҳәеит… Сашьцәа ҩыџьеи сареи «Кьараз» ҳалан, Асовет мчра аагаразы ҳақәԥон, сара саанхеит, дара рхы ақәырҵеит… Иҷкәынцәа ҩыџьа рхы зқәырҵаз адгьыл иахьамадоу раб дрываажыр рымуит… – абарҭ ажәақәа аниҳәоз игәи илаӷырӡи еилаҵәон… – Ажәлар, шәара шәҿы изӡом, убасҟак сгәы сахаԥыржәеит, сшәақь аакыдыхны, аӡәы игәы ҵсымблаакәа саб дсыдмыржит. Убри аахыс сҽыҵәахны абна сылоуп, сылҵрангьы сыҟаӡам. Ажәлар бзиа, ишәымун, мап ацәышәк аколхоз, акәымзар сара ислахьынҵахаз шәаргьы ишәлахьынҵахоит!.. – абас ааиҳәан, дналбааԥеит, аҷкәынцәа реиԥш ибаҩ ицәыласӡа. Уи нахыс иааҟәымҵӡакәа ауаа рыбжьы гон: «Аколхоз ҳҭахым!..» «Аколхоз ҳахнарҵәоит!..» «Аколхоз ҳафоит!..» «Ачаи ҳақәнахуеит!..» «Ачаи ҳԥынҵа иҭиаауа, шьапыргыларҭа ҳмоуа, ҳадгьылқәа
зегьы агоит!..» «Лакоба иҿы ауп аус ахьҳамоу!..» «Дааиааит, иареи ҳареи ҳаицәажәап!» ҳәа.
«Иеизаз анхацәа Лакоба гәыбӷан изҭоз иабардыруаз шаҟантә Қарҭ аизарақәа рҿы дықәгыланы дырхашшаахьаз, – дхәыцуан Захар. – Аԥсни егьырҭ ареспубликақәеи узеидкылом, адгьыл ҟәаԥа-ҿаԥароуп, иқәынхо аԥсуа жәларгьы рқьабзи рҵаси зынӡа аҽакуп… Хаала акәымзар, мчыла ҳәа ҳалагар, уааџьбарақәоуп, аршәара рнаалаӡом… Иара усгьы хыԥхьаӡарала имаҷу амилаҭ ҳампыҵаӡыр ҟалоит. Инеиԥынкыланы аколнхарақәа рыҟаҵара ҳалымшар ҟалап… Хәыҷы-хәыҷла иазыҟаҵо, рымаршәа куа аамҭа раҳҭап» ҳәа аниҳәалак, аҭакс иаҳауаз акы заҵәык – «Сталин дуӡӡа иҳәеит, иҟаҵатәуп» ҳәа акәын. Уи иқәгыларақәа иаргьы шаҟантә дырзыӡырҩхьаз.
Дышԥаицәшәоз Захар, ажәлар шны ишыҟаз Лакоба имацара данаарылагыла, акы изырур ҳәа. Дцәажәо дышнеиуаз, иҟашәҵо хәарҭам, ара шәхала шәеизаны, ари еиԥш азҵаара ду адәы ҳақәгыланы иаҳзыӡбуам аниҳәа, азныказы ажәлар иргәамԥхакәа аууҳәа иааилалеит.
– Қыҭацыԥхьаӡа аӡәаӡәа, ҩыџьа-ҩыџьа шәҿахәы зҳәаша, зыгәра жәгақәо шәхаҭарнакцәа алышәх, нас Аԥсны аиҳабыреи дареи еиқәшәаны еицәажәап, шәҭагылазаашьа аиӷьтәразы ақәҵара ҳадаҳкылап, – аниҳәа, адруҳәа зегьы ақәшаҳҭхеит… Аизарагьы аҵыхәтәа хыркәшахеит.
Лакоба Дәрыԥшьынтәи дхынҳәны даанӡа, Аԥсны аиҳабырагьы Бериагьы Гәдоуҭа ақалақь аҿы итәаны иԥшын. Хаала, ԥсыҭбарак ҟамлакәа ажәлар ахьеимирпыз Бериа даара игәы иахәазшәа ҟаҵаны, Лакоба идиныҳәалт аԥхьа, аха ашьҭахь (иара уи аухаҵәҟьа) Қарҭынтәи аусҭҵааҩцәа дрыԥхьаны, зхаҳәатәала еизаз анхацәа Асовет мчра иаҿагылт ҳәа рҭакра далагарц ақәикит. Иахгатәуп, ирӡтәуп, ҿааҳәыра рмоуа ҳәа Бериа амамиқәара иҿатәаны ажәалагала аныҟеиҵа, Лакоба изымчҳакәа дыҵҟьеит, ажәлар акгьы рхараӡам, зегьы зхароу ҳара ҳауп… Ҳара ҳауп ирӡтәу, иахгатәу иҳәеит… (Уи ауха аизараҿы дыҟан Захар… зегьы игәалаиршәон) Бериа уаҳа акгьы ахимҳәааит, аха Лакоба иқьышә дҭасызшәа, дгәааны дтәан…
Бериа уи ихаимыршҭит, 1937 шықәсазы игәалаиршәеит, Қырҭтәылатәи Акомпартиа Ацентр Комитет абиуро аилатәараҿы «Аԥсны аиҳабыра агәрамгацәа, 1931 шықәса раахыс атроцкист Лакоба еиҿкааны имаз атеррортә-контрреволиуциатә организациа иалан» ҳәа рызҵаара иахәаԥшны апартиа ианалырцоз. Абласаркьа ажәак димырҳәеит, 1931 шықәсазы Гәдоуҭа шәаргьы шәтәамзи, Лакоба ажәлар акгьы рхараӡам, ҳара аиҳабыра ҳауп зегьы зхароу ҳәа иҿала ианиҳәаз шәмаҳауази, мап шәкуама ҳәа данаарҿагыла, ирҳәо рҿамшәо иаанхеит.
– Лакоба усҟан ииҳәаз иаанагоз уи акәӡамызт, игәы иҭаз аҽакын… – иҳәан, ашырҳәа дҩагылт Владимир Ладариа, аха, шәгәы Асовет мчразы ашьаҟәаҟәа шҭажьыз еилаҳкаахьеит, уа утәа иҳәан, ига-иҿы амырҳәаӡакәа даахьижәеит… Рызегьы рпартбилеҭқәа рымхны, иааурыжьит рҭакрада ус рымамкәа.
Ладариа ииҳәарц ииҭахыз, Лакоба ажәлар акгьы шырхарамыз ибон, анхацәа зынӡа азыҟаҵарак рымаӡамкәа, хыхьынтәи иҳауа адирективақәа рыла рыхәцәа ҵкааны, аколнхара шәаламлар ҟалом ҳәа иаҳкит, рмаршәа ҳамкит, иаҳҿаҳаргылт, аколнхара убасҟак ирцәымӷаҳтәит, аӡбахә анраҳалак, рыблахаҵ гьежьуеит… Ҳҭаҭын казармақәа уахынла амца рыцраҵаны ирбылуеит… Ачаижәла анылаҳҵалак, уахынла иҵыхны, аҭыԥан ахаҳә ҭарԥсоит… Сҽы аколхоз исцәагар аҵкыс снапала исшьыр еиӷьуп ҳәа, анхаҩы иԥсы еиԥш бзиа иибоз, ахы инагәыдыргыланы, ишьны икаижьуеит… Избан абранӡа изнаагозеи ҳанхацәаҳәа акәын…
Аԥсны мацара акәызма, Асовет ҳәынҭқарра ахьынӡанаӡааӡо абас анхацәа дыргәаҟуа ианалага, ашшыбӷьыцқәа Сталин ишҟа ирыҩуа иалагеит. Убасҟан ауп Сталин «Ақәҿиара зыхшыҩ ахнаԥааз» ҳәа астатиа аниҩыз (1930 ш.).
Уи астатиаҿы Сталин дрықәӡбеит аҭыԥантәи анапхгаҩцәа аколнхарақәа рышьақәыргылара иахьахдырҟьацәаз, иахьахнаԥаацәаз азы. Уи ашьҭахь ԥыҭраамҭак иҭышәынтәалан иҟан, аха шықәсыбжакгьы бжьымсит, Сталин аԥхьа ииҳәахьаз акәӡамкәа… усҟан истатиаҿы шәыццакцәеит ҳәа гәыбӷан риҭозҭгьы, уажәы иқәгылараҿы аҭыԥантәи анапхгаҩцәа ахҭынҟьа риҭеит: «Изышәмырццакуазеи аколнхарақәа рыҟаҵара, шәыззыԥшузеи? Акәымзар еиҵашәҟьарц шәаҿызар? Ҩышықәса рыла ҳтәылаҿы аколнхарақәа ҟаҵаны ҳрылгароуп… Тәамҩахә ҟамҵакәа аус утәуп. Згәы ацԥыҳәаны иахамӡгылаз Асовет мчра даӷоуп» ҳәа.
Жәлар раб иажәа иҿшәаанӡа ҳтәыла зегьы алозунгқәа рыла ихҟьахеит, «Ҩышықәса рыла аколнхарақәа ҟаҵаны иалгахоит» ҳәа. Напхгаҩцәақәак Сталин ихылҵуа «ашәахәақәа» аԥхьа ҳара иҳақәхарԥхоит ҳәа ҩышықәса ацынхәрас шықәсык ала аколнхарақәа ҟаҵаны ҳалгароуп ҳәа ахыдҵа ргеит. Урҭ раҵкыс ҳара ҳазлеицәоузеи, ҳаб ҳарҵаҩы дара иреиҵаны бзиа даабома рҳәан, аҽанапхгаҩцәақәак шықәсык зҳәаз ирацлабны «шықәсыбжак» ала ҳәа рхы иадырҵеит. Анхацәа еидцаланы, мчыла аколнхарақәа ирыларҵо иалагеит, мап ацәызкуаз амықәшәатә дақәдыршәон, имаз-ихӡыз зегьы ааимыхны, ҭаацәала инеидҿаҳәаланы иахыргон. Анхаҩы изы уи аҵкыс еицәаз аамҭа ҟамлаӡацызт… «Избан, изыхдырҟьозеи анхацәа? Абри еиԥш арыцҳара, агәаҟра ишҭагылоу Сталин идыруоушь?» – абас дхәыцуан Захар.
Захар ииҩыз ашәҟәы наганы Ԥачулиа иаԥхьа инықәырҵеит… Усҟанҵәҟьа Қарҭҟа ацәажәара даҿын, ила акы або дыҟамзыт. Ацәажәара дшаалгаз еиԥш иааиҵыхны даԥхьеит, иблақәа ҭыҵны ихы агәҭаҟынӡа иҩеирц егьрыгмызт, азаара изаазшәа дыҳәҳәон, алахша, ииҩуа закәызеи, иԥсы шҭоу агаз иқәҭәаны, амца иркны дыжәблы ҳәа… Убас егьыҟаиҵон, аха ашәҟәы Бериа ихьӡала иахьҩыз деиқәԥах, дҿаҳәа дааннакылт.
«Агрба Захар сара ибзианы дысгәалашәоит, сышҟа ашәҟәы иҩааит ҳәа хаҭала идиҵахьан», – ихаԥыцқәа аҿҿа шрыҵгоз аҽныҵәҟьа ашәҟәы Бериа ишҟа идәықәиҵеит. Шьҭа уи иҟынтәи адҵа иауаанӡа дызилакьысуамызт…
Бериа ихьӡала инеиз ашәҟәы данаԥхьа, дԥыххаа дызгаша абомба ааганы идыркызшәа дааҟалеит.
Бжьшықәса раԥхьа иҟаиҵахьаз ахәымгара… уи шьҭа уаҳа уаҩԥсыжәла идыррангьы иҟаӡам, ашьҭамҭа ыӡхьеит ҳәа игәы зызирҭынчхьаз, иҿыцӡа иаацәырнагеит. Дзықәтәаз аҟәардә дазымкуа икабинет еиҵҳәа ахи аҵыхәеи дакәшо далагеит. Уи амца изыркыз, деивызгаз «1931 шықәсазы умшира аназгәоуҭоз сыҟан… Лакоба иныҳәаҿа Станислав Реденс ҩынтә иуржәит» ҳәа Захар ииҩуаз ацәаҳәақәа ракәын.
Бериа амаҵура ҳаракы ахь ахаларазы имырҿиоз иарба-ныз, иаҭаххар иани иаби мардуанс иҟаиҵон…
Аахыҵ-Кавказтәи афедерациа ГПУ аҿы аусура даналага, иахагылақәаз аӡәаӡәала ирыхьыз рзымдырӡо, ирыҵжааны хланҵы иҭаҵо (иҭархо), жәлар ркомиссар Станислав Реденс ихаҭыԥуаҩыс иҽыҟаҵаны, дыцәгьахәыцуа дааиҵатәеит, ишьапы данкны, дылбааҳәаны, иара иҭыԥ анбааныскылои ҳәа диҵаԥшуа. Игәы аҵаҿы ашҳам аҽеизнагон, инапқәа чыхә-чыхәуан, иахьамзар уаҵәы данбаҭасырхари ҳәа, аха дшәаны изыгәаӷьуамызт, уи иԥҳәыс Анна Алилуева – Сталин ианхәыԥҳа гәакьа лакәын… Инапы илаломызт… имаҳәыла хәымгарак иҵеигаларц дышишьҭоу ааиҵидыраар, ишианеимыжьуаз идыруан… Иҽырҟәымшәышәны дхырбза-кәырбзо, иеиҳабы ихаҵкы адгьыл аҿы икамыршәуа, икәа дҭаланы имаӷра дкылсуан. Агәыр аҵа дкылсрашәа иҽыҟаҵаны акәын икабинет дшыҩналоз, уара уеиԥш аԥышәа ду змоу инапаҵаҟа аусура насыԥуп ҳәа иҿаԥхьа дқьақьон, аха данцоз ашә дкыламӡо дычуан, абри ахҭыԥшша, илымҳа унахан иааиҵухыр, аҽада ахаҭа-ԥсаҭа, данбанӡасхагылазаауеи ҳәа игәахы еиҟәыҷҷон. «Аԥаҵа ду ихы лахаанӡа илакьысшьа сымаӡам… Аха уаанӡа изычҳауада? Адунеи зегьы итәӷәы ахшьны дақәтәоуп… Акгьы дамгаӡакәа даанхар, саргьы абри аҽада сышиҵатәоу саанхоит», – абас уахгьы-ҽынгьы дхәыцуан. Аамҭа цацыԥхьаӡа еиҳа-еиҳа ицәгьахәыцра аҽарҭбаауан, аҵыхәтәаны Сталингьы ила дамбо аҟынӡа днеиит, изымчҳаит, игәҭакы еиқәаҵәа шынаигӡаша иаҩысҭаацәа иҵарҳәеит. Урҭ рҳәатәы ахаангьы дахымԥацызт.
1931 шықәсазы имшира нарҭбааны иазгәеиҭарц даара иҭаххеит. (Уаанӡа зынӡаҵәыкгьы иазгәеимҭаӡацызт). Уара сҳәынҭқар, уара сыхшыҩҭра, уск сымоуп, аха иуамҳәакәа исзыҟаҵом ҳәа Станислав Реденс иаԥхьа днеины даатәеит, ицәа дҭало-дҭыҵуа, ахәша еиԥш дӡыҭуашәа иҽыҟаҵаны.
– Сузыӡырҩуеит, Лавренти, изакәытә усузеи иумоу, сара сахьахәарҭоу акрыҟоума? – игәы разӡа дизҵааит.
– Сымшира азгәасҭарц… саҭамзааит, сара сакәӡам, сҩызцәа роуп, иазгәаҳамҭар аауам ҳәа ҭаха сырҭом ишыҟасцара сыздыруам, – иҳәеит дхәи-ҵәиуа.
– Уи даара ибзиоуп, уҩызцәа ирҳәаз иашоуп, умшира азгәаҭатәуп хымԥада, – дақәшаҳаҭхеит иеиҳабы.
Бериа ииҭахызгьы уи акәын, дахьақәшаҳаҭхаз даара деигәырӷьеит.
– Уаҵәухоуп иансымоу, аха уара уақәымшәозар, иҟасҵаӡом, иахызгоит… Уара уҟамкәа хаара аҵалом, – диҿагәыбзыӷны, ашьышь еиԥш димҵаиарц егьигымхеит.
– Уиаҟара аҳәара аҭахым, уаҵәуха схы сақәиҭуп, сҟалоит умшираҿы, – ҳәа иеиҳәеит.
Имшира азгәеиҭон иҩны, аӡәгьы ила дабомызт, уажәы-уажәы ддәылҵуан, дыҩналон, ачеиџьыка ихианы иқәгылаз еиқәыхьшәашәа ицеит, аха дыззыԥшыз даанӡа аӡәгьы димыртәеит. Акыр дагхеит, аха дааит Реденс.
– Сымшираҿы уара ҭамадас уаныҟамла, сара смиӡазшәа сыԥхьаӡоит, уара аҳәынҭқар, уара ахшыҩҭра, аахыҵ-кавказтәи ачекистцәа зегьы ҳзааӡахьоу… уаха ҭамадас уансзыҟала ҩынҩықәра нысҵуеит, – ишынатәаз еиԥш, Абласаркьа аҵәца аанкыланы Станислав Реденс ҭамадас далихит.
– Уара уахныҳәала, ҳара иаажәлоит… Уара уажәа ҟәышқәа роуп сара уаха исҭаху… – Абласаркьа уи иҿаԥхьа дшьамхнышгыларц далагеит, аҽыҵырбел еиԥш дилаԥсны дикит.
Ишԥаҟеиҵарыз, ианимуӡа дақәшаҳаҭхеит, аныҳәаҿақәа аанкыланы, дрыхныҳәаны, даҿыхәан иқәиргыло даналага: – Уара зегьы здыруа ахшыҩҭра , уара иузымдыруа сара иуасҳәозеи, аха ақырҭуа стол аҵас акалашәа иҟоуп, аҭамада ианимжә, егьырҭ аӡәгьы аҿамҩа иҿахьы иҩеигараны дыҟаӡам. Насгьы қарҭаа рымацара ракәӡам, Аԥснытәи асасгьы дҳадтәалоуп (Захар Агрба изы акәын). Сымшира пату ақәумҵозаргьы, сысасцәа ҳаҭыр сызрықәҵа… Уахала уара акруԥырхагахараны иҟазар, сара сагааит, насгьы ари аҩы ԥсыҽуп, ишумжәуа здыруан азы аџьбара аасымгаӡеит… Суҳәоит, уаԥхьа сыԥсааит, иаанукыло аныҳәаҿақәа ҭыркәкәаны ижәла, – иҳәан, зегьы ишырбоз инапы аанкыланы дагәӡит.
Абри ашьҭахь аҭамада, аԥшәма ишимуаз аниба, исыхьлакгьы сыхьааит иҳәазар акәхәп, аныҳәаҿақәа ҭыркәкәааны ижәуа далагеит ишиҭахӡамыз… Ихы изымдыруа ишьапы дзықәымгыло аҟынӡа днамгакәа диҟәамҵит. Длацәҟәыс-шьацәҟәысуа ныҳәаҿақәак знык акәым, ҩынтәгьы ииржәит. Ишиҭахыз даныҟеиҵа, ҵхыбжьон, астол даахиган, диҵагылан дылбааигеит, ари ихала иҩнынӡа дызцаӡом, дганы дааншәыжь ҳәа ҩыџьа аҷкәынцәа иара итәқәа ирыдиҵан, деимакеиҿакны дрыманы ицеит. Урҭ заа иазыҟеиҵахьан,
дахьыргашаз рдыруан. Иара дахьынхо иҩны ихала дақәшәо, игәаҟәышра ҳәа егьимамызт.
Аброуп уахьынхо рҳәан, иҵеибаҳәа ахәбатәи аетаж дыҩхаргалан (иаргьы ахәбатәи аихагылаҿы акәын дахьынхоз), ауада аномер 26 ҳәа зныз ашә даддыргылт. Абри ами ууада рҳәан, иазҵааит, ихы аарлаҳәа иҩышьҭыхны аномер данахәаԥш (иара дахьынхоз ауадагьы уи аномер акәын), ахх-хаҭоуп иҳәеит аарлаҳәа иҿы еилго. Ус акәзар уҩны уаагеит, шьҭа ҳара ҳцеит, рҳәан, ашә днадыргыланы, еибарыҩуа илбааҟьаны ицеит. (Адҵа ирымаз «қәҿиарала» инарыгӡеит).
Станислав иҩны дааиз џьшьа ашә изаадыртырц дасуан, аха акыраамҭа иԥшәма ианаалмырты, ирыӷәӷәаны дасуа далагеит, ибжьы духеит, агәылацәа аанарԥшит. Аҵыхәтәан ашә аатит, «иԥшәма» дагьлҿамԥшит, ихы дакапануа, ишьапқәа еилаго иҩны дааизшәа дныҩналт… Дышиашаз ишьҭаларҭахь деихеит, дахьаанагаз штәымџьараз еиликаауа ҳәа дыҟамызт, дыбӷаӷо имаҭәақәа ааишәихын, аҟәардәҵәҟьагьы изахымшьит, харабӷьара инкаԥсаны, ацәырҭаҟаҵа днықәҳаит. Уи аамҭаз аԥшәмаԥҳәыс илырҭахьаз асценариала «лроль» анагӡара далагеит. Шәсыцхраа, шәсыцхраа.. ҳәа арҵәааҳәа дыҳәҳәо, ҵаҟатәи лымаҭәада акгьы лышәӡамкәа, луада даадәылҟьеит. Ибыхьзеи, иҟалазеи рҳәан, агәылацәа лыдеизалт.
– Хаҵа ламысдак дсықәлеит, амш сылеигарц, сыԥсы ицәызгеит!.. Шәсыцхраа, шәуаами, дсыздәылымцеит, иҽеилыхны сиарҭа дылажьуп!.. – лыхцәы еилажәжәа асценаҿы дықәгылазшәаҵәҟьа акәын ишыналыгӡоз лроль.
Дызусҭада абасҵәҟьа аламыс зцәыӡыз ҳәа агәылацәа аныныҩнала, Станислав деизҟьа аԥҳәысеиба лиарҭаҿы иҽеилыхны дышьҭан.
– Угыл, узусҭада, абыржәыҵәҟьа уца акәымзар, ухы ԥаҳҽуеит, – ҳәа досу иааимԥыхьашәоз кны ианааихагыла: – Ишәҭахузеи, сыҩны сыҟоуп, – ҳәа иҿы еилымго ҿааиҭит.
– Аԥхамшьа, ииҳәо шәаҳауама, зныкыр дызбахьоума, абыржәыҵәҟьа амилициахь адырра ҟашәҵа, дыкны дыргааит, ахьмыӡӷ сиргарц дахьаҿу шәымбаӡо! – лҳәан, аԥшәмаԥҳәыс даапкит, дҿаҳәатәхеит.
Адырра анбаҳарҭои ҳәа рҽырхианы ишнаҵҟьара иԥшызшәа, аҭел абжьы шаараҳаз еиԥш, гәыԥҩык амилиционерцәа абаандаҩцәа зламҩанырго машьына еиқәаҵәак ала иаакылҟьан, ига-иҿы иамырҳәаӡакәа, ишьацәа данкны даадәылҳәаны, днақәыжьны дыргеит.
Дахьнаргаз иџьыба абомба ҭазаргьы гәарымҭеит, заҵа ишәҟәқәа ирыхәамԥшрыз, инеигәҭасны дҭаркит.
Ауха ақалақь аҿы икны иааргаз ҟьала-ԥалақәак аҩы иашьны ихылда-ӡылдаха иҭакны иахьрымаз иаргьы днаганы дрыларкит. Иаашаанӡа деигәыдҵо амш иларгон. Ианша, дызусҭаз еилыркаазшәа ҟарҵан, аума ҳахьит, аформа ушәӡамызт, уаҳзымдырӡеит, ҳаҭамзааит рҳәан дыҭганы доурыжьит.
Станислав арыжәтә анихыԥсаа, ихьыз даара игәнигеит, дыҟамзар иҭаххеит.
Ари еиԥш ахлымӡаах ҵәахышьас иамаз, насгьы ауаа ирмаҳарц акәызма Бериа абасҟак ихы «аџьа» заирбоз. Аҽныҵәҟьа Қарҭ акалақь ахи аҵыхәеи иахьӡеит, абыкь иасны ирыларҵазшәа.
Ҩыџьа ахьааидгылоз уи акәӡан излацәажәоз: Аахыҵ-Кавказтәи афедерациа аҩнуҵҟатәи аусқәа жәлар ркомиссар Станислав Реденс иҟаиҵаз шәаҳама? Иаха аҩы иҽаршьны, ԥҳәысеибак длықәлан, атапанча лҿакны амш лылеигарц дшаҿыз дақәыркын дҭаркит… Фу, ҳаӷоу дибааит ацәаԥҽыга. Абри еиԥш амаҵура ду иахагылаз абас аныҟеиҵа иуҳәараны иҟоузеи?.. Шьҭа имаҵураҿы аанхашьас имоузеи?.. Абас имыхькәа иааиқәшәаны дыԥсыр еиӷьын… Ԥсык диҩызами… ГПУ ахьӡ-аԥша ирцәгьеит, афҩы иргеит… – ирҳәон, аха ирҳәоз…
Бериа акгьы имаҳаӡозшәа, иԥсы ӡаны игәы дҭаччо, иҭыԥ аҿы дтәан.
Станислав иҵалаз изымдыруа, дыԥхашьаны, ауаа рахь ихы изцәырымго, ибӷа ԥҵәаны иҩны дтәан.
«Ари нахыс иҟаларызеи?.. Аԥаҵа ду сымаҳәыла дсыхьчоит ҳәа далагарымашь?.. Аха уи убасҟак дҟьашьуп, адунеи аҿы иҟоу аӡқәа зегьы аанкыланы, дрыҵаргыланы дсыӡәӡәоит ҳәа далагаргьы, афҩы бааԥсы ихылаз ихыхшьа амаӡам», – дхәыцуан Бериа.
Уи ажәабжь гьежьуа Қарҭ мацара иалаханы иахьыҟаз игәаԥхомызт. Москванӡа инаӡаратәы иҟаиҵеит. Аԥаҵа ду умаҳәыла абас ҟеиҵеит ҳәа аниарҳәа, ихы ихнахит, дгәааны иҭаҭынжәга астол ианықәикша, иԥыххаа ицеит ҳәа Бериа ианиаҳа, Бериа игәы аҭра иҭамгыло дацәнаршәеит. Жәлар
ркомиссар деилымкааӡакәа дышԥашәырбаандаҩуаз, иҳәан, ишаанӡа даанкыланы дызмаз аҟәша еиҳабгьы-еиҵыбгьы рмаҵурақәа иаарымхны ирҭаиркит. Ҩыџьа аҷкәынцәа, сысас иҩны дыжәга ҳәа здиҵаз, адырҩаҽны «машәырла» амашьынақәа ааинҟьан иҭахеит. Аԥҳәыс заҵә ишԥаҟалеи ҳәа иара Бериа ихаҭа дышлазҵаауаз, «ахьымӡӷ лызхымгакәа, лгәы аангылан» дыԥсит. Луацәа, лҭынхацәа ҿаҳәатәха иқәгылт, Реденс иоуп дызшьыз, дҳамбароуп, Қарҭ далҵны дцароуп, акәымзар иҩны дыҩнакны, амца ацраҵаны далаабылуеит ҳәа.
Ҳәара аҭахума, аԥҳәыс заҵәы луацәа, лҭынхацәа Бериа иҽцәырымгаӡакәа иҵирҟьон. Абарҭ зегьы рышьҭахь Реденс изаанхаз ҩба заҵәык ракәын, ма аҽшьра, ма Қарҭ ааныжьны ацара, уаҳа аҽамҩакы ыҟаӡамызт.
Бериа ицәа аарҳәны ихаҵаны, иҟалаз гәнигозшәа, уажәы-уажәы диацәажәон, угәы каумыжьын… сыԥсы ахьынӡаҭоу уара узы сыҟоуп… ҳаилажьны умцан… уара уанҳацәца ҳара акыр ҳаԥсоума… Уара иумоу абӷа змада… Аду уизасны иаҳәа, дуцхрааит… Арахь зегьы сара избоит ҳәа.
Уи ус дицәнымхошәа иирбон, зыԥсҭазаара иалҵыз аԥҳәыс лҭынхацәа зынӡа аҽакын иреиҳәоз, иус сара снапы иакызҭгьы изызуаз сдыруан, аха имаҳәыла Аԥаҵа ду деиқәирхарц иҭахуп, сара исылшагәышьозеи уи иҿаԥхьа, шәара шәоуп ахгьы аҵыхәагьы, ишәымуроуп ҳәа амца рыҵеиҵон.
Аԥышәа дуӡӡа змаз ачекист, ажәытәтәи абольшевик хьӡыда-цәада, иԥсы ахьынӡаҭоу хыриашашьа имаӡамкәа, имаҵура ааныжьны дықәҵит. Иҭыԥ аҿы иара днеины днатәеит, абас цәгьацәыхцәыфарала игәҭакы наигӡеит. Уи аахыс мыҷ аамҭа цахьазма, аҵмыҳәҳәарра иҟаиҵаз ашьҭамҭа ирӡхьан, шаҳаҭра зураны иҟаз рызегьы рыбаҩ анышә иафахьан, адунеи ааҳәуазаргьы ҵымҵуази игәы каршәны дшыҟаз, Захар Агрба ииҩыз ашәҟәы данаԥхьа, амцаԥшь ицранаҵеит. «Лакоба убасҟак бзиа дубон, атамада ҩынтә иныҳәаҿа иумыржәыр умуит умшираан» ҳәа зҳәоз ацәаҳәа ашаха еиԥш ихәда иаакәшаны дахәыруа иалагеит, илақәа иланарԥшыгақәа ирзымкуа, иҭыҵны ицо дҟанаҵеит, «Агрба… Агрба… дышԥасцәаанхеи иахьанӡа… Сара соуп зегьы зхароу, дышԥасхашҭи… Аха ихала ихы сгәалаиршәеит»… Ԥачулиа адырра ииҭеит, уахыки-ҽнаки иалагӡаны иҿахәы иҿых иахьынӡауа хаала, имуӡозар, ихәҭоу игумыжьын ҳәа.
Буҭхузи итапанча ыргьало, дхәаԥхәаԥуа дыбжьаланы, Захар Ԥачулиа иахь дааигарацы адҵа иманы даннеиуаз, ҵхыбжьон агәы иахысхьан. Наҳар дыцәан. Захар игәы ҩарханы ачуан аҵа еиԥш еиқәаҵәаӡа иҟаз аҭуан даҵаԥшуа диан, усҟанҵәҟьа уи дзызхәыцуаз иҭаацәа ракәын, иҷкәын хәыҷы Зураб игәы дыҵаланы, зынзаҵәык иадамхаргьы ила анҭаԥшра дазыхьуан. «Издыруада ирыԥсҭазаашьоу иани иареи? Атроцкист иҭаацәа ҳәа аҩны идәылырцазар, хыҵакырҭа рымаӡамкәа иаанхазар? Ирыԥсыхәозеи? Иԥеиԥшхозеи Зураб? Иан даалымҵкәкәааны, бара атроцкист биԥҳәысуп ҳәа дҭаркызар?» – ахәыцра хьамҭақәа ихаҿы иааиуан, мчыла ихы иҭцаны сыцәоит ҳәа далагон, аха иауамызт, деимырхха дыркын.
– Атроцкист Агрба, угьил, угьил, Ԥачулиа даԥхьоит… ирльас, ирльас,  – ҳәа Буҭхузи ашә аартны данаалагыла, Захар ашырҳәа дҩаҵҟьеит. Наҳаргьы даанарԥшит уи ибжьы… Игәы нкыдырҩызшәа ибеит Захар ддәылганы данига.
Буҭхузи Захар диаԥцаны даннеига, Ԥачулиа азаара изаазшәа диқәҳәҳәеит, ҳазургәаҟуазеи, уара алахша, иудыруа аиаша зумҳәозеи ҳәа.
Захар дхәыҷны дҩагылазар аахыс абри еиԥш ажәа хьамҭа уаҩы иеимҳәацызт, акультура ҳаракы злааӡаз, уххь згеит, ухаҵкы сцеит ада ззымдырӡоз, алаба рыхха ихы дасызшәа днеилууаа дцеит. – Сара иашамзар сдунеи ахаан мцык сымҳәац, – иҳәеит, аԥхӡы хьшәашәа иқәнаҭәо.
– Мцуп иаауҳәо зегьы, аха уаха аиаша усырҳәоит, – иҳәан, иаԥхьа астол иқәыз апҟага, «ацәҵыхәа» ҳәа изышьҭаз, аақәиԥааит ихиҟьарц… аха аԥхьа иахьынӡауа иҿахәы хаала иҿых ҳәа Бериа адҵа ииҭахьаз ааигәалашәан, иара ицынхәрас аҟәардә игылаз инахиҟьеит.
Захар ҿымҭӡакәа, «ацәҵыхәа» дазыԥшуан, иахьада имбацызт, ахәыцқәа рцынхәрас аихатә ҭелқәа аман, шаҟаҩ ршьа рылнаххьада, шаҟаҩгьы ирзымчҳакәа рыԥсҭазаара иалнаххьада, ишыкшоз ацәа ахыҵҵхьан.
– Абра уааины утәа! – диқәымчны астол даадиртәалт, қьаад бӷьыцк цкьаӡа иаԥхьа инаимҵаиҵеит, аҩыгагьы ыршәны инаимҵаиршәит. – Уалга, абраҵәҟьа сыла ишабо иуҩыроуп!
– Сара издыруаз аиаша сыҩхьеит.
– Иумҩит.
– Изҩит.
– Иуҩыз акәым… Сиҭахызар, аҽакала иҩааит иҳәоит Лавренти Павел-иԥа, – Ԥачулиа апаркь аӡа еиԥш дытҟәацырц егьигмызт, аха иахьынӡауаз ичҳалар акәын.
– Изыҩрызеи?
– Гәдоуҭа аус анууаз инаркны атроцкист Лакоба Бериа ахәшә иҭаны душьырц ушазыҟаиҵоз… 1931 шықәсазы Қарҭ имшира аназгәеиҭоз еилкааны, адҵа уҭаны ушишьҭыз… Ужәлантә уашьа Алиоша Агрбеи Бериеи аус еицыруеит, бзиа дибоит, имшира ахьазгәеиҭо димыԥхьар ҟалашам, ишҟа данцо уаргьы уицца, уаннеилак, ԥыҭк аныржәлак, иаҵәца ашҳам ҭаԥса, дҭамырхакәа арахь ухнымҳәын ҳәа. Аха уара коммунист иашак иаҳасабала Сталин дуӡӡа иарӷьажәҩа Бериа чарҳәара шизумуз… Бериа изы гәыкала ушыҟоу. Абри еиԥш уҩыр, уахаҵәҟьа ухы уақәиҭхоит… Ачҳара ду змаз ауаҩы ҭынч амаҷ-саҷ згәы иалзмырсуаз, абас умҩыр ҟалом ҳәа Ԥачулиа илақәа ҭцаны, диқәмақаруа даналага, игәы иасит, иара иакәӡамызшәа деилашәаны ашырҳәа дҩаҵҟьан, – Угәра сызгом, ухы иҭуҳәаауеит!.. Лавренти Павел-иԥа абри еиԥш агмыгра ихы иаҭәеишьомызт! – иҳәан, дааиҿагылт. Захар игәы иааҵаххыз ҳәаны далгаанӡа, Ԥачулиа иаԥхьа иқәыз «ацәҵыхәа» аақәԥааны, ишимчыз апҟацаҳәа ихиҟьеит. Илакыҵа амца ҩыҵҟьеит, ицәеижьы иара итәӡамызшәа идысӡа иааҟалеит, алабҿаба акәым, иԥхыӡгьы иаламшәацызт абас инеихагыланы иааисуа дрыпҟо аамҭа еиқәаҵәа изыҟалоит ҳәа… иԥсы ҩеины иҩаҵагылан, иблахаҵ ааилахынҳәит, дкаҳауашәа ибан, сыҽкасыжьуам ҳәа иаԥхьа игылаз аҟәардә днахьынԥашалан иааникылт.
– Аҟәардә шьҭыхны усысырц уҭахума, уара алахша! – иҳәан, Ԥачулиа дԥаԥашькны деиҭакшеит, «ацәҵыхәа» ала, иаҵыҳәҳәоз аихатәҭелқәа ихы-иҿы ианааха, ашьа неиҿашит. Днеизҟәыҿны дкаҳаанӡа дисуан.
Наҳар иҩыза данырга нахыс заҵа дмыцәарыз, дзымтәо, дзымгыло, иԥсы ҭаны дзыхынҳәрымашь ҳәа дыгәжәажәо аҿаԥара дшыҩназ, ашьа иҿашәы дааганы, игәҭасны дныҩнарыжьит. Иԥсы ҭаны дшааргаз аниба, даашьҭыхны дааигәыдиҳәҳәалеит, акгьы изырмуӡашәа ԥхьаӡаны. Дааиҵыхны дықәириеит, аха Захар ибӷагьы иварагьы дзықәиомызт, дахьисуаз ицәа зегьы ихыҵны дыҟан… иамуашәа аниба дықәиртәеит. Ихьаа акәӡамызт, изыруз акәын изхымгоз, ила агәқәа лаӷырӡыла иҭәын, акыраамҭа ҿиҭуамызт, аҟәардә рыҳәҳәа Ԥачулиа ацәыршәагә ихы дасны иахьизԥымҽыз игәы аҵәымӷ еиԥш иалан.
– Анцәа иџьшьоуп уԥсы ахьицәугаз… Сара урҭқәа акакала зегьы схызгахьеит, иуасымҳәеит акәымзар… Ишԥаҟахҵари, иучҳароуп… Ухы унапахьы иаага, уҽеиқәк, суҳәоит… – Наҳар игәшәамшәа сызҳәозар ҳәа даҿын.
– Ҳзыхдырҟьазеи, цәгьарас иҟаҳҵазеи? Алажәҵәҟьагьы ус иазныҟәарым… Наҳар, уара уаҟара сеилкааны сыздыруада, цәгьарас акыр ҟасҵахьаны ҳәа иудыруазар унапала сшьы, ууаҩыми абааԥсы, Ԥачулиа агмыг сиумыршьын… Уара сшьы… уара унапала! – иҳәан, Захар дгыланы аҿаԥара дааҩнагьежьит.
– Уҽеиқәык, Захар, уаргьы саргьы цәгьара ҟаҳамҵацт. Аԥсҭазаараҿы узқәымгәыӷӡо уақәшәоит ззырҳәо ҳақәшәеит, аха иҳачҳалароуп.
– Мап, ари еиԥш ахлымӡаах ауаҩы изычҳауам. Ухы зқәуҵо аус ааҳәны, уара узыҳәаны имыждаханы иузыҟалар, чҳашьас иамоузеи?
– Абас мацара ицаӡарым. Адунеи мааҳәӡазар, акгьы ҳхараӡамкәаҵәҟьа ҳашԥаршьри. Иҳачҳароуп.
– Иуҳәогьы саҳауеит, аха хдунеи ҟьашьит… хдунеи хәаԥсеит… Анцәа иеиԥш узхәаԥшуа, ухы аҵкыс зыгәра уго, уԥсы зқәуҵо, дшыҟьашьу, дшыгьангьашу анудырлак, ухы угәы ахшәоит. Наҳар, сара иахьанӡа агәра згомызт… шьҭа агәра згеит Абласаркьа дхәымгоуп, ирҳәо иашоуп, Нестор Лакоба даҳцәызшьыз иара иоуп… – ашәақь иҿакны угылазаргьы иҿы узеихакуамызт, убри аҟынӡа игәы ԥжәаны дыҟан Захар.
Ачҳара ду змоу ауаҩы ичҳара анхыжжлак аанкылашьа имаӡамзаап… иумҳәан, убжьы раҳауеит, иҟалозар уҽеиқәк ҳәа Наҳар дидгьежьылон, аха ииҳәац иҳәон. – Иуаҳауама, уаха агәра згеит, Абласаркьа иоуп дызшьыз… Ԥачулиа ацәыршәага, Бериа ишҟа ашәҟәы ҩны идәықәҵа, Нестор Лакоба ахәшә уҭаны усиршьырц сазыҟаҵара даҿын 1931 шықәса раахыс ҳәа… Нас ухы уақәиҭитәуеит, амаҵура дугьы уиҭоит ҳәа сеиҳәеит. Абри иеиԥш хәаԥсак иакәымзар аҽаӡәы ихаҿы изааиуам… Абласаркьа дыцәгьахәыцҩуп… Иара иҟаиҵахьоу аиҵаҟәаҟәа аҽаӡәы иқәижьырц даҿуп. Иахьанӡа сҿы иҭагӡаны
исымҳәацызт… уаҵәы иаҳзыԥшу ҳаздырӡом… аҵәымӷ еиԥш сгәы иалоу аӡәгьы иамҳәаӡакәа исыцыԥсыр аҵкыс, ма абарҭ аҭӡамцқәа ираҳааит, Нестор Лакоба чарҳәара изиуит Абласаркьа… Шәӡырҩла, аҭӡамцқәа, уажәы шәҿаҳауп… аха аиаша шәҳәо аамҭак ҟалозар… Нестор иԥсышьахаз здыруа аҳақьым, акырҭуа ԥҳәызба гәыраз Анна Мдинараӡе Қарҭ дынхоит. Лареи сареи ҳанстудентцәаз аахыс ибзианы ҳаибадыруан, ешьаки-еҳәшьаки реиԥш ҳаҭыр еиқәаҳҵон… Ахәышәтәырҭаҿы лара даныҷаԥшьоз ауха ауп уи аныҟалаз… Нестор иԥсҭазаара дшалҵыз аршаҳаҭга аҳақьымцәа хҩык знапы аҵазҩыз аӡәы лара лоуп… Иҟалаз шыҟалаз аиаша шәалҳәоит, шәаҳама, аҭӡамцқәа… Анна Павел-иԥҳа Мдинараӡе… Дышәхашәмыршҭын!..
– Абас ауп ишыҟоу, Наҳар, – аҭӡамцқәа изхара драцәажәон, ишҟа даахьаҳәуа, – сабду рыцҳа иҳәо саҳахьан, ауаҩы дангәаҟлак илабашьа дацәажәо далагоит ҳәа. Схы иҭысҳәаауа џьумшьан, Анна Павел-иԥҳа сынтәа аԥхын Гагра лыԥсы лшьон. Сыгәра ганы исалҳәеит… – иажәа анагӡара дахьымӡеит, убри аамҭаз ашә аатын, хаҵа ҳаракык илахь еимарџахәны даалагылеит.
– Анна Павел-иԥҳа Мдинараӡе иахьагьы дыҟоуп, лыԥсы ҭоуп, Қарҭ ақалақь, Ԥалиашвили иулица аҩны аномер 13 аҿы дынхоит. Илхашҭӡом иахьагьы, лгәи лылаӷырӡи еилаҵәо ауп ишеиҭалҳәо, уи ауха иҟалаз арыцҳаратәы: «1936 шықәса декабр мза анҵәамҭазы акәын. Ауха сара сакәын (усҟан Михаиловскаиа ҳәа изышьҭаз ахәышәтәырҭа) атерапиа аҟәшаҿы аҭакзыԥхықәу ҳақьым ҷаԥшьаҩыс иҟаз. Сқәыԥшӡан, ҩышықәса ракәын аинститут салганы аус зуазижьҭеи иҵуаз. Ибзианы исгәалашәоит, асааҭ жәеиза ирылгахьан, орденаторскаиаҿы стәаны, ачымазцәа рхьаа зныз ашәҟәқәа реилыргара саҿын, аҳақьымеҳәшьа Маро ашә даалаххын: – Ҳаҟәшаҿы аӡәы дааганы дышьҭарҵеит… Ҳазегьы хдәылырцеит, ишҟа аӡәгьы ҳнарышьҭуам, даара дгәаҟуазар ҟалап, аиҳабыра зегьы хыҵны иааит, дуаҩ дуӡӡамкәа дыҟам, – ҳәа салҳәеит.
Сусқәа зегьы саарҟәаҵны, сласны аҟәшахьы сҿынасхеит. Акаридор саныныбжьала иааџьасшьеит, узрылымсуа ауаа бжьагылан, аӡәгьы ҿиҭуамызт, рылахь еиқәыршьшьы иҟан. Срылсны сцоит ҳәа саналага, аӡәы даарылҵын, уахь анеира
ҟалом иҳәан, даасҿагылт. Сыҟәшаҿоуп ачымазаҩ дахьаанагаз, сара соуп уахатәи аҭакԥхықәра змоу, дсымбар ҟалашьас иамоузеи ҳәа сизымӡырҩӡакәа сиаҩсны сцарц саналага, смахәар ааникылан: Бара бцаны бҭыԥаҿы бтәаз, бусқәа ҟаҵала, бара ибеицәаӡам, ачымазаҩ ихагылоу ҳцәымзаркырақәа роуп иҳәан, ибжьы рацәак иҭымгакәа, аха иаарымчны сааирхынҳәит.
Иаашаанӡа ординаторскаиаҿы стәан, адәылҵра сақәиҭымызт.
Ҵхыбжьон агәазы еилаҳкааит иааргаз Лакоба шиакәыз. Сара хаҭала дсымбацызт уи. Аҳа иӡбахә змаҳацдаз, қарҭаа зегьы усҟан Лакоба аԥсуа рицар ҳәа ишьҭан. Ашарԥазы ахәышәтәырҭа ашҭа иазымкуа амашьынақәа рацәахеит. Аҳақьымеҳәшьцәеи сареи ҳаԥсы ӡаны аԥенџьыр ҳадгыланы ҳшыԥшуаз, даадәылырган, дрыманы ицеит.
Ашьжьымҭан ианааша, ҩыџьа ахацәа, рцәатә плашьеиқәаҵәақәа рыхәдахагылақәа шьҭыхны (рхы-рҿқәа абжа аҵәахуа аҟынӡа), ординаторскаиа иааҩналан, Лакоба иԥсҭазаара дшалҵыз аршаҳаҭга нхарҭәааны саԥхьа иаақәырҵеит, бара бакәын иаха аҭакзыԥхықәу аҳақьым ҷаԥшьаҩыс иҟаз, бнапы аҵаҩ ҳәа. Абланк сыла нахызгеит:  ҳәа анын.
– Ачымазаҩ ишҟа снашәмышьҭит, даныԥсгьы дсышәмырбеит… Сара сҳақьымуп, Гиппократ иҭоуба сыдыскылахьеит… исзеилагом, снапы сзаҵаҩуам, – ҳәа мап скит.
– Гиппократ иҭоуба бара иаха еилабгеит, ачымазаҩ гәаҟ быҟәшаҿы даанагеит, бара зынзаҵәыкгьы бнеины дбымбеит… Иаха шаанӡа бианы быцәан… Бнапы аҵаҩ, акәымзар ибзыԥшу бдыруама? – иҳәан, руаӡәы илақәа сааихых сыргарашәа днасҿаԥшит.
– Снеиуеит ҳәа саналага, снашәмышьҭит, изакәызеи исашәҳәо! – сгәахы ԥжәеит.
– Бназмышьҭыда, дҳарба, ихьӡузеи, ижәлоузеи? – иҳәеит уи иҽхыршәааны.
– Уаҳа мҳәакәа бнапы аҵаҩ, – иҳәан, снапы саҵадырҩит… Ашьҭахь, излеилыскааз ала, Лакоба дыԥсхьан ахәышәтәырҭаҿы данааргаз, уи азы акәын ишҟа ҳзынармышьҭуазгьы… – абас дцәажәоит уи иахьагьы.
… Ашә аартны иҩналаз ахаҵа ҳаракы, абарҭ шәышәҵаны шәтәаз, иҳәан, амышәцәақәа нарҿажьны дцеит.
Наҳар амшәцәақәа данрыхәаԥш, игәы нҭыԥсааит, аҵаа еиԥш ихьшәашәаӡа ихы инаркны ишьапаҟынӡа инаилҟьеит, алақәа рхаԥыцқәа иларԥаны деимыжәжәо ихара иаҿызшәа ибеит. Заҟа ддыргәаҟхьаз, ихимгац иҟаз, аха зегьы раҵкыс дзыцәшәоз алақәа дырҿарҵар ҳәа акәын. Уи иԥсы ахьынӡаҭаз ихашҭуамызт ԥаса ицҭакыз, алақәа рхаԥыц иҵыргаз шгәаҟуаз.
– Ахьҭа шәҽашәмыркын ҳәа аума арҭ ацәаԥхақәа заҳзааргаз?.. Урыхәаԥш уара иҟарҵо, иааусуа ҟамчыла урыпҟоит, нас ахьҭа уамкааит ҳәа амшәцәақәа ааганы иаҳшәырҵоит… Акымзарак сзеилкаауам иҟарҵо иаанаго ҳәа. – Захар иџьашьо дрыхәаԥшуан, уи макьана издырӡомызт урҭ зызкыз. Акы аашьҭыхны, инеишәхаирԥеит, даара ахьҭа дакуан.
Наҳар дихәаԥшуан дрыцҳашьаны, ишәиҵаз ацәа алақәа рхаԥыц шьҭақәа ахраӡага еиԥш икылыхха иҟарҵахьан.
– Ахьҭа шәамкааит ҳәа иаҳзааргаҵәҟьама? – Захар агәра изымго деиҭазҵааит.
– Иҳацәнымхо акәӡам изаҳзааргаз, абарҭ ҳашәҵаны, ашьха ашьапаҿы ҳганы, абна ҳаларгыланы, ҳмышәқәоушәа алақәа ҳдырбаны иҳашьҭарҵоит… Ԥачулиа ииҭаху зымҳәаз абаандаҩы иҿахәы алақәа рыла иҿихуеит. Исыдышәкыло зегьы сақәшаҳаҭуп, сара сытроцкиступ… Сара Асовет мчра саӷоуп ҳәа ихала иҳәаанӡа алақәа ифара иаҿызаауеит. Заҟаҩ зынӡа ирҿарҵахьоу удыруама? Ишԥаҟаҳҵари? Мап, алажәқәа ҳарҿарҵар аҵкыс еиӷьуп иҳаихсны ҳаршьыр. Исыӡбаз удыруама, Захар?.. Иаарту амашьына ҳақәыргыланы ҳаргоит, амҩан ҳаԥаны ҳаҩып, иҳаихсны ҳаршьааит. Уара уҭахызар уақәшаҳаҭымхан, сара сгәы иҭаскыз ҟасҵоит, – Наҳар иҭагылазаашьа шыҟаз аҳәара уадаҩуп, гәыҩбарак имаӡамкәа, аԥсра аԥылара иҽазыҟаҵаны акәын дышгылаз.
– Абасҵәҟьа ҳзыруну? – Захар иаҳаз ааицәымыӷхан, ишәхарԥаз амшәцәа ишәыхны инкаижьын, ихы кны днатәеит.
– Шәласны шәдәылҵ! – ашә аартны деиҭаалагылт уи ахаҵа ҳаракы, илақәа еишьҭаԥшуашәа, ҿыцха дыԥшуа.
Наҳар ихы дҩахан, диҿамԥшӡакәа ашә ахь иҿынеихеит, Захаргьы дҩагыланы дишьҭалеит деиҵаӷәӷәа.
– Ишәасҳәаз шәмаҳаӡеи, «амаҭәа» ишәзаазгаз зышәшәышәымҵазеи? – дрықәҟааны иааирхынҳәит. Аԥсра ахыркаауа акака аашьҭырхын, инархадырԥеит, ауаҩы исахьа рцәыӡын, гыгшәықәоушәа иааҟалеит. Шьҭа шәсаԥыз иҳәан, ибжьы хьамҭаӡа, аҿаԥара индәылганы, иманы иҿынеихеит.
– Наҳар, иуҳәаз сақәшаҳаҭуп… уара уахьцо саргьы сцоит, – амшәцәақәа руак Захар ибжьы ааҭыҩит.
– Амшә цәажәар ҟалаӡом, – иҳәан, ахаҵа ҳаракы Захар ишьҭахь ала адыжә ааихиргеит. Ибаҩқәа ааиҿышәшәаны, амшә ацәа инҭаԥсазшәа ибеит, аха ҿимҭит.
Ашарккамҭазы ахыбра ашьҭахьтәи ашә ала аҩыџьагьы андәылыргаз, амашьына изгараны иҟаз ашҭа аҵыхәан, аҵламҵан игылан. Ақәа кыдҵәаны илеиуан. Алақәа рыбжьы ахьымгоз Наҳар иџьашьаны, рыҭрахьы дцәыҵыԥшны дыԥшуан, ашә ҟьаҟьаӡа иаартын. Ражден Гангиа дхагахазшәа дыҩуа ашҭа дықәын, дҟәындҟәындуа, ақәабаа ихьыҵәҵәа ицон, уажәы-уажәы алақәа рыҭра ашә днылаххуан.
– Шәнеины ани игылоу амашьына шәақәла! – иҳәан, ахаҵа ҳаракы Захари Наҳари нақәицалт. Дара реиԥш алақәа ирҿарҵарц иргоз даҽа «ҩ-мшәык» заза-мазо иақәгылан, рҟытбжьы уаҳауамызт, изусҭцәаз здыруада рыцҳақәа.
«Ԥшь-мшәык» амашьына иақәыргыланы Гангиа дгьежьуа ашҭа дшықәыз, Ԥачулиа даадәылҟьан, алақәа рыҭра днадыххылан, ашә ихы нылакны дахьынҭаԥшыз, дызгарыз ибазшәа, деилашәаны даақәгьежьаан, ишьхаә рыҳәҳәа Ражден данис дышьҭҟьан, дцан аҩаршьҭра дҭаҳаит.
– Алақәаҵәҟьа ззымхьчаз, уара уоума аҳәынҭқарра зыхьчо, аҿабырҳацә! – иҳәан, дааихагылан, деиҭаисит. Ажә еиԥш дхәаауан Гангиа дахькажьыз.
Ԥачулиа, амца ицралазшәа, ашҭа дықәгьежьаауан, нас инапы иҟьан, ҩыџьа ахацәа еибарыҩны иаакылсит, абри аԥсы хьшәашәа икажьу, даашьҭыхны, днаганы алақәа рыҭра дҭажьны ашә ашәыркы, иаргьы урҭ дрылаԥсааит иҳәан, Гангиа дыркалкало даашьҭыхны дынҭарыжьит. Иара дыцәҳашҳауа даақәгьежьааны дцеит.
Акыраамҭа амашьына иангылан «ԥшь-мшәык», нас иаалбаарган, ираԥцаны ҩаԥхьа ахыбра иныҩнаргалт. Захари Наҳари зыҩнакыз аҿаԥара мыжда иазааигәахо ианалага. Захар
хазы дыргеит. Наҳар иҭыԥ аҿы дааганы дынҭаркит. Уи нахыс урҭ еибамбеит.
Изқәыркыз намыгӡакәа, мҩабжараҟынӡа инаганы, ргәы рҩаны иахьдырхынҳәыз змааназ ҳәа акгьы изеилымкаауа, ихы кны дхәыцуа дыштәаз, ашәабжьы ган, иаартны ахаҵа ҳаракы даалагылан, ҿымҭӡакәа Наҳар ихәаԥшра далагеит. Наҳар дыштәац дтәан иҽмырқәацаӡо, илахь неиҵыхны ашә ахьгьы дымԥшит, иааз дызусҭада ҳәа, агәра ганы дыҟан ашә аазыртыз ахаҵа ҳаракы шиакәыз (иаартышьала дидыруан, иҿҳәаны игарашәа акәын дахан ишамиԥаауаз), ихы ныҩнеикаанӡа иқәҟаара далагон, аха уажәы ибз ихәлашәазшәа, ҿымҭӡакәа акыраамҭа данаанха, иара иакәымзар игәахәын, ихы дымҩахаӡакәа (иҿаԥшра аԥсра ахикаауан, иџьымшьқәа иблақәа ирҭассы, илахь еимарџахәны, уназҿаԥшлак зегьы ргәы бжьыхла ҳәа анцәа дшаны адәы дықәиҵазшәа акәын дшибоз), илаԥш ларҟәны ашәхымс ахь дынцәыҵыԥшит. Ахаҵа ҳаракы ус ҟазшьас иман, ашә анааиртлак, изшьапык ишьҭахьҟа иааныжьны, егьи ишьапы ацәеиха еиԥш иҩызӡа ашәхымс инықәыргыланы аҟаара дналагон (уи ишьапқәа ираҟараз ашьапы зҵаз уаҩ димбаӡацызт), дахьынӡацәҳауаз ишьап ԥынҵагьы аума арҿион, ишьҭирԥон, ишьҭеикшон, ишьҭирԥацыԥхьаӡа аҽеимаақәа реиԥш аихаӡа ырхәаны имагә иаҵаз цырцыруа, данаҵаԥшлак ихы иаӷрагылазшәа ибон. Дахьынаԥшыз, ашәхымс иқәгылаз ашьапы иара итәы акәын, аха ԥаса еиԥш ишьҭыԥомызт, ишьҭасуамызт, цәаӷәан шьҭахь адгьыл иалхны икыддыргылаз ацәеиха еиԥш, имҵысӡо иқәгылан. Измааноузеи, ишьапгьы ҵысуам, иҿгьы ҵысуам, дҟәызгаӡа игылашьоузеи ҳәа маҷ-маҷ илаԥш шьҭыхуа ихы-иҿы данынаҿаԥш, иааџьеишьеит, аԥсҭҳәа еилачқәа анеилҩрлак, ажәҩан агәы кеикеиуа ишаатуа еиԥш, ихы-иҿы еихыкка ихтын, илахь еиҵыхын, ибла гәыӷрақәа урхыԥшылон, иибахьаз иакәӡамкәа, зынӡа аҽаӡәушәа акәын дшыҟаз.
– Усҭ, ухәы аазгеит! – иҳәан, иҩыҵра иааҵигеит чахы шкәакәак абжа.
Наҳар дынҭаркызар аахыс ача шкәакәа аԥшраҵәҟьагьы имбацызт, аха игәаӷьны изимхуамызт, чахыбжак ихала ииҭаҵәҟьоит ҳәа агәра изгомызт.
– Уалга, исымх, ирласны наҟ иҵәахы, аӡәы ҳаибаанӡа! – ахаҵа ҳаракы, иаԥхьа, ишьҭахь даанаԥшы-ааԥшит, убри
аамҭаз шьҭыбжьқәак илымҳа иааҭасын, Наҳар ииҭарц инапы рхханы иикыз ача днагәҭасны икәа инҭаршьшьны, ԥаса еиԥш, илахь ааимаирџахәын, ашә узасуаз, иуҭахыз, аҽазны убжьы анаасаҳа, ухы акәтаӷь шаҟәа еиԥш узыдгылоу аҭӡамц иадԥыххаала ишызго удыруазааит ҳәа иқәмақарра далагеит. Наҳар азныказы ахаҵа ҳаракы абас дахьеилашәаз змааназ изеилымкаауа даанхеит, аха иаразнак еиликааит, дзыцәшәаз ашьҭыбжь иаҳаз шакәыз. Џьоукы еибарыҩны рышҟа иаауашәа ашьҭыбжь ахьгаз ахь, ҳәынаԥ дуӡӡак аҵыхәа ҩызӡа, цгәы ԥхҭыки иареи еиқәԥо иаабжьаланы ишааиуаз рбеит. Ацгәы ԥхҭы иара аҵкыс еиҳаз аҳәынаԥ сахьӡаны искуеит ҳәа иашьҭан, иԥаны аҽанақәнажьлак, иҳәымпырҵызны иаарҳәны иканажьуан. Абас ишеибарбылгьоз ираҩсны ианца, ахаҵа ҳаракы иԥсы илалан, ихы-иҿы аныԥшылара аабзиахеит.
– Ҳаи, аҩысҭаа шәихәхааит, сышԥашәеи, Гангиа иакәыз џьысшьеит. Уи алахша ари ахыбра дахьынӡаҩноу акы узҳәом, уҿы иааҭшәаанӡа инаганы Ԥачулиа иеиҳәоит… Ԥачулиа ала шлам длоуп… Уи зуҭахузеи, амла уԥсит рыцҳа, ари аҩнынтәи иузаазгеит, – иҳәан, икәа иҭаз ача ааҭыганы инаииркын, ашә нкыдыжьлан, инаихаркны дцеит.
Наҳар, ахаҵа ҳаракы иҟаиҵаз иахиҳәаара изымдыруа, ачахыбжа импыҵарӷәӷәа икны дгылан. «Амла уагоит ҳәа срыцҳашьаны иҩнынтәи исзааигеит, иҭаацәа ирыгыжьны… Ауаҩ ирыцҳашьара илоуп ҳәа амалахазгьы сгәы иаанагаӡомызт, ара амаҵ зуа зегьы еиԥшыз џьысшьон… Иҭахӡамкәа, аха мчык дацәшәаны акәзаарын дызсықәҟаауаз, еимҟьарак аниоу дшуаҩыз ааирԥшит», – абас акыраамҭаӡа уи ахаҵа ҳаракы дизхәыцуа изгәакьаӡоу аӡә иеиԥш игәы изыхьуа дааҟалеит.
Дук мырҵыкәа еиҭа ашә даалагылан: – Шьыри-шьыри, Гангиа сгәырԥса иқәшәеит, – иҳәан, инап ду ала игәы ааишьышьит. Уи убасҟак игәы иахәаны иҳәеит, ашә дылаӡомызт, адрым-дрымҳәа дышьҭыԥон дкәашозшәа.
– Ихьзеи? – иааџьеишьеит Наҳар.
– Зхаҵкы адгьыл аҿы икаимыршәуаз Ԥачулиа инапала днаганы алаҭра дҭеикит, деиҩырҿахәа алақәа дрылажьуп. Шьыри-шьыри – иргәаҟуаз ауаа ргәырԥса шԥаиқәшәеи!.. Иа анцәа ду ҳазшаз суҳәоит, иаргьы алақәа реиԥш дыԥсны дыззаӡа дышҭажьу сырба! – илахь иџьымшь ааиӡатәит.
– Алақәа ԥсыма?
– Зхаҵкы сцаша уи аҳақьым ԥҳәыс. Ахәшә рыҭаны илшьит, – ишьҭахь, иаԥхьа днаԥшы-ааԥшуа, ииҳәо аӡәы иаҳар ҳәа дшәаны, ибжьы рмаҷӡаны акәын дышцәажәоз.
– Ишԥа, аҳақьым ԥҳәыс дарбану, илыхьӡузеи?
– Назира лыхьӡуп… Шәеиқәлырхеит, уҩызагьы уаргьы ашарԥазы шәдәылганы, шәганы алақәа шәырҿарҵарц шырҭахыз лаҳан, ҵхыбжьон лымацара маӡала алақәа ахьҭакыз дынкылсын, ахәшә рыҭаны илшьит. Лыгәнаҳа анцәа иумырган, Гангиа алахша иакәзар ҟалап ҳәа сгәы иаанагоит дызҭиз, ашьжьымҭан Ԥачулиа дырбаандаҩны дҭеикит. Дышԥарыцҳасшьои ахәаша, лыгәнаҳа цәгьахашт.
Наҳар уажәшьҭоуп ианеиликааз Захари иареи амшәцәақәа рхарԥаны, мҩабжаранӡа инаганы издырхынҳәыз змааназ. Агәыԥжәара имаз аҟара изацлеит Назира ддырбаандаҩит ҳәа аниаҳа, игәы амца еиԥш иҵалеит, сҿы иҭасҵоит ҳәа ачаҿаҵа амхны иикыз хаҳәхазшәа импыҵшәаны икашәеит.
– Уи ус ауп, аха сара уи азы акәӡам уажәы сзааз. Маӡала иахьеибырҳәоз саҳаит, уаха ианааилалашьцалак, уааҭганы, иаарту амашьына уақәыртәаны Драндаҟа (абахҭахь) уаагоит ҳәа урыманы амҩа иқәлоит. Баандаҩушәа аҽаӡәгьы дуддыртәалоит. Амҩан шәахьцо, ҳабналап, аӡәгьы ҳимбаӡакәа ҳцоит, ҳхала ҳауп иҟоу, амашьына ишцо ҳаԥап ҳәа уеиҳәоит… Иумуроуп. Дыбналон ҳәа ҿыцгас иҟаҵаны, уршьырц рҭахуп! Уаҳа акгьы усзымҵаан, уҿы ааихыхны џьара ажәак ануҳәа, уаргьы ухы ушьит, саргьы сушьит, – иҳәан, дааццакны, ашә ныдҵаны дцеит.
Ахаҵа ҳаракы аҵыхәтәантәи иажәақәа Наҳар зынӡа имаҳаӡеит, Назира лакәын дзызхәыцуаз. «Бхы збырӡызеи, сара исхысымгац иарбаныз… Бара ибылшома уи еиԥш ахгара, бхы зсықәыбҵазеи? -дуазыруа, ихала дцәажәо аҿаԥара дыҩнан. – Алақәа ахәшә рыҭаны ишьы ҳәа базыҟазҵада? Ҳпартиа аӷацәа брыцхраа ҳәа базҳәада? Ибзырҟаҵада? Аиаша аныбымҳәа бзықәсыршәараны быҟоу бдыруама ҳәа, Ԥачулиа аҵармақьа еиԥш иҽхыршәааны, илақәа ҭыҵны ицарашәа дналыдххыланы, лыхцәы данкны дықәшьуа, дрыҳәҳәа дкыдҟьо дшыҩназ, илзымчҳакәа лыԥсы лылшәшәаны дкаҳазшәа, ақәыџьма еиԥш даалхаххны, инапы ҟьашьқәа рыла лыҵкы ахәда ааимжәаны, лгәыҳәԥқәа ааҭганы (иара ишизиуз еиԥш), «Казбег» ҵәык амца наркны инарыдкыло, ркылблаара даҿызшәа ибо далаган, ицәеижьы наихыԥсааит. Илгәаӷьызеи, изакәытә мчузеи абри еиԥш лзырҟаҵаз, лара лаҟара издыруадаз Ԥачулиа инапаҿы инанагаз шаҟа диргәаҟуа… Илзыԥшыз шылдыруазгьы лхы дамеигӡеит… Сара сзоуп изыҟалҵаз… Сара сызлалыцхраарызеи»… – аҭӡамцқәа ихы рниҟьарц ақәикызшәа днарыдыххылон, убысҟак дрыцҳаишьон Назира.
Закәытә ԥсҭазаара бзиахәыз аҩыџьагьы раԥхьаӡа ианеибабаз ирымаз, иаарыкәыршаны адунеи зегьы лашан, закәытә гәыӷраз, ҳаиԥш аразҟы ԥшӡа зоураны иҟада ҳәа иҟан, ргәы иаанагозма ргәыӷра абас инкацәа ицоит ҳәа. Акиносахьа еиԥш иҿаԥхьа ииасны ицозшәа ибон ахаан ихамышҭуа ихаҿы иаанхаз ахҭысқәа. Ашәҭ еиԥш лҩызцәа дышрылибааз, дышьҭыԥрааны дцозшәа даницкәашоз, лыбла гәыҭбаақәа ргәыкуа ишихәаԥшуаз… Аҭацагацәа амҩа ианықәла лаб иҽыхәа дақәтәаны, лқьышәқәа ачча ықәххуа ишҟа дцәыҵыԥшны дшизыԥшуаз, мҩак иахьеицықәлоз дшеигәырӷьоз…
Ашҭа инықәҵны аԥшаҳәаҿы иахьнылбааз аҽы дшымҵанарсыз, акы лыхьыр ҳәа дшәаны игәы шыҭҟьаз… Аԥаҩ ахь даманы иандәықәла, шәсыцхраа ҳәа лыҳәҳәабжь иаагаз игәы шыҭнашьааз, иахьа уажәыгьы уи лыбжьы игәы ишықәыҩуа. Аҽыхәа аапкны ишнеиуаз аԥаҩ инықәххуаны, дахьӡаны, лӡара нҭарс иаанкыланы, акәадырҭа дахԥааны дшааникылаз. Аҽыхәа уаҳа иаанымгылаӡакәа, ахы шхаз, ала лашара ацәыӡны аԥаҩ инықәххын, еиҵас иууаӡа иԥан, икаууа аӡыжь аибах-еибафарҭа агәҭаҵәҟьа ишалаԥалаз, аҽы рыцҳа иазыԥшыз аздырӡомызт, сыӡсаны нырцәҟа сыруеит ҳәа иаамадаӷь-мадашәеит, аха аӡеибафара алеишәа цәгьоуп, иалашәаз ашьҭуам, аҵахь иаамҵарсны иагоит, аҽ дуӡӡа шәахшәагьы иамбеит, ишналашәаз еиԥш ихәыҵарҵәины иаманы ицеит, акыраамҭа иханажьломызт… зегьы ирцәымыӷханы аӡыжь ихыԥшыло ишхықәгылаз, ахы иамыхәо, ихәаҽны, агәышҵа хаххала иаманы иҩхалт, нас иԥеиԥеиуа ихҵаны иагарц иалагеит, аха иахьӡаны иамырхит. Назира дшақәтәаз иԥар шәы-ԥсык лхазаргьы, ԥсык лзаанхомызт… Деишәара-еиҵараха акыраамҭа лҭыԥ дзықәломызт.
… Аԥҳәыс бырг, ахцәышла, убасҟан иибаз лхаҿсахьа Наҳар игәы иҭнымҵәо ихаҿы иаанхеит. Сымцахә ыцәама, сыблыма зынӡа, иҟалахьаз азымхаӡои ҳәа аҿаҟьа даҿаланы дахьааиуаз лмыткәмабжьы игәы акыраамҭа иҭынҵәомызт. Бымшәан, акгьы ҟамлеит, деиқәхеит ҳәа шларҳәозгьы, аӡәгьы игәра лызгомызт, дшәаны лоуразоуроу дҵысуан. Назира даалыдгылаанӡа деибганы дызбоит ҳәа дыҟамызт, адунеи иқәсхуазеи, саргьы аӡы схы асҭоит ҳәа лгәы иҭалкызшәа акәын лҭагылазаашьа шыҟаз. Аԥхьа лан лакәыз џьшьаны длыхәаԥшуан. Назира деибга-деизҩыда аԥаҩ дышхықәгылаз анылба, бара акыр быхьшазар сара сагааит лҳәан, длыкәшеит, нас ацәашьы еиҵыхәхәа лџьыба иааҭылган, амца аркны лхы иакәлыхшеит, даақәгьежьаан амца шакыз инаганы ахықә иқәгылаз амжәаҵла наа ашьапаҿы инкыдылҵеит, иахьынӡабылуаз лыҽмырҵысӡакәа дгыланы дахәаԥшуан, лқьышәқәа қәац-қәацо акы лҳәон, аха Наҳар иаҳауамызт. Аӡәгьы лылаҿиҭуамызт, зегьы рыхқәа ларҟәны игылан ацәашьы блаанӡа. Иеиԥшу ауаа ибахьан акәымзар, Наҳар уи аҽнынӡа аҵлеи ауаҩи еиԥшнишьало алаԥшҵашәара имоуӡацызт. Аԥҳәыс бырг дызвагылаз амжәаҵла лаҳәшьа лакәны длывагылазшәа ибеит. Иашоуп, лара леиԥш уи ахцәы шлаӡамызт, аха ихыжәжәа-ҿыжәжәаны, ихҩаа-ҵҩааны, аԥсабара амч иаҿагыланы ишықәԥоз, излагылаз адацқәа рыбжеиҳарак аӡы иҵшәааны, ихаххала ишааԥшуагьы, аҽкамыжькәа ихәаны игылан. Ақәра ду шамаз ашьапы ашәпара иуанаҳәон. Аԥҳәыс бырг лыԥсҭазаара мҩа дызнысыз шыхьамҭаз, агәырҩа дзаҵымҵӡо дшаҵаз лхы-лҿы ианыԥшуан, амжәаҵла еиԥш ларгьы дархәахьан, дарҩахьан. Лнапқәа ҵыс-ҵысуа ацәашьы аналыркуаз, лнапы ахәда дахьахәаԥшуаз ибон, ацәеи абаҩқәеи ракәын еикәыршаз, амжәаҵла адацқәа реиԥш лдақәа зегьы алҩаазшәа иалпыҟҟа иааԥшуан. Аԥаҩ ихықәгылаз амжәа заҵәы уахгьы-ҽынгьы иҵшәааны изгоз аӡиас аҽамҭакәа, скаҳауазаргьы исызгәакьоу, сызлыҵыз сыдгьыл самазааит ҳәа акәын адгьыл ахь ихынааны ишгылаз. Ацәашьы аналыркы акыраамҭа акыдҵарҭа аҭыԥ лзыԥшаауамызт, ашьапы зегьы хыблаа-ҿыблааны иҟан. Ныҳәарҭас ирымазар акәхап абри амжәа амҵан… уи азы акәхап аԥшаҳәа амҩа па алганы арахь изаагоу ҳәа Наҳар дхәыцуа, лаԥшыла зегьы еимидон, аха изеилкаауамызт абри амжәа-ҩа амҵан, аӡыжь зҭатәоу аԥаҩ ахықәан ныҳәарҭас иалыхны изрымаз.
… – Уи ҳныҳәарҭа акәӡам… Саб иаҳәшьа лцәашьыблырҭоуп, – абас дналагеит Назира, аҭаца дрыманы амҩа хара иахьықәыз, Наҳар уи аҭыԥ хҭакны азҵаара даналага. – Саб иаҳәшьа
сан леиԥш ауп бзиа дшызбо… Бжьҩык аишьцәа раҳәшьа заҵә лакәын. Рнапы дықәыргыланы дырбон, ԥшралеи сахьалеи ианлааз илыцназгоз ақыҭаҽы дыҟаӡамызт, рҳәоит. Соуп зҳәоз арԥыск Абжьуаа рҿы илышьҭамлацыз аӡәгьы дыҟамзаарын, аха лара лгәы иақәшәаша арԥыск длымбозаарын. Уахык, хәылбыҽхак, тәым қыҭантә ҷкәына бзиак лыӡбахә иаҳаны, дибарц иҩызцәа иманы даазаап.
Анкьа аԥҳәызба лбара ицоз аҷкәын иҩызцәа иманы лҭаацәа дырҭаауан, аха аԥсуаҵасла шәыӡӷаб дызбарц сааит ҳәа ицәырганы аҳәара ԥхашьаран, имҩасны ишцоз ахәлара рыхьӡаны имҩахыҵызшәа, изаҟаразаалак акгьы рынмырԥшӡо, хаҵа ицаша рыҩны дшыҩанагылоугьы рзымдырӡошәа, данырбалакгьы дызусҭада, дсасны дышәҭоума ҳәа иҽхырцәажәо, даара иԥшӡаны ррольқәа нарыгӡон.
Асасцәа рхымҩаԥгашьала, аԥсшәақәа ааибыҳәаны ианаатәалак, аԥшәмацәагьы урҭ зышьҭаз еилыркаауан, аха ишаԥу еиԥш, ҽымдыр ҟаҵаны, асасцәа дахьқәа ҳҭоуп ҳәа агәылацәа-азлацәа рыдгаланы, ашьтәа рызшьны ачара рзыруан, ишаанӡа иоурыжьуамызт. Уи аамҭала арԥызбеи аԥҳәызбеи рызхара еихәаԥшуан, лымаҵушьа, лныҟәашьа, лыхгылашьа, лцәажәашьа, аҷкәын илаԥш дааҵмыжьӡакәа длыхәаԥшуан, зны-зынла лафқәакгьы налаиҳәон дирцәажәарц, ларгьы даҵамхаӡакәа аҭак илҭон… Иаашаанӡа дырхагьежьуа дырхагылан, убри ала ахәшьарагьы лиҭон. Аԥҳәысҳәаҩы, сара соуп ҳәа ихы цәыригомызт, аха итәашьа, игылашьа ала деилыркаауан, нас ихәаԥшра иалагон, иажәа ҳәашьа, иныҳәаҿа аанкылашьа, илафҳәашьа, иашәаҳәашьа, икәашашьа, шьыжьымҭан иқәҵны ианцоз иҽырхәмаршьа, иҟамчҟьашьа, иҽыжәлашьа уҳәа, урҭгьы уи ахәшьара ирҭон. Арԥыси аԥҳәызбеи еимҟьарак аароур, ажәақәак ааимырдон, абжьааԥны блала еицәажәон. Игәаԥхеибашьаргьы дысгәаԥхеит ҳәа иаартны аҳәара ԥхашьароуп ҳәа иԥхьаӡон, ианшалак, акгьы мҳәаӡакәа, иҩызцәа дрыцҽыжәланы, ашҭаҿы иҽы ырхәмарны, иҽы шьапышьҭа адгьыл цәҳәҳәаны ианҵаны, агәашә дныҭҟьон. Аԥшәмацәа дрымбо данынаскьалак (лҭаацәа ашҭа иқәгыланы иԥшуан, аԥҳәызба лгәы ҭыҵны ицо, луада дыҩнагьежьуа дыҩналон), хынтә аҵықь, аҵықь, аҵықьҳәа дхысыр, уи иаанагоз; дызбеит, дысгәаԥхеит, дызгоит ҳәа акәын. Аԥҳәызба ахысыбжь анлаҳалак, мҵәыжәҩада дԥыруа луада дыҩналон (ҳәара аҭахума, лгәы дақәшәазҭгьы), ажәа ажәан, уи нахыс хаҵацара лҽазыҟаҵара далагон. Лҭаацәагьы амаҳә бзиа дҳауит ҳәа (даԥсуазҭгьы) ргәы рҭынчны рышьҭахьҟа иаахынҳәуан… Назира ацәажәара дышналагаз еиԥш, абри ақьабз ааигәалаиршәеит Наҳар.
– Аӡәгьы дызгәамԥхаӡоз саб иаҳәшьа лгәы дақәшәеит уи ауха ирҭаз арԥыс… Лыԥсы наилаханы бзиа дылбазаап, аха ажәак еибымҳәаӡакәа (ишаԥу еиԥш), ианааша иҩызцәеи иареи аишәа иаахыҵын, абзиалаҳәа нараҳәаны, рыҽқәа инарықәтәаны, ашҭаҿы ихәмарны инықәҵызаап.
Саб иаҳәшьа лгәы хыҭ-хыҭуа ахысбжь анбагои ҳәа дыԥшызаарын. Ус, хара имгакәа, хынтә ахысбыжьқәа аагазаап, уи иаанагоз ажәа бнысҵоит, быда схәарҭам, бақәшаҳаҭзар бысҳәеит, иахьарнахыс сара быстәуп ҳәа акәзаарын. Саб иаҳәшьа убри инаркны аразҟы соуит ҳәа илыԥхьаӡозаап.
Ахысбжь анга ашьҭахь, лгәы ҭгәырӷьаауа дахьаадәылҵыз, иҽеимыз абжьқәа ааҩуа иалагазаап, лашьцәеи лареи иҟалазеи ҳәа иахьаахықәгылаз, акаамеҭ лыла иабеит. Арԥыс дбаны, дигәаԥханы, иԥсы лыҿҳәараны, ажәа бнысҵоит ҳәа дхысны ианылирдыр ашьҭахь, дамхагәырӷьацәаны чоу ҳәа иҽы аҟамчы нахҟьаны алаӷьара дҭалазаап, абзиабара ибла хнакын, аӡиас аԥан ицәеилаган, аԥаҩ даақәххын дыԥеит, асырӡ анлеиуаз аамҭазы акәзаарын, аӡиас хышхыҵәаны, аԥанқәа ирзымкуа ихыҵны ицозаарын. Иҽгьы иаргьы аӡеибафара агәҭаҵәҟьа иналашәан, хыхәашьа ҳәа акгьы ааизыҟамҵаӡакәа днахәланагалан дашьызаап.
… Саб иаҳәшьа есымша лылахь еиқәын, снапы санкны, слыманы ахәада ҳаахықәгылацыԥхьаӡа, аԥшаҳәахьы дыԥшуа, лылаӷырӡқәа лызнымкыло алеира иалагон, усҟан сара схәыҷын, бзырҵәуозеи ҳәа санлазҵаалак ҿылҭуамызт. Сара сшыхәыҷӡаз сан дыԥсит, дысгәалашәаӡом, сзааӡаз лара лоуп. Аҵәуара даналагалак дрыцҳашьаны, саргьы сзыхҵәуаауа ҳәа акгьы сзымдырӡо слыцҵәуон. Сдухаанӡа исалҳәомызт, исцәылҵәахуан. Аброуп сара сразҟы ахькацәаз ҳәа салҳәеит ҽнак, аԥаҩ ҳхықәгыланы ҳшыԥшуаз. Аӡы дашьит ҳәа ансарҳәа исықәлашьцеит… Убринахыс сдунеи лашьцоуп. 22 шықәса сырҭагылан усҟан… 60 шықәса ҵхьеит уи аахыс, аха сгәы шыҟац иҟоуп. Шаҟаҩы сылабжьахьада, бгәы ԥсах, иареи бареи шәеиразҟымызт, бҽалых, была хтны баанаԥшы-ааԥш, уи
шьҭа дыбзырхынҳәуам, абзиабарагьы ауаҩы иеиԥшуп, знык ииуеит, знык иԥсуеит, ҩынтә ииӡом ҳәа.
– 60 шықәса лылахь ааиқәымхӡакәа дылгәырҩоума? – Наҳар игәаҵанӡа даарыцҳаишьеит.
– Даныччогьы ҟалалоит, аха ихоуҵару, убасҟангьы лыблақәа агәырҩа рхуп… Инагӡаны дымгәырӷьацт. Агәырҩақәа зегьы данрыҵыҵуа аамҭа заҵәык лымоуп уи, усҟан сышлыхәаԥшуа лҽылыԥсахуеит, ашәҭ ангәылҵуа еиԥш аԥшӡара, ахаара илылоу лцәа иалҵны избо салагоит.
… Аҩны ашҭаҿы ҳашгылоу ахысбыжьқәа лаҳауашәа дааҟалоит, нас саамҵарсны слыманы лҿыналхоит, амҩа ҳахьынӡақәу иӡбахә ауп илҳәо: – Ихысыбжь ансаҳа, ҵәаҩнҵәыҟа, ажәҩан ахь сыԥрызшәа збеит… Сашьцәеи саби сырцәыԥхашьаны адәахьы сдәылҵуамызт, аха инашьҭарххны акаамеҭ ҟалеит ҳәа сарҳәеит… Иҩызцәа аӡы дамырхын, абри амжәа амҵан дышьҭан… Сара сзоуп дзааз… сара сзоуп иԥсра зааигаз. Ибарфын хахә аԥша иарҵысуан… Ихаҭа дымҵысӡо дышьҭан… – абас шылҳәо аԥаҩ дынхықәгыланы аӡеибафара далаԥшуа даагылоит, даалҵны лышҟа дааиуазшәа лбоит, лгәы ҭгәырӷьаауа дааҟалоит. Сыԥсы ӡаны лышьҭахь сгыланы слыхәаԥшуеит, сышлыцу аалхашҭны иацәажәара далагоит абас: «Усымбаӡандаз… уанызбахгьы са устәындаз… Аӡхыҵра уҭамландаз, уанҭалахгьы сара суманы уҭаландаз… Уанзыӡхымҵыхгьы ҳҩыџьагьы ҳаицызхымҵындаз… Уахьыҟоу ҳҩыџьагьы ҳаицыҟандаз»… Сышлыцу анаалгәалашәалак, ацәажәара дааҟәыҵуеит, лыблақәа гәырҩала иҭәуеит. Нас даахьаҳәны, ацәашьы наганы, амжәа ашьапаҿы инкыдҵаны амца алыркуеит, инкыдыблаа ицаанӡа дгыланы дахәаԥшуеит… Аԥшаҳәа иалдоу амҩапа лара лтәоуп. Шамахамзар аӡәгьы данылаӡом лареи сареи ҳада. Зегьы ирдыруеит уи саб иаҳәшьа лымҩа шакәу. Аҽы сымҵарсны уи амҩа иананыла, саб иаҳәшьа зегь реиҳа дшәеит…»
Наҳар абарҭқәа анигәалаиршәа, дахьыҟаз, дахьаныз зегьы ааихашҭын, ихааӡа, иԥшӡаӡа аҽа дунеик акәа дынҭанагалт.
… – Бара Асовет ҳәынҭқарразы бгәы цкьам, иаха ҳлақәа ахәшә рыҭаны ибшьит. Изыхбырҟьазеи?.. Ибзырҟаҵада? –
аусҭҵааҩ иҽырчны, унеикьысыр дыԥжәарашәа, Назира уажәы-уажәы длықәҟаауа, лҿахәы лҿыхра даҿын.
– Сара алақәа ршьыга акәӡам, арцәагахәшә ауп ирысҭаз, – дандырбаандаҩыз инаркны илҳәац акәын илҳәоз уажәыгь. Лыԥшшәы лхыгга, лыбжьы лызҭымкаауа, даара дышдыргәаҟхьаз лныԥшуан.
– Алақәа ахәшә рыҭаны ирцәа ҳәа ибыдызҵада? – иаҳац аҭак еиҭаниаҳалак, аусҭҵааҩ еиҳагьы дарҵҟьон, лгәаӷ дыкны даго, иҭаҷкәым раҵәаны астол иқәикшон.
– Шарԥазыла рыбжьы ҳхы амгарацы, ахәшә рыҭаны ирцәала ҳәа Ԥачулиа исыдиҵахьан.
– Амц бҳәоит!.. Ԥачулиа иаха адҵа бимҭаӡеит. Бара аламыс зцәыӡхьоу ԥҳәысуп!.. Амц зҳәо аԥҳәыс дкаҳԥуп!.. – иҿы иааҭашәоз лықәиҳәацәон… – Аиаша зыбымҳәозеи, ахәшә рыҭаны ирцәа ҳәа адҵа анбырҭоз, шарԥазыла алақәа ҭганы ианырымгоз амшқәа раан акәын. Бара акаҳԥы, ибзианы ибдыруан иахьа алақәа шыргоз!.. Аус еиҵабҟьарцаз ауп иаха маӡала иахьҭакыз бнеины, ахәшә рыҭаны изыбшьыз. Бара Асоциализм баӷоуп!
– Сара исыздырӡомызт иахьа алақәа ҵгара ишыргоз, – лҿы еилымго акәын аҭак шыҟалҵоз, лдунеи ахаан уаҩԥсык иҟынтәи илмаҳаӡацыз ажәа, «Бара акаҳԥы» ҳәа илеиҳәаз, лыбаҩқәа лылаԥыҵәҵәазшәа дааиҵанарӷәӷәеит.
– Ибдыруан!.. Ибдыруаҭгьы!.. Излабгәаӷьызеи абри еиԥш агәнаҳара ду аҟаҵара? Асовет мчра аӷацәа, аныхтәқәеи ашьтәқәеи, ҿымҭӡакәа, ҳагәҭакы назыгӡоз алақәеи ауааи еиҩыбхит… Даргьы баргьы шәнеидкыланы, урҭ аԥшь-лак шәрыԥсаӡамызт… Аиаша ҳәа, ибзырҟаҵада?
– Аӡәгьы исимырҟаҵаӡеит, – ашырҳәа лхы дааҩахан днеиҿаԥшит, «алақәа шәрыԥсам» ҳәа ахьлеиҳәаз лзымчҳауа.
– Иаха ахәылбыҽха бдәылганы ибацәажәоз дызусҭадаз, ҵаара ԥхашьарам? – аҵәы алаҵо, илақәа харҵҵаланы аҭуан даҵаԥшуа ҿааиҭит.
– Дызусҭада?.. Сзацәажәодаз? – изҵаара лцәымыӷханы дааҳәыҵәы-ҳәҵәит.
– Бара бакәӡам араҟа азҵаара аҭара иақәиҭу, сара соуп. Аҵла амҵан шәеидгыланы шәеицәажәон бхаҵа Иасон Гәычбеи бареи. Ҵаара ԥхашьарам, иеибышәҳәоз?
Назира азныказы илзымчҳакәа, лхы лымпыҵҟьо аҟынӡа днеит, аха лнапаҿы иааганы лгәы ааиқәылҳәалан, – иареи сареи ҳаилыҵхьеит, еибыҳәатә ҳәа акгьы ҳамаӡам, – лҳәеит.
– Иара сыԥҳәыс лоуп, иҳәеит, бара ҳаилыҵхьеит бҳәеит. Ҵаара ԥхашьарам, дыззыбԥсахыз дызусҭада? Ҳара даҳзымдырӡои? – ажәала лгәы ԥжәаны дишьырц даҿызшәа акәын аҵәы алаҵо дышлызҵаауаз.
Ауаҩы знык диуеит, знык ауп даныԥсуагьы, ма схы исыршьып, ма иара дысшьып ҳәа лгәахы еиҟәыҷҷо дихәаԥшуан.
– Ара ааигәа дыҟоуп, абыржәыҵәҟьа дааганы дыбҿасыргылоит, ибҭахума еибышәҳәаз ишбаҳауа иҳәар?
– Иеибаҳҳәазеи? Акгьы ҳаламцәажәаӡеит! – лоуразоуроу дҵысуа дааҟалеит.
– Усԥырхагамхан, уаха алақәа ахәшә рыҭаны исшьыроуп… Ахыбра сдәылҵны ашәаҟынӡа сызуццом ҳәа иабымҳәеи?
– Мап, мап! Уи еиԥш сымҳәаӡеит сара, уи хыҭҳәаауп! – арҵәаа дыҳәҳәарц егьлыгымхо аҟынӡа лыбжьы аацәгьахеит.
– Бхаҵа иоуп… ибымҳәаз иҳәарымызт, бгәаӷс имахарыз?! Аа иҿахәы ахьықәу… Быҳәҳәеит, бҟааит ҳәа акы ибыхәараны иҟаӡам. Акызаҵәык, ибзырҟаҵаз дызусҭоу бхала ибҳәар, бус иазеиӷьхоит, бхы еиқәбырхоит, мап скуеит ҳәа балагар, бхаҵеи бареи шәеиҿагылар акәхоит, усҟан шәҩыџьагьы аус шәакуеит, сааҭбжак аамҭа бысҭоит, базхәыц, ибзеиӷьу бхала иалых, – абас иаахиркәшан, лазҵаара даҟәыҵын, қьаад бӷьыцк имҵаҵаны аҩра далагеит.
«Бхаҵеи бареи шәеиҿасыргылоит» ҳәа ииҳәаз лыблахаҵ аргьежьын, иналықәлашьцеит. Ашәҭ гәылҵаанӡа ианҿыршьаауа еиԥш, лынасыԥ иаӷрагыланы изшьыз, абзиабара мра хааӡа илықәыҷҷаз аԥҭа еиқәаҵәа еиԥш иахаԥаны изырлашьцаз, лыԥсы ахьынӡаҭоу лгәы ахәра анҵаны даанзыжьыз, еиҭах дыԥхамшьаӡакәа дылҿагыло… илаҳаз аԥсра ахылкаауа дааҟалеит. Иара усгьы уи аҽны лгәалаҟара зынӡа ибжьысны иҟан, ашьжьымҭан Ԥачулиа икабинет дахьыныҩналаз, азаара изааны, Абыхәбеи Агрбеи аанкыланы ианбанӡаҳамазаауеи… ирызхоуп шьҭа, ара ԥсшьарҭа ҩнӡам ҳәа аусҭҵааҩцәа дышрықәыҳәҳәоз лаҳаит. Назира ибзианы илдыруан, Ԥачулиа ашьжьымҭан иц иҵашәоз амыхьтә шизыԥшыз. Лыԥсы ӡаны дӡырҩуан, изырурц ииҭаху акрысзеилкаауазар ҳәа, аха ирзыжәуша шьыбжьоншьҭахь ишәасҳәоит
иҳәан, иааҿаԥиҵәеит. Лгәы аҭра иҭамгыло, акы лнапы иамкуа дшыҟаз, ашьыбжьышьҭахь иныҵыҩ-ааҵыҩны илаҳаит ашарԥазы Наҳари Захари ашьха ашьапаҿы иганы, алақәа рыц икылхны идырҳәацәарц Ԥачулиа адҵа шыҟаиҵаз. Амца лкны лкабинет дазымкуа, сызларыцхраарызеи, излеиқәсырхарызеи ҳәа дыгәжәажәо, дыҩнагьежьуа дшыҩназ, ашә илагылаз аусзуҩ дааин, ҵаҟа аӡәы дыбзыԥшуп, дсымбар ҟалом ҳәа леиҳәеит. Амалахазгьы лгәы иаанагозма Иасон иоуп ҳәа, лшьапы днанамго дналбаан дахьаадәылҵыз, ҵҩа змамыз ауаа даарылагылт, игәаҟҵәакуа ахыбра иаҵаԥшуан, руацәа, рҭынхацәа иҭакыз аӡәыр ихабар ҳаҳауазар ҳәа. Днарылс-аарылсуа, днаԥшы-ааԥшуа, сызҭахыда, симбар ҟамло исышьҭаланы иаада ҳәа дышнеиуаз, Назира, сара соуп бызҭаху ҳәа лышьҭахь ала бжьык аагеит. Лхы аалыхнахызшәа лбеит уи абжьы, иара иакәхарыма ҳәа лгәы ҭӡыӡаауа данаахьаԥш, ихаҭа иакәын, Иасон, имгәацәа ду иаԥхьа иргыланы, ишыҟаиҵалац еиԥш, имаҟа ҟьаҟьа инацәкьарақәа авҵаԥсаны, инацәа ду ала имгәацәахы дықәсуа, аӷшҵла ду ибӷа кыдҵаны дгылан. Назира дныҵыкка дцеит, убасҟак илцәымыӷхеит дахьылбаз. Ианеилыҵыз аҽны нахыс абас иааигәаны длымбацызт, ибара аԥсра ахылкаауан. Бжеиҳан ақыҭахь – лаб иахь дцаӡомызт, џьара дылҿаҳар ҳәа дшәаны… Лыԥсы ҩеины лыхәда иааҵагылан, ашырҳәа лышьҭахьҟа даахынҳәит, лшьаҿақәа еилаԥсо. Ашә аҟынӡа днаӡарц шьаҿақәак шлыгыз Иасон дналыхьӡан, – Назира, сбацәажәарц сааит, аиаша басҳәап, быда схәарҭам… Иҟалозар маҷк ауаа ҳнарылҵны ҳнаскьап, – иҳәан, лмахәар ааникылт, дналыханы днарылигаргьы цәгьа имбо.
– Сыццакуеит, аамҭа сымам, аус зуеит, – лҳәан, ашырҳәа днаидҟьан, уаҳа дизхьамԥшӡакәа дныҩнапҟа дцеит. Иаргьы дыбӷьаауа, ииҳәо иҿамшәо, длышьҭаланы дыҩналарц далагеит, аха ашә илагылаз, арахь атәымуаҩ дыҩналар ҟалаӡом иҳәан, дааирхынҳәит.
Иасон, Назира изылуз хьымӡӷишьан, апырпыл еиԥш дҟаԥшьшьӡа дааҟалеит, ауаа игылаз зегьы иара ихәаԥшуазшәа ибан, ихы агарҭа имоуа, дыззаӡа даарылахеит. Аха аӡәгьы иара дышихәамԥшуаз агәра анига, иагарааны бдәылымҵыргьы сцаӡом ҳәа иӡбан, днеины ԥаса дзыдгылаз аҵла даамҵагылт, џьаракыр дызбозар ҳәа ихы раҳаны дыԥшуа.
Назира уи дахьылбаз лгәалаҟазаара еиҳагьы ибжьнахит, ахәра илниҵахьаз ҩаԥхьа аҽарҿыцит, иара иакәмызҭгьы лыԥсҭазаара зынӡа аҽакхон, закәытә насыԥ лашаз илзыԥшыз. Наҳар ҩымз заҵәык ракәын изаанханы иҟаз, иҵара далганы иааразы, амшқәа, аҵыхқәа лыԥхьаӡон, дахыццакуан, ҩымз инымҵәаӡо аамҭоушәа лгәы иабон, аҳәыҳә ԥшқа аҭра инхыҵны амҵәыжәҩақәа ааиҵыхны ажәҩан иԥыруа аналалара ишазыхьуа еиԥш, лгәы зегьы аартны абзиабара аԥылара дазхьуан. Мчыбжьык исалам шәҟәы лмоур илзычҳауамызт. Ҽынла лыла лашара амбо, уахынла лацәеихьшь лзыҟамҵо дышизхәыцуаз иҟьаҟьаӡа илыршон. «Сҵара алгара ҩымз аанхеит, аха быбзиабара Москва саланаргылом… Аԥышәарақәа аамҭа саԥыҩланы заа ирысҭеит… Мчыбжьык ала снеиуеит… Наунагӡа ҳаицыҟалоит» ҳәа, дшымгәыӷӡоз ишәҟәы лоуит, лгәы ҭгәырӷьаауа аԥхьара дшаҿыз, ашҭа иааҭалеит сасцәақәак. Игәкы-ԥсыкуа, рхы-рҿқәа рхалашо бзиарак азы ишымҩахыҵыз ҩашьомызт. Назира лаб иаҳәшьа, лаб иашьцәа, асасцәа аԥсшәа рарҳәеит иреигәырӷьаны. Иззааз акыраамҭа ицәырыргомызт, инакәша-аакәшо, ажәытә-аҿатә иалацәажәо аҵыхәтәаны рҽаадыртит, руаӡәы дҩагылан, Назира лаб ихы наиқәкны: – Иузымдыруа иакәӡам Иасон бзиа, хьӡи-ԥшеи згым арԥыс хатәра, ҳқыҭа аиҳабы, акала дҳалахәындаз ззырҳәо ауаҩы ууара иҭаххеит. Абарҭ иубо, Иасон иеиԥш иҟоу иажәа абжьгара хаԥсамзаргьы ҟалап, аха иара убас иҭаххан ҳааишьҭит, ажәа мацара абжьгарадагьы, анапеимдахьа ааиҭиуеит, мышрақә-ҵыхрақә еимырдо анцәа дырзыразхааит, – иҳәан, ахьтәы мацәази абырфын чабреи ааҭганы инықәиҵеит.
– Хаҵа ицо дсызҭада, макьана дсабиуп, Иасон иеиԥш арԥыс бзиа иқәнаго дабаҟоу, – иҳәан, Назира лаб дыԥхашьаны ихы агарҭа имоуа, ҳаҭырла, патула даацәажәеит, абык ишихәҭаз еиԥш.
Аха ҩнуҵҟала игәы иахәеит, ақыҭа дуӡӡа зегьы зымҽхакыз маҳәыс диоур цәгьа ибомызт, уи уаанӡагьы илымҳа иҭасхьан дышлышьҭаз, аха издырӡомызт лара аҽаӡәы диҿгәҳәаауа бзиа дшылбоз.
– Ус шԥоуҳәо, уаҳа назҭахым аԥҳәызба лоуп… Шаҟаҩ идырбахьада, аха аӡәы илаҿы дмааит… Уи иеиԥш амаҳә дзауз икәа ахьы ҭашәеит, – Иасон ирҽхәара даҟәыҵуамызт уи асас.
Назира аԥхьа лгәы дҭаччо дгылан, ирҭаху рҳәалааит, ҩымчыбжьа роуп иаанхаз, нас сзыццо сара дыздыруеит ҳәа, аха анапеимдахьа наганы ианықәырҵа, иааныжьны ицар ҳәа дшәан, лгәы ҭӡыӡаауа далагеит. Аԥсуаҵасла уи иаанагоз лдыруан, анапеимдахьа лыдылкылт ҳәа ԥхьаӡан. Аӡәы инапеимдахьа шлымоу дааныжьны, аҽаӡәы иццара ацәгьара ахылҿиаауан.
Ақьаӷьариацәа иааргаз ныжьны ицо ианалага, Назира лаб иаҳәшьа, шәаангыл, лара ҳалмазҵаакәа иҳазҳадкылом, лҳәан, иаанылкылт. Уи илдыруан Назира аҽаӡәы бзиа дшылбоз.
– Лара лоума, аус злоу шәара шәоуп, шәара ишәҳәо шәыԥҳа дахыԥома, – иҳәан, аиҳабы ирыцыз аб иаҳәшьа илҳәаз ихаҿы иааимгарц далагеит.
– С-Назира, бара иахыбҳәаауазеи? – лаб иаҳәшьа лнапы данкны дааганы раԥхьа даалыргылт.
– Сара ахаҵацара сгәы иҭаӡам, иаажәгаз ырхынҳәны ижәга, – ҳәа даарҿагыланы аҿҿаҳәа даацәажәеит.
Лаб игәамԥхагәышьеит, иԥҳа абас дыԥхамшьаӡакәа дахьцәажәаз, аха акгьы ахимҳәааит.
Ақьаӷьариацәа ирҿыцны еиҭалагеит, абри еиԥш анасыԥ бзиа мап ацәыбымкын, хьыла биҩычоит, инапы бықәыргыланы бныҟәигоит ҳәа икарҵәаны илацәажәеит, аха ахәгьы-аҿгьы иқәылмыргылт, ианылмуӡа, иааргаз рыманы ицеит игәааны.
Сара соуп иҟоу ҳәа зхы ду избоз Иасон аԥсра дақәгәыӷуан, акәымзар игәы иаанагозма нхаҩык иԥҳа дигәаԥханы анапеимдахьа илзишьҭыз ырхынҳәны иқәрыжьуеит ҳәа. Ихьымӡӷишьеит, сара соума ираҭәарымшьо, рнапала дырхысхысуа дааганы дсырҭо иҟасымҵозар саб сиԥам иҳәан, лаби лаб иашьцәеи дрызгәааны ахамышҭыхә иҭаиргылт. Ахьхьа-џьџьаҳәа инхоз, инҵуаз, ашьац дырҟьацыр ҳәа ишәаны иаӷрамгылоз, зхәы иаҭәҳәаны изфоз, шьыжьымҭан инаркны аахәлаанӡа акәкәыҳәа адгьыл иқәаарыхуаз аишьцәа дыды-мацәысҵас дрылагьежьын, хланҵы иаарҳәны инықәиргылт. Мчы ду змаз ақыҭсовет ахантәаҩы ҳаӷоу дизыцәгьахааит, зин змаӡамыз аколнхаҩы рыцҳа уи иҿаԥхьа илшараны дыҟааз, арыц зыхәлашәаз алу еиԥш длаганы дааихысуан.
Назира лаб Кьаӷәра иԥҳа мап анылк нахысгьы Иасон бзиарак дшақәимыршәоз, игәаӷ кны дышишьҭалоз идыруан, аха абасҵәҟьа ламысдарала дизныҟәап ҳәа игәы иаанагомызт.
Адырҩаҽныҵәҟьа амхурсҭа дааҭганы аусҳәарҭахь дрыма ицеит, шықәсык аԥхьа ирбылхьаз аҭаҭын казарма зблыз уара уоуп ҳәа аара идырҵеит, ианибылуаз ҳара даабон ҳәа хҩык амцшаҳаҭцәа иҿаиргылт.
Сышәшьы, схы иҭашәырԥо закәызеи, аҭаҭын казармақәа рыбжеиҳарак зыргылаз сара соуп, ишԥазбылуаз иҳәеит, аха дыдмырцәажәеит. Аус дадыркит, дырбаандаҩны ауха аусҳәарҭаҿы дааныркылт. Иашьцәа шәкулакцәоуп ҳәа ирықәланы рцақәа ҭадырцәит, лапҟьак аанмыжькәа иҭганы иргеит. Изқәаадрыхуаз рыдгьылқәа рцәыргеит, рырахә-рышәахә рхырцеит… рнапқәа ргәыҵаԥса иаадыртәеит. Зҿы иашшуада, зегьы рзызуаз Иасон иакәын, дара ишҟа изнеиуамызт, иара игәы дҭаччо дтәаны дыԥшын, иааины ишьамхнышгыланы ианбасыҳәои ҳәа. Зынӡа ҳахирҵәеит, ҳашьагьы акы ихараӡамкәа дынкылахәаша дирӡуеит, биццароуп ҳәа Назира лаб иашьцәа аалысны дыркит, аха лара сышьны сишәымҭакәа сиццом ҳәа мап лкуан.
Кьаӷәра уахыки-ҽнаки даанкыланы дрыман, аха Иасон Назира лахьынтәи акгьы анимаҳа, Асовет мчра даӷоуп ҳәа аиқәырҽаҽа ҟаҵаны дхиҵарц даналага, Назира длаӷырӡышо дцаны димыҳәар амуа дҭаиргылт. Илыдлымкылаз амацәаз иара инапала илымӷеиҵеит… Мап лымкит, лнапы даханы импыҵлымхит, аха ахьтәы мацәаз ацынхәрас аихатә уадыхә хьамҭаӡа лгәы иакәиршазшәа лбон… Игәҭакы анынеигӡа, лаб ихы дақәиҭитәит…
Лыԥсы ахьынӡаҭоу илхашҭуам, лгәи лылаӷырӡи еилаҵәо, дыкнаҳаны ашьразы дыргозшәа акәын ишылбоз аҭацаагацәа дрыманы Иасон ишҟа ианцоз. Аҭацаагацәа ирҳәоз ашәа мыткәма бжьушәа илаҳауан… Аҵаа былхны баазгазшәа ауп быхьшәашәаӡа бышсываиоу ҳәа леиҳәеит лыԥсҭазаара ԥшӡа даналахәмарыз ауха.
Агәы шеибгаз иааугар акәын аԥхарра анаҵалоз… Ишьны иаауго агәы аҵаа аҵкысгьы ихьшәашәахоит, ахаангьы уарԥхараны иҟаӡам ҳәа аҭак ҟалҵеит.
Мызкгьы илзымычҳаит, лхы лцәымыӷханы дилҵны дцеит, наунагӡа ԥсык дылзиҩызаны.
– Баамҭа нҵәеит, сыбзыӡырҩуеит, – иҳәан, аусҭҵааҩ ибжьы иаагаз, Назира дызгәылахаланы дызмаз ахәыцра аҭҳарцәҳәа даалнахит.
– Исҳәац ауп, иҿыцу ҳәа акгьы сымам, – лхы дҩаханы днеиҿаԥшит.
– Ус… сс аума? – ихаԥыцқәа еихарӷәӷәаны, иажәақәа мчыла ирыҵыхуа, деилашәеит. Уи ашьҭахь акыраамҭа ҿымҭӡакәа длыхәаԥушан, иӡамҩақәа кылырчаашәа. Ашьҭахь, азаара изаазшәа, ашә ахь ихы рханы дыҳәҳәеит, абыржәыҵәҟьа абра дысзаажәга абаандаҩы Иасон Гәычба ҳәа.
Назира Иасон иӡбахә анлаҳа лгәы аҵысра иалагеит.
Драԥцаны дрыманы иааҩналт. Зқыҭаҿы сара соуп ҳәа иҟаз Иасон иԥштәы ихыббы, ахьшь зықәҳаны ихәыларԥаԥны ицаз арбаӷь ҟарҟар еиԥш, иика хыҽны акәын дшыҟаз деишәара-еиҵараха. Назира лхы дҩаханы дзиҿаԥшуамызт, лгәы ҭыҵны ицон ииҳәарызеишь ҳәа.
– Ухьыӡ, ужәла? – дшааҩнаргалаз еиԥш азҵаарақәа иҭара далагеит аусҭҵааҩы.
– Гәычба Иасон, акыҭсовет ахантәаҩыс аус зуеит…
– Аус абоууеи ҳәа суазымҵааит, – иажәа анагӡаха имҭакәа дыхьжәо, – абри аԥҳәыс итәоу дудыруама? – инацәа кьакьаӡа Назира иналықәикит.
– Ус усмацәажәан, сара қыҭа дуӡӡак санпхгаҩуп, – Назира ишлаҳауаз абас дларҟәны акгьы деиуаӡамшәа дахьиацәажәоз хьымӡӷишьан, иқыҭаҿы даныҟаз еиԥш иҽааирбабарц далагеит.
– Ара уахьгылоу уқыҭсоветаҿ акәӡам… Иусҭаз азҵаара аҭак ҟаҵа, дудыруама абри аԥҳәыс?
– Дышԥасзымдыруеи, сыԥҳәыс лоуп, – иҳәеит дҟәырны.
– Улышьҭаланы узаазеи? Еибышәҳәоз иаха ахәылбыҽха шәеидгыланы шәанеицәажәоз?
Назира дышьхынԥсыланы дтәан, лнацәақәа хыҟаҟаауа.
– Ҭаацәашәала ҳнеицәажәап ҳәа сааит, ҳаибамбеижьҭеи акрааҵуан…
– Ҭаацәашәала акәу, ацәгьара шыҟашәҵаша акәзу шәызлацәажәоз? – деиҭаахьижәеит.
– Иарбан цәгьароу иҟаҳҵараны ҳаҟаз. Ус ҿҭыӡәӡәала усмацәажәан, уххь згеит, сара қыҭа дуӡӡак сеиҳабуп, апартбилеҭ сџьыба иҭоуп, – Иасон иҽааирхаҵеит.
– Иаха иуҳәаз иахьа мап ацәукуама? Уара уеиԥш аиҳабацәа… – иҳәан, уҿы иҭагӡаны иузымҳәо ажәақәа рыла дыцәҳаит.
– Ус усмацәажәан, ари сгәы икыду уахәаԥш, – аорден ӷьазӷьазуа игәы икыдыз ирбо, – ус суланӡӷыр зуам, сашшуеит, – Иасон апырпыл еиԥш деицрашәан, дҟаԥшьшьӡа дааҟалеит.
– Угәы сықәыжьцәааит! – зынӡа датәамбаӡакәа ауп ишиҳәаз. – Иацы ақыҭаҟынтәи сыԥҳәыси сареи ҳнеицәажәап ҳәа сахьааз, дхьаԥшынгьы дсыхәамԥшит, уск сымоуп, сыццакуеит ҳәа дсыдҟьаны дцеит зҳәаз уара уакәӡами?
– Ус акәӡам ишысҳәаз… – «Суқәыжьцәааит» ҳәа иеиҳәаз зынӡа дашьит.
– Аа, уҿахәы зну, – Иасон дмырцәажәо аусҭҵааҩ кьаад бӷьыцк аақәихын даԥхьо, – «сыԥҳәыс ддәылганы ҭаацәашәала слацәажәарц саналага, усԥырхагамхан, аамҭа сымам, уаха алақәа ахәшә рыҭаны рышьразы анапынҵа сымоуп»… Арҭ уара уажәақәа ракәӡами?
– Мап, сара уи еиԥш акгьы сымҳәеит, иарбан лақәоу, иарбан хәшәу?! – Иасон дыҳәҳәеит.
– Иарбан хәшәу умбои… абри ауп ахәшә!.. – иҳәан дааидыххыланы апҟацаҳәа диҿасит. Иасон ихылԥа ихҟьан, ицаны Назира иналымҵаҳаит, дагьаагарыгаҽеит, аха иҽкамыжькәа иҽааникылт. Ихьыз изымдыруа, иӡамҩақәа ҿыршаа дышгылаз, ишьахә рыҳәҳәа имгәацәа дҭасит, дбырбыруа дцан, акәакьҭа дныкҿаҳаит агәараҳәа. Назира илзымчҳакәа лхы ҩышьҭылхын днеиҿаԥшит, убасҟанҵәҟьа уаҩык иаҳасабала даарыцҳалшьеит, ақыҭа зегьы зымҽхакны, сара исылымшо иҟоузеи ҳәа зыҽхарыззала, аӡәы иԥсы ҭоуп ҳәа зымԥхьаӡоз, уажәы аҳаҭа рчы аԥсыԥ анцалак еидшәаҟьало ишаанхо еиԥш, иԥсы зегьы цаны, деиҵаланы, имаҟҿаҳәара аҟынӡа имҩаӡоз аусҭҵааҩ иҿаԥхьа дгылан, ашышкамс мчы амоу аиҳа мчы имаӡамкәа деиҵаланы.
– Уара Асовет мчра уаӷоуп, абахҭа уҭабаароуп! – аусҭҵааҩ иҭыԥ аҿы днатәан, ақьаад акы анҵара далагеит.
– Сара ақыҭсовет сеиҳабуп… Асовет мчра аӷацәа сара сакәын иҭазкуаз. Хәҩык ҭактәуп ҳәа анырҳәалак, сара жәаҩык еидҿаҳәаланы ирысҭон… Аплан аҟара ҩба ацҵаны иансыгӡон… – днасыԥцәгьаха, иажәақәа изеидымкыло, Асовет мчра дшаӷам аусҭҵааҩ агәра ииргарц далагеит, аха ига-иҿы амырҳәаӡакәа, ашә илагылаз дааԥхьаны, наҟ днаганы
дҭашәк абаандаҩы ҳәа ирыдиҵан, деимырхха дыкны дындәылыргеит.
Назира агәра лгеит Иасон ицәгьаз ҳәа акгьы шимҳәаз, аха ишыҟарҵалацыз еиԥш, дара ирҭахыз ажәахә иҿырхырц иаҿын.
– Бхаҵа мап ахьикыз быҿнахуа џьыбымшьааит, бара акаҳԥы! – илақәа ашьа рхыҵәало, Назира лышҟа даақәгьежьааит аусҭҵааҩы.
Назира аҭак илымҭаӡеит, лылаӷырӡқәа лҿаҳәҳәы дыштәац дтәан, лхы лықәыжьны.
Амра аҭашәара рацәак агмызт, Наҳар дахьҭакыз аҿаԥара дааҭганы, дынхәыҵга-аахәыҵго ашьҭахьтәи ашә ала дындәылганы, уахьымааша Драндаҟа уҳашьҭуеит ҳәа иқәмақаруа, ихаккала иԥшны игылаз аидара мҩангага машьына данақәырцалоз. Амашьына акыраамҭа идәықәломызт, ихала иакәын иангылаз, дынҭаркызар аахыс иимбацыз ажәҩан даҵаԥшуан, ақәа леиуамызт, аха ахьҭа аҿан, амаҭәа ҵаӷақәа ишәыз ирылсын, ицәеижьы хьшәашәаӡа иааҟалеит.
– Шәалга, шәыццакы, амашьына ԥшны игылоуп, даажәга егьи абаандаҩы! – дыцәҳа-шҳауа дықәгьежьаауа дықәын Гангиа. Уи алаҭра данҭаркыз аахыс димбаӡацызт, аха дшыҟац дыҟан.
Ус, дук мырҵыкәа, даҽа баандаҩыкгьы даадәылырган, дааган Наҳар дааивадыргылт. Ихы инаркны ишьапаҟынӡа лаԥшыла дааимидеит, аха иидыруаз, иибахьаз дреиуамызт, адәахьала дхьыжә-кәыжә, ихахәи иԥаҵеи еимиааны, даара идыргәаҟхьаз диеиԥшызшәа дыҟан, аха иблақәа ҟәыс-ҟәысуа ҩ-цәак шихарԥоу рхубаауан.
– Шәалга, шәласы, ирласны инаганы, ирыҭан шәхынҳәы, амашьына ҳҭахуп, – иҳәан, Гангиа аҭаҭын иахо игылаз аныҟәцаҩи асолдаҭи дрыҵаҳәҳәеит.
Аныҟәцаҩы дыццакны аус ааируит, асолдаҭ ишәақь аԥса хаххала дыҩхалан, аган аҿы иамаз атәарҭа днықәтәеит.
– Амашьына аартуп, амҩахь аӡәы сыԥаны сыбналоит ҳәа уаналага, уеиӷрыблаа ушызго удыруазааит, – ҳәа дрықәмақарит асолдаҭ ианындәықәлоз.
Наҳар Драндаҟа уҳашьҭуеит ҳәа аниарҳәа нахыс хәыцырҭас имаз, сыҩны савганы санырго сҭаацәа аанханы иҟоу, иҟаму еилкаашьа сзыҟаҵару ҳәа акәын.
Драндаҟа ицоз амҩа дахьынхо аҩны аԥхьаҵәҟьа ииасуан, уаҳа даҽа мҩакгьы ыҟамызт. Амҩаду аҟынтәи иуада ибарҭан. Иԥҳәыси ичмазаҩ ӷәӷәаны иаанижьыз исабии, акгьы рмыхькәа еибганы ишыҟоу ибар, Дранда акәым, адгьыл аҵыхәан дыргозаргьы усс икымызт.
Амашьына ақалақь иалаланы инеиуан. Иааилалашьцахьан. Наҳар дхарахаԥшуан, џьара иидыруа аӡәыр дибозар ҳәа, аха ус илаԥш дыҵамшәеит. Есыхәылбыҽха ақалақьқәа аџьџьаҳәа иахьеизалоз аҭыԥқәа зегьы ҭацәын, уаҩ даанмыжькәа иахганы иргазшәа. Ицәырҟьа-цәырасуа ана-ара аӡәык-ҩыџьак днархьыԥшуан, аха урҭгьы алашара ахьыҟоу амҩасра азин рымхызшәа, ацәыҵлашьцарақәа рыла акәын изланеиуаз.
Дахьынхоз иазааигәахо ианалага, суада алашара акӡамкәа, еиқәылашьца снагәыдыԥшылар, сҭаацәа еибгам ауп иаанаго ҳәа хәыцра хьамҭак ихы инҭаԥан, ибжа ааимхны инаихысызшәа дааҟанаҵеит. Избарызеи ҳәа игәы ҭыҵны дшыԥшуаз, иуада алашара каххаа ишаркыз ибеит. Ишьапԥынҵақәа дрықәгылт, иаҟара ициҵарц иҽеиҵихит, аԥенџьыр дахыԥшны исабии иԥҳәыси џьара рыцәаара сзыҩныбаауазар ҳәа, аха уаҩы димбеит. Иуада абарҵа хәыҷы иаҿакыз аҿы асаби имаҭәақәа ӡәӡәаны икнаҳан, инапала изааихәахьаз ракәын, ианиба идырит. Иҭаацәа еиқәханы ишыҟаз агәра анига, ашәара иоуз наихҟьан иҽааиԥсахит, аха усгьы исаби хәыҷы Баҭал дзынеиҿамԥшӡакәа, амашьына давганы дахьагоз игәы дҭаҵәуон.
– Уабаԥшуеи, узышьҭада? – иҳәан, ивагылаз абаандаҩы илақәа кылырҳәҳәаны дихәаԥшуа днеиҿахәыҭхәыҭит.
Наҳар аҭак аҟаҵара илымшеит, луанытә даақәыԥсычҳан: – Адунеи сықәымԥшижьҭеи акырҵуеит, – иҳәеит.
– Ҳахьырго ҳәа акрудыруама? – зынӡа иҽизааигәатәӡаны дааиваӷәӷәеит, ақалақь иалсны ианнықәла.
– Драндаҟа, – иҳәеит ибжьы изҭымкаауа.
– Драндаҟа акәӡам, Кәыдры аԥшаҳәахьы ҳаргоит, ҳашьны амшын ҳаларыжьуеит. Иҳаԥсыхәозеи? – ала амгәа ҭишьаауан.
– Ҳахьырго ҳцоит, уаҳа ҳабацои? – зегьы изеиԥшны аҭак ҟаиҵеит Наҳар.
– Иуасҳәо уаҳауама? – ибжьы рхәыҷӡаны, ижәҩахыр иҽадҵаны дидҳәазало, асолдаҭ ишҟа дырԥшуа, – ани дыцәоуп,
ҳаибаӡом, ҳаԥаны ҳцап, ҳабналап, ара абна ааигәоуп, уаҩԥсык ҳахьизымԥшаауа аҽыҵәахырҭа ҭыԥқәа ахьамоу здыруеит… Ҳхы еиқәҳархап.
Наҳар ишьҭахьҟа даахьаҳәны даныԥшы, асолдаҭ ишьапқәа иҵҳәаны ишәақь аҟәҟәа еиԥш игьало нада-аада ихәда ихшьын, уажәы-уажәы ихы леины ишьамхы инықәҳауа, ашшы ихга дыцәан, даашьҭыхны дугозаргьы ибомызт. Абналаразы уи еиӷьыз аҭагылазаашьа ҟалаӡомызт, азныказы игәы иҭеикит, ивагылаз абаандаҩы иҵеиҳәаз дақәшаҳаҭханы, дыбналан дцаны зынзаҵәык иадамхаргьы и-Баҭал хәыҷы днеиҿаԥшны, иани иареи ирыԥсҭазаашьоу еилкааны, ихала Дранда абахҭахьы дхынҳәырц. Аха убри аамҭазы иааигәалашәеит, – «Иаарласны Драндаҟа удәықәырҵараны иҟоуп. Даҽа баандаҩыки уареи ихту амашьына шәақәыргыланы, ақалақь шәаналслак, иувагылоу ҳабналап ҳәа уазыҟаҵара далагоит. Аха игәра умган, уи дбаандаҩӡам, дара ртәы иоуп… Дыбналаны дцон ҳәа уҭадырхарц ӡбаны ирымоуп…» – ҳәа абахҭахьчаҩ ахаҵа ҳаракы иеиҳәахьаз.
– Узызхәыцуазеи, аамҭа зугозеи, ани дааԥшыр анышә ҳагоит. Уалга! – амыркыџьы еиԥш дилаҳәаны дикит.
– Аԥхьа уара уца, нас саргьы сушьҭалоит, – Наҳар ибон ауаҩы гьангьаш иҽырҩашьаны дышидгылаз.
– Ҳаицыԥап, еимаҳкрым, – ииҳәашаз идыруан, иаразнак аҭак ҟаиҵеит.
– Мап, аԥхьа уара амҩа сырба, – Наҳаргьы даҵахомызт.
Амашьына Кьалашәыр иналсны Дранда ианналала, дысхьырԥшны дысзырԥозар ҳәа иӡбан, абаандаҩы гьангьаш иҽхыҩрны дыԥеит.
Асолдаҭ ҽырцәа ҟаҵаны итәаз, егьигьы данбаԥои ҳәа илацәа дуқәа илагәы иахажьыз дырцәыҵыԥшны дизыԥшуан, аха Наҳар иҽмырҵысӡакәа дшангылац дангылан, амашьына аанымҿасӡакәа ицон Драндаҟа.
…Уи аҽны апартиа Аԥснытәи обком аҿы имҩаԥысуаз апленум аусура ианалага, шьжьымҭан аахыс ишьахны итәаз ауаа еиханы адәылҵра иаҿын.
Аҩналарҭа аԥхьа ҷкәына хәыҷык дхыцәӡа имацара дгылан, илахь еиқәышьшьы. Иаадәылҵуаз зегьы ихы ҩышьҭыхны днарҿаԥшуан, аха аӡәгьы иааигәара днеиуамызт, иухьзеи, узыргәамҵуазеи ҳәа уаҩ дизҵаауамызт… Илаӷырӡқәа хаҟәҟәала, игәы ԥшаауа дышгылац дгылан, идәылҵуа аӡәы идамхаргьы аԥсшәа шԥасаимҳәари ҳәа. Иаԥхьа ииасны ицоз шамахамзар зегьы ибзиаӡаны иидырқәоз ракәын. Шаҟаҩы дышьҭыхны дыргәыдыркылахьаз, шаҟаҩ рыхәда дықәдыртәахьаз, шаҟаҩ ҽыжәҵны рҽы дақәдыртәахьаз! Икырҭа рибаҭомызт, ҳахшара раҵкыс уеиӷьаҳамшьозар дара ҳамбааит ҳәа зҿы дҭазыргылоз, уажәы дрымбаӡацызшәа ивысны иахьцоз игәы инархьуан. Саби сани ыҟам, шьҭа сара аӡәгьы сиҭахым ҳәа игәы дҭаҵәуо, зегьы анца ашьҭахьгьы дышгылац дгылан Рауф Лакоба. Дыззыԥшыз макьана ддәылымҵыцызт, шаанӡа дмааргьы ишьҭахьҟа дхынҳәраны дыҟаӡамызт. Игәы хәыҷы агәыӷра инаҭон. Схы исырбар, ҳзықәшәаз изеиҭасҳәар, сани сареи дҳацхраауеит ҳәа.
Игәы хәыҷы дышԥажьоз… Иахьа Лавренти Бериа Қарҭынтәи дааны аизараҿ дыҟоуп ҳәа аниаҳа, дышԥагәырӷьеи… Агәра игон сан дышҭаркыз иасҳәар, уахаҵәҟьа доуишьҭуеит ҳәа… Агәра игон саб ажәлар раӷа ҳәа ахьӡ цәгьа шихырҵаз иасҳәар, ихызҵаз зегьы уахаҵәҟьа иҭеикуеит ҳәа. Ахәыҷы рыцҳа иалидыраауаз Лавренти ихаҭа шиакәыз зегьы ҟазҵоз.
Аизара анеилга ашьҭахьгьы акыраамҭа ддәылҵуамызт, Рауф илақәа ҭырхаха ашәахь дыԥшуан.
– Уззыԥшыда? Араҟа агылара ҟалаӡом, ирласны уқәҵны уца, – ҳәа ҩыџьа рсахҭан палта еиқәаҵәақәа ирҭашьшьы иахьынтәиааз имбаӡакәа ргыгцәа ргыланы иааиҿагылт, адгьыл иаахәыҵыҵызшәа. Даашьҭԥааны дыргон ига-иҿы иамырҳәаӡакәа, убасҟак рҽырцәгьаны ихәаԥшуан, аха иара убри аамҭазыҵәҟьа обком аҭӡамцқәа ырхыџ-хыџуа Лавренти даадәылҵит. Ишьҭаланы иаауаз аҭыԥантәи аиҳабыра шәаны ихыџ-хыџуа, ршьамхқәа рыҵаҟәало ишьҭан.
Рауф идгылақәаз Лавренти дышдәылҵыз анырба, абаҟақәа реиԥш имҵысзо, ишьханԥсылазшәа иаанхеит.
– Ҽынла шәымтәан, уахынла шәмыцәан, ажәлар раӷацәа рҵыхәтәа ԥышәҵәаанӡа шәшьапы шәықәгылаз, – адәахьы дандәылҵгьы амца ицрыддуа аҭыԥантәи анапхгаҩцәа аус шырулашаз реиҳәон.
Рауф Бериа дидмырбарц иаԥхьа игыланы дызҵәахыз «абаҟа» еиқәаҵәақәа даарывсны, диадиа Лавренти, ҳәа ҭынха дук иеиԥш дыԥхьаӡаны дааидгылт.
Аҭыԥантәи анапхгаҩцәа аҟәара-ҟәараҳәа аиҵасра иалагеит, ишԥыкәу ажәлар раӷа иԥа сааигәара дшаашәышьҭыз ҳәа дгәааны ахҭынҟьа риҭар ҳәа ишәаны.
«Абаҟа» еиқәаҵәақәа рыԥсы ҭалазшәа, ашыр-сырҳәа Рауф иааидыххылан, имахцә данкны дрыма ицарц иалагеит, аха шәиҟәаҵ, шәиламкьысын, иҳәан, иааникылт. Дшынеиҿыԥшыз еиԥш дидырит Нестор иҷкәын, азныказы игәаӷьны дышԥасыдгылеи ҳәа ила ашьа нхыҵәалт, аха ирласны иҽааиҭеикын. – Рауф хәыҷ уоума, усымбеижьҭеи иузҳазаап, – иҳәан, диеигәырӷьазшәа ҟаҵаны, зегьы ишырбоз дааигәыдиҳәҳәалт. Ихы дҩахан, ихы-иҿы хәыҷы днаҽаԥшит, иааицәымыӷхеит, иаб ихаҭа ихы аахҵәаны ихагылазшәа ибеит. – Изакәызеи, узыргәамҵуазеи, с-Рауф? – ибара шицәымыӷхаз адәахьы инмырԥшӡо дизҵааит.
– Диадиа Лавренти, шәара ишәзымдыруазар ҟалап, сангьы дҭаркит. Ддыргәаҟуеит, уахгьы-ҽынгьы ддырҵәуоит ҳәа сарҳәеит. Сымацара саанхеит, уҳацхраа, – игәы иаҭахыз иҿы изамырҳәо, илаӷырӡқәа иӡамҩа иаҿыкәкәаны иаԥхьа имҵаԥсон.
– Дзыхҭаркаазеи, сара акгьы сыздырӡомызт… Еилыскаауеит… слыцхраауеит. Уаргьы суцхраауеит, – нас иланарԥшыгақәа цырцыруа аҭыԥантәи анапхгаҩцәа рахь даахьаҳәын. – Нестор иҷкәын анапы игшәмыжьын, шәихылаԥшла, – ҳәа реиҳәеит, аха уи ииҳәаз акәӡамызт игәы иҭаз…
…Дигәалашәаӡомызт… Уи ауха ихы игәалеимаршәазҭгьы издыруада уи еиԥш арыцҳара ҟамларгьы… Издыруада уи аџьныш дихәымхакәа деибганы даанхаргьы.
Аҩныҟа уца, уҵара ҵала, сара сшәыцхраауеит ҳәа иаҳәаны, Рауф ихы шьышьны дааидҵын, имашьына днақәтәаны иҿанынеиха, иҷкәын Сергеи иеиҳәахьаз ааигәалашәеит. – «Рауфгьы сара сықәла иоуп, аха ампыл дасуеит, ихала амшын ахь ҽыкәабара дцоит, аҽы дақәтәаны дыҩуеит, дхысны ацәҟьара кыдиршәоит, аҩызцәа рацәаҩны имоуп. Аҟәа аҿар зегьы иара ихьыԥшуп. Сара аҩны сдәылҵыр ҟалом, аӡәы сицныҟәар ҟалом, амшын ахь ҽыкәабара схала ацара азин сымам. Ашкол ахь санцо, санаауа ауаа сыцуп, азин анбасоуеи, Рауф иеиԥш схала аныҟәара», – ҳәа.
Бериа акакала дрызхәыцуан Сергеи иажәақәа. «Рауф аҿар ихьыԥшуп… Ацәҟьара деихсны икыдихуеит… Иахьа ус ауп,
аха уаҵәы дзакәхозеи, иаб иеиԥш ихьыԥшу аҿар ԥызара рзуны аконтрреволиуциатә-террортә организациа еиҿикаар?» – инапы ахәда иақәиааны иҟаз ахәыцқәа рыхқәа ҩышьҭырхын, аӡаӡқәа реиԥш иааилагылт.
«Рауф хәыҷы, усымбеижьҭеи удухазаап», – ҳәа Лавренти ихы шьышьуа данидикыла ашьҭахь, иҭаҷаҷа иҟаз игәы хәыҷы ҭнаган, ауха дҭахәхәа дыцәан, шьҭа сани сареи лассы ҳаиқәшәоит ҳәа агәыӷра иманы. Адырҩаҽны ашьжьымҭан дԥыр-ԥыруа ашкол ахь дцеит, илахь еиҵыхны ашҭа данынҭала, иеигәырӷьан иааидеизалеит, ҩымчыбжьа раахыс иахьа еиԥш длахҿыхӡа дрымбацызт. Раԥхьатәи аурок алагаразы аҵәҵәа аныҟала икласс ашҟа иҿынеихеит (уи усҟан афбатәи акласс аҿы дтәан), аха ашә аҿы иахатәи «абаҟа» еиқәаҵәақәа изыԥшны игылан, дыҩнамыжьлакәа даадырхынҳәит, аԥхьатәи аурок уагхаргьы, аҩбатәи уахьӡоит ҳәа джьаны дындәылыргеит. Дахьыргоз издырӡомызт, НКВД иазааигәахо иалагаанӡа. «Сан доушьҭны дсырҭоит, уи азоуп сзааргаз… Диадиа Лавренти дрыламгьежьыкәа дыҟам, дҭакны дышԥашәымоу ҳәа», – игәы инаҭан, дгәырӷьа-гәырӷьо ауп ишьапы шыҩнаиргылаз. Зан лгәыԥҳәыхш зқьышәқәа ирықәымбацыз игәы иаанагозма дҭаркырц дааргеит ҳәа.
– Ахысшьа удыруама? – аусҭҵааҩ абри азҵаароуп аԥхьа ииҭаз.
– Издыруеит, – иҳәеит хәыҷҵас, акы аҵоуп ҳәа игәы иаанамгаӡакәа. Сирхысырц азы дсазҵаазар ҟалап, игәахәын, ибзиангьы схысуеит ҳәа нациҵеит.
– Ацәҟьара иузақәыршәо? – иҽыргызмалны дҵаауан.
– Аҵла ақәцәан иаҿаз аҵәа сеихсны иҿсыршәахьеит.
– Аӡсашьа удыруама?
– Издыруеит.
– Ахара узыӡсома?
– Аӷбақәа ахьыхгыло сраҩсны, сыӡсаны саауеит.
– Ақәлацәа, аҩызцәа рацәаҩны иумоума? Зегьы раҵкыс иузааигәақәоу ҩызцәақәас иумада?
– Кока Инал-иԥа
– Уаҳа?
– Кәкәшеи Ҭенгизи.
– Урҭ ирыжәлоузеи?
– Лакоба.
– Аҩыџьагьы Лакобақәоума?
– Ааи.
– Уан дызхҭаркыз удыруоу?
– Исыздырӡом.
– Уаб ажәлар драӷан. Уигьы узымдырӡои?
– Саб ажәлар драӷаӡамызт, – аҵыхәтәаны ииҭаз азҵаара игәы иасын, илаӷырӡқәа аахаҟәҟәалт.
Сан дсырҭоит уи азоуп сзырго ҳәа игәырӷьаҵәа инеиз Рауф хәыҷы, ишьҭахьҟа уаҳа дызхнымҳәит. Мызкы аԥхьа иан дгәаҟуа, аҭӡамцқәа лхы рынҟьо дахьыҩнакыз акамераҿы лхәыҷы днаганы дныҩнаркит имацара. Уи ара икалыԥсаз алаӷырӡ макьана иқәымбацызт…
Иара уи аҽныҵәҟьа икны инаганы иҭаркит «сҩызцәа гәакьақәа» ҳәа зыхьӡ иҳәақәаз ахҩыкгьы.
Ухала уаанымхарц, угәы мҿыӷьырц азы уҩызцәа узааҳгеит ҳәа иарҳәеит. Кока Инал-иԥа жәиԥшь шықәса ихыҵуеит, Кәкәша Лакоба – жәохә шықәса, Ҭенгиз –жәиԥшь ракәын.
… Наҳар Драндатәи абахҭа акамера №83 ишьапы анынҭеиргыла раԥхьаӡа илаԥш иҵашәаз Мархьаултәи иан лаҳәшьа лхаҵа Бадра Ешба иоуп.
– Уауа сымшақә!.. Уара сара сзы шәҳәандаз!.. Шәуаами, сышәшьы, шәгыланы шәысзыхәаԥшуазеи ҳәа, хәыцк зқәымиааӡацызшәа ицырцыруаз ихы даасуа ҵаҟа дтәан, илаӷырӡқәа иԥаҵа шла иалыкәкәа. Ахаҵа ӷәӷәа, агәкаҳара захьӡыз ззымдырӡоз, ҩышықәса раԥхьа иҷкәын заҵәы машәырла данҭахаҵәҟьазгьы, аӡәы ишибоз лаӷырӡык камыршәӡакәа изычҳаз… Агәырҩа ӷәӷәа изыҟалаз иҽамҭакәа, шықәсык ҵаанӡа зҽеилаҳәа-зҽеилаца, акгьы змыхьӡаз иеиԥш аизараҿы икылсны аҽы зырхәмарыз, дхаҵоуп ҳәа зыхьӡи зыжәлеи еидкыланы ирҳәоз, уажәы абас дрыцҳахәха дахьибоз, убас игәы инархьит, ибжак наимҵны ицазшәа ибеит. Издыруада ари дуаҩ быргуп, ицҭакқәоу ихыкәласуа, амш иларго иалаганы изымчҳазар игәахәын, иԥсахы еибакуа днарылаԥшит (хәҩык рҭыԥ змаз акамераҿы 16-ҩык еилаҟҟы еилакын), аӡәаӡәала рызегьы илаԥш нархигеит, аха урҭгьы ҿымҭӡакәа, агагақәа реиԥш иҭыгга игыланы, Бадра дрыцҳашьаны ихәаԥшуан.
Наҳар иан лаҳәшьа лхаҵа иаб хаҭа иеиԥшҵәҟьа бзиа дибон, даныхәыҷыз, аԥхынра шааилак ҽыла даакылсны, дичхынҵаны аҩныҟа дигон. Аҽықәтәара изырҵазгьы иара иоуп. Бадра иеицырдыруа ҽыбӷаҟазан, Мархьаул ақыҭаҿы уи ицназгоз дыҟамызт. Иҷкәыни Наҳари акырынтә ашьха ԥсшьара ҳәа игахьан. Шәҩыџьагьы шәысзеиԥшуп ҳәа, ашьха амш бааԥсқәа аныҟалоз, иуапа иаалаҳәаны иааигәыҵаиҳәҳәон. Иҷкәыни Наҳари иагьеишьцәан, иагьеиқәлацәан, иҭахара ахгара даара изыцәгьахеит. Есыхәылбыҽха аусура дшаалгалак еиԥш, Мархьаул дцаны иашьа инышәынҭраҿы дтәо далагеит. Ус ҟаумҵан, ҩыџьа шәсыман, аӡәы «сиҭахымхеит», саанижьит, аха уара усымами, уара уахьсымоу акгьы смыхьӡазшәа збоит ҳәа игәы рыӷәӷәаны дықәганы дигон. Абарҭқәа зегьы анааигәалашәа: – Бадра, иҟалазеи, усыхәаԥши, сара соуп, – ҳәа ииҳәо иҿамшәо дааихагылт, дрыцҳашьаны дзиҿамԥшуа.
Бадра изгәакьаз ибжьы игәы ианықәҩы, дрыцҳахәха ихы ҩышьҭихын данынеиҿаԥш, Наҳар шиакәыз аниба: – Сыҷкәын, сшьы, сшьы… аума ҟасҵеит, снапала дҭасырхеит… снапала дҭасырхеит! – иҳәан, еиҳагьы ирыӷәӷәаны ихы асра далагеит.
Наҳар иҟаиҵара изымдыруа, инапқәа днарымҵасын, икны дааидтәалт. Бадра акыраамҭа иҽизеиқәкуамызт, мчыла снапқәа имысхуеит ҳәа дрыхон, ашьҭахь маҷк иҽааиҭеикын, сыҷкәын, ара уаазгазеи, уаргьы уҭаркыма, иҳәан, дилаԥсны дикит.
… – Сыздырам… сыздырам сзыхдырҟьаз, акы сзымдырӡо сырбаандаҩны сааганы сҭаркит… – Ԥыҭрак ашьҭахь ацәажәара далагеит Бадра: – Мчыбжьык уаҩы дысмацәажәаӡо, арахә реиԥш ҿаԥарак сыҩнакны, сазҵаара иалагеит. Аԥхьа, уашьа Езаҭи уареи ишәеизуаашьоузеи ҳәа исазҵааит. (Езаҭ усҟан Мархьаултәи ақыҭсовет ахантәаҩыс дыҟан). – Шәҵаашьоузеи, изахьӡузеи ишәеизуаашьоузеи? Сашьа иами, ҳаизуаам ҳәа гәаразҵада? – анысҳәа ашьҭахь инеиҿаԥшы-ааиҿаԥшын, руаӡәы аҩысҭаацәа дыркызшәа, ицәа дҭас-ҭасуа, ихы аасықәикын: – Ааигәа Москватәиқәак сасцәаны ишәҭазма? – ҳәа дсызҵааит. – Ааи, – сҳәеит, иашаҵәҟьаны асасцәа ҳҭан.
– Зҿы иҟадаз, уара уҩны акәзу, уашьа иҿы акәзу? – деиҭасазҵааит.
– Сашьагьы саргьы аӡә ҳами, аха изҭааҵәҟьаз иара иакәын, – ҳәа расҳәеит.
– Ачара ду рзиума? – сажәа салгаанӡа азҵаарақәа сықәиԥсон.
– Ачара ду абаҟаз, аха чеиџьыка хбыџк рзыҟаиҵеит…
– Уаргьы уҟазма? – иҽхыршәааны акәын дышсыхәаԥшуаз.
– Сыҟамкәа, сышԥаҟамыз, – сҳәеит.
– Изуҭцәаз удыруама урҭ шәысасцәа? – иҳәан, аҽаӡәы даасхагылт.
– Москватәқәоуп, сашьеи дареи еибадыруеит, сара урҭ зусҭцәоу ҳәа ишәасҳәаша акгьы сыздырам, – сҳәеит.
– Ишжурналистцәаз узымдырӡози? – исхагыланы исазҵаауаз даасҿатәеит сыбла дхыԥшыло.
– Сыздырӡомызт, уи аҽнадагьы исымбацызт, – сҳәеит.
– Нестор Лакоба иҷкәын жәиԥшь шықәса рыда зхымҵуаз ахәыҷы дҭаркит, Аԥснытәи НКВД аусзуҩцәа асоциалисттә закәан еиларгеит ҳәа уашьа Езаҭ жәлар раӷа иԥа данихашшаауаз умаҳаӡози? – сылақәа дырҭасны иҭихрашәа акәын дышсыхәаԥшуаз.
– Мап, уи еиԥш иҳәо смаҳаит, – сҳәан иаасцәымыӷхеит.
– Бериа дызԥаҵәҟьоу Пауле иакәӡам, уи иаб зынӡа аҽаӡәуп ҳәа уашьа Езаҭ иҿы ҭыӡәӡәааны данихцәажәозгьы умаҳаӡеи, улымҳақәа ацәа рҭарҭәаны утәазма?
– Мап, сашьа уи еиԥш ахаангьы имҳәацт, дызцәымӷу аӡәы иҳәазшәа игәареимҵазар, – сҳәеит, сыԥсы сыхәцәа иааҵагыло.
Уи нахыс сара сзықәдыршәаз ашәа дақәшәааит, узцәымӷу аӡәыр дыҟазар. Аиаша анумҳәа, аԥсышьацәгьа уаҳҭоит, рҳәан, иаасысуа сыпҟара иалагеит. Мап, уи еиԥш сашьа имҳәаӡеит сҳәацыԥхьаӡа, скажьны исыӷраԥалан, сԥыххаа сыргеит. Еибгоу ҽыҭк ажьы сықәым. Аҵыхәтәан зынӡа цәгьалашәа исызныҟәеит, схы ларханы снаганы аҭӡамц саддыргылт. Сшьа зегьы еизыкәкәаны, схы иҭачны аԥсра салагеит. Шәуаами, шәанаџьалбеит, ауаа шыԥсуа еиԥш сырианы сышәшьы ҳәа срыҳәеит. Уашьа ииҳәаз шуаҳаз ашәҟәы унапы аҵауҩаанӡа ухы ларханы угылазаауеит, рҳәан, қьаад бӷьыцк ааганы, исымҵаҵаны, дара тәаны исыхәаԥшуан. Сара аԥсҭазаараҿы гәаҟрас исхызымгац иҟоузеи, аха абри еиԥшҵәҟьа сақәымшәацызт. Сыршьӡошәа анызба… дад, Наҳар, аԥсраҵәҟьа абла уанҭаԥшлак ицәгьоуп, уԥсы аиқәырхаразы иунарҟаҵақәозеи… Сашьа иимҳәаз иҳәазшәа расҳәеит. Уажәшьҭа сахьхәит, аха иааг. Схы ларханы сышгылаз сыԥсыр џьанаҭымзи сара сзы! Иҟасҵеит, аха иҟасҵазеи!..
Сажәа анысҿырх, дара ирҭахыз анысдырҳәа ашьҭахь, сашьа ахәаша деидҿаҳәала дыкны дааргеит. Абасгьы абасгьы уҳәазаап, уара угәы цқьам, ҳаӷацәа урхашшаауеит, ҳҳәынҭқар аҳәынҵәа иқәуҭәеит ҳәа аниарҳәа, мап икит, изаҳада сара уи еиԥш сҳәаны, дысҿашәыргыл, иансықәԥҽы, ишәҭаху сзыжәу ҳәа реиҳәеит. Аа, изаҳаз дахьыҟоу, рҳәан, снаганы сашьа снеиҿадыргылт… Схы сҩаханы иҿаԥшра сзымгәаӷьит, бжьрабыжьҵәа анышә сыҵазар еиӷьысшьеит, аха иааг. Сашьа рыцҳа, ииҳәо иҿамшәо, дшанханы дсыхәаԥшуан. Уашьа ииҳәаз ихашҭызаап, игәаларшәеи, иҳәан, даасыдгылт, мчыла сҿахәы сҿызхыз… зҿахәы еиқәаҵәахаша. Сара сеихашәызшәа, сҿы сзеихымхуа саанхеит. Мап укырц уҭахума, аа, ухала иҳауҭаз уҿахәы ахьану иҳәан, акьаад скьышә инықәикит. Сашьа дыԥсны дгылан. Мчыла исҿышәхит, уи еиԥш сашьа имҳәаӡеит ҳәа аҳәҳәара салагеит. Уажәы иуҳәо уашьҭан иумҳәо ажәцәеимаажә еиԥш уҿы нарҳәы-аарҳәуа амш злауго ҳара ҳаума, рҳәан, сынкарыжьын, сан сшаалыхшаз сҟьантазӡа сааилырхит, аӡәаӡәала иԥаны исыӷраԥало иалагеит, сызшьапык ԥырҵәеит… Егьыгьы иҵаԥышәҵәа, деиханы дзымгыло, дҳәазо, дшьапыдаха даанхааит ҳәа руаӡәк ҿааиҭын, аҩбатәигьы ԥырҵәарц ианалага, сашьа ахәаша изымчҳазар акәхап (уи рнапы идмыркьысӡакәа дыргылан дрыман), шәиҟәаҵ, зегьы зхароу сара соуп, ишәеиҳәаз зегьы иашоуп… исҳәеит, ишәҭаху сзыжәу ҳәа сара сеиқәырхаразы иимҳәаз иҳәазшәа, ихы наганы ақды инықәикит. Уи акәхеит, сара иаасхыҵын, иара дындәылганы дыргеит, уи нахыс уаҳа ила аҭаԥшырҭагьы смоуит. Изларҳәаз ала, уи аухаҵәҟьа дганы дыршьит… Сара соуп сашьа дызшьыз… Схала сжьы сфеит… Снапала дҭасырхеит… Шьҭарнахыс адәы иқәсхуазеи?.. Шәуаами, абаақәа, шәнапала сышәшьы!.. – иаашаанӡа абас дгәаҟуан.
Уи ауха обком аҿы аизара иалганы Лавренти дахьаадәылҵыз, Рауф ҭынхак иеиԥш дыԥхьаӡаны ауп дышидгылаз, иблахәыҷқәа ҭырхаха диҵаԥшуан исеиҳәарызеишь ҳәа, иара илақәа хьшәашәаӡа, амаҭ ахы кьакьаӡа ишьҭыхны, агара игароу асаби ишьа илыцәцәаны ажәразы ианшьашуа еиԥш акәын дышихәаԥшуаз. Аха адәахьы џьеи акы инирԥшрын, дахьибоз деигәырӷьазшәа ҟаиҵеит, дизыӡырҩит, ихахәы хәыцкгьы
алымшәароуп, ахәыҷы шәихылаԥш, аибара инымԥшыроуп ҳәа ааигәа-сигәа игылақәаз Аԥсны анапхгаҩцәа ираҳаратәы иҳәеит. Дыргәыбзыӷны, ихы-игәы шьышьны аҩныҟа дандәықәиҵа ашьҭахь, Ԥачулиа дааԥхьаны ицәа ккаӡа ихихит, уажәыгьы адәы дықәҵаны дышԥаумоу, иахьа дхәыҷуп, аха уаҵәы ддухоит… ианхәыҷу зегьы бзиоуп, ақәыџьма анхәыҷу аласба еиԥшуп, укәа иҭауртәоит, аха иандухалак… дызԥоу умдыруеи… днамӡароуп… ҳәа адҵа ииҭеит.
Жәиԥшь шықәса ракәын Рауф ихыҵуаз, иҭакразы Ԥачулиа аордер инапы анаҵеиҩуаз. Данҭарк ашьҭахь ауп аусҭҵааҩцәа дыздыркыша аматериалқәа реизгара ианашьҭалаз. Аха асаби, амаалықь еиԥш ицқьаз, иижәшаз аӡыхьгьы ахы ыҵнамхӡацызт, ашьаус дыззақәдыршәаша ҳәа ирыԥшаараны иҟаз!
Лашарак имырбо, дҿаа-ҿаауа ахәыҷы дҭакны дрыман… «Дзыхҭаркаазеи асаби, иҟаиҵазеи цәгьарас? Ари закәан еилагароуп. Ахәыҷы ахақәиҭра иҭатәуп», – ҳәа ирацәаҩӡаны ирзымчҳакәа Бериеи Сталини рышҟа ашәҟәқәа рыҩуа иалагеит.
– Ишԥаҟаҳцари, ахәыҷы вба злаиаҳҭаша ҳәа акгьы ҳмоуит, ажәларгьы агәынқьра иалагеит, доуҳажьрыма? – Ԥачулиа ирежиссиор хада Бериа ишҟа адырра ҟаиҵеит.
– Уи дхәыҷӡам… (Бериа игәалаиршәон Рауф даниқәлаз, Аҟәа ашкол данҭаз ацәгьарақәа иҟаиҵақәоз). Ихәарҭам ахәшьарақәа иоуаз зныз акласстә журнал арҵаҩы ицәӷьычны, ашкол аҿы хыла-гәыла ианеилеиҵоз. Арҵаҩы, уара уоуп ажурнал зцәыӡыз ҳәа, имаҵура иамхра аҟынӡа даннаргаз… ацәгьа рыбжьаҳәаны акласси-акласси анеиниҟьоз. Изыцәгьаз аурыс бызшәа аҵара мап ацәаҳкып ҳәа аҵаҩцәа агитациа рзуны аурок шымҩаԥысуаз икажьны ицо аҟынӡа ишнеигоз, иара акгьы ихараӡамшәа иҽалыршәшәаны дшаатәаз…
– Ашкол аҿы аҵара иҵон, вбак имаӡамкәа дҟаларымызт. Ирҵаҩцәа рҿахәы рҿышәх, урҭ изаҟаразаалак шәызхьынҳалаша акы шәырымҭар ҟалаӡом… Аҭахызар арахәыц аҟара ипазааит… уи аӷба шаха алҵуеит… Шәнапқәа шәгәыҵаԥсаны шәымтәан, аматериал еиқәыршәаны аӡәгьы инаганы шәнапы ишаимыркуа шәзымдырӡои? Аусҭҵааҩ бзиа абза иакәым, аԥсгьы дирцәажәоит… – абас игәы намӡакәа аҭак ахьииҭаз, Ԥачулиа ибаҩқәа илаԥнаҵәҵәеит, дамыртәеит, дамыргылт, амца ицранаҵеит. Шәара шәоуп зегьы зхароу ҳәа аусҭҵааҩцәа
дырзыҭрысит, хҩык ахацәа, шәԥаҵақәа шәҿарбаба, кьанҿаак иҟам ахәыҷы мӡышәа шәизымиааит, ашкол аҿы аҵара ахьиҵоз цәгьарак ҟамҵаӡакәа дыҟазма? Абза дшәырпата, аԥсы дшәырцәажәа… аус дызлакыша аматериал еиқәыршәаны исзаажәга ҳәа дрықәымчны драцәажәеит, аҽы иазымиааиз акәадыр дасуан ҳәа. Иаҳаз агәаӷ урҭ ирхигеит.
Аусҭҵааҩцәа Рауф аҵара ахьиҵоз ашкол аҿы ицеит, иааит, аха илеишәа цәгьамызт, аҵара бзианы иҵон, дҳәатәхаҵаҩын, дымкьыкьмызт, иҟазшьа татан, акызаҵәык идаабалоз, илахь еиқәын ҳәа аамҷыдарахаз, ирҵаҩцәа рҟынтәи ицәгьаз ҳәа акгьы рмаҳакәа ихынҳәит.
Шәҿабырҳацәқәоуп, шәӡагәадарқәоуп, ацәаҳақәа реиԥш акәымкәа ашкол аҿы амца шәхыддуа шәнеироуп, арҵаҩцәа шәырӷәӷәароуп, иқәшәыкшароуп, аӡәык-ҩыџьак раҟарагь ааганы инҭашәырсроуп, ала цаҳәцаҳә ианҭаԥшлак, ирдыруа акәым, ирзымдыруагьы рҳәоит ҳәа иҿы иааҭашәоз рықәиҳәацәеит, иԥхеиҵеит.
Ахшгьы уӡааԥшылацәар еиқәак хыршәлоушәа убо уалагоит ҳәа шырҳәо еиԥш, арҵаҩцәа иаарҟәамҵӡакәа рырҳәацәара ианалага, Рауф Лакоба аҵыхәтәантәи амшқәа рзы иурокқәа кажьны адәы дшықәыз збахьан ҳәа аӡәы иҿыҵҟьеит. Аусҭҵааҩцәа ираҳаз иахьынԥашаланы иркын, арҵаҩцәа зегьы еилацаланы рыԥсы ҭырхуа иалагеит, аԥхьа ҳаншәазҵаауаз изышәымҳәазеи, жәлар раӷа иԥа дшәыхьчарц шәаҿын, шәаргьы шәгәы цқьам, шәҳарӡуеит ҳәа иандыршәа, «Илеишәа цәгьан, аҵара иҵомызт, ҳҳәатәы хеиҵомызт, дымкьыкьын, ихы ианааҭашәалак аурокқәа кажьны адәахьы дцон, дҳаххәыцуамызт, ҳатәеибомызт, ус ҟоумҵан ҳәа аниаҳҳәалак, шәара шәызусҭцәада, сара Нестор Лакоба иԥа соуп, саргьы Аԥсны саҳны сҟалароуп ҳәа ҳаиҳәон ҳәа апатара иалагеит.
…Ақырҭуа бызшәа ианахысуаз акәын аурок кажьны адәахьы данцоз ҳәа усҭҵааҩык, агәырӷьаҿҳәаша иоурашәа, дыҩны дааны Ԥачулиа ианиеиҳәа, ихьыдышьшьӡа иҟаз илымҳақәа кьакьаӡа иааҟалеит.
Рауф Лакоба, Ҭенгиз Лакоба (Уасил-иԥа), Кәкәша Лакоба (Михаил-иԥа), Кока Инал-иԥа (Константин-иԥа) уҳәа убас егьырҭгьы, жәлар раӷацәа ҳәа изқәыӡбаны идырӡыз рыхшара, аԥсуа школ Нестор Лакоба ихьӡ зхыз аҟны аҵара зҵақәоз, Аԥснытәи АССР аҵара Аминистрра ақәҵара аднакылт, Асовет ҳәынҭқарра аӷацәа, атроцкистцәа рыхшара школк аҟны аҵара еицырҵар ҟалом ҳәа. Рызегьы ԥсаҟьаны егьырҭ ашколқәа рахь ииаргеит. Рауф Аҟәатәи аҩбатәи ашкол дақәшәеит. Араҟа ақырҭ бызшәа рҵон, ԥаса аҵара ахьиҵоз уи дахысӡомызт, иара убас араҟа англыз бызшәа ыҟамызт. Рауф аԥсуа школ аҿы ииҵоз афранцыз бызшәа акәын. Аханатә аахыс дызхымсуаз абызшәақәа рҵара изыцәгьахеит. Аурокқәа раан акгьы изеилкааӡомызт, баша сызтәоузеи, адәахьы соушәыжь ҳәа арҵаҩцәа дрыҳәаны ддәылҵуан. Иан, иаб, ианду, ҭынхак димаӡамкәа зегьы ахьицәдырӡыз игәырҩон, илахь еиқәышьшьы ааҵра даван.
– Угәы ишԥаанагои, ақырҭуа бызшәа аурок шцоз икажьны адәныҟа дыздәылҵуаз, иаҵахарыз? – аусҭҵааҩ арҵаҩы Цаава иҿахәы иҿихуан, есымша дықәцаланы.
– Абызшәа изеилкаауамызт. Дансыҳәалак доусышьҭуан.
– Уара урҵаҩуп, атроцкист иԥа изы иааудыруа зегьы уҳәароуп.
– Иашоуп, сара сырҵаҩуп, сҵаҩы дызлаҟаз аамҷыдарахаз, дызлаҟамыз акгьы сызшәаҳәом.
– Дызлаҟамыз уҳәароуп ҳәа аӡәгьы иудицалаӡом, амала угәуҽанаҳҵоит дызлаҟаз аиаша анумҳәа, атроцкист иԥа ихьчароуп иаанаго. Урҭ зыхьчо, ирыдгыло, дара рымҩа иқәлоит.
– Сара сырҵаҩуп, аполитика салам, сшәыҳәоит ииашаны сеилышәкаа.
– Ҳара ҳполитика иацымхраауа, иадымгыло Асовет мчра иаӷоу иоуп.
– Сҵаҩы дызлаҟамыз далаҟазшәа сҳәар, ҳполитика иацхраауама?
– Иаҳзеилкаауам уара усҟак уҽзиҿушьаауа, уҵаҩы иара ихаҭа иҿала иҳаиҳәахьеит, саб аԥсуаа рыда аҽа милаҭк иҭахӡамызт, зегьы ицәымӷын азы саргьы ақырҭуа бызшәа аҵара мап ацәыскит ҳәа.
– Уи сара исыздырам.
– Ибзиаҵәҟьаны иудыруеит… Уара урҵаҩым, ухәырҭлаӷьуп.
– Сара шәабацәа срықәлоуп, ус шәысзымныҟәан.
– Нас иудыруа зумҳәозеи, ҳазургәаауазеи?
– Еиҭашәасҳәахуеит, уи еиԥш иҳәоны сара слымҳа иамаҳацт.
– Удагәазар?
– Мап, макьаназ сдагәаӡам, ибзианы исаҳауеит.
– Егьырҭ арҵаҩцәа ианраҳауаз, улымҳа ацәашьы ҭарҭәазма, изумаҳазеи? Уара аҭаҳмада угәы цкьам.
– Ақырҭуа бызшәа адагьы уи англыз бызшәа аурокқәа ааныжьны ддәылҵуан, – иҳәеит дандыргәаҟӡа арҵаҩы.
– Ҳара ҳазҿу ақырҭуа бызшәоуп, аҽакахьы изахугозеи, ухы уцәымӷума?
– Сара издыруа ауп исҳәо.
– Уара иузымдырӡои Рауф Лакоба шәышкол аҿы аҵаҩцәа агитациа шырзыҟаиҵоз, ақырҭуа бызшәа аҵара мап ацәышәк ҳәа.
– Исыздырӡомызт, абыржәы ишәҳәеит, исаҳауеит.
– Уара ашкол аҿы рҵаҩыс аус умуӡози?
– Изуан, иахьагьы изуеит.
– Нас егьырҭ арҵаҩцәа зегьы ирдыруеит, атроцкист иԥа имҩаԥигоз аконтрреволиуциатә агитациа, уара акгьы умаҳаӡо, акгьы узымдырӡо ишԥаҟалеи? Аҭаҳмада уажәымҭа урцәгьарц зуҭаххазеи?
– Сара сабик игәнаҳа сзаҵалом.
– Ахаҳә уаҵаҵаны уҳаргылар еиҳа еиӷьушьозар?
– Ахаҳә саҵашәҵа, аиха саҵашәҵа… Шәуаазар агәнаҳа саҵашәымҵан… Агәнаҳа аҟара ихьамҭоу аҽакы ыҟаӡам.
…Ддыршәарц азы ирҳәоит акәымзар, усҵәҟьа изыруп ҳәа игәы иаанагомызт, аха ирҭахыз анимҳәа, дҩаханы изышьҭымхуаз ахаҳә даҵаҵаны ддыргылт… Ибӷа ырхәаны, сааҭла ахаҳә даҵаҵаны, аҭӡамц дадыргыланы, итәаны ихәаԥшуан. Имч цаны иԥсы анилышәшәалак, дхышәҭны дкаҳауан. Иԥсахәага ҭанаҵы иргәаҟра ишаҟәымҵуаз агәра анига, инапқәа ҵыс-ҵысуа акьаад инапы аҵеиҩит. Рыгәҭакы нарыгӡеит. Ажәлар раӷа иԥа Рауф Лакоба иаб имҩа дықәуп, ақырҭуа бызшәа аҵара даҿагылт, аҵаҩцәа агитациа рзиуан мап ацәыркырц ҳәа, аполитикатә аара идҵаны, дмилаҭеилыхҩушәа аус еиқәаҵәа еиҵаҟәаҟәаны Қарҭҟа ддәықәырҵеит, Қырҭтәылатәи НКВД аҿы иҟаз аилатәара ҷыда (троика) ҳәа изышьҭаз, иус иахәаԥшны, иқәнага дақәыршәахарц азы.
Ԥачулиагьы иԥсы еивигеит, адҵа иоуз ахьынаигӡаз азы, аха жәамш ааҵаанӡа Қарҭынтәи НКВД аиҳабы Рапава, Рауф иусгьы иаргьы шьҭахьҟа ирхынҳәит, инагӡаны иҭҵаам, аматериал ԥсыҽуп, ашаҳаҭцәа рхыԥхьаӡара азхом, ҳара адырра (хыхьынтәи) излаҳамоу ала, ацәгьауаҩы Рауф Лакоба иаб иеиԥш иаргьы Аԥсны аҿар рыҩнуҵҟа аконтрреволиуциа еиҿкааны иман… Иаҳзаашәышьҭыз аматериал, уи зырҵабыргуа агәылам. Жәамш аҿҳәара шәаҳҭоит, агха ишәымоу рҽеины, ган рацәала иҭҵааны, аорганизациа иалақәаз рҿахәы рҿыхны, русгьы даргьы еидкыланы иаҳзаашәышьҭырц ҳәа.
Аус аҭҵаара ҩаԥхьа ирҿыцны иалагеит… Аҵыхәтәантәи аамҭазы ҩызцәас иумадаз… лассы-лассы узықәшәалоз ирыхьӡқәаз, ирыжәлақәаз ҳәа хаха-хымш Рауф Лакоба акриҿамҵаӡакәа, аӡыҵәҟьа имыржәӡакәа (дҿаа-ҿаауа, акрысҿашәымҵозаргьы, аӡы сшәыржә ҳәа иҿы ҭбо дышрыҳәоз), рыцҳашьарак рылаӡамкәа ҩыџьа аусҭҵааҩцәа (Григориадии Калинини) ԥсеивгахак имҭаӡакәа иҿахәы иҿырхуан.
– Сара аҩызцәа гәакьақәа, аҵыхәтәаны исзаанханы исымоу, Кока Инал-иԥеи, Ҭенгиз Лакобеи, Кәкәша Лакобеи роуп… шаҟантә ишәасҳәарызеи?
– Урҭ ахҩык рыда аҩызцәа умаӡамзи?
– Ирацәаҩны исыман.
– Уажәы шәзеиҩызцәамзеи, иаԥырхагахазеи?
– Саб дытроцкиступ ҳәа анизырҳәа, сан данҭарк, урҭ ахҩык рыда зегьы сацәажәара иаҟәыҵит.
– Урҭ ахҩыки уареи лассы-лассы шәеиқәшәалома?
– Ҽнак ҳаибамбар ҳзычҳауам.
– Шәанеиқәшәалак шәызлацәажәозеи?
– Ҳабацәа, ҳанацәа… игәхьаагон.
– Шәабацәа штроцкистцәаз, ажәлар рзы цәгьамзар бзиа шырҭахымыз агәра ганы шәыҟаӡами?
– Мап, сара саб бзиа дызбоит. Уи изыҳәан иакәым зҳәо сиаӷоуп. Сара саб ацәгьара аӡәгьы изимуӡацызт.
– Уҩызцәагьы рабацәа рзы уи еиԥш агәаанагара рымоума?
– Ааи, урҭгьы рабацәа бзиа ирбоит, игәхьааганы иҵәуоит.
– Уара излоуҳәо ала, атроцкистцәа рԥацәа шәымацара шәоуп есымша еиқәшәоз?
– Ҳара ҳабацәагьы бзиа еибабон, аус еицыруан. Ҳаргьы ҳанхәыҷӡаз аахыс хаиҩызцәан, ҳхала ҳанаанха, еиҳагьы ҳаилаҵәаны ҳаибабо ҳалагеит. Ҳабацәа аныҟаз зегьы ҳарҭахын, харантәыла ҳанырбалак, иҳахьӡаны аԥсшәа ҳарҳәон иҳацәнымхо. Ҳхала ҳанаанха, ҳарзымдырӡозшәа, хара-хара иҳавсуа иалагеит. Саб дыршьит, сан ддырӡит, санду заҵәык лакәын исзаанханы иҟаз, уигьы дҭаркит. Схала саанхеит, урҭ ахҩык рыда сзацәажәо схы наздыскыло аӡәгьы дсымаӡам.
– Уҩызцәеи уареи шәанеиқәшәалак, Асовет мчразы иакәым шәҳәон, шәыцәҳауан. Мап умкын, иуҳәақәоз зегьы иаадыруеит ҳара.
– Асовет мчразы акәӡам, НКВД азы ауп сара сзыцәҳауаз.
– Избан?
– Урҭ роуп сани сандуи ҭазкыз.
– Уҩызцәагьы цәҳауазма?
– Урҭгьы цәҳауан.
– Уаб дыршьит ҳәа уазҳәада?
– Саб данырж ашьҭахь, сан дааҟәымҵӡакәа дҵәуон, есуаха ҳауацәа-ҳҭынхацәа ҳаҩны еизон. Сани дареи еидтәаланы иахьеицәажәоз ауадахь сыҩналар сан илуамызт, излацәажәоз саҳар дшацәшәоз аҟара еилыскааит. Уахык маӡала ашә савҵагыланы ирҳәоз сшазыӡырҩуаз, – «Иаҳкузеи, иҳамчузеи акәымзар, Нестор рыцҳа иԥсра ааны дымԥсӡеит. Қарҭ дахьнеиз ахәшә иҭаны дыршьит… данаарга, санихәаԥш, издырит иҟырҟы чын, иқьышәқәа шьшьаны иҟан, зхала иԥсуа ус дҟалаӡом… Сгәаанагара ҩны, Сталин иахь ашәҟәы дәықәысцеит… Ҳаццакрым, дызшьыз еилкаахоит», – ҳәа аҳақьым Семерџьиев ишреиҳәоз саҳаит.
– Дызшьыз абри иоуп ҳәа аӡәыр ихьӡ рҳәама?
– Мап, иалкааны аӡәгьы ихьӡ рҳәо смаҳаит.
– Уи уара иахуҳәаауазеи?
– Дызусҭада саб дызшьыз ҳәа, исзымчҳакәа ашә аартны сыҩналеит. Иуаҳазеи, ҳара ус акгьы ҳамҳәаӡеит ҳәа, мап сцәыркит. Аҵәуара салагеит. Умҵәуан… Иахьа ҳара ҳҵәуоит, дара ччоит, аха уаҵәы ҳара ҳаччоит, дара ҵәуарц иҟоуп ҳәа, саншьа Ҳамид сиргәабзыӷит.
– Дара ҳәа дызҿыз зусҭцәада?
– Саб дызшьыз.
– Дызшьыда?
– Сара саб дызшьыз здыруазар, уахаҵәҟьа сцаны иара дысшьуеит.
– Уара уаб дшытроцкистыз агәра зумгозеи?
Рауф ишьҭахь Кәкәша Лакоба, жәохә шықәса зхыҵуаз, иҿахәы иҿыхра иалагеит.
– Сара исыздырӡом уи ажәа иаанаго.
– Уи иаанаго, уаб ажәлар абзиа иақәшәар иҭахымызт, аԥсҭазаара ҿыц даԥырхаган, аҳратәра ырхынҳәны ҩаԥхьа анхацәа ахәура иҭеиҵарц дықәԥон.
– Уи иашам. Уи мцуп. Саб аорденқәа рацәаӡаны иман, игәы ианаирклак, акы, ҩба ҳәа рыԥхьаӡара салагон… Абарҭ зегьы узҭада ҳәа саниазҵаалак, анхацәа ахәура рыҭгаразы ҭауади-аамысҭеи сырҿагыланы сахьықәԥоз азы исырҭеит ҳәа сеиҳәон. Ииашаӡамзи исеиҳәоз? – ахәыҷы иаб данигәаладыршәа, аҵәуара далагеит.
Рауф Лакобеи уареи лассы-лассы шәеиқәшәозма? – ахәыҷы илабжышқәа, ахаҳәтә гәы зызҭаз аусҭҵааҩцәа ааннакыло иҟазма, ирымбаӡозшәа рыблақәа амса рыхҵаны изҵаауан.
– Есымша ҳаиқәшәон, – игәы ҭыӷьӷьаа аҭак ҟаиҵон.
– Еибышәҳәоз?
– Ҳабацәа, ҳанацәа гәхьааганы ҳаԥсуан, урҭ ртәы акәын ҳазлацәажәоз, иоурышьҭуаз џьаҳшьон, Рауф ҳиазҵаауан, рхабар ҳәа акыр идыруазар ҳәа.
– Иара ишәеиҳәоз?
– Иоурышьҭӡом, иршьуеит ҳәа ҳаиҳәон.
– Шәара ишәҳәоз?
– Аҵәуара ҳалагон.
– Иара ииҳәоз?
– Шәымҵәуан… Иахьа ҳара хҵәуоит, дара ччоит, аха уаҵәы ҳара ҳаччоит, дара ҵәуо иҟалоит ҳәа ҳгәы ирыӷәӷәон.
– Ҳара ҳәа ззуҳәо зусҭцәада?
– Ҭенгиз, Кока, сара.
– Избан шәара шәыхҩык мацара шәзеизигоз, уаҳа аҩызцәа шәымаӡами?
– Ҳабацәа, ҳанацәа анҭарк, егьырҭ зегьы ҳкарыжьит. Аӡәгьы ҳааигәара днеиуамызт… Иҳацыхәмаруамызт, иҳацәажәомызт.
– Рауф Асовет мчразы дыцәҳауан, шәаргьы шәыцәҳауазма?
– Рауф НКВД азы акәын дзыцәҳауаз.
– Шәара?
– Ҳаргьы уи ииҳәоз ицаҳҳәон.
– Избан?
– НКВД ауп ҳаибацәаны ҳҟазҵаз… Ҳабацәа, ҳанацәа ҳамхны изгаз… изырӡыз.
– Рауф ишәабжьаимгози Аԥсны аконтрреволиуциатә организациа ҟаҳҵап ҳәа?
– Уи иаанагозеи?
– Ҳабацәа реиԥш ҳаргьы ҳаидгылап… Изныз амҩа ҳаргьы ҳанылап ҳәа шәеимҳәаӡози?
– Ааи, ҳхала ҳанаанха, ҳкаибажьрым, ҳаидгылап ҳәа ҳаиҳәон.
…Уи ишьҭахь Ҭенгиз Лакобеи Кока Инал-иԥеи рҿахәқәа рҿыхра иалагеит. Урҭгьы Кәкәша ирҭоз азҵаарақәа ракәын ирырҭоз, иҟарҵоз аҭакқәагьы еиԥшын, иаҵанакуаз ҳәа еилкаа рымаӡамызт, ргәы ҭыӷьӷьа, иҟаз аиаша рҳәон.
Ахәыҷқәа аԥшьҩыкгьы андырҳәацәа ашьҭахь, дара ишырҭахыз аус еиқәдырҽаҽеит, Рауф Лакоба Аԥсны аҿарацәа еидкыланы аконтрреволиуциатә организациа еиҿкааны иман ҳәа, аполитикатә аара рыдҵаны, мышкгьы Аҟәа иаанымкылакәа, Қарҭҟа идәықәырҵеит. Рапавеи Гоглиӡеи, Қырҭтәылатәи НКВД аҭакзыԥхықәу аусзуҩцәа рус ианахәаԥш, агәынамӡара роуит. Хыхьынтәи адырра злаҳамоу ала, Рауф Лакоба хадара ззиуаз аҿартә-террортә организациа планс, гәҭакыс ирымаз, изеихсны иршьырц изышьҭаз зусҭцәоу иаҳзаашәышьҭыз аматериал аҿы иарбам, абџьар шныҟәыргоз рықәԥҽым. Жәохә мшы аҿҳәара шәаҳҭоит аус ҿыц аҭҵааразы ҳәа, еиҭах ахәыҷқәа Қарҭынтәи ирхынҳәны Аԥсныҟа иааргеит.
– Ахысшьа ануҵаз шаҟа шықәса ухыҵуааз? – рыхәдақәа хызза, рхы-рҿқәа рхырчааны, рызхарафа-рызхаражә, амла даганы, илакыҵақәа ҵыӡәӡәаа, арахәыц еиԥш дпаӡа, Рауф иқәцәҟьо, иқәҟаауа, ихабабаны еиҭах иҿахәы иҿыхра иалагеит.
– Схәыҷын, исгәалашәом, – аарлаҳәа аҭак ҟаиҵон.
– Иузырҵада?
– Саб.
Саб иҳәацыԥхьаӡа илаӷырӡқәа ҟәаз-ҟәазӡа рҿаархон, аха агәымбылқәа рыла иабаӡомызт.
– Узлаирхысуааз?
– Тапанчала.
– Август мза 12 аҽны ахәылбьҽха НКВД аусзуҩцәа шәышҟа ишнеиуаз ануба, аҩны ашә аркны, шәыҩнамлан акәымзар, сшәеихсны шәысшьуеит ҳәа узрықәмақаруаз?
– Сан дысцәыргар ҳәа сшәеит.
– Уан дышҭаркуаз уара иабоудыруаз, лара иуалҳәахьазма?
– Мап, сан исалымҳәацызт, аха саб дахьжыз маӡала дыҵхны данырга ашьҭахь, ҳауацәа зегьы ирҳәон, бгәыбҽаныз, баргьы бҭаркуеит ҳәа.
– Ашә уадгыланы уанымақаруаз, тапанчас иукыз иарбаныз?
– Саб даныԥсы ашьҭахь сан атапанча слыркӡомызт, иахьысымбаша иҵәахны илыман.
– Атапанча уркны, ашә уларгыланы улыман… Уан иҳалҳәахьеит, уара мап зукузеи?
– Мап, сара усҟан атапанча сымаӡамызт, исҳәоз сгәалашәаӡом, сан дысцәыргар ҳәа сшәаны сыҳәҳәон.
– Аҳәҳәара зеиԥшроу усырбап, – иҳәан, Григориади инапы рҟьаҟьаны Рауф даниҿас, зан лгәыԥҳәыхш зқьышә иқәымбацыз ашьа неиҿашәит.
– Уалга, абра унапы аҵаҩ атапанча шныҟәугоз, – иҳәан Рауф ихәда анааникыла, инацәақәа аакәшеит, убасҟак ипан. Дгәыӷьны аҵыс еиԥш дрымпыҵшәаны дкашәаанӡа иргәаҟра иаҿын хҩык ахацәа.
… Ахәыҷқәа еиларгеит, акәҷара хәыҷқәа реиԥш ргәы ҭырҟьеит, уажә ирҳәо уашьҭан ирымҳәо аҟынӡа инаргеит. Еиҿадыргылт. Рауф атапанча шимаз аабахьан, саб дызшьыз дыԥшааны даласшьуеит, шәаргьы акака ԥшааны ишәысҭоит ҳәа ҳаиҳәахьан ҳәа ддырҳәеит. Зны идыргәыбзыӷуан, шәнапы аҵажәҩыр шәоуҳашьҭуеит ҳәа иржьон, аҽазны – шәаҳшьуеит ҳәа идыршәон, гәшаҭарак, рыцҳашьарак ҟамҵаӡакәа иаарысуа ирыпҟон.
«Рауф Лакоба ашкол аҿы аҵара ахьиҵоз, аҵаҩцәа агитациа рзиуан, ақырҭуа бызшәа мап ацәышәк ҳәа. Иаб иеиԥш иаргьы милаҭеилыхҩын. Акоммунист партиазы иакәым иҳәон, ажәабжь бааԥсқәа гәареиҵон. Аԥсны аҿар еидкыланы, бџьарла еиқәыршәаны аконтрреволиуциатә террортә организациа еиҿкааны иман. Хықәкыс ирымаз Сталин дуӡӡа иарӷьажәҩацәа руаӡәы иҭархара акәын», – ҳәа, ахәыҷқәа
зынӡа рхы иҭамыз, ргәы иҭамыз иалаҟоушәа аара рыдҵаны, жәохәымш ҳәа аҿҳәара ирымаз иҭагӡаны, еиҭах етапла Қарҭҟа идәықәырҵеит. Шықәсыки бжаки ирзырура рзымдыруа (зышықәс наӡамыз ахәыҷқәа рус аӡбара асоциалисттә закәан иаҵанакуамызт), иҭакны ирыман, иаҵанакуа иҟалаанӡа ҳәа рымшқәа ԥхьаӡо. Ус ишыҟаз, Бериа Қырҭтәыла дазымкыкәа, Асовет ҳәынҭқарра зегьы имҽхеикит, ажәларқәа зегьы раб дизылԥхан, даашьҭԥааны, Москва дганы ахыхсаҩ хада иаҳәа ццышә инапы иаиркит, НКВД аиҳабыс дҟаиҵеит.
Қарҭ иаанхаз ахәыҷқәа ирыцҳахәха, ҳаушәмышьҭӡои, аҩныҟа гәхьаагеит ҳәа, еибархьусууа абахҭа иҭаԥсан.
Иҟаҳҵо гәнаҳароуп, ирымаҳкузеи ахәыҷқәа, абахҭа изҭаҳшьуазеи ҳәа, Қырҭтәылатәи НКВД аҭакзыԥхықәу аусзуҩы Гвишиани ахақәиҭра риҭарц далагеит, иҿагылоз амчқәа рацәаны ишыҟазгьы. Акгьы игӡамызт аара рхыхны иоуишьҭырц, аха дахьымӡеит, Бериа «иааӡамҭа» ахыхсаҩы Кобулов НКВД СССР аусбарҭа аҟәша ҷыда аиҳабы ацәгьауцәа аԥшьҩыкгьы иахьаҵәҟьа етапла Москваҟа амҩа иқәышәҵа ҳәа адырра ҟаиҵан, аҽныцәҟьа Москваҟа иргеит.
Избан, абасҟак ирӷыӷкны издырбылгьаз баҩ злаӡамыз ахәыҷқәа рус?
Уи ауха Бериа, аизара ашьҭахь, Аԥснытәи обком дахьаадәылҵыз Рауф ҭынхак иеиԥш дыԥхьаӡаны дигәыдхахалан, игәы аартны даниацәажәоз, амыждаразы днеизаарын. Ахәыҷ игәаҟра изеиҭеиҳәаз иимырҳаӡозаарын. Иҟыԥсцәа гьалгьало, илымҳацәқәа иқәыжьны дышихәаԥшуаз, игәалашәеит, аамҭала деиларӡыӡо дыршәаны дызмаз 1930 шықәса рзы Нестор Лакоба изиҩхьаз ашәҟәы. Игәалашәацыԥхьаӡа амца ицранаҵон, снапы зҿымҩаазеи абри еиԥш ашәҟәы анызыҩуаз ҳәа ихы ишәиуан. Изыҟаимҵара иҟаз уи ашәҟәы ԥшааны инапы иазыркуаз ауаҩы. Аха, ашьҭамҭа уаҩытәыҩса изымԥшаауа, ибжьаӡны иҟан.
1930 шықәсазы акәын, акалмаҳа ақәырҭра азааны, ала лашара амбо еиханы аҩада ишцо еиԥш, Бериагьы хыхь амаҵура ду ашҟа ахәнаразы иаԥскымҭаны данықәԥоз акәын, аласба еиԥш дкаион, амаҭ еиԥш дҳәазон, ихы иаҭәеимшьоз иарбаныз. Лакоба ишҟа ашәҟәқәа иҩуан. «Акыр иаԥсоу сашьа Нестор Аполлон-иԥа. Сара уара уда сзықәгәыӷуа уаҩ дсымам. Қырҭтәылатәи анапхгаҩцәа аконсерваторцәа, акариеристцәа
сара сзы бзиак рҳәараны иҟаӡам. Сҵаадырҟәрыларц иаҿуп. Излеилыскааз ала, иаарласны Аԥсныҟа, уара ушҟа ԥсшьара ҳәа даараны дыҟоуп Аԥаҵа ду. Уи сара рацәак сиздырӡом, сыӡбахә хәарҭамкәа ишиарҳәахьоугьы здыруеит. Аха урҭ раасҭа уара уажәа дшазыӡырҩуа еилкаауп. Суҳәоит ажәаҟәандақәак схуҳәаарц, уара уажәақәа сара сзы имардуанхоит. Саргьы сыԥсы ахьынӡаҭоу исхасыршҭуам абзиара исзыҟауҵо. Л. Б.», ҳәа изиҩит аҵыхәтәан.
Ихашҭхьан уи ашәҟәы атәы, уахык (уаххьа анырфоз аамҭазы иҷкәын Сергеи игәалеимаршәазҭгьы) уаххьафара ишаҿыз… арадио цәажәон ҿааихак амаӡамкәа, Нестор Лакоба атроцкист, аҳәынҭқарра еилеигарц планс иман, Асовет мчра даӷан, Сталини Бериеи ҭаирхарц. Асовет ҳәынҭқарра хыда иаанижьырц даҿын ҳәа иахьиқәӡбоз. Лавренти убасҟак игәы иахәаны дӡырҩуан, абжьааԥны акранифоз зышьҭыбжь цәгьаз ицламҳәаҵәҟьагьы абжьы иҭаацәа ираҳаӡомызт.
– Саб, исзеилкаауам, Лакоба уишьырц душьҭазҭгьы, уда схәарҭам, усыцхраа ҳәа ашәҟәы зизуҩызеи? – ҳәа Сергеи иаб азҵаара ииҭеит, илымҳа кыдҵаны арадио дшазыӡырҩуаз. Игәы аҵаӷара иарбаны аӡәы деихсны, икылжәаны игазшәа, дааикәанарҳәит иҷкәын ииҭаз азҵаара. Иаразнак иԥштәы иԥсахит, ишьа хыҵны ихы-иҿы иқәлан, абаҳҭра алнаҳәазшәа, еилыӷрааӡа иааҟалеит, иланарԥшыга ыԥаны ихы агәҭахьы иҩеиуа, илақәа ҭыҵны ицо, иҿы иҭаз аҿаҵа мҟаҟаӡакәа илбааидан, уара иуазҳәада ҳәа, иҽеиԥсхарчны диқәҳәҳәеит. Убасҟак ибжьы цәгьахеит, иаԥхьа иқәгылаз аҵәцақәеи ачанахқәеи ықәҟьҟьаны икаҳарашәа инышьҭнарԥеит, аҩны аҭӡамцқәа арҵысит.
Сергеи иаб ибжьы дацәшәаны, ииҳәо иҿамшәо, дӡыӷәӡа даанхеит.
– Лау, иухьзеи, ахәыҷы уиқәымчны ушԥеиацәажәои, игәы кыдуршәома? – лҳәан, иԥҳәыс илцәымыӷханы днеиҿаԥшит.
Инапы шьҭыԥо астол иахьықәыз данахәаԥш, лгәы нҭӡыӡааит, лхаҵа иҟазшьа бзианы илдыруан, игәы иамыхәоз акы аниаҳалак, амшә шьапы еиԥш инапы ахәда ибабаӡа иақәиааны иҟаз ахәы гылон, ала аныцҳауа агыгрыцәқәа шгыло еиԥш.
– Иуазҳәада?
– Рауф иоуп исазҳәаз, – иҳәеит Сергеи иԥштәы ихыгга. Иаб уаха еиԥш деилашәо димбацызт.
Сергеи иахь инапы шьҭихыр ҳәа дшәаны, лхаҵа инапы ахәда ашьышьра далагеит (ԥаса убас ала ихлырԥсаауан игәаара), аха аӡаӡ еиԥш лнапы иахакшон ахәыцқәа.
– Ианбауеиҳәеи, дабоубеи? – еиҳа-еиҳа дацралон.
– Сынтәа аԥхын аԥсшьаразы Аҟәа саныҟаз, Рауфи сареи ҳаиқәшәан, ҳшеицәажәоз, саб дытроцкистызҭгьы, уаб уда схәарҭам, усыцхраа ҳәа ашәҟәы зизиҩуааз ҳәа сеиҳәеит.
– Иара иабеибеи уи, изҭада? – ибжьы аҩны зегьы архыџ-хыџуан. – Абыржәы ааигәа саб ихатә архив сеимдо сшалаз, уаб инапала саб изиҩхьаз ашәҟәы збеит ҳәа сеиҳәеит,
Уи нахыс иҷкәын уаҳа азҵаара иимҭеит, акыраамҭа ашәыра иҿаланы дтәан. Ауха изыршомызт, игәы шыԥжәоз лацәеихьшь изыҟамҵеит, ашәҟәы мыжда ихы иҭагьежьуа иҭан. Аԥсра дақәгәыӷуан акәымзар, уи ашәҟәы уажәыгьы иаанханы иҟоуп ҳәа игәы иаанагозма. Ианиҵаз ажәақәа дрызхәыцуа даналага, дарыхьҭашьызшәа аҟәара-ҟәараҳәа аиҵасра далагеит. Ажәа «Аԥаҵаду» ихәда ҵкааны дашьуашәа ибеит. Снапы зымҩазеи, «Аԥаҵаду» ҳәа шԥанысҵоз ҳәа ихы ишәиуан. «Уи ашәҟәы иара ихаҭа имԥыхьашәаны даԥхьар, сара стәы егьыҟам, уара уакәызма сара сыхьӡзыртәуаз ҳәа, сыҟаӡамшәа даасылгоит. Сара соума, анкьатәи иҩыза бзиак, Сибра ицҭакыз даахәмаршәа, уажәы ааскьа «Аԥаҵаду» ҳәа ахьиеиҳәаз даахирҟьан, имаҵура даамхны, ҩаԥхьа Сибраҟа ддәықәиҵеит, издыруада уҟәышханы ухынҳәыр ҳәа иаҳәаны»… – абас дышхәыцуаз гәаҟрыла иршеит.
Ианааша Ԥачулиа идиҵеит, уусқәа зегьы кажьны абыржәыҵәҟьа атроцкист Лакоба иҩны еимыжәда, ихатә архив бӷьыцк аанмыжькәа идәылыжәга. Сара снапала изҩызшәа бӷьыцк агәылоуп, уи провокациоуп. Иаагәылхны, аӡәгьы имырбаӡакәа, уара ухаҭа иааганы снапы иауркыроуп ҳәа.
Ԥачулиа инцәа иажәа ҩбеитәуазма, адҵа ииҭаз али-аԥси рыбжьара инаигӡеит. Архив еилырхааны бӷьыц-бӷьыц еихиршәшәеит, аха изышьҭаз ашәҟәы агәылаӡамызт. Ишимбаз адырра анииҭа, деивысырц егьигымхеит.
Акыраамҭа игәы ҭынчымызт, игәалашәацыԥхьаӡа игәалаҟара бжьнахуан, аха аамҭа рацәаны ианахыла ихаиршҭуа далагеит. Уаҳа игәаламшәаӡаргьы ҟаларын уи ауха аизара ашьҭахь Аԥснытәи обком дахьаадәылҵыз Рауф диҿамҳазҭгьы. Умшәан, суцхраауеит… Ухахәы хәыцкгьы алымшәароуп ҳәа
дицәнымхозшәа ихы анишьышьуаз, инапы ахәда иқәыз ахәы агылара иаҿын. Ибжьаӡыз инапылаҩыра ашәҟәы ахәыҷы ицәеижьи рыбжьара ибжьаҵаны димҵагылоушәа ибон. Уаб иеиԥш уаргьы уџьнышхоит, уҩеидамсроуп акәымзар… ҳәа илахьынҵа «ичаԥон» гәаныла.
Мызкы инеиҳаны Наҳар Дранда дҭакын… Дааганы даанаанрыжь нахыс дырхашҭызшәа, аӡәгьы дизҵаауамызт, иҿахәы иҿырхуамызт, аха иџьеишьаӡомызт, избан акәзар, акамераҿы ицҭакқәазгьы, иара еиԥш, «иргәаламшәақәоз» рацәаҩын, изыхҟьаз ҳәа акгьы рзымдырӡо иҭакын. Ақәиарҭа акәым, шьапыргыларҭа рымамкәа еилаҟҟы, аҳауа рзымхо, ааӡабцәгьа рыхгара иаҿын. Зны-зынла шьапеиҵыхра ҳәа иаадәылыргон, аххы еиқәаҳауа, иара уигьы ҵхыбжьон агәазы акәын адәахьы ианыргоз. Наҳар ицҭакқәазгьы иаргьы аԥхьа ирзеилкаауамызт ашьапеиҵыхра ҳәа ҽынла издәылрымгоз, аха ашьҭахь измааназ рдырит. Убасҟак ауаа рацәаҩны иҭакын, ҽынла зегьы рдәылгара иахьӡомызт.
Зны ҽынла иақәшәеит рыҭгара. Шәнапқәа шәышьҭахь иҟаҵаны, шәыхқәа ларҟәны ҵаҟа шәыԥшуа шәныҟәала ҳәа аканвои дрықәыҳәҳәо, ихәхәаӡа ахыбрақәа ирыбжьгаз амҩапа ианцаланы иман дышнеиуаз, армарахьтәи аганахьала аҳәса (абаандаҩцәа) ашьапеиҵыхраз иҭыргаз кҿаргьежьуа иахьдырныҟәоз, Наҳар маӡала аканвои имырбакәа дцәыҵыԥшны дахьрылаԥшыз, Назира дрылагыланы дышнеиуаз ибеит. Лыԥштәы лхыгга, дцәышӡа, лхы лықәыжьны акәын дышнеиуаз. Игәаҵга ԥҵәаны инкыдшәазшәа дааҟалеит, убасҟак дрыцҳаишьеит. Аканвои ахарахаԥшра ҟалом ҳәа ргәырҽшаниҵахьаз ихашҭын, дааҟәымҵӡакәа илақәа лыдхаланы, лышҟа дыԥшуан, аха лара уаҳа лхы даамҩахаӡеит. Ԥыҭрак ашьҭахь аҳәса рканвои, шьҭа ишәызхоуп, шәкамерақәа рахь ҳәа дрыҵаҳәҳәан, арахә рыҭра ианҭарцало еиԥш, аҩныҵҟа иныҩнеицалт.
Наҳар ауха шаанӡа лацәеихьшь изыҟамҵеит, шьҭа уара уиа ҳәа иҭыԥ аҿы ииаз дҩагыланы дышьҭеиҵарц даналага (зегьы зныказы изеициомызт, аӡә сааҭк дыцәон, нас дгыланы аҽаӡәы дирион), мап, уара ушьҭаз, сара уаха сзыцәом ҳәа иеиҳәеит. Ишьапы дшықәгылаз иршеит, сара соуп дзыхҟьаз, сара сакәмызҭгьы аԥсҭазаара цәгьа лзыҟаломызт, ҳаибамбаӡазҭгьы,
ҳаибазымдырӡозҭгьы абри еиԥш дақәымшәаргьы ҟаларын ҳәа Назира длызхәыцуан.
Уи ашьҭахь, шәдәылҵ ашьапеиҵыхразы ҳәа аканвои ашә аартны даалагылацыԥхьаӡа, Наҳар игәы ҵысуа далагон, еиҭах Назира дрыцҳахәха дибар ҳәа дацәшәаны, ихы иқәыжьны ҿыцха дыԥшуа иҿынеихон. Аҳәса рыбжьы аниаҳалак, изымчҳакәа ихы ҩышьҭыхны, рылаԥшра далагон, аха уи нахыс лыцәаара џьара имбеит. Дахьимбоз еиҳагьы игәы иҵхон, издыруада дычмазаҩханы дзымгыло акамераҿы ацемент хьшәашәа дықәхазар ҳәа.
Мызки жәеиза мши ихигахьаны еиԥш, умаҭәақәа уманы удәылҵ рҳәан, дааҭганы Қарҭҟа ддәықәырҵеит.
Дранда еиԥш Қарҭгьы аӡәгьы диазымҵааӡо фымз дҭакын. Иара еиԥш акамераҿы ицҭакқәазгьы гәамҵуан, ҳус мыӡбаӡакәа ҳанбанӡадыргәаҟуеи ҳәа. Шықәсык аахыс ус иҭакқәазгьы ыҟан.
Ҽнак ирацәаҩӡаны акамерақәа иаарҭырган, еицырхәхәа инаргыланы, Наҳар дназлаз троика рус аӡбара иалагеит. Ҩба-хԥа минуҭ еиҳаны иадхалаӡомызт аӡәы иус аӡбара. Хԥа инадыркны жәаба рҟынӡа рықәырҵон. Наҳар иҿы ианааи, Қырҭтәылатәи ашьаус астатиа 58-10 58-11 излаҵанакуала, 10 шықәса уқәҵоуп, иахьа инаркны алагер ахь аетап уаҭаны удәықәҵахоит рҳәан, кьаад бӷьыц хәыҷык (шаҟа шықәса ирҭаз зныз) инапы инадыркит.
Алагер ахь идәықәырҵараны иҟаз зегьы еидцаланы, асолдаҭцәа рыкәыршаны, ақалақь шьапыла иалганы, адәыӷба станциаҿы инаган, аешалон ихианы игылаз (Столыпин ихаантәи авагонқәа, арахә зламҩаныргоз) аӡәаӡәала иԥхьаӡаны, инҭаҵаны ашәқәа нархадыркит.
Ирыманы амҩа иқәлеит, иахьыргоз ҳәа аӡәгьы издырӡомызт, авагонқәа уажәы-уажәы инеидыкшало, шьаҿацыԥхьаӡа иаангыло, иныгәнысуа, игәыԥҵәагаха иаманы ицон.
Амҩа нҵәаӡомызт. Наҳар дызҭаз авагон 63-ҩык еивҵаҟҟы иҭарцалеит. Аԥхьа иҭалақәаз 30 қәиарҭа иамаз аҭыԥ аанкыланы иқәиеиҭ, 33-ҩык ақәиарҭа змоуқәаз ҵаҟа ииеит. Ҵәыцак аӡырҟәандеи хышә грамм ачеиқәаҵәеи ракәын уахыки-ҽнаки ирырҭоз. Аӡыржәтә ҟырҟы рцәаакыгас ирызхомызт, уигьы уахыки-ҽнаки рахьтә зынӡаҵәык акәын ианроуаз.
Абахҭаҿы аҵкыс рыԥсҭазаара цәгьахеит амҩа ианықәыргала.
Знык абра ҳҭамԥсыкәа ҳҭыргааит, ҳахьдәықәырҵалакгьы иахьеицәоу ҳашԥананагари ҳәа ианҭакыз агәаанагара змаз, уа ҳаныҟаз ҳазҭамԥсызеи рҳәо аҟынӡа инеиит. Амҩа мыжда нҵәара ақәӡамызт, аԥхьа амшқәа рыԥхьаӡон, нас амчыбжьқәа, уигьы азмырхакәа, амзақәагьы еиқәыло иалагеит. Зегьы раҵкыс зыхгара рзыцәгьаз астанциақәа рҿы ҩба-хԥа мшы ианааныркылоз акәын. Амҩа ианықәыз џьара ҳауа хәыҷык авҵышәшәаны иҭасуан. Уи дара рзы ԥсеиқәҳәалаган, аха иззаӡа ианаангылалак, аҳауа аиуа зеиуоу рмоуӡо, иҭахәаҽны аԥсра иалагон. Шәуаами, шәанаџьалбеит, ҳхәаҽуеит, ашә ывҵрааны ма аҳауа ҳашәҭа… Аҳауаҵәҟьа шәеигӡома ҳәа доусы дахьгылаз ишимчыз авагон асра далагон, аха рыбжьы заҳауадаз, ҽмырҳа-ҽмырдагәа ҟарҵон. Рхәы рырҭарц ианааҭалалак, иџьашьахәын абаандаҩцәа иҟарҵоз, афатә акәӡамызт изышьҭаз, аԥсыӡ аӡы зҵабаз еиԥш, рҿқәа аартны, зегьы ашә ахь иҩуан, иахьынӡаҵрааз ҳауак ҳзылбаадозар ҳәа. Рхәы аазгоз аканвоицәагьы еиԥшымызт, зегьы дреицәан асержант кьаҿ, қыдсаҟәак аахҵәаны асолдаҭ маҭәа ашәуҵар еиԥш, ихи ишьапи ахьыҟаз узеилмырго, деимиааны дышәпан, илақәа ажьаӡа рыхтатала, иԥынҵа хаккала ажәҩан иаҵаԥшуа, ашә аавҵрааны данаалагылалак нахыс, ашьа иҿыҵуан, иҿы иааҭашәоз рықәҳәацәаны, алақәа рхәы анрырҭо еиԥш, иршәны ирымҵаижьуан. Аҳауа ҳзылбаадозар ҳәа игәаҟуа ашә ашҟа ишааскьоз анибалак, иаразнак иныдыжьланы иаиркуан… аҳауа цқьа рфар ҳәа дшәон. Уи дзыԥсахуа асержант даара дқәыԥшын, иҟазшьа зынӡа аҽакын. Абаандаҩцәа рацәажәара азин имамызт, аха ирыцҳашьаны дрылаланы рхәы рзишон, авагон дахьынӡаҭаз ашә ҟьаҟьаӡа иаартны иаанижьуан, аҳауа цқьа ҭаирсуан, рыԥсы реиваиргон. Егьи «Қыдисаҟә» (абаандаҩцәа ус хьыӡшьарас ирҭеит) мҳаҵәк-мҳаҵәк еиҳаны аӡы риҭомызт, излааигаз абжеиҳара шҭаз аҽырҳәа ахы ларханы икеиҭәон. Ақәыԥш ириҭоз анырзымхалак, ҿымҭӡакәа дхынҳәны дцаны еиҭарзааигон. Абас шыҟаиҵоз Қыдисаҟә ибон, аиҳабы иҿы ицәгьа иҳәеит. Уи нахыс ақәыԥш ила аҭаԥшырагьы рмоуит, иҟалап имаҵура дамырхызар, мамзаргьы даҽа вагонк ахь диаргазар.
Қарҭынтәи амҩа ианықәыргалаз раԥхьатәи амшқәа рзы авагон еицҭарҵаз абаандаҩцәа аӡәи-аӡәи зеибадырӡомызт азы еицәшәаны еицәажәаӡомызт, рыҿқәа аӡы рҭаҭәаны идыртәазшәа, инеиҿаԥшы-ааиҿаԥшуан, ргәы аартны рхьаақәа рызҳәомызт, изҭиуази изымҭиуази еилибамкаацызт. Хымш-ԥшьымш аныбжьыс, ажәа еибымҳәаӡакәа, зегьы рлахьынҵақәа шеиԥшыз еилибакааит. Наҳар аԥхьа иҭалақәаз дреиуан азы ақәиарҭа аҭыԥ ылихит, аха аарлаҳәа зыԥсы ҭакьакьаз быргк, хыхь аҭыԥ змауз, дхәахәаӡа ҵаҟа дышьҭан, даара игәы дрыцҳанашьеит, дыргыланы, дҩаган иара ҵаҟа дылбааны аҭаҳмада, дахьиаз дышьҭалеит. Ивараҿы иара иқәлаз ҷкәынак диан, амҩа иаақәлазар аахыс иҿы ааихыхны ажәак иҿыҵымшәацызт, игәы ҩарханы аҭуан даҵаԥшуа, хәыцра хьамҭак дҭагаланы даман, илахь даара еиқәын. Зылахь еиқәымдаз, имгәырҩодаз, аха иара дагәылахалаӡаны дакын. Наҳар уи аҷкәын авагон иҭаланы зегьы рҭыԥқәа анааныркыла инаркны дгәеиҭеит, дахьихәаԥшуаз ибон қәрала рацәак шеиҩрымгоз, егьырҭ иааҭаз зегьы дара аҩыџьа раҵкыс еиҳабацәан. Днеины ивараҿы данықәиа, даахьаҳәны днеиҿаԥшит, акы иеиҳәарц аҟара шиҭахыз иблақәа ирхубаауа, аха игәы иҭеикыз дахьхәызшәа илаҿимҭит. Уи аҷкәын агәабани ахчи иман, иара еиԥш измақәазгьы маҷҩӡамызт, Наҳар ицәа иадыз имаҭәа ҵаӷақәа раамҷыдарахаз акгьы имамызт, ахчы ацынхәрас ихы инапқәа наҵаиԥсеит. Уи аҷкәын дымцәажәаӡакәа, ихы иаҵаз ихчы абжа ааҵыхны, Наҳар ишҟа инаскьаго, блала иирбеит, уаргьы саргьы иҳазхоит, ухы ықәҵа ҳәа.
– Даара иҭабуп, – иҳәан, Наҳар игәыла ҿыц ауаҩра иҟаиҵаз игәы иахәаны днаиацәажәеит.
– Узхаҭабуазеи? – раԥхьаӡа акәны иҿы ааихихит, ибжьы гәаҩаӡа, иқәра иузадымкыло иҟан.
Адәыӷба ҭагәҭасуа, инкыдҳала-аакыдҳало, игәыԥҵәагаха, нҵәара ақәӡамкәа амҩа ианықәха, иеидиалақәаз уажәы-уажәы рыхқәа неидыкшало, ргәаҟрақәа неиҭаҳәа-ааиҭаҳәо аицәажәара иалагеит, ҳара ҳҽымшьыкәа аамҭа ҳазшьуазар ҳәа.
– Сара Мухран сыхьӡуп, Қарҭтәуп.
– Сара Наҳар сыхьӡуп, Аԥснытәуп… – хчык зыхқәа еицықәҵаны иеидиалаз аҷкәынцәагьы еибадырын, аицәажәара иалагеит.
– Сара Аԥсны бзианы издыруеит. Санду даԥсуоуп. Санхәыҷыз есыԥхынра лышҟа сыргон, Мықәтәуп.
– Ҳаицәтәымуаамзаап. Ҳара ҳҿы ажьрацәара ахала аҽаԥшаауеит, рҳәоит. Убома ҳшеиқәшәаз?
– Уи саргьы издыруеит, аԥсуа жәаԥҟа бзиоуп.
– Мухран, шаҟа шықәса урҭазеи?
– Жәаба, – луанытә даақәыԥсычҳаит.
– Саргьы жәаба сымоуп.
– Иззы?
– Сыздырӡом.
– Саргьы исыздырӡом.
…Акы, ҩба ҳәа иааԥхьаӡаны хымз нҵәеит амҩа ианықәыргалаз аҽны инаркны. Уажәымзар-уажәы ҳнеиуеит, зынзаҵәык ҳналбааны дгьылк ҳнықәгыланы, жәҩанк ҳнаҵаԥшындаз ҳәа игәаҟуан. Иаангылацыԥхьаӡа, ҳаазар ҟалап ҳәа ихьышьарххо иҩагылан, рылақәа ҭырхаха ашә ахь аԥшра иалагон. Аха адәыӷба андәықәлалак, ргәы каҳаны, ршьамхқәа нарыҵаҟәылон. Макьаназ ахьҭа ыҟамызт, убри акзаҵәык акәын ԥсҭазаарас ирымаз. Ишнеиуаз ахьҭа ахьыҟаз аҵаа тәыла ианалала, иқыџь-қыџьуа, ахьҭа рзымчҳауа иалагеит. Ҳалгеит, ҳара ҳтәы ҳәа егьыҟам, амҩа ҳақәыршьырц азоуп ҳзықәыргалаз рҳәан, бжаҩык аԥсра рҽарҭеит. Иаҳфо ҳафоит ҳәа, ирырҭоз ахәыҷгьы мап ацәыркын, акрыфара иаҟәыҵит.
– Аа, абаақәа, шәгәы кашәмыжьын, шәхацәами! Ҳақәымшәар акәын, аха ҳанақәшәа иҳачҳароуп. Иааирас иҟоу ачҳароуп, – иҳәан, убри аамҭаз зуаҩыбжара иҭагылаз хаҵак ашырҳәа даарылҵын, авагон агәҭа даагылт. Итәазгьы, игылазгьы, иқьуазгьы, иӷызуазгьы, зегьы ишҟа инхьаԥшит. Аҭуан ихы аҵасуама уҳәо аҟынӡа даун, уаҩаԥшьк, илақәа ахьшь еиԥш иҭыԥхаауа, ар рхы ҭызго аӡә иеиԥш ибжьы ҿацаӡа. – Агәкажьра хаҵарам… малаҽыршьыгоуп. Шәымшәан, ишыдыдуа қәа леиуам, – ҳәа гәаҟрак, гәырҩак инмырԥшӡо дцәажәон. – Ҳара ҳаҳәсам, ҳхацәоуп. Аԥҳәыс лоуп алаӷырӡ казыԥсо, уи ауп бџьарс илымаӡоугьы. Ахаҵа изы бџьарс иҟоу агәоуп. Шәхы шәҩах, уаҩы дызнымиаӡац шәаниазшәа шәҽыҟашәымҵан, ҳагәқәа еиқәаҳҳәалап, ҳгәаҟра ҳхаҳаршҭып, ахаҵара ҳалацәажәап, ҳаҽҳарӷәӷәап! – иажәақәа мыцхәымызт, аха атапанча еиԥш иҭҟьон.
Изыԥсоузеи абри еиԥш аамҭазы ахаҵа ӷәӷәа иажәа. Уи данцәажәа ашьҭахь, зегьы ԥсыԥхак-ԥсыԥхак рылалазшәа иааҟалеит. Авагон аԥсҭазаара иманы дҭалазшәа иаалахҿыххеит. Ирдыруаз, ирҳәоны ираҳахьаз ахаҵара иалацәажәо иалагеит. – Узықәшәо ухы анумраалар ада ԥсыхәа аныҟамла ишԥаҟауҵои? – абриаҟара ишгәаҟуазгьы лафк ҳҳәоит ҳәа зҽазызкуазгьы ҟалеит. Сара ԥҳәысҳәара санцаз исыхьыз шәасҳәап ҳәа, хаҵа кьаҿк (дышлафҳәаҩыз ҩашьомызт) араҟа акәымкәа аҽаџьара иуаҳар акьатеиԥҵәага реиҳәеит. Аха иара абраҟагьы рхы-ргәы аархашҭны, аҟырҟырҳәа иааччақәазгьы ҟалеит. Имҳәаӡар ирыбаргәыз.
– Убри аамҭаз, ашә аартны, рхәы иман даалагылт «Қыдисаҟә» ҳәа изышьҭаз аканвои. Абаандаҩцәа рыԥсы ҭаланы иччошәа аниба, ихы-иҿы еиқәаҵәахеит, илақәа ашьа рхыҵәалт, шәсырччап сара ибзианы иҳәан, ахәы иааигаз рымҭаӡакәа, шьҭахьҟа иманы дцеит, рҿыҵа аӡы аауа игыланы ишихәаԥшуаз.
Рхы амыждараз иччозаарын, уи нахыс уаанӡа ироуз рхәы абжа-абжа агырханы ирзааиго далагеит. Усҟангьы ԥсымышьҭыгак акәын ироуаз, уажәы иара уигьы абжа анагдырха, рыӷрақәа ҭаҩо иалагеит. Мышкы-ҩымш цәгьала ирхыргеит, иахьа акәымзаргьы уаҵәы инагӡаны иҳарҭо ишԥаламгари ҳәа, аха ргәыӷра башахеит, ахымш рҽынгьы ус ианааига, ирзымчҳаит, ҿаҵак-ҿаҵак иҳамҵауԥсо уара ифала, ҳара амла ҳҽарганы ҳҽаҳшьуеит рҳәан, мап ацәыркит, рызегьы ргәы кыдгыланы. Ишәҭахымзар, афаха анцәа ишәимҭааит, иҳәан, дыцәҳа-шҳауа иманы дцеит. Уи ашьҭахь хаха-хымш уаҩԥсык дрыдымҵаалеит, амла иаганы абжаҩык ахьтәаз изымгыло иаанхеит. Станциак аҟны адәыӷба анаангыла, авагон кылжәаны иргарашәа, иасуа иалагеит, рыбжьы цәгьахеит, «аешалон аиҳабы» ҳәа рызегьы еицҿакны иҳәҳәон. Амла иаргәаҟны иҳәҳәоз рыбжьы анеиқәымтәаӡа, ишәҭахузеи, шәзыргәаҟуазеи ҳәа, ашә аартны даалагылт аешалон аиҳабы ихаҭыԥуаҩ алеитенант, изыргәаҟуаз акгьы изымдырӡозшәа иҽыҟаҵаны. Хымш ҵуеит ахәы ҳаҭара даҟәыҵижьҭеи, амла ҳарганы ҳаишьырц даҿуп ҳәа изашшит аканвои Қыдисаҟә. Шәееиқәышәк, шәызхара афатә шәырҭо сара шәҟасҵоит ҳәа агәыӷра рыҭаны дцеит. Ииҳәаз наигӡеит, сааҭкгьы бжьымсыцкәаны шаҟа рзыфоз ача кәамԥеи уалыр жыцәк азна аԥсыӡсса рҵәи ааганы ирырҭеит. Хаха-хымш аҿаҵа лбаазымдацыз, иҳагрыжьыз зегьы еизганы иҳарҭеит ргәахәын, ачеиқәаҵәеи аԥсыӡрҵәи (ачеи аԥсыӡи еидкыланы ианҭаркыз аахыс ирбахьазма) иаханы афара иалагеит рызегьы, ахаҵа ҳаракы ида. Уи инапы нагӡаны акы даламкьысӡо дхәыцуа дтәан, нас ашырҳәа дҩагылан, аԥсыӡрҵәы зҭаз ауалыр днахаххын, ишәызхоуп, уаҳа шәымфан, иҳәан ҿааиҭит. Изахьӡузеи ишәымфан, уажәоуп ҳаналагаз рҳәан, аууы ааилдыргеит. – Ишәымфан ҳәа шәасҳәеит. Исҳәо шәшәырҳа, акәымзар ишәыхьуа жәдыруама?.. – иҽырцәгьаны срацәажәоит ҳәа ибжьы анааҭига, изыҵҟьеит, ииҳәарц ииҭахыз идмырҳәеит, ҳара иаҳҿамҵакәа зегь уара иуфар уҭахуп рҳәан, ауаа млашьқәа деимыжәжәа дыргарашәа игәыдлеит.
Иамуӡошәа аниба, ауалыр ахаҭа рымсхуеит ҳәа дамҵасны икит. Усҟан ауп зынӡа хыла-гәыла авагон аадырҳәрашәа ианеилала.
Иҟалазеи, ишәыхьзеи, шәзеибафозеи, меигӡарахда шәхәы шәаҳҭеит, ишәзымхозар, ишәҳәар, еиҭашәзааҳгоит ҳәа иҽыргьангьашны дааҩналт алеитенант рышьҭабжь аныцәгьаха.
Аԥсыӡрҵәы зҭаз ауалыр инапқәа акәыршаны, ишәҿасҵом ҳәа дрықәыҳәҳәо, уи ахаҵа аӡәгьы амԥан днаимышьҭуа дшахагылаз аниба, уара уоума абри авагон аҩнуҵҟа аҭынчра еилазго, уажәыҵәҟьа уганы уҭыԥ уқәсҵап сара, иҳәан, имахәар днамҵасны, даанкыланы дима иҿынеихеит. Ауалыр анраӡа, зегьы ахеибаҳәаны аҭасра иалагеит. Ахаҵа ҳаракы иханы, ддәылганы, ашә аҟынӡа днаргахьан еиԥш, даахьаҳәын, иҟашәҵо шәахьхәуеит, шәара ахәашақәа ҳәа ибжьы ҿацаӡа инарықәиргеит. Уи иреиҳәаз раҳауа иҟазма, цыракгьы аанмыжькәа иҭаз зегьы рфеит.
Наҳар, уи ахаҵа ддәылганы данырга нахыс, ауалыр ааигәа дымнеит, убасҟак ицәымыӷхеит дрылганы дахьыргаз. Ҳгәы каҳажьрым ҳәа дрылагыланы данцәажәоз аахыс изхәыцра даҿын. Џьара дибахьан, иидыруаз аӡә иакәын, аха иага ҟаиҵандазгьы дигәаламшәеит.
Амч ду имоуп, дҳақәԥаны, ҳхәы зегьы ҳамхны иара исфоит ҳәа даҿын, акәымзар иаанагоз уи ахаҵа иҟаиҵоз ҳәа, рызхара ыфаны ианаатәа, иныӡбара иалагеит. Уи еиҳагьы игәы инархьит Наҳар, ус зҳәақәоз иҽрылагаланы аҭак риҭомызт, аха абас зыҟаиҵоз акы ишазҳәаз ишамааназ аҟара идыруан.
Наҳар акрыфара данаҟәыҵ, Мухрангьы даҟәыҵит. Аҩыџьагьы уи ахаҵа изхәыцуа, ҿымҭ-ԥсымшьа еидиалан.
Хаха-хымш идырчгоз ауаа (лацәеихьшьгьы ҟарымҵаӡеит) ҿаҵак ачаӷьа зыӷраршәымыз цәашьас ирымаз, иагьыргәалашәомызт. Рызхара анырҿарҵа иаразнак ацәа иагеит. Ианааԥш, убас еиԥш ӡышарак ҳәа рызцәырҵит, абыржәыҵәҟьа аӡыржәтә анырмоу ишынаҿыԥсаара, аха адәыӷба ацара иаҿын, иаагылаанӡа аӡыржәтә шрырымҭоз рдыруан. Адәыӷба аанҿасырҭақәа рҿы акәын аӡы ахьыддыржәуаз. Рыҿқәа ҭабо, адәыӷба абжьы рлымҳақәа кыдҵаны иазыӡырҩуан ианбаангылои ҳәа, аха цас иауазшәа, уаанӡа шьаҿацыԥхьаӡа инкыдҳало, иаангылоз уажәы иаанымҿасӡакәа, иқәҳа ацара иаҿын, дара еиҳа-еиҳа иҿажәкуан. Бжаҩык рыбзқәа рҿы иҭаҩеит, изымцәажәо аҟынӡа инанагеит. Адәыӷба цон иқәхысаа, избодаз, изаҳауадаз ари авагон аҿы ауаа ҿажәкны ишыԥсуаз. Ҳара агаӡақәа, ҳара аилымгақәа ҳзизымӡырҩызеи уи ахаҵа ҳаракы, аԥсыӡрҵәы заҳҿеимҵоз, иҳазнауаз идыруазаарын… Даҳзеилымкааит, иҳәатәы хаҳҵар абас ҳахьуазма ҳәа иахьгәаҟуаз уажәы-уажәы дыргәаладыршәон.
Рыԥсы ҭымҵит, уаҳа егьрыгымхеит, аӡышра еиӷрыблаа ишагоз, адәыӷба ааҟәараҟәанҽан, станциак аҿы иаангылт. Зегьы ашә ахь идәықәлеит, аӡыржәтә ҳарҭозар ҳәа, аха уаҳа умԥсуандаз, рымԥын уаҩԥсык дықәломызт. Иахьынӡагылоу ианҳарымҭа, идәықәлар зынӡа ҳнеиқәынҵәа ҳцоит рҳәан, ашә асра иалагеит, аӡба, аӡба ҳәа еибарҳәҳәо. Уаҩ данымааиӡа, иҿжәаны ирго иалагеит… Уигьы аӡәгьы иимырҳаит. Абас игәаҟуа ишыԥшыз ҩаԥхьа адәыӷба андәықәла, аҳәара уадаҩуп ишыҟалаз, аҭӡамцқәа иркыдхон, рылақәа амца рхыланы еилагон, рыӷызбжьы уаҩы игәы ҭнашьаауан. Анаҩыстәи аанҿасырҭа аҟынӡа рыԥсы злеиқәхаз џьашьатәуп. Убасҟан ауп аӡыржәтә анрырҭаз. Аӡыржәтә ҳәа ирырҭаз ӡытҟәан, ухыԥшылар ихәынгашьаны ажәра акәым, ушьапыҵәҟьа узалаӡәӡәарымызт, аха ицкьам, ицқьоуп ҳәа акы аԥыркаауа иҟазма, ма рыла иабозма, иаҵашьшьы аӡыхь еиԥш иржәуан…
Уи ашьҭахьгьы рхәы анрырҭоз еиҭах уалырк азна аԥсыӡрҵәы рзааргеит, ианырба, рызегьы аҳәҳәара иалагеит, абыржәыҵәҟьа идәылганы ижәга, иҳашәмырбан ҳәа.
Рӡышра анеиқәдыртәа, рыԥсқәа рылаланы ицәажәо ианыҟала, уи ахаҵа ҳаракы деиҭаргәаладыршәеит. Аа, дзакәытә
хаҵааз, ҳара ҳаилымгара дахҟьаны, дҳалганы дыргеит. Изыруз здыруада ҳәа даара хьаас дҟарҵеит.
– Уара, уи ахаҵа ҳарак дызусҭоу ҳәа аӡәыр акыр жәдыруама? – дҵааит алаф ҳәаны амыждараз изырччаз ауаҩ кьаҽ.
– Дҳамдыркәа, уажә даабама, Шьаиб Сабуа иакәымзи, Гәдоуҭатәуп. Иареи сареи қыҭак ҳаицалҵит. Ахәаша дсывганы дыргеижьҭеи сыбжа сымҵызшәа саанхеит, – иҳәеит зықәрахь инеихьаз хаҵак, зхы знапы аҵаргәаны итәаз.
Шьаиб Сабуа ҳәа ихьӡи ижәлеи ааидкыланы ианиҳәа, уи абырг Наҳар иаразнак дааигәалашәеит. Ҩынтә дибахьан. Аԥхьа Ахра ԥҳәыс данааигоз ачараҿы ҭамадас дыҟан, ашьҭахь – Аԥснытәи ақыҭанхамҩа аусзуҩцәа реизараҿы. Ихамышҭуа ихаҿы иаанхеит аизараҿы уи иқәгылара. Ачаи аперспектива ду шамоу, аха макьаназ аплантациақәа шмаҷу, ирацәаны ишылаҵатәу иалацәажәон. Иара дҩагылан, ачаигьы бзиоуп, аха иаҳхаҳаршҭрым, Аԥсны курорт ҭыԥуп, ҳадгьылқәа маҷуп, ҳреигӡап, ҳреиҷаҳап, Асовет мчра шьақәгылеижьҭеи, есышықәса ачаирҭақәа рылаҵара ҳаҿуп. Абас ҳаанымгылаӡакәа ҳҿынаҳхар, жәаба-жәохә шықәса рыла Аԥсны зегьы чаирҭахоит, анхацәа рыҩнқәа иаарыдгылоит, изымҵысуа ачаи рыкәшаны иакуеит. Рырахә ахьдырҳәуа рымамкәа, нхарҭа ҭыԥк ыҟамкәа, рқыҭақәа кажьны ақалақьқәа рахь имцар ада ԥсыхәа рмоуа иҭаҳаргылоит анхацәа. Сара сақәшаҳаҭым Аԥсны иамоу ачаирҭақәа аҽа 2.000 гектар рыцҵахароуп хышықәса рыҩнуҵҟала ҳәа иахьа иҳадаҳкылараны иҟоу ақәҵара. Ажәалагала ҟасҵоит аплантациа ҿыцқәа рыҟаҵара аанкылахарц азы. Аԥсны ԥшӡа хәыҷы ҳаиҷаҳап, ашьамдгьыл хаҳшьаарым, ҳара ҳашьҭахь игыло абиԥара ҳақәыӡбо иҟаҳҵарым» ҳәа Нестор Лакоба ииҳәахьаз ҳгәалаҳаршәап. (Усҟан Нестор Лакоба дыԥсхьан, аха ажәлар раӷа ҳәа ахьӡ бааԥс ихырымҵацызт.) Иажәа ҳәаны данаалга (Наҳар игәалаиршәон), азал аҿы итәаз рнапы еинырҟьеит, иашоуп, иашоуп ҳәа абжьқәа рылыҩуан, аха апрезидиум иргәамԥхеит, игәы иҭаз нагӡаны идмырҳәеит. Иҟалап усҟантәи иқәгылара акәзар дзықәдырӡыз. Шьаиб уи аамҭаз Аԥснытәи ЦИК аҟәша деиҳабын, ажәлар рҿы ахьӡ-аԥша иман. Жәибжь шықәса анихыҵуаз инаркны абџьар аанкыланы ахақәиҭразы дықәԥон (Маикоп, Армавир, Тҟәаԥса). Деникин ир дырҿагыланы. 1917 шықәса инадыркны 1921 шықәса
Март 4 азынӡа Аԥсны Асовет мчра аагаразы ашьа каиҭәахьан, аменшевикцәа драбашьуан. Иеиҭаиз Аԥсны раԥхьатәи амшқәа инадыркны игәы ацԥыҳәаны амаҵ азиуан. Гәдоуҭатәи араиком партиа ақыҭанхамҩа аҟәша еиҳабыс даман, уи ашьҭахь акыраамҭа араионтә милициа напхгара аиҭон…
«Уара уоуп абри авагон аҿы аҭынчра еилазго ҳәа, уаҩыс дымшьаӡакәа, игәҭасуа, дҳалганы дыргеит. Изыруз здыруада?» – игәы хьыблаауа дышизхәыцуаз, – Наҳар, избоит хәыцрак уҭагаланы ушамоу, аха уажәыҵәҟьа сара сзызхәыцуа ҳахьнаргаша ҳаннаргалак, уареи сареи ҳаиҟәыргар ҳәа ауп. Сара уи даара сацәшәоит. Убасҟак сушьцылт, ҳаиҟәыргар сзычҳауам, – иҳәан, ихы наидиҵеит.
– Избан, ус угәы изаанагозеи, Мухран? Сара уи зынӡагьы сазымхәыцӡац, ҳаицааргеит, ҳахьнаргогьы џьарак акәзароуп.
– Мап, Наҳар, ус иҟаӡам, шықәсык аԥхьа сҩыза гәакьак дахганы, аҵааршә дгьыл ахь ддәықәырҵеит. Ашәҟәы исзиҩыз аҿы абас аҳәон: «Кавказаа ҳрацәаҩӡаны ҳаицын, ҳахьнаргаша аҭыԥ аҟынӡа ҳнаргаанӡа. Ҳааит рҳәан, авагонқәа ҳрылбаацаны, ҳаицырхәхәа ҳдыргылт. Кавказаа ҩыџьа еицны калониак аҿы еицыҟалашьа рымаӡам рҳәан, ҳаԥсаҟьаны ҳаршеит. Сара сахьыҟоу акалониаҿы схала заҵәык соуп, Кавказтәык дсыцызҭгьы еиҳа сгәы сырӷәӷәон» ҳәа.
Наҳар даара ицәымыӷхеит иаҳаз. Мухрани иареи ааиҟәыргазшәа игәы ааҟалеит. Урҭ гәаҟуа амҩа иахьынӡақәыз мышкы акәмызт, мызкы акәмызт, еишьцыланы, аишьцәа реиԥш еизааигәаханы иҟан. Иҿажәкны, ианыԥсыҵәҟьозгьы аӡы анрырҭа, аԥхьа уара иужәыроуп ҳәа еихӡыӡаауа, аӡә иаԥхьа егьи ижәуамызт. Рҿаҵа хәыҷқәа еиҩыршон. Ҽнак аканвои Қыдисаҟә абаандаҩцәа рхәы иманы дахьааҩналаз, Сабуа дабажәгеи ҳәа Наҳар дҵааит. Уара убаандаҩуп, азин узҭада азҵаара сыҭара, иҳәан, дгәааны ихәы иимҭеит. Аканвои ддәылҵны данца ашьҭахь, Мухран иоуз ахәы абжа ааиҩшаны Наҳар ииҭеит.
…Мухран Дгебуаӡе Грузаарыхпроект аҿы аус иуан архитекторс. Абаҩхатәра ду змаз, изызҳауаз аӡәы иакәын. Москватәи архитектуратә институт далгахьан. Аԥхьа аҟазарҭа №1 хадара азиуан, аҵыхәтәан аусбарҭа аиҳабы ихаҭыԥуаҩыс дҟарҵеит.
– Исҭахӡамызт хаҭыԥуаҩыс аҟалара, аҟазарҭа бзиа избон, уахгьы-ҽынгьы аусура саҿын, саадәылҵыр зегьы сцәыӡуазшәа збон, – амҩа иахьықәыз зегь реиԥш иаргьы игәаҟра атәы Наҳар иеиҳәон.
– Аиҳабы Давид Логиноз-иԥа имуит, сара уаҵәтәи амшгьы сазхәыцуеит, есқьаангьы сыҟоу џьушьома, қәралагьы смаҷӡам, сара сышьҭахь ҳусбарҭа напхгара азҭаша иахьазы уара уда аӡәгьы дызбом, – ҳәа схы-сгәы дҭалт. Деиҳабын, ииҳәоз акәҵәҟьаз џьысшьеит, ихаҭыԥуаҩыс саныҟала, еиҳагьы сизааигәахеит, аԥхьа угәы иаанагозеи ҳәа дсазымҵаакәа, саламырхәыкәа зҵаарак иӡбуамызт. Уҽиумҭацәан, игәра умгацәан, уи акы иҳәоит, аха аҽакгьы идыруеит ҳәа сазҳәақәозгьы ыҟан, аха рыгәра сымгеит, исыҵашьыцны асал ҳабжьарҵарц иаҿыз џьысшьон, слашәхеит. Уи ауп исыхьыз. Дидубе акомплекстә ргылара апроект аус адулара саҿын… Саҿызижьҭеи акрааҵуан, салгаразы акгьы сыгӡамызт, изныкымкәа аҟазарҭаҿы днеины иара ихаҭа ибахьан. Шықәсык инареиҳаны аус зухьан ихаҭыԥуаҩыс, ҽнак, снаидиртәалан, уусумҭа уанбалгои ҳәа дсызҵааит. Имаҷӡаны исзаанхеит, лассы салгоит ҳәа иасҳәеит, акыраамҭа ихы быӷ-быӷуа, ҿымҭӡакәа дтәан, акы шиҭахыз аҟара сырдыруа, аха изымҳәо. – Алгараз уалгашт, аха аԥсҭазаараҿы ахархәара амоуӡакәа, акьаад аҿы иаанхар ҳәа сшәоит, – иҳәеит аҵыхәтәан. – Избан?! – иааџьасшьеит. – Иҟоу умбои, аргылара дуӡӡа апроект аиҳабыра ишьақәдырӷәӷәароуп, иааныркылар алшоит. – Ишԥа, апроект хәарҭам ҳәа ахәшьара арҭарцу? Избахьоу архитекторцәа зегьы исыддырҽхәалоит… – Мап, мап, ус акәӡам ишыҟоу, – сажәа анагӡаха сымҭакәа саанкыло, – макьана уҷкәыноуп, убаҩхатәра ахьынӡаҳараку ҳаздырам рҳәар ҟалоит, ахьӡ-аԥша змоу архитекторк соавторс дҟоуҵар, аӡәгьы изаанкылом, – иҳәеит уи, ила ааихмырсыӷьӡакәа, иахысҳәаарызеишь ҳәа дысҿаԥшуа. – Сара сырҿиамҭа ауп, иҟаҵаны салгахьеит, соавторс аӡәы дышԥашьҭысхуеи, насгьы уи еиԥш зхы иаҭәазшьо иҟада ҳусбарҭаҿы, – сҳәеит, абас сларҟәны дахьсацәажәоз сцәымыӷхан. Исҳәаз даара игәамԥхеит, сышихәаԥшуаз ашәеиқәара неиҿысит. – Иуасҳәаз уазхәыц, сара уара узы ацәгьара сҭахым… Шаҟаҩ ашьҭаз удыруоу уҭыԥ, аха сара соуп ушьҭызхыз… – дгәааны дҩагылан, длеи-ҩеиуа икабинет дааҩналт. Уи иаанагоз угыланы уца, уаҳа уацәажәара сҭахым ҳәа акәын. Абри ашьҭахь ҳаизыҟазаашьа аҽаԥсахит, дсыԥхьомызт, ишҟа снеигомызт, аҵаа еиԥш дыхьшәашәаӡа
дааҟалеит. Даара зыгәра згоз, аԥышәа дуӡӡа змаз архитекторк сгәы аартны иасҳәеит абри еиԥш сақәшәеит измаанахарызеи ҳәа. Иара ихаҭа соавторра иҭахын, урҭқәа реиԥш рыҟаҵара уажәы имбеит ҳәа сеиҳәеит. Абас сдиреқтори сареи ҳабӷьыцқәа ԥжәаны ишыҟаз, иаргьы саргьы ааԥхьара ҳауит Қарҭ ақалақь аҿтәи апартактив аизара ашҟа. Абжьааԥны аизарақәа рахь ианҳаԥхьоз сиваргыланы сигон, аха уи аҽны уцома ҳәагьы дсазымҵааит, ихала дцеит… Саргьы схала снеиит, ацара сҭахӡамызт, аха инаԥхьоу аныҩнало иҭарыҩуеит, имнеиз лахь рырҭоит ҳәа, сгәысҽанырҵахьан. Цас иауазшәа, азал дуӡӡаҿы иара ивараҿы тәарҭас исықәшәеит. Ашьшьыҳәа снеины снаиватәеит, сыбжьы ныҵакны аԥсшәа иасҳәеит, сышҟа дмааҳәӡакәа ихы ааирҵысит. Актив аҿы зҵаарак акәын иқәгылаз «Аахыц-Кавказтәи абольшевикцәа рорганизациа аҭоурых иазкны зҵаарақәак». Ажәахә ҟаиҵеит Лавренти Бериа. Аизара ҩымш ицон. Ҩымш ҳазыӡырҩуан Сталин Аахыҵ-Кавказтәи абольшевиктә организациаҿы еиҿкааны хадара шазиуаз. Аизара ашьҭахь мызкгьы нагӡаны ибжьымсыцызт, сыԥшәма ахшараиуразы ахәышәтәырҭаҿы дахьышьҭаз дбаны аҩны сахьааиз (ихәлахьан), суада аԥхьа ҩыџьа ахацәа сзыԥшны сышә илагылан, сыҩнамыжьлаӡакәа саарыбжьаркын, НКВД аҟынӡа уҳаццароуп, уск азы уаҭаххеит, рацәак аамҭа уаанхом, ирласны ухынҳәуеит ҳәа, срыманы ицеит. Сыгәгьы иҭамшәеит, сахьнеиуа сааныркылоит ҳәа. Ҳаҩны иҩназ агәылацәа, ихәло ианалагалак, уаха ҳаргоит ҳәа ишәо, иӡыӡо, ашәқәа рхаркны, алашарақәа ырцәаны руадақәа ирыҩнатәон. Аӡәи-аӡәи ԥаса еиԥш еиҭанеиааиуа иҟамызт. Сара усҟан урҭ уамашәа ибаны срыхәаԥшуан, уамашәа акәым, рыгәра сызгомызт, изыцәшәо акы ҟаҵаны ирымаз џьысшьон. Сара сзыцәшәо ҳәа сыԥсҭазаараҿы акы ҟаҵаны исымаӡамызт, сани саби нхацәан, ажьааӡареи аҩыҟаҵареи аамҷыдарахаз акгьы рыздырӡомызт, сырбаандаҩны сҭаркуеит ҳәа сгәы изаанагарыз?
НКВД уи аҽны адагьы сшьапы ҩнасмыргылацызт… сагьыныҩнаргалт, иахьарнахыс убаандаҩуп ҳәа снаганы сынҭаркит. Ҩымчыбжьа аӡәгьы дсазҵааӡомызт, иҟасҵазеи цәгьарас ҳәа схы кны схәыцуан. Еилибамкаарак ҟалеит. Сеилыркаар соурыжьуеит ҳәа агәра ганы сыҟан. Ус сҿахәы сҿыхра иалагеит. Сзыхдырҟьаз уасҳәар уеилагоит, Наҳар.
Аахыҵ-Кавказтәи абольшевикцәа рорганизациа аҭоурых иазкны Бериа ажәахә аныҟеиҵоз, Сталин дуӡӡа ихьӡ иҳәацыԥхьаӡа, актив зегьы рнапы еинырҟьон, уара бжеиҳан унапы еинуҟьомызт. Ваша Сталин ҳәа гәыкала ишизыҟоу аанарго, игыланы ианеицырҳәоз, уара укьышәқәа еихарԥсны утәан, угыломызт… иаанагоз ҳәа рыҽхыршәааны, рқьаадқәа рымҵаҵаны иаасыдтәалт.
Уи иашаӡам, зегьы рнапы анеинырҟьоз саргьы еинысҟьон, игылацыԥхьаӡа сгылон ҳәа, ишыҟаҵәҟьаз аиаша расҳәеит.
Шаҟантә угылазеи, шаҟантә унапы еинуҟьазеи ҳәа иаасысны сыркит.
Исыԥхьаӡомызт, исгәалашәом… аха уи акраанагома, сҳәан, иџьасшьеит азҵаарақәа исырҭаз, аиаша уасҳәап, азныказы исылахәмаруазшәа збеит.
Иаанаго рацәоуп, уазхәыц, иугәаларшәа, акәымзар, уусқәа цәгьоутәуеит, рҳәан, ахәыҷқәа реиԥш исыҵаҳәҳәаны аҭӡамц саддыргылт, иугәалашәаанӡа атәара, анаҳә-ааҳәра уақәиҭым ҳәа исықәмақаруа.
Ажәахә ахы инаркны аҵыхәанынӡа исгәаласыршәеит, аха шаҟантә рнапы еинырҟьаз абасгәалашәоз, шьыжьымҭан аҭӡамц иаддыргылаз иаахәлаанӡа сгылан, сшьапқәа срызнымкыло, скаҳауа саналага, шәынтә еиҵамкәа снапы еинысҟьеит изласгәалашәо ала ҳәа расҳәеит.
Ажәахә аҿы шәижәабантә Сталин дуӡӡа ихьӡ ҳәан, шәижәахантә азал аҿы итәаз зегьы рнапы еинырҟьеит, уара жәаҩантә еинумҟьеит… Унапы анеинумҟьоз узызхәыцуаз ҳәа сылақәа инарҭасны иҭырхрашәа иаасҿагылт. Ажәахә сазхәыцуан, уаҳа акгьы сазхәыцӡомызт, сҳәеит. Ажәахә акәӡамызт, уара узызхәыцуаз аҽакын, ҳвожд дуӡӡа изы угәы цқьам, Асовет мчра уаӷоуп… Бериа иажәахә ушазыразым абра унапы анҵа рҳәан, аҟамчқәа кны иаасхагылан, саԥхьа ақьаад бӷьыцк аасымҵарҵеит. Сгәы иҭам, схы иҭам снапы шԥаҵазҩуеи, сҳәан, мап скит. Уи нахыс сара сзықәдыршәаз атәы ҳәашьа сзаҭом. Ишсысуаз, цәа схаӡамкәа исхырхит. Сыршьуазшәа анызба, сылақәа хҩаны снапы аҵазҩит. Зегьы аасзызуз сдиреқтор Давид Логиноз-иԥа иоуп. Аԥхьа сышьҭихит, сҳареикит, ииҭахыз изсыламыгӡозшәа аниба саԥырихит. Сыԥсҭазаараҿы раԥхьаӡа акәны аизара ду салахәын, анапеинҟьара сашьцылаӡамызт, исыздыруамызт уи аполитикатә ҵакы шамаз, аԥхьа ишуасҳәаз
еиԥш, сҭыԥ ԥшааны сдиреқтор ивараҿы сантәаз, дааҳәынгьы дсыхәамԥшит, сизгәамҭаӡазшәа ҟаиҵеит, аха анапеинҟьара иалагацыԥхьаӡа, маӡала дцәыҵыԥшны дсыхәаԥшуан. Уажәшьҭоуп еилыскаауа саналагаз уи дызсыхәаԥшуаз, снапы шаҟантә еинысҟьоз иԥхьаӡозаарын… Исгәалашәом, ииашаҵәҟьангьы есымша еинысымҟьозҭгьы ҟаларын, ауаҩы уиҵәҟьа дақәдырӡуеит ҳәа сгәы иаанагозма? Жәантә унапы еинумҟьеит ҳәа жәашықәса сырҭеит. Уанааигәамԥха ушышьҭихыз еиԥш уагьҭаирхоит… Цқьа дуздырӡом уи дзакәу, уара макьана уқәыԥшуп. Амч ду имоуп, илымшо егьыҟаӡам, дышиашоу ашә дамысӡакәа Бериа иҿы днеиуеит, уҽицәыхьча ҳәа сгәы сҽанырҵон, Логиноз-иԥеи сареи ҳаиванагало ҳаналага, аха абасҵәҟьа сзиуеит ҳәа сыҟамызт.
Қарҭынтәи ирыманы амш инықәлазар аахыс зцәа ӡык ақәзымҭәацыз ицәашьит, алымт рыҽхысааны еиҵашит, аҵеи аҵыӡи иркит, аҵыхәтәантәи аамҭазы аӡәгьы лацәеихьшь рзыҟамҵо, ацәыхара рыхьызшәа, уахгьы-ҽынгьы иқәтәаны ажәжәаҳәа рцәа ишахоз ирхыргон. Абас ишгәаҟуаз фымз аанҵәан, абжьбатәи ианҭалоз, изманы ицоз адәыӷба, зда царҭа ахьамам аҭыԥ аҿы шәаазгеит ҳәа днардыруазшәа, арҵәаа-арҵәаа ҳәа иҳәҳәо, иҳакь-ԥсықьуа иаацәылашоны еиԥш, аҽеиҵыхны станциак аҿы иаагылт. Егаџьара иаагылахьан, иаагылацыԥхьаӡа, ҳаазар ҟалап, ҳаԥсы ҳаманы ҳазҭыҵындаз ҳәа рыгәқәа хыҭ-хыҭуа, рыблақәа ҭырхаха ишыԥшуаз, еиҭах иҳәазо аҿынанахон, рыгәқәа нкыдыҩрны ицозшәа иааҟалон. Шәымаҭәажәқәа шәыманы шәҭыҵ, ҳааит ҳәа аканвои ашә ҟьаҟьаӡа иаартны даалагылаанӡа агәра ргомызт, «шәласы, авагонқәа нышәымкылан, ирласны иргьежьтәуп» ҳәа абыжьқәа шраҳауазгьы.
Ишьахны, иӷьазкны, дәык ҳанбанықәыԥшуеи, лашарак анбаабои ҳәа игәаҟуа иԥшыз, аххы инеиқәаҳауа, еиханы ашә ахь идәықәлеит. Аканвои аӡәаӡәала иԥхьаӡаны авагон иакәшаны игылаз асолдаҭцәа ириҭон, урҭгьы иԥхьаӡаны, илбааганы ирыдыркылон. Иарбан дгьылу иахьаанагаз ҳәа акгьы рзеилкаауамызт. Афырҭын иқәсуаз, аҵысхә еиԥш иаашьҭԥааны, иагарашәа рбеит, адгьыл ацынхәрас асаркьа ԥҽыха еиԥш аҿҿа ахга аҵааршә инылагылт.
Аԥхаратәылантәи аԥсыԥха хәыҷы рцәеи ржьи ирыбжьаҵаны иааргаз, аҵаа иамҵасны иаарымнахызшәа, ахьҭа нарылашәит.
Еицрыхәхәа иргыло иахьынӡарыԥхьаӡоз, рыци-рышәи еиҵамгыло, иқыџь-қыџьуа илаҳәит.
Наҳари Мухрани аҵаа ирықәҵәиашаны изкыз егьрызгәамҭеит, абри нахыс иааиҟәыганы хаз-хазы иргар ҳәа иацәшәаны, еивҵаӷәӷәа еидгылан.
Авагонқәа зегьы ҭадырцәит, абаандаҩцәа ҭганы, еиламҵакәа, гәыԥ-гәыԥла асолдаҭцәа рыкәшаны, ирыманы идәықәлеит. Сааҭки бжаки инареиҳаны шьапыла иргон. Зымч цахьаз, амла иагахьаз аныҟәара рылшомызт, ирыманы рҿанынарха нахыс аххы инцәыҵаҳауа иалагеит. «Шәыццакы, алахшақәа, шәыԥсы шҭоу аҵаа шәылаажуеит», – ҳәа ада жәа раҳауамызт изаԥцаны изгоз рҟынтәи.
Абас рыԥсахәага рыманы ишнеиуаз, еихатәаандала иҭахкааз дәеиужь дуӡӡак агәашә иаадгылт. Аӡәаӡәала еиҭаԥхьаӡаны, рхы инаркны ршьапаҟынӡа иааимданы, иҭарыжьлеит. Раԥхьа инаргахьаз, унацәа узрыламҵо, еилақь еилагылан. Убасҟак ирацәаҩын, атәылаҿы иқәынхоз рыбжеиҳараҩык еидцаланы иааганы абра иҭакыз џьушьарын. Ари «Краслаг» акәын. Красноиарсктәи аҿацә ашҟа етапла иааргоз абаандаҩцәа зегьы раԥхьа Решоти ҳәа иахьашьҭоу адәыӷба станциа ааигәара иааганы иҭаркуан, абрантәи аколониақәа рышҟа еихыршон. Хԥа-ԥшьба мшы ианырзеихымшозгьы ҟалон, абаандаҩцәа аҵааршә ишылагылаз ирхыргон. Уажәы-уажәы гәыԥ-гәыԥла еидцаланы, иҭганы аколониақәа рахь идәықәырҵон, аха иҭыргоз раҟара ҩба-хԥа еиҳаны еиҭааргон.
Наҳари Мухрани злаз агәыԥ, шьжьымҭан инаркны хәылбыҽханӡа ишьҭашәны, игылан иԥшын, ахәлара ианалага ахьҭа зынӡа аҽарӷәӷәеит, акгьы рышәӡамкәа ихтны игылазшәа акәын аԥша рылҟьаны ишцоз, рԥынҵақәа амнахуа иалагеит, рлымҳақәа ҿшәааит, икажьцәарц иалагар, рыжьцәа рҿы иҭшәаанӡа иҵааханы рқьышә иаадхалон. Шаанӡа ааԥштәыс ирықәшәар ирзыхгомызт. Авагон ҳанҭаз иҳабаргәыз рҳәо иҟалеит. Ианааилышәшәоз аамҭазы, Кавказаа шәрылҵны шәеивагыл ҳәа, хаҵа еиқәыззак хьҭа злымсӡоз маҭәаԥхала иҽҭаҳәҳәаны, иӡамҩақәа ҿыҟаԥшьааӡа даарылагылт. Мухрани Наҳари зыцәшәаны иԥсуаз аамҭа ааины иаарыдгылт.
Уи ахаҵа ҿыҟаԥшьаа Кавказаа зегьы неиваргыланы, еилырхаауа даарылалеит, аӡәаӡәала иаарылго, иԥсаҟьаны хаз-хазы рдәықәҵара далагеит. Ҳара ҳаижәлантәқәоуп… ҳара қыҭак ҳаицалҵит… ҳара ҳанхәыҷқәаз аахыс ҳаиҩызцәоуп ҳәа иӷызы-ӷызуа иҳәон еиҟәимгарц, еицҵаны идәықәиҵарц џьарак, аха дааҳәынгьы дрыхәаԥшуамызт, шәара шәбаандаҩцәоуп, зин шәымаӡам… ишәҭаху, ишәҭахым ҳәа ишәазҵаауада ҳәа дрықәыҳәҳәон. Ишамуаз анырбалак, наӡаӡа еиԥырҵуазшәа, ргәи рылаӷырӡи еилаҵәо, абзиала сашьа… уаныхынҳәлак ҳан рыцҳа, егьи быҷкәынгьы деибгоуп даауеит ҳәа лаҳәала дыԥсаанӡа… Саԥхьа узыгьежьны уҟалозар, сҭаацәа унапы ианысҵоит, унархылаԥшла, иҭынхадаханы иаанханы иҟоуп… ҳәа, рыгәқәа каҳаанӡа, абас неибыҳәаны инеидыҵуан, хаз-хазы ицон. Акәты лаҳәқәа шәаҟьаны ишеилагылоу, ахьшь нарыласуа, акакала ишьҭԥааны ишаго еиԥш, ачынуаҩ, агәаҟцәа рлахьынҵаӡбаҩ, илақәа шаҟь-шаҟьо дрылаԥшуа, аӡәаӡәала иаарылиԥаауан. Наҳари Мухрани игәаӷьны ишҟа изыԥшуамызт, ишьханԥсылазшәа еивагылан, уажәымзар-уажәы ҳаиҟәыкәкәааны хаз-хазы ҳанбадәықәиҵои ҳәа.
Ачынуаҩ ихы раҳаны Наҳари Мухрани дырхыԥшны дыԥшуан. – Сабуа! – Нарильскҟа, урылҵны армарахь игылоу агәыԥ урылагыл, – ҳәа ибжьы аагеит. Ишаҳәшаҳәуа еилаҳәаз, иҭәы-иԥха иҟаз иҿы ааихихыцыԥхьаӡа иҿыҵҟьоз ауарқь ԥхаӡа иаԥхьа игылаз абаандаҩцәа рхы-рҿы инахьысуан.
Сабуа ҳәа ажәла аниҳәа, Наҳари Мухрани ашыр-сырҳәа инхьаԥшит рышьҭахьҟа, иҳацааргоз иакәхарымашь, ргәахәын. Ихаҭаҵәҟьа иакәын. Дрылганы даныргоз аахыс илахьынҵахаз ҳәа акгьы рыздырӡомызт, даарагьы хьаас дрыман. Ргәы иахәеит деибга-деизҩыда дахьырбаз. Дшыҟац дыҟан. Зегьы аҵаа иареиџьны, иқыџь-қыџьуа еивҵаланы игылан, иара акгьы усс имаӡамшәа, дшам-шамуа даарылыҳәҳәо дрылагылан. Ашырҳәа днарылҵны иахьидырҵаз агәыԥ ашҟа иҿанынеихоз, Наҳари Мухрани аниба, шәымшәан, аҷкәынцәа, шәгәы кашәмыжьын ҳәа авагон аҩнуҵҟа еиԥш ибжьы ҿацаӡа инарықәиргеит.
Сабуа ргәы ихьыблаауа ишизыԥшуаз, – Шәарҭ аԥаҵеиқәаҵәақәа еидгылоу… – ачынуаҩы ихы Наҳари Мухрани инарықәкны еидигарц данналагоз аамҭаз аӡәы қьаад бӷьыцқәак еидкыланы, дыҩны дааидыххылан инеииркит.
Ақьаадқәа нарҳәы-аарҳәуа дахьынӡарыхәаԥшуаз, – Иҟоу уасҳәап, Наҳар, – иҳәан, Мухран ихы наидикылт. – Сара ахатәы ешьа дсымаӡам… Иахьа инаркны уареи сареи ҳаишьцәазааит. Ҳааины ҳазҭагылаз аамҭа зеиԥшроу убоит… Иахьа инаркны уаҳа ҳаибамбаӡар алшоит. Аԥхьа сара сзыхынҳәыр, уҭаацәа сыԥшаауеит, аҭынхара рзызуеит. Сара саԥхьа уара угьежьыр, сыԥҳа хәыҷы абиашьара лызу, уи лыхьӡгьы сыздырӡом, лыԥшраҵәҟьагьы абара сахьырмыгӡеит… Азин сырымҭеит, дсыдмырбеит. Ахшараиурҭаҟынтәи лаб иҩны дахьааиз, лаб длымбаӡеит… Жәа-шықәса рыла дҭыԥҳахоит, исызлаҳәа, баб Асовет мчра даӷаӡамызт, ус базҳәо игәра бымган. Баб иламыс цкьоуп ижәлар рҿаԥхьа, бара бҿаԥхьа… акгьы ихараӡамкәа ибаҩхатәра хәыҷы имаз дақәдырӡит ҳәа. Гәыбӷан сылымҭааит… саб даԥсамызт лымҳәааит… – Абас игәҭыха аҳәара дшаҿыз дахьымгӡакәа, шәарҭ аԥаҵеиқәаҵәақәа шәҩыџьагьы Хариузовкаҟа, нахьхьи игылоу агәыԥ шәнеины шәрылагыли ҳәа ҿааиҭит, ақьаадқәа дрыԥхьаны дшаалгаз еиԥш. Наҳари Мухрани Хариузовка ҳәа адунеи аҿы џьара ҭыԥк ыҟоуп ҳәа аҽнынӡагьы ирмаҳаӡацызт… Уахь акәым, џьаҳанымҟа иҳәаргьы игәырӷьаны ицон, еиҟәырымгакәа иахьеизынхаз, џьарак иахьыҟалаз азы мацара. Жәа-шықәса шәықәхны шәоуҳашьҭуеит ҳәа реиҳәазшәа ауп рыԥсқәа ҭаланы, Хариузовкаҟа идәықәырҵараны иҟаз агәыԥ ахьгылаз ахь еиханы ишцоз. Аихатә гәара иҭыргаанӡа агәра рызгомызт ишеизынхаз.
…Хариузовкаҟа идәықәырҵарц иалырхыз абаандаҩцәа зларгоз аберзент зкәыршаны ихыбыз амашьынақәа анырзымха, ихтыз иақәырцало иалагеит. Наҳари Мухрани ихтыз амашьына рықәшәеит.
Енисеи аӡиас аԥшаҳәа иаваршәны ирыма амҩа иқәлеит. Саби бжьҵас иҵәаа-ҵәаауа аԥшаҳәа иҭҟьаны иаауаз аԥшарҳәы ихтыз амашьынақәа ирынгылаз ианрыслак, рыхқәа аарыхнахуан. Иласкьацыԥхьаӡа ахьҭа еиҳа-еиҳа аҽарыӷәӷәон. Амҩа нҵәара ақәӡамызт, абнаршәыра таига аҵааршәыра илаланы ицон. Наҳари Мухрани (амашьына аарты ирыцақәгылақәазгьы даргьы) рхы инаркны ршьапаҟынӡа рымаҭәақәа рыдҵааланы, аиха еиԥш икьакьаӡа изымнаҳәы-ааҳәуа ишәны ирҭагылан. Шаҟа бжьоузеи, макьана ихароума, ҳанбанеиуеи ҳәа абаандаҩцәа рыци-рышәи еиҵамгыло
аканвоицәа иразҵаауан, аха ҿышәымҭын, ҳацәажәара азин шәымам ҳәа иаахьыржәон.
…Рҿы еилымго, аҵаа рҿашәны, ихәаны, ҭаҷкәымк-ҭаҷкәымк иаҟарамкәа еиҵаланы, рыла ахьҭоу умбо Хариузовка амашьына иаалбааргеит Наҳари Мухрани рҩызцәеи дареи.
Хариузовка, Сибра ӡыбна аганахь ала зда царҭа ахьамам, иахьреицәаӡоу, атымитыша ҳәа иахьашьҭоу ҭыԥуп. Красноиарск амра аныԥхо, араҟа еиҟәжәаны иҵаауеит. Саиансктәи ашьхақәеи Енисеи аӡиаси рыгәҭаны акалаҭ аҵа еиԥш иҭаҳараны иҭажьуп, шамахамзар мра ҭаԥхаӡом. Амра ашәахәақәа иахылҵуа џьаҳаным аҭаԥсара азымгәаӷьыкәа, акәша-мыкәшанӡа инагӡаны, иахганы иагозшәа акәын иҭалашьцааӡа ишыҟаз.
– Ҳабаанагеи? – Наҳар иҿы аарла еилго, аӡмах ԥшра змаз ажәҩан игәы ҭӡыӡаауа днаҵаԥшит, дхәыҷны дҩагылазар аахыс абас зыԥшра цәгьаз ажәҩан имбаӡацызт.
– Наӡаӡа ҳаанхарц ҳааргеит, – луанытә даақәыԥсычҳаит Мухран, аихақәа кны џьоукы абна хҟаауа илоушәа, иаарыкәыршаны игылаз аҵлара, ихыбны ашәыб ирықәыз аҿҿаҳәа аҵаара иахьаҿыз дазыӡырҩуа.
– Џьарак шәымгылан ҳәа рашәҳәа… Адрым-дрымҳәа ишьҭыԥалааит, акәымзар аҵаа иакуеит… Иаҳшьырц акәӡам иззаагаз, – хаҵа шәпа-жәпак, ихы инаркны ишьапаҟынӡа маҭәаԥхала иҽҭаҳәҳәаны, ишьапқәа аӷырҿ-ӷырҿ рыҵго дшааиуаз, Наҳари Мухрани ршьапы изықәымгыло, аҟәара-ҟәараҳәа еиҵасуа еиџьны ишгылаз аниба, аканвоицәа ихы нарықәикын, ҿааиҭит.
Наҳари Мухрани инеиҽаԥшы-ааиҿаԥшит, инҭаркызар аахыс «шәаҳшьуеит, шәынҳарҵәоит» ада ажәа ҟәандак рмаҳаӡацызт. «Иаҳшьырц акәӡам иззаагаз», – ҳәа уи ахаҵа шәпа ииҳәаз арахәыц аҟара ипаӡа гәыӷрак нарнаҭеит, аха аҵыхәанӡа дцаны, дхынҳәны данаауаз, арахә, ҭира ианкылыргалак, аахәаҩ илаҿы имааиуа данрылаԥшуа еиԥш, ишәасҳәаз шәмаҳаӡеи, ишәырԥала, арҭ ара аус руразоуп иззаагаз, рыԥсра рыманы иаазар ҳара иабаҳҭаху ҳәа, еиҭа аканвоицәа днарықәымчуа ҿааиҭит. Наҳари Мухрани «арахәыц» изхьынҳалаз нарымпыҵаԥҵәазшәа иаарцәымыӷхеит. Ашьҭахь деилыркааит уи, алагпункт аиҳабы Заславски иакәын. Аха ихьӡи ижәлеи еидкыланы абаандаҩцәа ирҳәаӡомызт, «Кум» ҳәа ишьҭан.
Атымитыша Хариузовка баандаҩымзар аӡәгьы дҭанхаӡомызт. Баракымзар аҽа хыбрак убаӡомызт. Иҭахкаан. Азеиԥш қәыцаанда Хариузовка зегьы иакәыршаз азмырхакәа, абаракқәагьы зегьы хаз-хазы иҭахкааны аҭаларҭақәа рҿы абуткақәа гылан, ахьшьцәа ҩнан, алҩа рхылббы ицон… Ахьшьцәа ԥхажжараӡа итәан, абаракқәа арахәҭрақәа реиԥш еиқәыхьшәашәа игылан.
Аҽныҵәҟьа, арахә ахҵара анахырҵо еиԥш, инаргаз абаандаҩцәа зегьы аномерқәа рхырҵеит. Уи нахыс рыхьӡи рыжәлеи еидкыланы ирҳәомызт, рномерқәа рыла ирыԥхьон. Наҳар ихырҵаз аномер 437 акәын, Мухран – 439.
Ара иаанаго рынхарҭа ҩынқәа дара рнапала ауп ишыҟарҵо, шәаргьы аҵлақәа ԥыҟҟаны ақдеихаса иалхны абаракқәа шәыргылароуп ҳәа рыдырҵеит. Гәыԥ-гәыԥла иршеит, гәыԥк хынҩажәаҩык еиднакылон. Аихақәеи ахәархьқәеи рырҭон, иахьдыргылашаз аҭыԥқәа ддырбеит. Наҳари Мухрани зларҵаз «аҭаацәара» хҩы заҵәык раамҷыдарахаз аиха аҟьашьа акәым, акышьаҵәҟьагьы аӡәгьы издырӡомызт. Урҭ ахҩык нхацәан, ҵара рымаӡамызт, рыхьӡи рыжәлеи рзыҩуамызт… Егьырҭ зегьы ҵарауаан, композиторцәан, рҵаҩцәан, агрономцәан, аратәи адгьыл аҿы акы иамаҭәаны ҳәа иҟамызт. Аиха аанкыланы аҵааҵла ианаслак, ахаҳә иаахазшәа, ирымпыҵҟьаны икаҳауан, ишьҭаҳхуеит ҳәа иалагар ирзаанкыломызт, илаҳәны иҟаз рнацәкьарақәа иахьырҭахыз ирызхарҟәаломызт. Урҭ ахҩык анхацәа даара ирыгны, рцәеи рыбаҩи еикәыршаны ишыҟазгьы, аҵлақәа ианаарыдгыла, ирыцәшәаны итата-татаӡа рҽыҟарҵазшәа, реихақәа налашьшь ицон, ашәаӡа ԥырҟозшәа. Урҭ рықәымшәазҭгьы акгьы рзыҟаҵомызт, аҵаа инықәыԥс ицон. Аԥхьаҵәҟьа, ҳара ҳаума абарак зыргыло ҳәа, ргәы цаны, рнапқәа ргәыҵаԥса ишгылаз ахҩынхацәа уаха-сахаҳәа аусура ианалага, даргьы ргәы рыԥсахын, инарывагылт, урҭ реиԥш ирымпыҵаманшәалахомызт, аха ахы анааныркылалак, аҵыхәа рыцыркуан.
Абарак ргыланы ианыҩнала ауп, уи ахыбра аҵаҟа аԥсҭазаара хьамҭа еицызхызгараны иҟаз 60-ҩык анеибадырыз. Хьыӡҳәалоуп, акәымзар уахьатәиу, сахьатәиу, узыхҟьаз, сзыхҟьаз ҳәа еибырҳәо изыҟамлеит уи ауха, рхаԥыцқәа еихагыломызт, ахьҭа инҵәон, ԥхарраԥсык (рцәеи ржьи иахылҵуаз акәымзар) зыҩнаршәымыз ахыбра аҵаҟа иаашаанӡа ахгара
рзыцәгьахеит. Аиарақәа иҟарҵаз уқәиагьы, аҵаа улаиагьы акакәын, убасҟак ихьшәашәан. Ишгылаз, рхы нықәымҵаӡакәа идыршеит.
Ацәылашамҭазы асаркьал абжьы агара иалагеит. Уи иаанагоз, абаандаҩцәа шәгыл, аусурахь шәаагоит ҳәа акәын. Аха арҭ уи абжьы рмаҳаӡацызт, иаанагозгьы рыздырамызт. Иӡыӷ-ӡыӷуа ишеилагылаз, ашә ааимԥааны аканвои даалагылан, шәгыл, шәееилашәҳә, шәдәылҵ ҳәа днарылаҟааит.
– Ҳаилаҳәоуп, иаха ҳашьҭамлаӡеит, ҳашгылаз иҳаршеит, – иҳәеит згәы кыдгылаӡаны иҟаз хаҵа аԥшьык, зуаҩыбжара инахысхьаз.
– Иаха шәызҿыз ҳәа сшәазымҵааит… Шәдәылҵ! – иҳәеит дрықәымчуа. Уи ашьҭахь уаҳа аӡәгьы акгьы имҳәеит, еиҵакы-еиҵакуа ашә ахь рҿынархеит. Ахьча иџьмақәа ангәараиҵо, аџьмаҭра ианҭицо, иаха акы рӡазар ҳәа дацәшәаны, акакала иԥхьаӡаны ианҭижьуа еиԥш, аканвои аӡәаӡәала иԥхьаӡаны идәылижьуан. Ирццакны, ҟрыҵәрыла ԥсымышьҭыгак нарҿаҵаны инаиаԥицан, аҵла ԥырҟараны иахьыҟаз инаганы, 60-ҩык ԥшь-бригадакны иааҟаҵаны, хаз-хазы инадирбеит. Нас рыгәҭа даагылан, абаандаҩы ихы шымҩаԥигаша аԥҟара рзеиҭеиҳәеит. Ҽнак аӡәы 4-кубометрак аҵла ԥҟаны, ихыҵәҵәаны еиқәиҵар акәын. Зыплан ззынамыгӡаз афатә иоураны иҟаз абжа агыжьны иоуан. Аусура аамҭазы ацәажәара азин рымамызт. Абригадақәа зегьы хаз-хазын, еиҭанаиааир ҟалаӡомызт… Сыбналаны сцоит ҳәа иалагаз, инеигәыдҵаны дыршьуан. Аихаҷа-маҷа иалху акы зџьыба иҭаны ирбаз, иқәыз акы инаркны хԥа рҟынӡа изацлон. Абарҭқәа анреиҳәа ашьҭахь, иара дахьгылаз амҿқәа раадирган, амца аӷәӷәаҳәа еиқәҵаны днахагылт, изхара иҽиршын, дҿыҟаԥшьааӡа, днаҳәы-ааҳәуа зегьы дрылаԥшуан, русушьа гәеиҭон.
Наҳари Мухрани даара игәныргеит бригадак иахьақәымшәаз, аха џьарак ҳаицыҟазар ҳҭахуп ҳәа игәаӷьны аканвои ирызиамҳәеит, еицәартәыр ҳәа ишәеит. Ишеиҩызцәаз рыҵидыраар, ҽынла акәым, уахынлагьы еибамбо, зынӡа иааиҟәигар алшон.
Аиха зымкӡацыз ауаа аҵла дуқәа цыҟҟаны, есымша ԥшьба-ԥшьба кубаметра хыҵәҵәаны реиқәҵара рымч ақәхомызт. Ҩыџьа-ҩыџьала еидгыланы аус руан.
Наҳар идгылаз Одессатәи – Валентин ихьӡын, Ваицаховски. Уи ҩажәижәаба шықәса нагӡангьы ихыҵуамызт, аха ҭаҳмадак иеиԥш ахәажәцәа иҟәнылахьан, мычкәармак имаӡамкәа илӡаахьан, ахәархь аанкыланы знык-ҩынтә данахалак, уара узгьы, сара сызгьы сара сахалоит ҳәа Наҳар Валентин дрыцҳашьаны, ладагьы-ҩадагьы дахон. Иоушьҭны даатәар, аканвои дгәеиҭон, нас ауха акриҽарҵаӡомызт, иахьа аус иуӡомызт, дтәан ҳәа.
Ажәакала, акы дихәо ҳәа дыҟаӡамызт, ихала аа-кубометрак злаилшоз? Насгьы аҵла иԥырҟоз, дара иахьырҭахыз акәӡамкәа, зынӡа аҽаџьара ицаны икаҳауан, алыхра, ахыҵәҵәара еиҳагьы ирзыцәгьахон. Рывараҿы ҩыџьа аус руан, анхаҩы Мысҭафа, уи аурыс бызшәа зынӡа издырӡомызт, ҭырқә бызшәала акәын дызлацәажәоз. Мысҭафа идгылаз аусура уиаҟара даманшәаламызт, аха иара убас даҵаланы иԥиҟон, иахьиҭахыз аҭыԥ аҿы икаижьуан, уааилаҳарын, иҵлаԥҟашьа, џьабаа мыцхәык мбаӡакәа, зегьы импыҵаманшәалахон. Иҩызеи иареи ҵлак ԥҟаны ихыҵәҵәаны, еиқәҵаны ианалга ашьҭахь аҽаҵла дуӡӡак, Наҳари Валентини ҳамч ақәхом ҳәа извысны ицаз, ашьапы даадгылан, ихы шьҭыхны даҵаԥшуа, ибжьы рхәыҷны дҟәынд-шәындуа акы аҳәара далагеит. Наҳар уи дџьашьаны дихәаԥшуан, аҭырқәа илахь иџьымшь иӡатәӡом, иҟаиҵо змааноузеи ҳәа. Ииҳәоз цқьа иаҳауамызт, дизааигәаханы данизыӡырҩы, илымҳа иаҳауаз агәра изымгеит, дшанхеит, угәнаҳа анцәа исықәумҵан ҳәа аԥсышәала аҵла дацәажәон.
– Уаԥсуоума? – иҳәан, ихәархь иикыз нкажьны дааидыххылт.
– Саԥсуоуп… Уаргьы уаԥсуоума? – Мысҭафа дгәырӷьаны даахьаҳәит.
– Ааи, саԥсуоуп. Уара Аԥснытәума? – дааигәыдиҳәҳәалт. Аусура аамҭазы шәеицәажәар ҟалом. Шәеидгылар ҟалом ҳәа аканвои иреиҳәахьаз ихашҭны. Анцәа иџьшьаны уи аамҭазы, аканвои алҩаҵә ихылзза амца дахьыҽҳәагылаз изганк иршын, егьигьы сыршуеит ҳәа изқәа реиарханы дангылаз иақәшәеит.
– Аԥснытәимкәа, уаҳа сабатәиу?! – иашьа гәакьа дибазшәа инапқәа икәыршо, – сара Ешыратәуп. Ара аԥсуак дыҟоуп ҳәа
сгәы иаанагаӡомызт. Шьҭа сахгоуп ҳәа сыԥхьаӡаӡом. Ҳаҩны сыҟоушәа збоит. Анцәа уиныҳәааит, уабаанагеи?!
– Ҭырқәшәала узацәажәақәо… урҭгьы аԥсуааума?
– Мап, урҭ ерманқәоуп, Ешыратәқәоуп. Аҭырқәшәа рдыруеит. Сара уи ада аҽа тәым бызшәак сыздырӡом… шьҭа исыбаргәузеи, уара уҟами! – диҿгәҳәаауа диҿаԥшуан.
– Аҵлаԥҟара ушамарам збагәышьон, иуасҳәарц сҭахын, ус акәым аҵла шкарыжьуа ҳәа, аха абызшәа мыжда сыздыруамызт умбои, иалыздыраауаз ушаԥсуаз… икаҳарц ахьуҭаху аганахьала ашьапы уаҵаланы иҭаԥуҟароуп, амаана удыруазароуп… – абас ацәажәара дшаҿыз, аканвои иган иршын данаақәгьежь, русқәа кажьны еидгыланы ишеицәажәоз ибеит.
– Еибышәҳәозеи? Шәеидгыланы аицәажәара ҟалаӡом ҳәа ишәасҳәаз шәмаҳаӡакәа, шәлымҳақәа ирывыҩрны ицама? – илақәа цәыркшаԥаны амца дахыҵны даарыдгылт.
– Аҵла акажьшьа сыздырӡом, ианԥаҳҟалак иахьаҳҭахӡам ицаны икаҳауеит, ари ауаҩ сзацәажәо иахьиҭаху икаижьуеит, сиазҵаауан ишԥаԥысҟари ҳәа, – Наҳар аҭак ииҭеит.
– Аҳәынҭқарра дуӡӡа ашьаҭа аҵаԥҟаны икасыжьуеит ҳәа уаҿын, аҵла аԥҟашьа шԥоузымдыруеи? Ацәажәара уаҟәыҵны уус ҟаҵала… иахьатәи анорма анузынамыгӡа, уаха ача ацынхәрас ахаҳә умҵаҵаны уадсыртәалоит, идырны уҟаз! – иҳәан, дыцәҳа-шҳаны, днеины амца дныҽҳәагылт.
Наҳар игәы-иԥсы дахаԥжәо, ҿымҭӡакәа Мысҭафа дааидҵын, Валентин иахь иҿынеихеит.
Мысҭафа аканвоии Наҳари иеибырҳәаз изеилымкааит, дышихәлаџьаџьоз, дышиацәҳаз аҟара идырын, иааицәымыӷхеит. – Ииҭахыз ари Лымҳаџадра (илымҳақәа ахьдууз азы абаандаҩцәа зегьы уи аканвои Лымҳаџадра ҳәа ишьҭан), анцәаиныс анцәа, угәы нирхеит ҳәа сыҟоуп, сабиныс, ихажә ихагылаӡамшәа ихысыцҟьаауеит!.. Ҩыџьа аԥсуаа адгьыл аҵыхәан ҳаибабеит, ҳзеимирцәажәозеи? – иҳәан, ивараҿы икажьыз алахҭым шьҭихырц далагеит, аха Наҳар даԥхьирҟәҟәааит.
– Ацәажәараҵәҟьа ҳақәиҭымкәа ҳзықәшәазеи, уара? – акыр аамҭа иҽизеиқәкуамызт Мысҭафа, иеиха аанкыланы ишимчыз аҵла ашьапы дасуан, игәаӷ ахигозшәа, Мысҭафа уаҩ фархьк иакәын, аха афархь амца шыҵнарҟьо еиԥш акәын игәы иамыхәоз акы анааиаҳалак дшыҵҟьоз.
Алымҳаџадра Мысҭафа деилашәаны дыҵҟьаԥо дангылаз ишҟа дыԥшӡомызт. – Ауасақәа реиԥш шәзеилагылоузеи, аус шәула, шәнормақәа шәзынамыгӡар, уаха ача ацынхәрас ахаҳә шәадсыртәалоит, -ҳәа аҽа џьоукы рықәмақарра даҿын. (Шаҟа игәы иахәаны иҳәоз ача ацынхәрас уаха ахаҳә шәадсыртәалоит ҳәа.)
Наҳари Валентини ахәархь наҟ-ааҟ ахқәа аанкыланы, ҵлак ашьапы инадгылт иԥаҳҟоит ҳәа.
– Ус акәым, абра иашәырха, абра иларкны иҭаԥышәҟа, нас абрахь икаҳауеит, алыхреи ахыҵәҵәареи шәзымариахоит. Ас шәшаҿу иауам, – иҳәан, Мысҭафа даарыдгылан идирбеит. Валентин ахәархь ахы кны ишҟа дахацыԥхьаӡа аххы дынцәыҵакьакьон…
Аусура мшы нҵәаӡомызт, асаркьал абжьы анбагои, ҳанбаҟәыҵуеи ҳәа зегьы ргәы кыдгыланы, рлымҳақәа кыдҵаны иӡырҩуан.
Асаркьал абжьы шаагаз еиԥш, зегьы рыхқәа иаарҩахан, аканвои иахь аԥшра иалагеит. Дыццакӡомызт, днаҳәы-ааҳәуа амца дыҽҳәагылан. Рылақәа ҭырхаха ихәаԥшуан, знызаҵәык иадамхаргьы аканвои иҭыԥ аҿы игыланы аҽырԥхара дара рзы изыԥсаз.
Ашьшьыҳәа амца даахыҵын, доусы шаҟа ҟаиҵаз аԥхьаӡара далагеит, иара иауиԥхьаӡахуаз, абаандаҩцәа аӡәы идиҵеит (иара дгыланы дихәаԥшуан). Хҩык рыда аҽнытәи рнорма аӡәгьы изынамыгӡеит.
Уаха ишәфап ибзианы, ача ацынхәрас ахаҳә шәымҵасҵап ҳәа ргәы иахаԥжәо, еидцаланы иманы ддәықәлеит (ф-километрак бжьан), аусурахь ианааигоз ирыҩны акәын ишааигоз, рбарак ахь ианигоз, цас ирзиуазшәа, иццакыр иуамызт… Аҽны аахәлаанӡа аҵааршә илагыланы аус зуаз, ҳбарак аҟынӡа ҳаԥсы ҳазнагандаз ҳәа, еиханы рҿанынарха, шәара шәбаандаҩцәоуп, шәеибарыҩуа аныҟәара азин шәымаӡам, аӡәи-аӡәи шәеишьҭагыланы, шәнапқәа шәышьҭахь иҟаҵаны, шәыхқәа ларҟәны, аҟызқәа реиԥш шәсаԥызаны шәцала, шьаҿабжак иадамхаргьы инымҩахшәаз ахы цаҳә-цаҳә изыԥшуп ҳәа дрықәмақаруа, рызегьы аанкыланы, инеилацаланы, иԥхьаӡаны инаиаԥицан, амҩа иқәигалт.
Ишиҳәаз еиԥш еишьҭагыланы абна иаалҵны, ихтны ишьҭаз адәеиужь инықәлеит (адәеиужь ахьаанҵәоз акәын абаракқәа еицрыхәхәа иахьгылаз). Абна иахьынӡалаз ирыбаргәыз, ԥшак рыҟәнамкуази, адәыхты еиужь ахь ианкылс, убас еиԥш ԥшарҳәык ықәсуан, рлымҳақәеи рԥынҵақәеи ааҿыршәшәаны иагошәа рбеит. Рымч еизыркәкәаны, аҵааԥша ҳхы ҳазцәгозар ҳәа, ихысхысуа ирццакны идәықәлеит, адәы мыжда (уи аҽны инаркны ари аҭыԥ «адәы мыжда» ҳәа иашьҭан) абжа ааиҩаыршахьан еиԥш, шәыҩны шәцала ҳәа азин шәызҭада, изқәышәкызеи, еибыҳәаны шәыбналарц шәаҿуп, шәаангыл, шәымҵысын, акәымзар… ҳәа Алымҳаџадра ибжьы иаагаз, ргәы аакыднаршәеит. Ихыџ-хыџуа, аладагьы имышьҭуа, аҩадагьы имышьҭуа, адәагәҭа иқәкны икын. Иҭәы-иԥха, зқьаф хыҵны ицоз иеиликаарцгьы иҭахӡамызт имфа-имжә, аҵаа злашәны игылаз ргәаҟра. Иргәаҟны рыԥсы рхыихырц иҭахызшәа акәын рыцҳашьарада дышрызныҟәоз. Абнаҿы цқьа шәысзымԥхьаӡеит, ара адәыхтаҿы иманшәалоуп, иҳәан, дмыццакӡакәа рыԥхьаӡара далагеит. Иаԥхьа игылаз уааӡамшәа акәын дышрыхәаԥшуаз, рыбжара аҟынӡа даннеилак, ицәеилагазшәа еиҭарҿыцны далагон. Ирбон ирзиуаз, аҵаа иқәишьырц азы иқәкны ишикыз, ргәы ашьа ҭыкәкәо игәаӷ иаганы иԥсуан, аха ажәа имаркыр изықәшәоз рдыруан, рҿы цәажәон аамҷыдарахаз, арахә реиԥш зинк рымаӡамкәа ирымхын. Аканвоицәа ажәа аарымазкыз аҟарс дынҭакны шьамханынӡа аӡы иҵарҵон. Ахьҭа иԥсны иқыџьқыџьуа, ҳаԥхьаӡара данбалагои ҳәа, иԥшын ҿымҭӡакәа, аха иара дыццакӡомызт.
– Аҵаа ҳаларгыланы ҳзушьуазеи, иқәсуа умбаӡои, ҳбарак аҟынӡа ҳнаганы ҳаԥхьаӡала… Агылара ҳалшом… ҳшьамхқәа ҳарзынкылом!.. – изымчҳакәа ихы ҩышьҭихын ҿааиҭит Иван Генади-иԥа.
– Шәарҭ аконтрреволиуционерцәа шәоума сара иҟасҵо сзырҵо?.. Сара сус сара издыруеит. Шәшьамхқәа шәрызнымкылозар, шәызегьы ҵаҟа шәтәа! Шәыртәаны шәыԥхьаӡара еиҳа исзымариахоит! – иҳәан, илақәа цәыркшаԥаны дрыҵаҳәҳәеит.
Аҵаа алатәареи аԥсреи еихыркаауа, рыхқәа рыкәаҽ игылан, аха усҵәҟьа дышԥаҳазныҟәари, ҳашԥарыцҳаимшьари ҳәа ргәы иаанагон.
– Ишәасҳәаз шәмаҳаӡеи, сыдҵа назмыгӡаз суеигӡаӡом! – ишәақь ааихиԥаан, ихаршало, ирықәкны даагылт. Уи усҟанҵәҟьа иҿанԥшылара убасҟак ицәгьан, ажәак .аазҳәаз, илагьы еихамырсыӷьӡакәа, инеигәыдҵаны дышьны дынкаижьуан.
Ишамуаз анырба, зегьы аҵааршә илатәеит. Абри еиԥшҵәҟьа ахлымӡаах иақәымшәацызт, ишынатәаз еиԥш маҟҿаҳәара лахыс дара иртәӡамызшәа иаарымнахит. Иара цас дыршазшәа, ихы-иҿы рҟьаланы дмыццакӡо иԥхьаӡон. Шьҭа шәгыл ҳәа адҵа анриҭа, бжаҩык зымгылеит, аҵаа иқәчаԥаны иакит.
Рҿы еилымго, цәгьала иҟаҵаны, ианааилашәшәуаз рбарак аҿы инаганы, иныҩнацаланы ашә нархаиркын, ишьҭахьҟа даахынҳәит.
Абарак аҟынӡа ҳазнеинда ҳәа изгәаҟуаз, ауха аԥхарра роуаз џьыршьон, ашьжьымҭан аусурахь ианыргоз акамендант иақәиргәыӷхьан, ахәылбыҽха шәанаауа арԥхага шәзыҩнасыргылоит, аринахыс ахьҭа шәакуа шәҟалом ҳәа. Афатәгьы рҭахымызт, ажәтәгьы рҭахымызт, изыргәаҟуаз аԥхарра акәын, аха ргәыӷра башахеит, рбарак еиқәыхьшәашәа ишаанрыжьыз иҟан. Уахагьы абас ҳанаанха, ахьҭа ҳнаҩнаԥсы ҳцоит ҳәа илаҳәны ишеилагылаз, алагер аиҳаби акаменданти еицны иааҩналт. Рыԥсҭазаара знапы иакыз аҩыџьагьы еицны рааира (алагер аиҳабы рбарак аҿы дмааиӡацызт) иаанагоз рзымдыруа, ахьҭа нарыхҟьа ицан, шәарак роун, еиҵаӷәӷәа иааҟанаҵеит. Акыраамҭа илеи-ҩеиуа, инкыдыԥшыла-аакыдыԥшыло, ҿымҭӡакәа абарак ахи-аҵыхәеи еимырдеит, ашьҭахь алагер аиҳабы, абжараҟынӡа дызҿыхахьаз иҭаҭын ҟаҵа «Казбек» ааиҿыхны инкаиршәын, имагәшьхәала даӷрагыланы ишьҭарҟьацуа, акыр шәаргәамҵуама иҳәан, абаандаҩацәа ихы нарықәикит.
Абри еиԥш азҵаара зырҭо ауаа роуп… Ҳара уаас ҳшьам, ҳгәы ԥижәарцаз ауп изиҳәаз ҳәа рыԥсахы еиҟәыҷҷо, игәаӷ кны иаго, ҿымҭӡакәа ихәаԥшуан. Напышәкы ирыҵыҵхьаз убасҟак ибзианы ирҵахьан ахаҿқәа «рыԥхьашьа», аусҭҵааҩцәа, аканвоицәа, акамендантцәа уҳәа ишынарҿаԥшлак, ргәы иҭаз рдыруан, аха абыржәыҵәҟьа раԥхьа игыланы ирацәажәоз алагер аиҳабы, ихы-иҿы аҵла цәны иалхызшәа, изаҟаразаалак акы рзанымхит, ҩ-ажәа заҵәык иааиҿыҵшәаз раамҷыдарахаз.
– Иҳабаргәузеи, ҳҭәы-ҳаԥха анцәа ишиҳәара ҳаҟами!.. – игәы кыдгылаӡаны, ибжьы ааузымчҳартәы аҟынӡа ухәы-ужьы ааиланаргыло, Мухран ҿааиҭит. Уи уаҟагьы даанымгылакәа, игәы иҭаз зегьы ҭырттаны исҳәоит ҳәа иҽаныназикуаз, Наҳар ишьапы дақәгыланы, иазхоуп ҳәа аанарго, дааникылт.
Алагер аиҳабы Мухран игәаҟрабжьы имаҳаӡозшәа дгылан, уаҳа аӡәыр акриҳәозар ҳәа илымҳа кыдҵаны дӡырҩуа. Ихы-иҿы аныԥшылара шыҟац иҟан, зынӡа аҽаԥсахӡомызт.
– Анцәа ишиҳәара ҳшыҟам уаргьы иубоит… Уи аҷкәын агәаҟроуп ус изырҳәаз… Акызаҵәык ҳазлауҳәо, арԥхага ҳаҭ… Афатәгьы ҳҭахым, ажәтәгьы ҳҭахым… Есуаха абас ҳшубо, ҳашгылоу иаҳхаагоит. Ҳиар аҵаа ҳакуеит, – абас ааиҳәеит Иван Геннади-иԥа даарылҵны, днеины иаԥхьа даагыло.
Алагер аиҳабы абаандаҩы ихы инаркны ишьапаҟынӡа лаԥшыла дааимидеит. Диҵаҳәҳәарц шақәикыз рбаратәы, илақәа нарҳәы-аарҳәуа, илакҭа узҭамԥшуа иааирыцәгьеит, аха акгьы иеимҳәеит. Уажәраанӡа ишьалашьынны икыдгылаз аӷәы еиԥш акгьы знымԥшӡоз ихы-иҿы уажәы-уажәы аҽаԥсахуа иалагеит. «Казбек» дшаӷрагылаз еиԥш, Иван ихы днаӷрагылазшәа игыгцәа гылт, аха иаарласны игәаара ихы-иҿы иналабан, рыцҳашьарак арахәыц аҟара ипаӡа инеиҿысны ицеит. Наҳари Мухрани иҟаларызеи ҳәа ргәы ҵысуа игылан иԥшын. Алагер аиҳабы уаҳа ажәак ааиҿыҵымшәаӡакәа, акомендант ишҟа даахьаҳәын, уззыԥшузеи ҳәа диқәымчит. Еилкаауп… иҟаҵахоит иҳәан, иеиҳабы иҿаԥхьа иҽеидыԥсала даагылт. Уи ашьҭахь уаҳа абаандаҩцәа рахь дхьамԥшӡакәа дгәааны дындәылҵит, акомендантгьы дишьҭалан дцеит. Идәылҵны ианца ашьҭахь, рхала ианааизынха, раашьа, рхымҩаԥгашьа иазхәыцуа ианалага, ирамхацәгьахеит. Ҳаушьит, зынӡа ҿумҭыр акәын… амҩан ҳанаауаз иуҳәаз ҳахырҟьаны, аҵаа ҳалартәаны ҳаԥсы мцо-имаауа ҳҟарҵеит. Уажәы ара иуҳәазгьы, аиҳабы даргәааит… Уззыԥшузеи ҳәа акомендант диқәымчны иеиҳәаз иаанагозеи? Ҳбарак хдәылцаны уаха шаанӡа адәы ҳцәырцаларц акәзар? Ҳҭаурхеит рҳәан, игәамҵны, ила иҭасны иҭырхуа иалагеит.
– Ҿаҳҭрым, ҳҿы аҿаԥа аҿоушәа ҳрымҵагыланы ҳрыхәаԥшлап, – ибжьы ӷәӷәахеит Иван Геннади-иԥа, игәы иҭаз зегьы иҿы изарҳәомызт – убасҟак иԥсахы еибакит. – Нас анбаҿышәҭуеи, ҳананыӡаалак… ҳанԥслак аума анҿышәҭуа?
Арахә роуп зегьы злазыгӡо, избан акәзар урҭ зцәажәом. Ҳара макьана ҳуаауп, ҳаԥсы ҭоуп… Ауаҩы иԥсы шҭоу, дышуаҩу анихашҭ аҽны инаркны дыԥсуп ҳәа дыԥхьаӡоуп.
– Иарбан ииашоу, ҳара ҳуааӡам ҳәа ҳаԥхьаӡоуп. Ҳара ҳтәы егьыҟам, ҳалгахьеит.
Абас дара-дара еибакны аӷьӷьаҳәа ианааилалоз аамҭазы акомендант иҽырчны, ицәа дазымкуа дгәааны, ашә даалагылт. Ихацәа ишнықәыԥшыз еиԥш, ари ааҵра давҵагыланы даҳзыӡырҩуан, иаҳҳәақәаз иаҳазар амықәшәатә ҳақәиршәоит ргәахәын, акгьы еибызымҳәаӡоз реиԥш, иаразнак рыҿқәа ааихаркит. Аха иара дрыламцәажәаӡакәа, ишьҭахьҟа даахьаҳәын, шәалга, шәыццакы, шәцәыс-жьысуа ишәаагашьоузеи, ирласны иҩнажәгал сымҳәеи ҳәа, џьоукы дрықәҟааит. Иаарго закәхарызеи, ҳақәызхуа акоума ҳәа, ргәы цаны ашә ахь ишыԥшуаз ҩыџьа асолдаҭцәа еихатәы уалыр дуӡӡак рбылгьо ирыманы иааҩналт. Инаганы ишәыргыл, иҳәан, абарак агәҭаҵәҟьа инацәа ырҟым-ҟымуа иақәкны идирбеит. Ауалыр азхык амаӡамызт, иҭыкка иҟан. Иахьдирбаз аҭыԥ аҿы инаганы, ахы ахьамамыз аҩада ирханы инадыргылан, индәылибаҳәа ицеит. Абаандаҩцәа иахырҳәаара рзымдыруа, ишанханы иахәаԥушан изызкхарызеишь ҳәа. Убриаҟынӡа идыршәахьан, аҳәымсаг ааганы шәалаԥссала ҳәа иҩнадыргыларгьы, аԥсы ахаланы иҵыгьны ирысуазшәа рбон.
– Арԥхага, арԥхага шәымҳәози?.. Шәыԥсы иамоуп, амҿы ааганы, иҭажьны, амца еиқәҵаны шәҽышәҟәиа!.. Шәыҽҭажьны шәҽыжәбыл! – иҭахӡамкәа мчыла ишиаадыргаз мҩашьо, дыцәҳа-шҳауа, ишьҭыхны рхы изанымҟьеит, акәымзар иҿы иааҭшәоз – шәан… шәаб… ҳәа акы аанмыжькәа, дрықәҳәацәаны, ашә кыдҟьаны дындәылцит. Акомендант дахьрацәҳаз рхы иқәыркрын, уи уажә ирбазма, ирмаҳац ҳәа иҟаз?! Арԥхага ахьроуз рыԥсы ҭанаҵан, ацха рҿышьны дцазшәа рыԥхьаӡеит.
– Ҳаҭамзааит, иакәым ҳҳәеит, уара уиашазаарын, ҳазегьы ҳҿахәы умҳәазҭгьы, уаха ҳаҩнаҵаауан, – рҳәан, Иван Геннади-иԥа иҿаԥхьа аара рхы иадҵо иаагылт.
Амҿы ааргеит, иааргеит, аха ишԥааргеи, рыцҳарыла асҵаа иаҵырхит… иаҵыркәкәааит. Ауалыр амца ҭарҵеит, абарак аԥхараԥсы ҩналт… рыԥсы еивыргеит.
…Ианаацәылашоз асаркьал мыжда абжьы агара иалагон, ишыгәырҩоз, ишхәыцуаз, шарԥазынӡа изыцәомызт, рылацәа анааихьыршьуаз аамҭазы акәын асаркьал асра ианалагоз… Уи абжьы, аҭыџь еиԥш ихьамҭаӡа рхы иаахозшәа, ргәы нкыдшьаа иагон. Иҩагылон. Абаланда, аӡысҩарҩар ԥсыӡ хымзар акы зӡаамыз инадтәалон, часеиқәаҵәак нарымҵадыршәуан, ачеи ацынхәрас ӡырҟәандаки кыԥбжак ашьақари рырҭон, абри акәын ршьыжьхьа. Иара убригьы анырҿарҵоз идырццакуан ирхагыланы, шәымжаҳәалан, шәалга ҳәа рҿаҵақәа рыхәларыԥхьаӡон, рыхәда икыладырхон. Уи ашьҭахь инарыԥцаны аусурахь… иаахәлаанӡа рхы ҩышьҭыхны ажәҩан анаҵаԥшраҵәҟьа азин рымамкәа аус руан. Ианааилалашьцоз, рбарак хьшәашәа иныҩнарцалон, ирыцҳахәха, мҿы хьышьаҵәқәак ааизганы, ауалыр инҭажьны инадтәалон. Агазеҭқәеи ажурналқәеи роуамызт (аԥхьара азин рымамызт), арадио иазыӡырҩыр ҟаломызт. Аԥсҭазаара иалыхәдааны, рыԥсадгьыл аҿы итәымуааны ирхыргон амшқәеи аҵыхқәеи. Ишар, имыхәларҳәа ишәон, ихәлар, имшар ҳәа ишәон.
…Рызегьы еиԥшны еилаҳәамызт, аԥхын иааныркылаз, аԥхын маҭәа шишәыз дыҟан, аԥхьа урҭ роуп агәаҵәыхь зыхьыз. Есышьжьымҭан абаандаҩцәа абаракқәа ирдәылганы аусурахь амҩа ианықәыргалоз реимҳәабжь угәы кыднашьаауан.
Наҳар дахьыҟаз абарак аҿы зегьы раԥхьа агәаҵәыхь чымазара зыхьыз аус ицызуаз Валентин иоуп. Амцашоура изцәырҵыз мтәеит… Ушоура уара уоуп ихазгало ҳәа игәра ргомызт. Деимҳәон. Абарак даадәылҵны адәахьы днықәлар зынӡа иҟалаӡомызт, ԥшак ааидышәшәылар изхон, игәы зегьы чаԥаны икыдыжьлаз иԥсыԥ изавҵымго иааннакылон. Абас дшычмазаҩ гәаҟыз шырдыруазгьы, есышьжьымҭан дыргыланы аусура дрымгар руамызт. Уаанӡагьы дыҭҭәаа дыҟамызт, уаҩ фархьк иакәын, аха уажәык зынӡа игхан, жьы иқәӡамшәа, ицәеи ибаҩи еикәыршаны, алабыҵә еиԥш дҟанаҵеит. Амҩан аусурахь ианцоз, уажәы-уажәы иеихада дахҟьашаны, ахәыжәҳәа дынцәыҵакьакьон, ивагыланы инеиуаз даашьҭырхуан, арахәыц еиԥш ихәда каткато ихы азынкыломызт. Аусураҿы акы имч ақәхо ҳәа дыҟамызт. Наҳар уи дрыцҳашьаны аихаҵәҟьа шьҭыхны исыркы ҳәа иеиҳәомызт. Иусгьы иара даҿын. Ахәылбыҽха досу ииуз шәаны
ианизанырҵоз, иҟаиҵаз абжа Валентин ихьӡала иҭеиҩуан. Ус ҟаимҵар аус имуӡеит ҳәа акриҿарҵаӡомызт. Сара изысҿоуҵозеи ухы иагырханы ҳәа илақәа ҭырхаха ихәаԥшра далагон, сабоузаԥсоу, знымзар-зны суԥылап ҳәа уҟоума ҳәа аанарго.
Валентин дҭаркаанӡа аҳәаанырцәҟа иныҟәо аӷба акаԥданс дыҟан. Дҭаацәаран, ҩыџьа ахәыҷқәа иман, анцәа ишиҳәара сыҟоуп ҳәа ихы иԥхьаӡон, иԥхыӡгьы иаламшәацызт амшмыжда шизыҟалоз. Амшынқәеи аокеанқәеи мызла дырхыхәхәала адунеи дакәшо данырхыз, ихәыҷқәеи иԥҳәыси уахгьы-ҽынгьы дрызхәыцуан, игәхьааигон, рбара дахыццакуан. Дхынҳәны, иаанижьыз асқьала дазааигәахо даналагалак, иԥҳәыси ихәыҷқәеи иԥыларц иааны рнапқәа ҟьо ишгылаз анибалак, игәы ҭгәырӷьаауан, иаԥҟьаны ицаны игәыднакылон. Аӷба дшааҭыҵлак ихәыҷқәа изгәыкны ихәда иахьынҳалон, иԥҳәыс ухәыҷқәа ран дшыҟоугьы ухоумыршҭын ҳәа диахәмаруа дааиқәҵәиаашон. Изакәытә насыԥыз ирымаз! Хьыӡла-ԥшала ихынҳәуаз икаԥдан форма даҵаҿырбо, иԥҳәыс ашәҭыц еиԥш дыԥшӡаӡа, дхааӡа диваргыланы, ихәыҷқәа ҟәба-ҟәшәо рнапы ианкны асқьала ианаақәлалак, заҟаҩ рыҵашьыцуадаз… заҟаҩ гәахәала, бла хаала ирыхәаԥшуаз аҟара аблацәгьақәагьы рышьклаԥшуан.
Уахыки-ҽнаки еиҳаны иҭаацәеи иареи анеизнымхоз ыҟан, иаразнак иӷбахьы дхынҳәны, еиҭа амҩа хара дықәлон. Аҵыхәтәантәи иныҟәарахьтәи даныхынҳәы жәохә мшы ахақәиҭра иман. Хәышықәса раахыс абасҟак аамҭа иҭаацәеи иареи еизынхо иҟамлацызт. Жәохә мшы шәнапаҵаҟа сыҟоуп ҳәа анреиҳәа, ишԥагәырӷьеи иҭаацәа! Хымз раахыс заб дыгәхьааганы иҟаз ахәыҷқәа аҩыџьагьы ихәда рнапқәа акәыршаны дыркын, ҵхыбжьонынӡа алакәқәа рзеиҭеиҳәон. Ианааша иԥҳа аиҵбы, ахәыҷбаҳчахь иныҟәоз (ԥшьышықәса ракәын илхыҵуаз), лан дыргыланы дызгоит ҳәа даналага, џьаргьы сцаӡом, саб ида аӡәгьы дысҭахым ҳәа лыҽиларԥсны дылкит. Акыраамҭа длыҳәон, агәра ллыргон лаб џьаргьы дшымцо, аҩны дшаанхо, аха лара илуамызт, амц шәҳәоит, есымша ус ауп ишсашәҳәо, аха абаҳчаҟынтәи санааилак саб
дызбаӡом ҳәа леимаа хәыҷқәа лышьхны икалыԥсон. Лыгәшәа-мшәа ҳәо, дыргәыбзыӷны лан длыманы дцеит. Валентин иԥҳа аиҳаби иареи аҩны иаанхеит (фышықәса лхыҵуан). Бан дааиаанӡа бареи сареи шьыжьхьа ҟаҳҵап, акәымзар лара лыда ҳара акы ҳзыҟамҵаӡо џьылшьоит ҳәа длахәмаруа, еицхырааны идырхиеит, уажәымзар-уажәы дааиуеит ҳәа рнапы амыркӡакәа итәаны илзыԥшын. Лаара аамҭа иахыԥеит, аха Валентин абаҳчаҿы ахәыҷы дахьналгаз доулмышьҭыз џьишьеит, саб иахь сбымгар зуам ҳәа далагазар, лыргәыбзыӷра даҿуп ҳәа игәы иаанагон. Аха аамҭа рацәаны ицо ианалага, баала ҳаргьы ҳрышьҭаланы изҿу аабап, иҳәан, иԥҳа диманы дцеит. Уажәы-уашьҭан даҳԥылоит ҳәа дшынаԥшы-ааԥшуаз ахәыҷбаҳча ашҭа инҭалеит. Араҟагьы избом ҳәа дыҟазма, аха иахьа ахәыҷы даарымгаӡеит ҳәа аниарҳәа, ииҳәо иҿамшәо даанхеит. Иԥҳа лнапы данкны дшыҩуаз аҩныҟа дхынҳәит. Снабгаргьы саангылом ҳәа амҩан лҽылшьуа даналага, аҩныҟа длыманы дцеит ҳәа агәаанагара иманы дахьааиз, аӡәгьы дыҟаӡамызт, ашә аркны, иааныжьны ишцаз иҟан. Шьҭак иамхацәгьахеит, дахьцара изымдыруа, дшаҟь-шаҟьо даанхеит. Абар шьҭа шьыбжьаара рацәак агмызт. Издыруада џьара дымҩахыҵзар игәахәын, ауацәа, аҭынхацәа, аҩызцәа аӡәы даанимыжьит, аҭел дасуа дрылсит, аха, мап, иахьатәи ала дҳамбаӡацт ҳәа аҭак иаҳауан.
Аамҭа цацыԥхьаӡа еиҳа-еиҳа амца икуан, амҩан машәырк иақәшәаны, хәышәтәырҭак аҿы инанагазар ҳәа игәы ҭӡыӡаауа дшыҩуаз зегьы еимидеит. Уахьгьы иҟамызт. Ихәло иалагеит, аха рхабарк ҟамлаӡеит, ашьжымҭан иахьындәылҵыз, афарҭын аакылҟьаны иаашьҭԥаа иагазшәа, рҳарҭа-сырҭак уаҩы имаҳауа, имбо иныҵаба ицеит. Еибгамзар ҟалап ҳәа, бааԥсыс иҟаз зегьы дрызхәыцуа далагеит. Иԥҳәыс даара илыԥшнын, лыхгылашьа цәгьа иԥшӡан, дыззымдыруаз ҩыџьа зыхшахьоу ԥҳәысуп ҳәа амалахазгьы игәы изаанаргомызт, уабсҟак аҿара ацәа лхьыкәкәа дцон, аҭаацәара даланамгалаӡацшәа акәын дшыҟаз. Лыблақәа ҭыԥхаауа, лӡамҩақәа аҵәаҟаԥшь еиԥш иҭыҵәраа ицо, амҩа даныланы данцоз збалак рылаԥш лыдымхаларгьы залшомызт. Аԥҳәыс ԥшӡа думоуп, лымацара дааныжьны ҩба-хԥа мзы амшын ахылара злоугәаӷьуазеи ҳәа иҩызцәа хәмаруа акырынтә иарҳәахьан, аха иара зынӡаҵәыкгьы игәы иҭамшәаӡацызт слыԥсахуеит ҳәа, ихы аҟара лыгәра игон. «Аԥсҭазаараҿы иҟамло егьыҟаӡам. Џьоукы
длаԥшықәҵаны дрыманы… амҩан лхәыҷи лареи шнеиуаз лымариа анроу, даашьҭԥааны дыргазар… хәымгарала илызныҟәарц ианалага лхы рылымҭазар? Ахәыҷгьы ларгьы шьны џьара ирҵәахызар ҳәа дазхәыцуа, ихы еилаԥсо аҟынӡа днеиит, ҩаха-ҩымш дшаҟьо дрышьҭан, агәырҩа дашьит, дубар дузымдыруа дҟалеит. Ахымш рыҽны НКВД аҿы даанкыланы дрымоуп ҳәа иаҳаит. Зегьы дрықәгәыӷуан, аха иԥҳәыс НКВД аҿы даанагоит ҳәа зынӡаҵәыкгьы игәы иҭашәомызт. Аӡәы илыхҩашьалазар акәхап, акәымзар НКВД дааныркыларатәы еиԥш усс илымоузеи ҳәа агәра агара акәым, зынӡа ихаҿы изаамго ауп дышнеиз.
Ииашоуп, лхаҭаҵәҟьа лоуп, даанкылоуп уԥҳәыс ҳәа аниарҳәа, ихы изымҟажо, дҿаҳәатәханы дрылагьежьит, иҟалҵазеи цәгьарас, ишԥыкәу даанкыланы дышшәымоу, абыржәыҵәҟьа лхаҭа дысшәырбароуп ҳәа. Валентин иԥсҭазаараҿы зынзаҵәыкгьы ицәгьангьы-ибзиангьы НКВД аҿы даднамгалацызт, аусзуҩцәагьы ауаа зегьы шыҟоу иҟаз џьишьон.
Аӷба уҭаӡам, НКВД уҩнагылоуп, аҿҿаҳәа ҳацәажәара азин умаӡам рҳәан, ишакәӡамыз иацәажәеит. Ибӷашшара ԥҵәазшәа ибеит, ҳара иаҳхароузеи, уԥҳәыс амаҩаду агәҭа дангыланы аҳәаанырцәтәи амаҭәақәа шылҭиуаз дақәыркызар ҳәа иааиҿагыланы ианиарҳәа!
– Уи мцуп, уи еиԥш ҟалашьа амаӡам!.. – игәы ҭыҵны ицо, ашә еимԥааны аиҳабы икабинет дыҩналеит. Дихамҵгылт, аԥсшәа иеимҳәеит, ихы дҩахангьы диҿамԥшит, дымҵааӡакәа, азин ылымхӡакәа дахьыҩналаз даргәаан дтәан унаилакьысыр дытҟәацрашәа.
– Сара абригь абригь соуп, сыԥҳәыс закәандарыла даанкыланы дшәымоуп, ишшәанасмыжьуа жәдыруаз, – иҳәан, дызусҭаз зҳәоз ашәҟәы ааҭиган, аиҳабы иаԥхьа инықәиҵеит.
– Уи макьана уара иумаз… – дахәамԥшӡакәа ишҟа дацәхасуа, – уԥҳәыс закәанла дҭакуп… Ҳара закәандарала уаҩ дҭаҳкӡом, – илақәа аҵааршә еиԥш ихьшәашәаӡа диҿаԥшуа, – илызҭада аҳәаанырцәтәи амаҭәақәа илҭиуаз?! – ҳәа ҿааиҭит.
– Уи еиԥш ҟалашьа амаӡам… Уи хыҭҳәаауп, ашьжьымҭан ахәыҷы длыманы абаҳчахь данцоз, агәашә аҟынӡа днаскьазгеит, акгьы лкӡамызт, нас иабантәи аалгеи илҭиуаз амаҭәа, илызҭада? – зынӡа игәы ԥнажәеит аиҳабгьы абас аниҳәа.
– Уԥҳәыс улазҵаа, ибызҭада, иабантәиаабгеи ҳәа. Сара узсазҵаауазеи? – дгәааны инапы астол инықәикшеит, изҵаара ихы иаламӡо.
– Сыгәра га, суҳәоит, ари ҟьашьрак аҵоуп, – аԥхӡы хьшәашәа наиқәнаҭәеит, деиликаарц шиҭахымыз аниба.
– Угәы иалымсын, акаԥдан, сара сусзуҩцәа уара уаҵкыс рыгәра згоит, аҳәаанырцәтәи амаҭәа шылҭиуаз амҩаду агәҭа дақәыркын, акт лықәҟарҵеит. Аиаша иашоуп, агәра мгашьас исымоузеи!
– Ииашам, ҳара уи еиԥш ҟазҵо уаам.
– Ацәгьа зуа ианакәзаалакгьы ихала иҳәаӡом, сара иҟасҵеит ҳәа, иқәԥҽаанӡа. Уара мап зукуазеи, уԥҳәыс лҿы лықәыԥҽхьеит.
– Ишԥа? – иԥсахы ҩеины ихәда иааҵагылт.
– Уи еилкаау усуп… Аҳәаанырцәтәи амаҭәа ааганы ҭитәыс илызҭазгьы деилкаауп… Уахьынтәи амаҭәа аазго, арахьынтәи ацәгьа бжьигоит, дагентуп, ҳҳәынҭқарра даӷоуп… – уи уара уоуп ҳәа иҿы изамырҳәеит, аха ихы-иҿы ианыԥшуан.
– Уажәақәа абахоу, сара соума гәҩарас иумоу? – ибаҩқәа илаԥыҵәҵәазшәа ибеит, рыцҳашьарак зхыршәламыз иблақәа шҳазӡа дахьырхыԥшылоз.
– Мап, араҟа гәҩара ыҟаӡам, уара ухаҭа уоуп, уи ус шакәу уԥҳәыс лнапала илыҩхьеит.
Валентин, ихы еилаԥсазшәа, аҟырҟырҳәа аччара далагеит, уара ухаҭа уоуп ҳәа аниеиҳәа. – Абри акәын исмаҳацыз… Сара сагентхеит… Уаҳа исоуҳәозеи? – икьатеиах ԥцәарашәа дыччон.
– Иазхоуп… Асцена уқәгыланы ухәмаруа џьушьома? – деилашәаны, ихы изнымкыло, – уара ҳ-Совет ҳәынҭқарра уаӷоуп.
– Сара Асовет ҳәынҭқәрра саӷану? – аччара дааҟәыҵын, дҩаҵҟьеит, игәы икыдыз Ленин иорденқәа хԥа аӷьӷьа наилдыргеит. Исеиҳәаз закәызеи, аминауаҭра анышьҭеимҵа иаргьы дысшьып, саргьы сҽысшьып ҳәа ихдырра аҵкыс имч аиааин, еивҵарпапа иџьыба иҭаз итапанчахь ашырҳәа инапы ндәықәиҵеит, аха, ддәылган дыжәга ҳәа аиҳабы ибжьы шаагаз еиԥш, хҩык ааҩнаԥалан, инапқәа ырҵәины, ишьҭахь инеидҿаҳәаланы даадәылыргеит. Ашә дандәылыргоз ихы аҭыԥаҿ иааизшәа, схәыҷы дабаҟоу, схәыҷы дабажәгеи ҳәа,
мчыла аиҳабы ишҟа даахьаҳәит, аха уи ишьҭахь иеиарханы, аԥенџьыр дадгыланы адәныҟа дыԥшуан, иимырҳаӡеит. Дахьаадәылыргаз, иԥҳа еиҳабы дизыԥшны дгылан (даныҩналоз дахьаанижьыз), сан дабаҟоу, сан дааумгаӡеи ҳәа лылаӷырӡқәа лыкәааша лаб дигәыдхахаларц даналага, аӡәы лымахцәа данкны, ишҟа днамышьҭкәа дааирхынҳәит. Игәиҽанӡамкәа, дзықәгылаз адгьыл ҵысны, адунеи ааҳәны, аҵыҵышьа имаӡамкәа, хланҵы даманы ианцо еиԥш акәын ишибоз Валентин дрыманы ианылбаауаз, саб, уабаргои, схала сааныжьны уабацои ҳәа игәыҿкаагаха игоз ихәыҷы лыбжьыҵәҟьагьы иаҳаӡомызт, ицәеи-ижьи дысны, игәы зегьы ҭыблааны, ибла алашара ацәыӡны, иааикәыршаны илашьцахьазшәа, илымҳагьы бжьы ҭамыҩӡо акәын иҭагылазаашьа шыҟаз. Ҵаҟа дылбааганы камерак ашә аартны игәҭасны даныҩнаркуазгьы изгәамҭаӡеит.
…Хыриашашьа изыҟамҵаӡакәа, харада ахара идҵаны, аа-шықәса иқәырҵеит. Уи нахыс иҭынхадаха иаанхаз ихәыҷқәеи, иҭакны идыргәаҟуаз иԥҳәыси ирлахьынҵахаз ҳәа акымзарак издырӡомызт. Идақәа илыԥсааны ибжа имнахуан, НКВД ддәылганы даныргоз, саб, уабаргои, шьҭа сара исымада ҳәа, ихәыҷы дыҳәҳәо дышишьҭаз анааигәалашәалак. Ҳзыхдырҟьозеи, цәгьарас ҳәа иҟаҳҵахьаз… ҳгәаӷс ирымаз ҳәа дааҟәымҵӡакәа дхәыцуан, аха иҿы ааихыхны, игәҭыха аӡәгьы иеиҳәомызт. Аусураҟынтәи иааганы, акы инарцҳаны рбарак ишыныҩнарцалалак еиԥш, руалыр амца ҭаҵаны, зегьы акәшаны иаатәон, ԥсыԥхак шаарылалаз еиԥш ргәаҟреи рыгәҭыхеи аибыҳәара иалагон. Иҭаркаанӡа изусҭцәаз, ишуааз ргәаладыршәон. Рҭаацәа, рыхшара ртәы аҳәара ианалагалак, Валентин изычҳауамызт, ишьҭыбжь мыргаӡакәа ашьшьыҳәа днарылҵны дцаны ииарҭа иҽнықәиршәуан дхәхәаӡа, ила кыдхаланы аҭуан аҵаԥшра далагон. Ргәаҟрақәа анеибырҳәалак рыԥсы еивыргон, уи ала аамҭа рхыргон. Аха Валентин ахьҿимҭуаз, насгьы ацәажәара ианалагалак дрылҵны дцаны, дықәиан дахьырзыӡырҩуаз зегьы еицгәарҭеит. Ихы, иҵыхәа, дызусҭаз аӡәгьы издырӡомызт. Наҳари иареи есымша еидгылан, аус еицыруан, хәархьк еицахон, аха уигьы дизмырцәажәеит, «аа-шықәса сықәҵаны схырҵеит» аамҷыдарахаз, дызхҭаркыз, дызусҭаз, уаанӡа аус ахьиуаз ҳәа акгьы иеимҳәеит. Абас ҟаиҵо даналага, абарак
аҿы еицынхоз зегьы гәрамгарҭас дыркит, ҳаицәажәара ихы залеимырхәуа, иҽырҩашьаны цәгьаҳәаҩыс дҳаларкызар ҟалап ҳәа агәаанагарақәа роуа иалаган, рыбжеиҳараҩык иара иахьиаҳауаз ацәажәара иаҟәыҵит.
Ауаҩы игәы иҭоу иҿы иаирҳәароуп, акәымзар илахь икыдҩылам, излоудыруазеи, уи ауп урҭ ирыхьызгьы. Маӡа-аргама дызусҭоу еилыркаарц даара реыршәеит, аха иамуит. Дырзеилымкааӡакәа даанхазаргьы ҟаларын, дычмазаҩымхазҭгьы. Иҩызцәа дрылганы дыргошәа аниба, ишәны игәы иҭаз ихьаақәа зегьы Наҳар иеиҳәеит.
Амцашоура шимац иман, иахьа аҵкыс уаҵәы деицәахон, аӡада ихәда чаӷьа мылбаауа даныҟала ашьҭахь ауп ахәышәтәырҭахь данааргаз, уаанӡа дгәаҟуа абарак аҿы дышьҭан, хәшәыда-быӷьшәыда. Ицәеи ибаҩи роуп ахәышәтәырҭахь иргаз…
Абас акәын. Егьырҭ абаракқәа рҿы инхақәозгьы ианычмазаҩхалак рыԥсы рылҵны ицаанӡа иргомызт. Ахәышәтәырҭа ахьӡын, акәымзар абаракаҿ еиԥш ихьшәашәан, илашьцан, ирҿарҵоз афатәгьы ҳаӷеимшхаран, ачымазаҩ иакәым, згәы бзиаз изыфомызт, ацқьара усгьы иабаҟаз, ашә аартны уҩналаанӡа афҩы цәгьа иҩынҟьоз уԥынҵа ҿнахуан.
Абаракқәа зегьы хазы-хазы иҭахкаан, аиҭанеиааира азин рымаӡамызт. Аусгьы хазы-хазы ируан, иеизааигәаны иҟалар ҟалаӡомызт. Аӡәы иашьа гәакьа егьи абарак аҿы дыҟазаргьы, издырӡомызт. Еибабар ҟалон ичмазаҩцәаханы ахәышәтәырҭаҿы ианнанагалак, аха уи аҵыхәтәантәи акәхон, рыԥсра акәын инаргоз. Шәҩык аннаргалак, ҩыџьа-хҩык ракәын ихынҳәуаз.
Валентин ахәышәтәырҭаҿы акыраамҭа дышьҭан. Ипалатаҿы иара дзеижәҩыкын.
Дрылганы данырга ашьҭахь, ихы-иҵыхәа анеилыркаа, зегьы дрыцҳашьаны иӡбахә иалацәажәон. Ирылшоз, ашьақар ирырҭоз абжа-абжа аанрыжьуан иҳазиҭозар ҳәа, ибара иназышьҭуадаз. Наҳар дрыҳәо-дырчо ииулак азин ылихит мчыбжьык ахь знык ибара. Днеины данааихагылалак, илақәа хитуан, иԥсы еивигон, аха ацәажәара илшомызт. Дцо даналагалак, макьана уаангыл ҳәа аанарго, ԥсы злаӡамыз инапы аарлаҳәа иаашьҭыхны, ишьамхы инықәиҵон.
Иазхоуп шьҭа, ара уиваиараз умаазар ҳәа, аканвои ибжьы анаагалак, дааныжьны дахьцоз игәы ҭҵәуаауа, алымт зҿыкәкәа иҟаз ихчы маӡала дааҩаханы, иџьыба иҭаны иааигаз ашьақар кыԥқәа наҵаԥсаны дындәылҵны дцон. Ачымазаҩ ибара днеицыԥхьаӡа, уаанӡа ишьҭақәаз ракәӡамкәа, аҿыцқәа шышьҭаз ибон, ибзиаханы, игыланы ицама ҳәа даниазҵаалак, ихаԥыцқәа еихарӷәӷәаны, ацигар бӷьыц аҟара иҵаӷахьаз иқьышәқәа ҵыс-ҵысуа, игәы ԥшааны, инеимаҭәаны аҵәуара дышналагара… акыраамҭа илақәа кыдхаланы, ԥсык иеиԥш дымҵысӡо дықәын, аҭак ииҭомызт, аҵыхәтәаны, урҭ наҟ ирр…гг…ее…ит ҳәа ибжьы шьҭацәо, аарла ҿааиҭуан. Уи иаанагоз иԥсит ҳәа акәын.
…Иԥсуаз наивганы иргон, аҽа џьоукы ааганы инаивадырион, иара макьана даанханы дыҟан. Дара аҳақьымцәа рхаҭақәагьы иџьаршьон, еибгоу ҳәа акгьы имаӡам, иԥсы зкузеи ҳәа, икьатеиқәа еидҩалахьан, ирыԥҳа абжеиҳарак кыдбаалахьан, иҷаҷақәа кыдшәшәахьан, игәаҵәа ахраӡага еиԥш икылыхха иҟалахьан. Игәы заҵәык еибган, уи акәын макьаназ иԥсы еиқәырханы изкыз, зегьы реидара иара аҵаланы, даҽа мышкы иадамхаргьы адунеи дысзықәырԥшуазар ҳәа, иааҟәымҵӡакәа аисра иаҿын.
Наҳар ахәышәтәырҭа аҟынтәи дхынҳәны даанӡа, абарак аҿы аӡәы ииарҭа ихы нықәҵаны дықәиомызт, жәабжьс иаҳзааигарызеи ҳәа игәжәажәо иԥшын. Дааҩналаны, макьана иԥсы ахәага ҭоуп ҳәа аниҳәалак, ргәы аадырҭынчуан.
Валентин иахьа, уаҵәы ҳәа имшқәа ԥхьаӡо дахьынӡагәаҟуаз, акгьы змыхьӡо зшьапы иқәгылаз, ахьҭа рылаланы агәаҵәыхь иакын, аӡәаӡәала иаарылго, жәиԥшьҩык рхы иамыхәо иганы ахәышәтәырҭаҿы ишьҭарҵеит, мчыбжьыкгьы рхымҵит, рыԥсҭазаара иналыхны иагеит.
Ахәышәтәырҭаҿы уахыки-ҽнаки ала жәеизаҩык-жәаҩаҩык рҟынӡа ауаа ԥсуан, рылақәа шыхҩалак, рыԥсы-ԥха рылҵаанӡа, идәылганы, иаалбааганы ахыбра аҵаҟа ихәыҵаҟаҵаз, аԥсцәа рышьҭаҵарҭа иныҩнарыжьуан… Аԥсцәа ҽынла иржыр ҟалаӡомызт, ҵхыбжьонла акәын… амашьына ааины инадгылон, иаахәыҵганы амҿы еиԥш иршәны, инақәыжьны иргон. Аԥсыжцәа ҳәа баракцыԥхьаӡа аӡәаӡәа, ҩыџьа-ҩыџьа алхны ирыман.
Алагер аҿы зегьы мчылатәи усын, абриак заҵәык ада, изҭахыз ракәын аԥсыжразы иргоз, мчыла ирыдырцаломызт. Акомендант акырынтә дааины иреиҳәахьан ишәҭахызар ҳәа, аха зегьы мап ркуан. Аҵыхәтәан деиҭарзаан, иӡамҩақәа ҭырчаа, ауатка фҩы ихәылҟьа даарылагылан, изҭаху аӡәыр шәыҟазар, шәыԥхамшьан ҳәа реиҳәеит. «Шәыԥхамшьан» ҳәа аҵәы алаҵаны ицәажәашьа рхы рыхнахит, ргәы ԥнажәеит, аха мчыс ирымаз, ирзиулак дақәиҭын. Ргәы еиқәҳәаланы ирычҳаит, зынӡа иламцәажәаӡеит, игәаӷ иаго, рыхқәа рыкәаҽ игылан.
– Ишәҭахымзар, ишәҭахым… Ишәҭаху шәыц иамкааит! – иҳәан, дуар-уаруа, дыцәҳа-шҳауа иҿынеихеит.
– Сара исҭахуп, – ибжьы гәаҩаӡа Большаков Иван Геннади-иԥа даарылҵын, ашә дындәылҵаанӡа дихьӡаны дааидгылт. Иван иҟаиҵаз зегьы аргачамкын, ирҳәо рҿамшәо инеиҿаԥшы-ааиҿаԥшит.
– Уцәгьам, уцәгьам, – акомендант Иван ихы инаркны ишьапаҟынӡа лаԥшыла дааимидан, – уахазы ухианы уҟаз… асааҭ жәаҩа рышьҭахь акәхоит, – иҳәан, игәы иахәаны дындәылҵны дцеит.
Иван Геннади-иԥа абарак аҿы ҳаҭыр иқәырҵон, акрызбахьоу, акрыздыруа, нагарҭа змам ауаҩ ҟәыш ҳәа дрыԥхьаӡон. 1914 шықәса рзы акоммунист партиа далалеит. Асовет мчра аагаразы аԥышәа дуӡӡа змаз ареволиуционерцәа: Риутин, Галкин, Петровски дрывагыланы хацәнамырха дықәԥон, Краснопресненсктәи аусуцәа напхгара риҭон. Изныкымкәа Ленин ихаҭа адҵақәа ииҭахьан.
Ареволиуциа аиааира анага раԥхьатәи амшқәа инадыркны, зхы-зыԥсы ақәҵаны, Ленин ивагыланы аус зуаз, ЦКВКП(б) аппарат аҭакзыԥхықәу аусзуҩцәа ируаӡәкыз, антисоветтә аппозициатә группа аконтрреволиуционер Риутин игәыԥ уалан ҳәа ддырбаандаҩит.
Ииашаҵәҟьаны 1930-тәи ашықәсқәа рзы Сталин даанызкылоз ҳәа мчы ыҟаӡамкәа (иҿагылоз зегьы нырҵәаны), атәыла рбганы, иҵархәашаны иго даналага, макьаназ иаанханы иҟаз аӡәык-ҩыџьак, Ленин игвардиа иреиуаз Риутин (ЦКВКП(б) анапхгаҩцәа ируаӡәкыз) иаԥшьгамҭала маӡала рыхшыҩ еилаҵаны апрограмма ҟарҵеит: асоциализм аиқәырхаразы рҿаԥхьа иқәдыргылт, апартиа аекономикатә курс ԥсаххарц
шьаҭанкыла, анхацәа аколнхараҿы амала ҳәа аус ахьыддыруаз аҵыхәа ԥҵәахарц, рџьаԥса роуа иҟаларц, аколнхара шәҭахым ҳәа ихырҵәаны, рыдгьылқәа ирыхцаны рырӡра, рыхҵара аанкылахарц, ақыҭақәа ҭацәны, ақьаԥҭажәқәа реиԥш иаанымхарц азы… Асовет тәылаҿы Ленинтә демократиа аԥыжәара аиурц азы… апартиа ачленцәа харада ахара рыдҵаны рҭакра аҵыхәа ԥҵәахарц азы…
Аплатформа (Риутин иплатформа ус хьӡыс иаиуит) абжеиҳарак зызкыз Сталин аҵыхәтәантәи аамҭазы иҵигаз аҟазшьа бааԥс, аҟазшьа хьамҭа, амҽыӷра, иҳәатәада аҽакы аҟамлара, ихы ада хы атәамбара, аҳәынҭқарра ихала амаа кны, иахьиҭаху иқәыргьежьаауа, ажәлар зегьы имагә ашьхәа иҭеицаларц дызлагаз аҿагылара акәын.
Ленин иидеиақәа аанкыланы зхәаҽра даҿыз… Асоциализм мҩа (ареволиуциа иалнахыз), аханы дгыланы зырбгара даҿыз, аиқәырхаразы аплатформа иабоз акы зацәык – Сталин импыҵарԥсны иикыз апартиа амаа (агенексра) импыҵхра акәын.
Абри еиԥш аплатформа маӡала аус шауаз имҵақьақьаҩцәа илымҳа аҟынӡа ианнарга, мышмыжда рзыҟалеит, ҽнак ала зегьы ахәитәит. Асовет мчра шәаҿагылт, Троцки ишьала шәҟьашьуп ҳәа рыбжеиҳараҩык кыдҵаны идиршьит, Иван Геннади-иԥа ашьра дахыԥеит, аха жәаҩа шықәса акартоӷа дзацәымцеит.
Аусураҟынтәи иааԥса-икараха абарак аҿы ианааилак акәын аицәажәара азин анрымаз. Есқьаангьы раԥхьа иалагоз Иван Геннади-иԥа иакәын. Уи данцәажәоз сизыӡырҩландаз уҳәарын, иааиҳәоз зегьы раӡаны ахшыҩҵак рыман. Исҳәо џьара аӡәы еиҭеиҳәаны, сзықәшәаз еицәоу сақәдыршәоит ҳәагьы дшәаӡомызт, игәы иҭаз зегьы аартны иҳәон. Ҳгәы иҭаз ҳзынамыгӡеит, акәымзар абри еиԥш ахлымӡаах ҟаломызт, ҳаргьы абра ҳаанагомызт ҳәа иаахиркәшон иажәабжь ҵхыбжьон.
Умшәаӡои, Сталин дуӡӡа изы абри еиԥш гәаӷьны излоуҳәозеи ҳәа ианиазҵаалак, – згәы иҭоу ззымҳәо, уи инагӡаны дуаҩӡам, дшәаргәындоуп. Ауаҩы идыруазароуп, есымша дыԥсӡом, ҽнак диит, ҽнак ауп даныԥсуагьы. Сҩызцәа ршьит, сара саанханы сахьыҟоу схы ахызбаауеит адунеи. Аха сара агәыӷра сымоуп, абас мацара ицарым, иахьазы ҳтәыла иахажьу аԥҭа
еиқәаҵәа хҳәаны изгаша мрак шԥамԥхари ҳәа. Ари иахьа анышә ақәыжьны иужыргьы, уаҵәы иҵымҵыр ҟалашам. Сара сзыцәшәо акы заҵәык, уи аамҭа сахьымӡар ҳәа ауп, сықәра рацәоуп. Аха шәара шәыҷкәынцәоуп, – Наҳари Мухрани ихы нарықәкуа, – насгьы уара ушәҟәыҩҩуп, игәынкылала, ҳгәаҟра ҳашьҭахь игыло абиԥара идурҳароуп, ирдырааит акгьы зхараӡамыз ауаа шрымпыҵанҵәоз ашьажәцәа.
Уаха аашаанӡа дцәажәозаргьы ииҳәашаз иман, аха изыӡырҩуаз иоуамызт, аусура иаркараханы иҟаз, ианаатәалак, ацәа рықәҳаны ахырсысра иалагон, инагӡаны изыӡырҩра рылшомызт. Зегьы шьҭалон, иара аӡә заҵәык ида. Дышьҭалаӡомызт, избан акәзар дзыцәомызт, амырцәага чмазара изҵысны дыҟан. Егьырҭгьы гәырҩеи хьааи змаӡамыз реиԥш инҭаҳәахаа изыцәомызт, аха Иван иаасҭа ирыбаргәыз, иныхҿыцәаа-аахҿыцәаауан, уи дара ирызхон. Иван уаха шаанӡа дгәеи-гәеиуа, азаара змоу иеиԥш, абарак дшыҩназ ихигон. Абри еиԥш ачымазара бааԥс изцәырҵит уи аканвои-лымҳаџадра дизгәааны, хымш ашьышьмарыцқьара дандәықәиҵа ашьҭахь. Баракк аҿы инхоз ртәы даналгалакь, аҽа баракк ахь ддәықәҵо, ихы ицәымӷитәит. Уи нахыс дышгәаҟуаз ихигон аҵыхқәа. Аусураҿы даннеилак, цас иауазшәа, ацәа ааиқәҳаны дакуан, сааҭбжак иадамхаргьы ҵлак ашьапы ихы надҵаны ацәара иара изы ԥсҭазаарак иаԥсан, аха аканвои иҽхыршан дырхагыланы дырзыԥшуан, аӡәы акы абеидызбалари ҳәа, дианы ацәара акәым, даангыланы схы сбыӷуеит ҳәа далагаргьы, диҵаҳәҳәон, аԥыхҭра ухьма ҳәа.
Валентин данычмазаҩха ашьҭахь Наҳари Ивани еидгыланы аус еицыруан. Ахәархь азхык кны дахо дышнеиуаз, илақәа ҭаауа, ацәа дышҭанагалоз анибалак, минуҭк иадамхаргьы илацәа ааихьишьааит ҳәа, иаргьы ахәархь ахара даҟәыҵуан. Шәахала, алақәа, шәзаангылазеи ҳәа аканвои ибжьы гаанӡа дирцәон. Иван аканвои иҳәҳәабжь аҭҳарцәҳәа даанарԥшуан. Есымша абас дышгәаҟуаз ихигон.
…Аԥсцәа рыжра данақәшаҳаҭха аухаҵәҟьа ддәылганы дыргеит. Иҟаиҵазеи, дзақәшаҳаҭхазеи ҳәа абаракаҿ зегьы иџьаршьон.Ҵхыбжьон агәы иахысхьан даныхынҳәыз. Зегьы шьҭалахьан, ицәахьан, даныҩнала ишьҭыбжь ԥыҭҩык аанарԥшын, дшааз рбеит, аха илаҿырымҭӡеит, ацәажәара далагар, аашаанӡа ҳирцәом ргәахәын.
Дшааҩналаз еиԥш, иаргьы ибжьы мыргаӡакәа, ажәжәаҳәа имаҭәажәқәа ааишәыхны, зымԥын дықәымлаӡоз аиарҭа иҽеиҵыхны днықәиеит. Ацәа иалихқәаз уамашәа дбаны ихәаԥушан, заҟа ҵуаз дықәианы дрымбацижьҭеи. Ихы нықәиҵаанӡа, ихәда абжьы агара иалагеит, дынҭаҳәахаа дыцәеит. Иаашаанӡа уаҳа дмааԥшӡеит.
Ашарԥазы, есқьаангьы еиԥш, асаркьал мыжда абжьы агара иалагеит, ишаараҳаз еиԥш зегьы ыҵибаҳәаны, рҽеилаҳәаны иаагылт. Иван уи абжьыцәгьагьы дазаамырԥшит, дыԥсызшәа дыцәан. Зегьы гачамкны ихәаԥшуан, ишԥарҭахыз изхара дыцәазарц, иауазҭгьы дмырҿыхаӡакәа дааныжьны ицон. Аха аӡәы дрыгны аусурахь амҩа иқәыргаломызт, агәашә ианҭыргоз рхыԥхьаӡара аӡәы данагхалак (заа иҽизеиламҳәакәа ма ацәа дзалымҵыкәа) аканвои, шәҩыза дныжьны шәзаазеи, дшәыхьӡаанӡа шәыԥсы ааиҭашәк ҳәа аҵааршә илаиртәон. Акырынтә абас идыргәаҟхьан, еиҭахгьы уи еиԥш иақәдмыршәарц азы Иван инеихагыланы даадырԥшит, мчыла ацәа даалырхит. Амцәара иахҟьаны, зылақәа ҟаԥшьӡа, зхы-зҿы ҭакәаҳа иҟаз, аԥсшьара дыҟаны дхынҳәызшәа, дыбзарыбзыруа дҩагылт, изхара даныцәа.
…Есуаха ддәылганы дыргон аԥсцәа рыжра, ҵхыбжьон агәазы даауан, дкылууаа. Дшааилак еиԥш днықәианы дыцәон, ддәылганы дугозаргьы ибомызт, убасҟак ицәа ҭынчхеит.
Дахьырго арцәага хәшәы ирҭома, абас еиужьны ацәара дахьалагаз змааноузеи ҳәа зегьы иџьашьаны еизҵаауан, аха аӡәы иҿы ааихыхны ажәак иеиҳәомызт, ичымазара игәаларшәаны, еиҭах изцәырҵыр ҳәа иацәшәаны.
«Хәшәыс» ирҭоз аӡәгьы идырраны дыҟаӡамызт, Валентин иԥсҭазаара далымҵызҭгьы.
Абжьааԥны еиԥш Наҳар, аусура ашьҭахь, ибара азин анимаз аҽны, иеизыргаз ашьақар кыԥқәа иџьыба иҭаԥсаны изызгоит ҳәа ахәышәтәырҭаҿы дахьнеиз, аканвои (Гаӡа-ԥшӡа ҳәа изышьҭаз иакәын уи ауха ашә илагылаз), иуҭахыда, иузышьҭада ҳәа диазҵааит, дыҩнамыжьлакәа даанкыланы. Азин сымоуп ибара, ишьҭоугьы абри иоуп ҳәа Валентин ижәла аниҳәа, ацәашьы аҿыкәкәа иаԥхьа иқәыз ажурнал, ачымазцәа зныз, акыраамҭа абӷьыцқәа еихыршәшәо дахәаԥшуа дышнеиуаз, уара узышьҭоу ачымазаҩ дыбзиаханы дгылан, иахьа иҩныҟа дцеит иҳәеит, илақәа ԥҟыш-ԥҟышӡа ҟәышрак рхыршәылаӡамкәа, иҭацә-ҭацәӡа. Иччага ада акгьы илаӡамкәа диу, мамзаргьы дани ашьҭахь илыԥсааны, илҵны ицоу, ишыҟалах сеидроу, акы сҳәоит ҳәа иҿы ааихихцыԥхьаӡа (даныцәҳауазгьы) ихы-иҿы абжа ччозшәа акәын ишубоз, иара убри азгьы акәын абаандаҩцәа Агаӡа-ԥшӡа ихьӡҵаны дызрымаз.
Уи дыбзиаханы дгылан дышцаз ашәа, уаргьы уҩныҟа уцааит ҳәа днеиҿаԥшит, аха диламцәажәаӡакәа даахынҳәит игәы дҭаҵәуо.
Илахь еиқәышьшьы абарак ашә аартны данаалагыла, ишынеиҿаԥшыз еиԥш, ирдырит Валентин уаҳа дшыҟамыз. Луанытә иқәыԥсычҳауа, рыхқәа рыкәаҽ инатәеит. Акыраамҭа аӡәгьы ибжьы изыҭгомызт, игәҭыха изымҳәаӡакәа дрылыгәгәа дахьцаз, дрыцҳашьаны рылаӷырӡқәа хаҟәҟәала иџьабара иаҿын.
– Ус ихәарҭам… ус аԥсы дырҵәуаӡом… баша икашәҭәо алаӷырӡ, иара ахәаша, иҳалҵны ицаз изы исабаԥым. Шәуаазар аԥсуа ҵасла даҳҵәуап, – иҳәан, Мысҭафа аҿымҭра ааилеигеит. (Уажәшьҭа урыс бызшәала ирҳәоз еиликаауа, иаргьы игәы иҭаз иҿы иаирҳәо дҟалахьан. Ҵара имаӡамкәа иеиԥш агәырҵҟәыл змаз дмаҷын, зегьы иџьаршьон, абас ирласны аурыс бызшәа ахьиҵаз.)
– Уи иаанагозеи? – Иван Геннади-иԥа дҩагыланы Мысҭафа ихы наиқәикит.
– Алаӷырӡ аԥсы иқәыԥсатәуп, ус баша икоуԥсеит ҳәа изхәарҭоузеи?.. Лаӷырӡы зқәымԥсаз аԥсы џьанаҭ дызцом.
– Ҳара ҳбаандаҩцәоуп… Аԥсгьы дбаандаҩуп… Алаӷырӡ иқәыԥсара азин ҳазҭода?
– Издыруеит. Иван… издыруеит. Ҳара ҳҿы ауаҩы ибаҩ узымԥшаауа, ма ашьхаҿы, ма аибашьраҿы данҭахалак, ицәа иадиҵоз имаҭәа ықәҵаны, иҭынхацәа рылаӷырӡ ақәрыԥсоит… иара ихаҭа иқәԥсошәа, џьанаҭ гыларҭа амҩа изылнахуеит. Ҳаргьы убас ҟаҳҵап, – иҳәан, днеины Валентин ишьҭаларҭа даадгылан, иҭынчха имаҭәа хьыжә-кәыжәқәа ааиҵыхны иншьаны кҿеиҵеит, дахагыланы игәы дааҭасуа, аԥсы иаԥхьа дықәызшәа диҵәуеит, илаӷырӡқәа рыцқьо даахьаҳәын, шәааи шьҭа шәаргьы, шәылаӷырӡ иқәшәыԥса ҳәа реиҳәеит. Азныказы зегьы шанханы иаанхеит, аха ашьҭахь иҩагылан, аӡәаӡәала имаҭәа ахьықәыз инахагыланы дырҵәуеит, рхы-ргәы далырхит.
…Иахьа дыԥсызар, уаха дыржуеит, ахәаша ҳәа игәы дыҵаланы, Наҳар ихы кны дизхәыцуа дыштәаз, Иван Геннади-иԥа иԥхьеит, абжьааԥны еиԥш уахагьы аԥсцәа рыжрахь. Ишааиарҳәаз еиԥш, ашырҳәа дҩагылан, ибамбатә кьаҿ неишәхырԥаны иҿынеихеит, аха ашә аҟынӡа днаӡаанӡа, уаха уара уцынхәрас сара сцоит Валентин аҵыхәтәантәи имҩа дахьықәло днаскьазгарц, наӡаӡа абзиала ҳәа иасҳәарц сҭахуп, иҳәан, Наҳар дааникылт.
Иван Геннади-иԥа иаҳаз рацәак ишигәамԥхаз ихы-иҿы ианыԥшит, аха дақәшаҳаҭханы даахынҳәит.
Наҳар дандәықәла, ҳаргьы ҳуццоит рҳәан, Мухрани Мысҭафеи ишьҭалт.
Баракк аҟынтәи хҩык шәеицны шәаа ҳәа шәазҳәада ҳәа аӡәгьы гәыбӷан рырымҭеит. Шәалга, ихәыҵганы, ирласны иақәшәҵа ҳәа аидара мҩангага машьына ааганы, аԥсцәа ахьышьҭаз ашьҭахьала иааддыргылт. Ашә рзаадыртын ианыҩнала, жәаҩаҩык аԥсцәа амҿқәа реиԥш ихаххала еилажьын. Валентин рыцҳа дхьахьаӡа дрыларшәын. Аӡәаӡәала идәылганы, ихагаланы иақәырҵарц ианалага, изакәызеи шәызҿу, уиаҟара аамҭа ҳазҭада, ирҟаҵымаҵуа акәыба иҭашәҵо џьышәшьома, наҟ иршәны иақәшәыжь, шәалга, шәласы ҳәа дрықәцәҟьеит аканвои.
Есуаха аԥсцәа зларгоз ацәыҵамҩа, амашьынақәа аҵааршә икажьыз рыҵацҟьаны, бжаџьара иҭаԥыҽҽы, икылыжәжәа иҟарҵахьан, аха аныҟәцаҩы уи агәхьаа мкӡакәа, ашшапара ианыршәланы днеиуазшәа акәын дыӷьны дышцоз. Аҭаҟәа-ҭаҿарақәа ирҭасыцыԥхьаӡа, амашьына ахы иқәгыланы, иааҳәны икаҳап уҳәарын, усҟан аԥсцәа рыԥсы ҭалазшәа ашьҭыԥара иалагон. Аԥсыжцәа рыҽрызнымкылакәа ицаны ахәараҳәа аԥсцәа инарылаҳауан. Инаскьацыԥхьаӡа амҩа еиҳа-еиҳа еицәахон, амашьынаныҟәцаҩ иԥси-иԥси еихьымӡо дышцац дцон, иацимҵозар иагирхомызт. Аԥсыжцәа амашьына рҽырзақәымкыкәа ианыҟьҟьо ианалага, аԥсцәа ирываиеит. Наҳар Валентин ивараҿы дышьҭан. Сибра днанагеижьҭеи уаха еиԥш ажәҩан агәы казказуа, ицкьаӡа даҵамԥшыцызт, амза аҭәымҭазы акәын, илаша-лашо игьагьаӡа, унапы ааиҵухыр иаанукыларашәа, илаҟәӡаны икыдызшәа акәын ишибоз. Амашьына абнаршәыра инылыҩр-аалыҩруа, инҭаҳа-ааҭаҳауа иахьцоз, зны-зынла уаԥхьа агәыр каршәзар иубо
аҟара амза каххаа аԥсцәагьы инарықәыҷҷон. Усҟан Наҳар даахьаҳәны Валентин днеиҿаԥшуан, иԥынҵа еидшәаҟьала, иӡамҩақәа ҭашәашәаны, нарцәыҟа ицахьаз илақәа рыбжа хтын, акгьы ибомызт, акгьы иаҳауамызт, аҵаа злашәхьаз ицәеижьы ахаҳә еиԥш икьакьаӡа иҟан. Иԥсы анҭаз, зегьы рыгәҭыха ианалацәажәоз, иара игәы иҭажьыц игәырҩа иҿы изамырҳәо, иқьышәқәа еихарԥсны ишикыз икын уажәгьы. «Иԥсуа соуп, суҳәоит, унапала сжы ҳәа соумҳәахьази… Уҳәахьа насыгӡоит», – Наҳар игәы дҭацәажәон, илаӷырӡ икәааша. Аԥсҭазаара дахьынӡакыднаҟьахьаз изымхозшәа, аҵыхәтәантәи имҩаҿгьы амашьына дрыҳәҳәа дкыдҟьо даманы иахьцоз изымчҳакәа дигәыдырӷәӷәаланы дикын, иԥсы рҭынчны наӡаӡатәи «инхарҭа» аҟынӡа дсызнагозар ҳәа.
Ҭаҳарак ахықә инықәыххылан иаангылт амашьына. Аканвои ашырҳәа акабина дааҭыҵын, илбааганы абра ижәжы ҳәа рыдиҵеит аԥсыжцәа. Рбаҳақәеи рҵыркантқәеи кны аԥсцәа инарылҵын, амашьына иналбааны ахықә иаақәгылт.
– Ара аԥсыжырҭа абаҟоу? – даанаԥшы-ааԥшит Наҳар, уамашәа ибо.
– Ари иубо ԥсыжырҭоуп, – агәаҩара дҭарԥшуа, – иршәны иҭашәыжь, нас аҵаа ԥыҽҽны ирықәшәыԥса. Абас ауп иԥсуа зегьы шаажуа, шәара уахоума ианыжәбо? – имархьааӡакәа акәын ишиҳәоз аканвои.
– Анышә ԥҟаны иҳамжӡои? Алақәа шьны иаагазшәа, аԥсцәа ыршәны атыша ишԥаҭаҳажьуеи? Рыгәнаҳа цәгьоуп, уи еиԥш сара исзыҟаҵом! – иҳәан, Мысҭафа деилашәаны иҵырканти ибаҳаи ыршәны икаижьит.
– Ишьҭыхны иаанкыл, акәымзар уаргьы унаганы урҭ урывасҵоит! – аканвои дгәааны, итапанча ааҭԥааны ихаршало Мысҭафа инаиқәикит.
Ишамуаз анырба, ргәи рылаӷырӡи еилаҵәо, аӡәаӡәала иаалбааганы, ахықә аҟынӡа инаганы ианааурыжьлак, ақдыхсахақәа реиԥш ибылгьаны, агәаҩара инҭаҳауан. Рызегь анҭарыжь ашьҭахь, асҵаа ԥыҽҽны инарықәрыжьын ирҵәахит. «Ижны» иалгаанӡа аканвои итапанча харшаланы ирықәкны икын.
Абри еиԥш ахлымӡаах рыла иамбакәа заа иԥсыр моу рымамкәа, рыга-рҿы амҳәо, «иржыз» раҵкыс иеиӷьымкәа, рыгәқәа ҭшьааны ирыманы ихынҳәит. Уамашәа иубаша, амашьына арахь ашьшьыҳәа иаауан, иццакӡомызт. Абаандаҩцәа реиланхарҭа ианаалала, ахылаԥшцәа ахьыҩназ авараҿы игылаз ахыбра хәыҷык аԥхьа иаангылан, аканвои дааҭыҵит. – Шәылбаа шәызегьы, – иҳәан, аԥсыжцәа ибжьы нарықәиргеит. Иажәа ҩбартәыр ҟалозма, еишәара-еиҵараха иналбааит.
– Схынҳәаанӡа абра шәахьгылоу шәеиҭамҵын, – иҳәан, ахыбра аҿаԥшьы ашә аартны днышалт.
Иаҳзиурц ииҭахузеи ҳәа еиҵаӷәӷәа игыланы иԥшын.
Дук мырҵыкәа акы иҩыҵракны даадәылҵит. – Хҩык шәыҟан жәаҩаҩык жәжит, аӡәы ижра ҩынҩажәижәаба грамм иаԥсоуп. Уаха ҩышә-ҩышә грамм шәырҳаит… шәџьабааԥсоуп, – ҳәа ԥаса еиԥш амаӷ илыҳәҳәо акәӡамкәа, ҽырхаа-ҽырдаданы даарыдгылан, аспирт хаҭа, ишәа-иза алиуминиатә ҟәрышькақәа хыхәхәо иааҟаҵаны инадиркит.
Иазыруа рзымдыруа, ирымпыҵҟьаш-ҟьашо, игачамкны иаанхеит, цасҳәа ирзыҟаиҵоз џьыршьеит.
– Шәзахәаԥшуазеи, шәҩахан ижәжәы! – ишынадиркыз еиԥш иаханы иахьырымжәыз игәамԥхо ҿааиҭит, аха ииҳәаз рыдмырҳаӡеит, ашҳам ҭаҭәаны идиркызшәа, аӡәгьы иҿахьы аҩагара изымгәаӷьит.
– Ишәымжәыр ҟалаӡом, ус ахәҭоуп… Абаандаҩы ихәҭоу аныҟаимҵалак, изыԥшу шәымдыруеи?.. Снапы сышәмырҟьашьын, шәалга! – иҳәатәы иахьацымныҟәаз даргәаан, дрықәмақаруа далагеит.
– Ихаҳҭәалоит… иаҳзыжәуам… ҳгәы иагом, – Мысҭафа изымчҳакәа, игәы иҵаххуа даацәажәеит.
– Ахҭәалара ҟалом… ижәжәы ирласны… шәызгаша жәжәааит! – игыгцәа ргыланы дрыҵаҳәҳәеит.
Ишимуаз анырба, иржәуаз шспиртҵәҟьоу агәра рзымго, рылақәа хҩаны мчыла ажәра иалагеит. Иара дырхагыланы, аҟәрышькақәа дырҭаԥшуан, ҿамҩак ҭарыжьыр имуит.
Зцәа-зжьы арыжәтә ахашҭхьаз рыҩнуҵҟа зегьы еиӷрыблаа иагазшәа днарбеит, имцаха ирыӷралеит. Иаразнак ирылсын, рхы ҭууа, иахьыҟази-иахьанызи рзымдыруа, ахлымӡаах излаԥшыз рханаршҭын, иааимҵарсны аҽа дунеик ахь иаманы ицо иалагеит.
Иҭыгга-ҭыгга, ршьапқәа дара иахьырҭахыз акәӡамкәа, ганла ирыҵҟьаны ицо, рбарак аҿы ианнеиз ҵхыбжьон агәы иахысхьан, зегьы шьҭаланы ицәахьан. Иван Генади-иԥа заҵәык
ида. Уи ԥаса еиԥш уахагьы ицәа ҟьалан, инапқәа игәыҵаԥса, дыгәжәажәо дыҩнан. Ишааҩналаз еиԥш рацәажәара далагеит (цәажәарала уахатәи аҵых сзыхгозар ҳәа), аха рыбз аҟәаҟәа ԥҵәазшәа аҭак иҭара рылшо ҳәа иҟамызт, ибӷаӷо, аарлаҳәа рықәиарҭақәа рҟынӡа инеин, ишнықәиаз еиԥш ицәеит. Иван Генади-иԥа, уаҳа лацәааихьшь изыҟамҵаӡакәа, дышгәаҟуаз иааиршеит.
…– Ҳара ҳазҭагылоу агәаҟра уҽацәганы, сааҭк иадамхаргьы гәырҩа умаӡамкәа ухы ухашҭуа аҟалара ԥсҭазаарак иаԥсоуп, – Иван Генади-иԥа аҽырҳәа инеимаҭәаны аҵәуара далагеит, ашьжьымҭан Наҳари, Мухрани, Мысҭафеи рымаха-шьаха рмыхәо еилаԥыххаа иҩагылан, гәнаҳара дуӡӡак иҿаԥхьа иҟарҵазшәа, рхы иҩаханы изиҿамԥшуа ианааидгыла.
Уи аҽны ада Иван Генади-иԥа илаӷырӡ аауа аӡәгьы димбаӡацызт, ахәыҷқәа реиԥш деиҵақьы дҵәуон акыраамҭа. – Ҳзеиуартәызеи… Ҳабанӡаладырҟәи… Ҳҩызцәа аныԥслак иганы атыша иахьҭаҳажьуазы арыжәтә ыжәны ҳгәы хҟычуеит… схы сцәымыӷхеит. Схы сгәы ахшәеит. Ҳабанӡаҟазаауеи абас… – игәы ԥжәаны ицарашәа даацәажәеит аҵыхәтәан.
…Аԥхьа аӡәы данрылԥсаалак, ишизхәыцуаз, дшыргәырҩоз аамҭа цәгьала ирхыргон, аха ишнеи-шнеиуаз амҵқәа реиԥш икыдды ирывԥсаауа ианалага иалашьцылт, ргәы цәымсахазшәа, акы алымсӡо иҟалеит. Иԥсуаз ԥсуан, иаанхаз ԥхаррак ҟалаанӡа ҳаԥсы ҳазнагондаз, мрак аацәырҵны ҳабҩақәа ҳзырԥханда ҳәа, амшқәеи аҵхқәеи ԥхьаӡо аԥхынра ааира иазыԥшын, аха бжеиҳараҩык ари адгьыл шәиуп, ԥхынра аздырӡом. Џьаҳаным иҭаԥхараҳа мрак ақәымԥхаӡацт адунеи ахаан аахыс, иҵааршәны ишьҭоуп, иқәҵрангьы иҟаӡам ҳәа агәрагара рцәыӡны иҟан аԥхьа ианнаргаз.
Аамҭа иара атәы ҟанаҵоит. Лашарак аабараны ҳаҟаӡам ҳәа ргәы ԥҵәаны ишыҟаз амра цәырҵит. Аԥхынра ҟалеит. Иаламӡыкәа иахьӷыҵсыз, ԥсрак иахыԥазшәа рбо иааҟалеит. Аха аԥхынрагьы дара ирыхәаша акгьы рзаанамгеит. Ишӡынраз иаанхар иабыргәыз, иалырдыраауаз атымитыша Хариузовка аамҭа бзиак азааираны ишыҵамыз, ак аҵкыс егьи шеицәаз. Аҵааршә иқәжьыз, аԥхарра иҟалаз иарӡыҭын, иҟаӡамызшәа иқәҳәаны иаган, арацәаххыра еиԥш еиқәаҵәаӡа адгьыл ааԥшит. Аха ари ирбахьаз адгьыл еиԥшымызт, абамба еиԥш итатаӡа иауан-иашәан хаҳә зыӷраӡамыз, ианықәгылалак рыԥсы шҭаз иагарц аҭахызшәа иныҵашьшьы ицо, еиханы изылымҵуа, ирхьынҳаланы иакуа иалагеит. Аус ахьыруаз абнараҿы зынӡа иҿаасҭахеит, иӡмахханы маҟҿаҳәара инӡаагылт. Ԥаса аҵла анԥырҟалак илыхны, ихыҵәҵәаны аҵаа иқәыршьқьрааны, илганы еиқәырҵон. Уажәы аӡмах, аҳәынҵәаршьшьы иаханы алгара уаҩы ишимбац ирзыцәгьахеит. Есымшатәи рыдҵақәа рзынамыгӡар ирзыԥшыз рдыруан. Рыла ахьҭоу умбо, рхы инаркны ршьапаҟынӡа иҳәынҵәашьыхны, рыԥсқәа ҭыкәкәа ақды мыждақәа ирыхон, напышьашәала ианамыхәалак, ашахақәа рхаҵаны, ацәқәа реиԥш рыҽҵаҳәаны идырҳәазон. Ҳаӷеимшхара ззырҳәоз иҭагылт. Уажәы-уажәы рымч рылӡааны, ихышәҭны илаҳауан, шаҟаҩгьы зымгылаӡакәа иныланҵәа ицазеи. Абри еицәоу иаҳзыҟаларызеи ҳәа аӡмах ишӡаагылаз, аҵкыс еицәаз иақәшәеит. Адгьыл еиҳа-еиҳа аԥхара аҵало, шьҭа инықәгыларгьы, ԥаса еиԥш луанытә ирыханы иамго, хыхь иааннакыло ианалага аамҭазы, ахьҭа иацәшәаны, ӡынра дуӡӡак ҿашәа змаӡамкәа зҽыҵәахны, ԥхынрак ааны ҳаныҩагыло аамҭазы иаҳфарыда ҳәа ицхлымуа иԥшыз акәыбры иркит. Урҭ агәаҟқәа ракәын рымч зықәхоз (ахылаԥшцәа зегьы рхы-рҿқәа ҭаҳәҳәан, ихьчан…), аҿыв-сывҳәа инарыдсыланы, ирылаз ашьа хәыҷгьы (аҵаа иацәындырхаз) аарылыцәцәааны, рымгәацәақәа пеипеиуа иааҟарҵон. Ари еиԥш «афатә» Хариузовка рдунеи ахаан ирымбацызт, ирылаҭхаџьит, ипаз-пазӡа рҽыҟарҵеит. Абаандаҩцәа гәаҟқәа акәыбрыжәқәаҵәҟьа ҳрымфакәа, аҵаа ҳашьыр иҳабыргәыз рҳәо аҟынӡа инеиит.
Раԥхьаӡа акәыбырқәа ирфаӡаз Мысҭафа иоуп. Ҽнак игәы кыдгылаӡаны аканвои (лымҳаџадра иакәын уи аҽны иҟаз) дааидгылан, уанаџьалбеит, ауаҩы уихымшаӡеи, ашьыжь инаркны аахәлаанӡа аусура хаҿуп, акәыбырқәа ааҳхаабыцуа, шьыбжьон аԥсеиҭакра азин ҳаҭ, ҳара ҳакәым, ацәқәаҵәҟьа ауӷә рықәхны шьыбжьонла рыԥсы ддыршьоит ҳәа иеиҳәеит. Амыждаразы имҳәози, 1938 шықәсазы дызқәыӡызгьы абарҭ ажәақәа роуп.
Абригада еидгыланы аџьықәреи арашәара иаҿын, амра цәгьа иӷьын, шьыбжь агәыҳәҵәазы рыԥсы ааиҭаркырц иахьынатәаз, аколнхара ахантәаҩы дахьынтәиаанагаз ҳәа ирымбаӡакәа даарыдгылеит. Аколнхацәа тәаны иахьибаз
игәамԥхеит, ишакәӡамыз дрықәымчны драцәажәеит, шәымаҭа намыгӡаӡакәа, шәҩыз-ҩызӡа ашәшьыра шәышԥаҵаиоу ҳәа реиҳәеит.
– Ҳаи, абас ушԥаҳацәажәои, иахьа ашарԥазы аахыс иаауз гәамҭаӡакәа… Ҳзыхурҟьозеи? Аколнхара ус аҳәома, шьыбжьонгьы аԥсшьара азин рымамзааит ҳәа. Ҳара ҳакәым, иҵакны идырцәаӷәо ацәқәаҵәҟьагьы ауӷә рықәхны рыԥсы ддыршьоит, – ҳәа игәы иааҵаххны аҭак ииҭеит Мысҭафа.
Аколнхара ахантәаҩы Мысҭафа ииҳәаз ихы ихнахит, алаба аашьҭыхны ихы дасызшәа деилашәаны, уаҳа ажәак мҳәаӡакәа, даақәгьежьааны дцеит. Даара иргәамԥхеит аколнхацәа ахантәаҩы ицашьа. Аухаҵәҟьа Мысҭафа иҩны дшышьҭаз дҩадыргылан, ига-иҿы иамырҳәаӡакәа, дырбаандаҩны дыргеит, аколнхара уаӷоуп, еилоугарц уаҿын ҳәа, аполитикатә аара идҵаны дхыхәхәала дхырҵан, аџьаҳаным даанагеит… Абраагьы уи дақәӡит. Алымҳаџадра иакәызма уи еиԥш заҳарыз, ибзианы уԥсы усыршьап, иҳәан, дҟьантазӡа дааилыхны, инапқәа ишьҭахь инеиқәҵа иҿаҳәаны, днаганы аӡмах ихыжьлаз ақыдуахәа дықәиртәеит зегьы дшырбоз. Инапқәа ҿаҳәаны, деилыхны анцәа данриҭа, акәыбрқәа ихы инаркны ишьапаҟынӡа иқәпапаны дыркит, илақәа химҩар иаразнак иҭасны иааҭырхуан.
Сааҭк аԥсшьара азин умоуп… Уҭахызар уқәиангьы уцәа ҳәа аканвои илымҳақәа хьыдышьшьы, игәы дҭаччо дихагылан. Сааҭк данраӡа дырфеит, дырҟаҟеит, иԥсы ихырхит, еибгаз цәа ихаӡамкәа икылыжәжәа иргеит.
Наҳари Мухрани бжьра-быжьҵәа изыҵамлеит, уаҳа егьрыгымхеит, убасҟак дрыцҳаршьеит Мысҭафа, аха мчыс ирымаз, ауаҩра зцәыӡхьаз, акы ааиарҳәар, аҵкыс еицәаз даргьы ақәиршәон, рхаԥыцқәа еихарӷәӷәаны, рыхқәа шьҭацаланы аусура иаҿын, ишҟа анаԥшраҵәҟьагьы иақәиҭымызт.
Мысҭафа гәаҟрас ихимгацыз ҳәа иҟаз, аригьы чҳаны ихигеит, мызкы иӷьомызт акәыбрқәа «рхаԥыцшьҭа». Уи ашьҭахьгьы «пыввы» ҳәа ихагьежьуа рыбжьы илымҳа ианааҭаслак, иблахаҵ гьежьуа, иқәлашьцо далагон, убри аҟынӡа игәы кыдыршьаахьан.
…Аҳауа аҽаԥсахцыԥхьаӡа, аԥсабарагьы ацәа аԥсахуан. Хариузовка – аџьаҳаным, акыраамҭа инеиԥынкыланы амра
анҭаԥха, итҟа-тҟо иҭажьыз аӡмах адгьыл иалаланы иумбаӡо ицеит, ашәаԥыџьаԥ аԥсы ҭалан ибӷьырԥссеит, иаарыкәыршаны иаҵәарахеит, аха ирбахьаз еиԥшымызт, илахҿыхмызт, цәахаак аҟәнымызт, шәыла иҭалаҳазшәа, игәыԥҵәагаха акәын ишырбоз. Ҵла бӷьымзар рҿы инҭарҟаҟаша, шәырк зҿало усгьы ара ииӡом. Акызаҵәык ажьынҵәри (ажьынҵәры еиԥшын, аха анышә агьама аман) амаахыри ракәын иҟалоз. Абаандаҩцәа иҟаланы ишгылоу анырбалак, рыԥсы цо иалагон, иҿыхны афара иақәиҭымызт. Рҿыҵа аӡы аауа, аканвоицәа амаахыр рҿатата иахьырфоз ирыхәаԥшуан.
…Уи аҽны Иван Генади-иԥа ихы дзымҩахо деиҵыхны дықәын. Хаха-хымш раахыс аӡыҵәҟьа изылбаамдо, ихәда еималаны, ахәдарчы цәгьала дҟаҵаны даман, амцашоура иман, дбылны дцон. Хәшәы-быӷьшәы ҳәа макьана цхыраарак аҳақьымцәа рҟынтәи имаӡамызт, абарак аҿы акәын дахьышьҭаз, ахәышәтәырҭаҿы иҭацәыз ҭыԥ заҵәыкгьы ыҟамызт. (Аӡәы дыԥсны иҭыԥ анҭацәлак акәын ичмазцәахоз ганы ианышьҭарҵоз, уаанӡа ибарак дыҩнамԥсыкәа даанхар.) Наҳари, Мухрани, Мысҭафеи уи аҽны аус руӡомызт, аԥхьа абаандаҩцәа ҩышықәса инареиҳаны есымша аус ддыруан, аԥсшьара мшы захьӡугьы рыздырӡомызт, аха ашьҭахь, мызкахьы ҽнак аԥсшьара иақәиҭыртәит, азин зырҭоз аусураҿы зыдҵақәа назыгӡоз ракәын. Аԥсҭазаара хьамҭа змаз абаандаҩцәа рзы ҽнактәи ахақәиҭра акыр ирзаԥсан. Ирҭаххар иқәианы ицәон, ирҭаххар алагер аҩнуҵҟа, аныҟәара, анаԥш-ааԥшра канвоида азин рыман, аха дара џьаргьы имцаӡакәа, Иван Генади-иԥа иааидымҵӡакәа идтәалан, игәы дырӷәӷәон, иацәажәагәышьон, акәымзар излаихәоз?! Шьыбжьонынӡа илақәа цқьаӡа иааԥшуан, ирҳәоз иаҳауан, аха ашьыбжьышьҭахь деиҭашәан, уааицәшәаратәы, илақәа хәашьуа, уажәы-уажәы иааҳәуа, ихәда ауаталақәа еиҳагьы ичын, зынӡа еимагылеит, иԥсыԥ изымлагаҩамго аԥсрахьы ихы ирхеит, имцашоура акәын заҵа имтәарыз, ишьҭыҵит, аԥырӷы аанукылар аҳа узикьымсуа дҟалеит. Ахҩыкгьы инеимда-ааимдо, еибарыҩуа ахәышәтәырҭаҿы ицон, аҳақьымцәа ирыҳәон, ауаҩы аԥсра даҿуп, хәшәык ҳашәҭа ҳәа, аха ара ишьҭам ахәшә иҭара азин ҳамам ҳәа рарҳәон. Ианырҟәамҵӡа, хәылбыҽханӡа иааичҳааит, аԥсеизгара иаҿқәоу хҩы-ԥшьҩык рҟынӡа ачымазцәа ҳамоуп, аҭыԥ ҭацәуеит ҳәа рарҳәеит. Абас ишидгьежьлоз ауп
Мысҭафа ҿымҭӡакәа абарак ддәылҟьаны дышдәықәлаз, уабацои ҳәа Наҳар даниазҵаа, – Сара уажәыҵәҟьа ахәшә аазгоит, ачымазаҩ шәидымҵын… Схы зынӡа ихраӡагахама, инҭыкәкәа ишԥацеи, Муҳарбак рыцҳа (Муҳарбак дчерқьезын, хәымз Мысҭафеи иареи аус еицыруан, аҵла анԥырҟоз даҵахан дыԥсхьан), ихраҭ бзиахааит, абнаҿы ажьынҵәры аниба, иудыруазааит ахәдарчы зыхьыз изы абри аҵкыс еиӷьу хәшәы ҟалаӡом, иршны, аӡы ааҵыхны ианиуржә, дыккаӡа далнаргоит ҳәа сеимҳәахьази… Иахьыҟазаалакгьы иԥшааны уажәыҵәҟьа иаазгоит, ижәдыруазеи џьара акы ихәаргьы… Шәара аӡы ақәыргыланы ишәыршла, – иҳәан, иԥси-иԥси еихьымӡо дшыҩуаз дцеит. Абаракқәа рыкәша-мыкәша акыр дықәгьежьаауа деимдеит, аха ажьынҵәры ахәыҵәқәа раамҷыдарахаз иҿаз акәамԥақәа инарыдкыланы иҿырбзааны ирфахьан. Снаскьар џьара ишԥасымбари ҳәа дшаҟьо абнара дылаланы дышнеиуаз, иҭҳәаа абна илганы игаз амҩаду даангылт, аԥхьа зынӡа ихаҿгьы имааиӡеит, уи аԥсцәа ажра изларгоз амҩа мыжда шакәыз, даныланы ԥыҭк днаскьахьаны, амашьынақәа рышьҭа иҭҳәааны иҟарҵахьаз жрак аӡытҟәа зҭатәаз изгәамҭаӡакәа изшьапык ишьамхы аҟынӡа инҭаҩры ианца, ацәа даалҵызшәа иааигәаланаршәеит ишәиу амҩа дшаныз. Иааицәымыӷхан, ашырҳәа ишьҭахьҟа даахынҳәит. Дхынҳәыз џьишьеит, аха ихы шхаз уахь ацара даҿызаарын. Аика ԥшра змаз ахәада данынхықәгыла иаразнак идырит, аԥсцәа аҵаа рықәԥсаны иахьыржыз аҭыԥ аҿы дшаанагаз. Ицәеижьы ихыбзаауа, ишьамхқәа иҵамгыло дахьынҭаԥшыз, агәаҩара зегьы хҟьаны мбатәык еиқәаҵәамлаҳӡа иҵыс-ҵысуа, изаза-мазо ишҭажьыз аниба, дшанханы даанхеит. Илақәа инапы нарыхшьыланы цқьа данԥшы, адунеи аҿы ҟәрааныс иҟаз зегьы рҽеизганы, абри агәаҩараҿы иааны рыҽҭарыжьызшәа акәын ишырацәаз. Дшырбаз еиԥш ишәан, ишьҭыббны, ҳаԥсы ҳазгозар ҳәа, ҵәҩанҵәыҟа еихеит. Аха убасҟак рыӷраргәахьан, рҽырзышьҭыхуамызт, рыбжеиҳарак раԥхьа иаазыниоз аҵлақәа агәаԥ-саԥҳәа рыҽнарықәрыжьуан, уаҟа маҷк рыԥсы ааивыган, анаҩыстәиқәа рахь рҿынархон ибба-ббаӡа, урҭ зымгәацәақәа зырҭәхьаз ракәын, зызхара ззымфацыз акьатеиқәа еиҵыхәхәа ирҿыҵакны ицон. Аҟәараанқәа рхыҵны ианца аҟәара еиԥш иқәжьыз аԥсцәа днарылаԥшит (аҵаа ирықәрыԥсаз рықәӡыҭны адгьыл ахыхь
ианықәха, агыгшәыгқәеи аҟәараанқәеи рысит. Уахынла агыгшәыг еизаны ирфон, ҽынла – аҟәараанқәа). Ҳаӷоу-саӷоу иибашаз ибла иабеит, џьоукы рыхқәа ыҟаӡамызт, аҽаџьоукы рыбаҩқәа заҵәык рыда цәеижьи рықәӡамкәа ирықәырххьан.
Мысҭафа абри еиԥш аҿаасҭара даналаԥш, игәы иазымчҳаит, деивысуа далагеит, иҩнапык рыла ихы еимлагәа иаанкыланы ишьҭахьҟа деихеит, ахәшә ииԥшаауаз ихашҭит, ила лашара амбо, ижәҩа ҭҟьаны дахьцоз-дахьаауаз акгьы изымдырӡо абна дылахеит. Еиӷрыжәжәа агәаҩа иҭажьны иибаз аԥсцәа ибла ихыҵуамызт, дахьцалакгьы днеины дырхагылошәа ибо далагеит, дахьынхоз абарак хәылбыҽханӡа изымԥшааит. Дырбазар аахыс аџьыкац еилаҩа-еилацалаӡа иҟаз Мысҭафа иԥштәы ихыгга, уажәы-уажәы ахәхәа дҿарҳасуа, ирбахьоу иакәӡамкәа, аҳәынҵәабаа ицратата данааҩнала (зегьы аҳәынҵәа рыҿхысааны ианыҟалалозгьы, иара џьара дҟьашьны дрымбаӡацызт, дныхгыла-аахгыло дыцқьаӡа дныҟәон есымша), Наҳари Мухрани шанханы ихәаԥшуан, акыраамҭа ирҳәо рҿамшәо, ашьҭахь иухьзеи, узыниазеи ҳәа ианиазҵаа, шәсыламцәажәан, шәысҟәаҵ… иҳәан, днеины ихы кны ииарҭа днықәтәеит, ҿыцха дыԥшуа. Ихымҩаԥгашьа рцәымыӷхан, анс рҳәеит, арс рҳәеит, аха дрызмырцәажәеит, иҽеихаршәны дтәан. Рҩызцәа аусурахьынтәи ихынҳәны ианааигьы аӡәы ила дамбеит, дыштәац дтәан. Уаххьа афарахь ианрыԥхьа дрыцымцеит, аӡәаӡәала инеины иҳәеит, аха ихы дҩахангьы дырҿамԥшит. Иаашаанӡа ус дтәан. Наҳаргьы лацәеихьшь ҟамҵаӡакәа иршеит дышизхәыцуаз, аха абас иҽахьиԥсахыз иахиҳәаара ҳәа акгьы издырамызт.
Ашьжьымҭан аусурахь зегьы анцоз, иаргьы дрыццеит Аха ашашәа еиԥш деилашәаны дыҟан, ихы ицәымыӷханы, лацәажәа имаӡамкәа. Акы ааиарҳәар зынӡа илаӡомызт. Шәсыдызцалазеи, шәысҟәаҵ сымҳәеи ҳәа дырзыҭрысуан.
Аусураҿгьы ирбахьаз Мысҭафа дабаҟаз, зеихаҟьашьа еихаҟьашьак иаламҩашьоз, зыласышьа ласышьак еиԥшымыз афраҭ иаҩызаз, деилфаҷаӡа иааникылалак зегьы зымпыҵаманшәалахоз, деилаԥаҭаны иааникылалак импыҵыҩрны икаҳауа иалагеит.
Мчыбжьык инеиҳаны абас дыҟан, ишьара дзықәломызт, ашьҭахь дшьақәгылашәа дааҟалан, иреиҳәеит акаамеҭ дызлаԥшыз атәы. Зыблала избаз иакәым, изеиҳәаз ргәы бжьнахын, цәгьала иҟанаҵеит.
Ичмазаҩханы ахәышәтәырҭахь иргахьаз рахьтәи, нарцәы дцаны дгьежьызшәа зыԥсы ҭаны ихынҳәхьаз аӡәы заҵәык Иван Генади-иԥа иакәын. Уи ахәышәтәырҭаҿы дахьынӡашьҭаз ҿыц иаанагаз баандаҩык абарак аҿы дрыцыҩнарҵеит. Аԥхьаҵәҟьа ихы-иҵыхәа рацәак имҳәеит, аха иахьихәаԥшуаз даара идыргәаҟӡахьаз аӡәы иакәын, ҩба-хԥа мшы рҟынӡа иҵгәаны ада ихала деиханы дызгыломызт, убасҟак имч илӡаахьан, ихаԥыцқәа рыбжеиҳарак каԥсахьан. Иҿабызшәа даара ихаан, аӡәы акы аниеиҳәоз, аԥхьа аҭамзаара шьҭаҵаны, ҳаҭырла, патула «шәара» аамҷыдарахаз «уара» ҳәа иҿиршәаӡомызт. Ихала дыҵыгәгәо даныҟала аҽны инаркны маҟҿаҳәара ҩахыс иҽааилыхны есышьжьымҭан аӡы хьшәашәа ихьыршара далагеит. Иҽанааилихлак, изқәа уахьынкыдыԥшылоз угәы царын, иҿахәы аниҿырхуаз, «ацәҵыхәала» иааисуа дахьырпҟоз, унацәа нҭашәо ашәахсҭақәа раӷан ианын.
Абарак аҿы уи дызусҭаз цқьа еилыркаанӡа ауп Иван Генади-иԥа дыбзиаханы ахәышәтәырҭаҟынтәи дшааз. Дшааҩналаз еиԥш, – Мақсим Пиотр-иԥа! Уаргьы уаанагама… сҩыза гәакьа… сҩыза гәыраз, – иҳәан, дааигәыдиҳәҳәалт.
– Иван Генади-иԥа, ара узбоит ҳәа сыҟамызт, – игәы ԥшаауа иаргьы инапқәа ааикәиршеит.
Мақсим Пиотр-иԥа дфилософын, Москватәи апрофессура ҟаԥшь аинститут аҟны аҵара зҵоз афилософиа дырзаԥхьон, адырра дуӡӡа змаз атәылаҿы иналукааша ҵарауаҩын. Афилософиа азҵаарақәа рзы Сталин иконсультантцәа дыруаӡәкын. Дызқәыӡыз астудентцәа алекциа данырзаԥхьоз, дынцәоушәа аӡәы заҵәык зегьы иҵаԥшуа, иааиҿшәо ада акы ҟамлаӡо, аӡәгьы ихатә гәаанагара имаӡамкәа, ахәыцра иақәиҭымкәа ианыҟала, ауаа рдунеихәаԥшра ҭшәахоит, рыхшыҩ ҿаҳәахоит, рхы иазрыцҳахоит… Досу ихатә гәаанагара имазароуп, ихшыҩ дақәиҭхароуп. Ауаа рыхшыҩ еиларымҵакәа, аӡәы итәы ала мацара хдәықәлар хара ҳазгом, ҳамҩахҟьоит ҳәа ииҳәоз ауп.
…Изхарада, абри еиԥш акартоӷа еиқәаҵәа хгатәыс изҳаузеи. Иҟаҳҵахьааз цәгьарас ҳәа аусураҟынтәи игәаҟны иааины, иааидтәаланы аламгәа ҭыршьаауа ианалагалак, Мақсим Пиотр-иԥа, – Аӡәгьы гәыбӷан ишәымҭан, аӡәгьы акгьы ихараӡам, зегьы зхароу аамҭоуп, – иҳәон, зынӡа хьаас иҟамҵаӡакәа.
– Аамҭа иахароузеи, аамҭа амаа зку иоуп зегьы зхароу, – Мухран изымчҳакәа дааҿахиҵәеит Мақсим Пиотр-иԥа, дцо-даауа данаҟәымҵӡа.
– Сара Сталин консультантыс симан, гәык-ԥсыкала сизыҟан… Гегель идиалектикатә философиа бзиа ибомызт, ицәтәымын. Иуцәтәыму ианакәзаалакгьы иуҭаххаӡом.
– Гәык-ԥсыкала уизыҟан азоуп ибзиангьы дызузныҟәаз, – Мухран, Мақсим Пиотр-иԥа ииҳәаз еиҭаиҿаирхьит.
– Еилыскаауеит иуҳәарц иуҭаху, аха ишԥауасҳәари… аӡәгьы акгьы ихараӡам… уаргьы акгьы ухараӡам… Аамҭа ауп зегьы зхароу, ауаҩы макьана иуаҩранаӡара аҟынӡа дымҩаӡацт, амҩа дықәуп… аамҭа рацәаӡаны иаҭахуп. Иахьатәи ауаҩы иҩаӡара лаҟәуп, ибжеиҳарак илоу агыгшәыгқәеи арахәи ртәы ауп. Убарҭ илҵны ианцалак ауп дуаҩынаӡаны даныҟало. Ауаҩы иуаҩра иахәҭоу аҩаӡара аҟынӡа дҩеихьазҭгьы, ҳара иахьа абра ҳаанагаӡомызт. Аилибамкаара, ҷан-ҷаны еибакны ақәибахра, аибафара зыхҟьо, алаҟәреи аԥсымҭәреи роуп. Арахә дәныҟала иӷроуп, ауаҩы – ҩнуҵҟала. Ауаҩы иӷра-мыӷрара илҵаанӡа, адунеи дуӡӡа дазымкуашәа ибоит, изхара ҟалаӡом. Аамҭа ааины ауаа рыӷра-мыӷрара рылҵны ианцалак ицқьахоит, иҳаракхоит, еилибакаауеит, рнапы еикәыршаны инхо-инҵуа иҟалоит. Абасоуп сара сдунеихәаԥшра шыҟоу.
Мақсим Пиотр-иԥа ацәажәара даналга ашьҭахь рызегьы, акыраамҭа ҿымҭӡакәа, иажәақәа ргәаҟынӡа инеины иазхәыцуа итәан.
– Излазбо ала, шәара Кавказтәиқәазар ҟалап, – Мақсим Пиотр-иԥа дызлаз афилософиа даалҵын, Наҳари Мысҭафеи ихы нарықәикит, еиқәышьшьы, аӡәгьы акгьы анахимҳәаа, ргәы сырҿыӷьзар ҟалап, игәахәын.
– Ааи, Кавказтәқәоуп… Сара Аԥснытәуп, – Наҳар аҭак наииҭеит.
– Аԥсны! – иааџьеишьеит, – Аԥсны сара Сталин сицны акырынтә снеихьан. Исгәалашәақәо даара ирацәоуп. Аԥсны жәлар рвожд Лакоба ибзианы дыздыруан… Адунеи џьашьатәшәа еибаркуп… Лакоба иҷкәын Рауфи сареи Москва Бутирка абахҭаҿы ҳаиқәшәеит… Дсабиин… зынӡа дсабиин, – игәы инарҳәомызт, – сывараҿы дышкаршәыз даасыдхны
дыргеит… – луанытә дқәыԥсычҳауа, уаҳа ацымҵакәа даангылт, иажәа намыгӡаӡакәа.
– Дабаргеи? – Наҳар днеилууа дцеит, Рауф хәыҷы данҭаркыз иаҳахьан, аха уи ашьҭахь илахьынҵахаз издырамызт.
– Дабаргеи уҳәоу? – аҭак имҭаӡакәа дгыланы алеиҩеира далагеит Мақсим Пиотр-иԥа, узиҿамԥшуа илахь еиқәҵаны дынкахәыцуа. «Бутирка абахҭа акамера №4… – игәалеиршәон. – Ҩажәаҩык рзы акәын изыҟаҵаз, аха ԥшьынҩажәи ҩыџьаҩык еилаҟҟы еилакын, анаҳәы-ааҳәырҭаҵәҟьа ыҟамызт. Ҽнак, акамера ашә аартны, игәҭасны, ҷкәына еиқәа хәыҷык дааҩнадырԥалт. Мышкы ахи-аҵыхәеи ала шаҟаҩ ааргодаз, шаҟаҩ дәылганы иргодаз, уахгьы-ҽынгьы еилагьежьран-еилаҭырран, жәаҩа нызқьҩык ҭакын, Бутирка зазон, аҭӡамцқәа тҟәацырц егьагмызт, иазкуамызт. Ргәы ԥҵәаны, рхы рцәымыӷханы иаарго-ирго аӡәы дырбо-драҳауа ҳәа иҟамызт, аха аҷкәын хәыҷы имахцәа данкны данаарга, рызегьы рыхқәа шьҭыхны ишҟа аԥшра иалагеит. Дџьашьаны изыԥшуан, иқәра змаз ахәыҷы ркамераҿы даанамгаӡацызт. Игын, ицәеи ибаҩи еикәыршаны, ихәда кат-като, иқьышә хәыҷқәа шьа рылаӡамшәа ицәыш-цәышӡа, илахь еиқәышьшьы акамера ахи-аҵыхәеи лаԥшыла иааимидеит. Раԥхьаӡа акәны абахҭа иҭашәаз ихы шымҩаԥигоз акәӡамкәа, дшашьцылахьаз мҩашьо, џьара сҽахьықәыскыша ҭыԥк збозар ҳәа акыр днашәа-аашәеит, аха аӡәы иҭыԥ акәым, анацәаваҵарҭа шыҟамыз аниба, ашьышьма авараҿы аҭӡамц кыдбаала днеины дҟәыҟәӡа днадтәалт. Ашьапхгылара илшомызт, даара дышдыргәаҟхьаз ихы-иҿы ианыԥшуан, дааҟәымҵӡакәа деимҳәон».
Абри асаби хәыҷгьы абра даанагаратәы еиԥш цәгьарас иҟаиҵазеи ҳәа Мақсим Пиотр-иԥа игәаҵанӡа дрыцҳашьаны дышихәаԥшуаз, инаҩыс итәаз ихы ааидикылан, ани ахәыҷы дызусҭоу удыруоу, Аԥснытәи ЦИК ахантәаҩы Лакоба иҷкәын иоуп ҳәа иеиҳәеит.
Аӡәы игәы дынҭасны иҭарҷаҷа игазшәа иааицәымыӷхеит. «Дзыхдырҟьазеи, иҟаиҵазеи, асаби цәгьарас?» Акыраамҭа иҽизеиқәкуамызт. Акинолента еиԥш ииаҟьа ицон Аԥсны даныҟазтәи ахҭысқәа. Ҽаҩраҭагалан Сталин дицны Гагра дыҟан. Гегель ифилософиа амца иалажьны ибылтәуп, аҽазны уалацәажәо ансаҳа уконсультантра мап ацәыскуеит ҳәа иеиҳәеит дгәааны.
Аҽны хәлаанӡа уи уаҳа дымцәажәаӡеит, хынтә ддәылҵны, аҩны аԥхьа игылаз аԥсаҵла ду адацқәа адгьыл иалыҳәҳәоз дрыхәаԥшны дыҩналт. Асанаториа амаҵзуҩцәа аҵла адацқәа ахьааԥшуа Сталин игәамԥхазар ҟалап рҳәан, анышә ақәԥсаны ирҵәахит. Ахәылбыҽха деиҭанеины данахәаԥш, анышә ақәԥсаны ишхырҩаз аниба игәамԥхеит, абаҳа аашьҭыхны анышә ақәхны наҟ икаиԥсеит ихала, иаанагоз аӡәгьы изымдырит, аха игәаӷьны иазҵаауадаз.
Адырҩаҽны Лакоба дааит, даниба игәалаҟазара бзиахеит, рҩыџьагьы рымацара еидтәаланы акыраамҭа еицәажәон. Ашьҭахь хәҩык аҭаҳмадацәа рхылԥарчқәа рхаҵаны, ԥсуа маҭәала рҽеилаҳәаны, рҟамақәа цырцыруа ирҟәынҵаны иааит, Сталин даабар ҳҭахуп ҳәа.
Ианиарҳәа, лак-ҩакрак ҳәа ааҟамҵаӡакәа дақәшаҳаҭхеит, ддәылҵны дырԥылан, аԥсшәа реиҳәеит. (Шамахамзар ддәылҵны аӡәгьы диԥылаӡомызт.) Аҭаҳмадцәа руаӡәы дӡышӡа даарылҵын, илабашьа иҵарсны иаԥхьа даагылан, уара усас дуӡӡаны уаҳҭоуп, Аԥсны иаҭааз аԥсуаҵасла ҳчеиџьыка агьама ибар разҟы дуӡӡак ҳзааганы иаҳзаанижьызшәа ҳаԥхьаӡоит. Уҳәынҭқаруп, аамҭа шумамгьы аадыруеит, аха ухы ҳхумбаан, абарҭ иубо ашлақәа сыманы сааит, уаб ҳиқәлоуп, суҳәоит, сыҩныҟа умҩахыҵырц ҳәа иеиҳәеит. Мап рцәимкит, деигәырӷьаны идикылт. Нас Лакоба ишҟа даахьаҳәын, еилыскаауеит, ари уара уусумҭа ауп ҳәа, цәгьарак аҵамҵакәа дааԥышәарччеит.
Агәашә инҭыҵны, амашьынақәа инарҭалоны еиԥш аамҭазы Бериагьы дкылҟьа даакылсит. Уигьы иахьцоз дрыццеит, Гагреи Гәдоуҭеи рыбжьара зда царҭа ахьамам ашьха ашьапаҿы дынхон ааԥхьара ҟазҵаз аҭаҳмада. Ажәытәтәи ахьатә ҩны нықәԥраа ицарашәа, иԥшӡаӡа ашьха ашьапаҿы иаҵагылан. Иҟьаҟьаран, ашҭа ҭбааӡа иҟан, ауарҳал иаҵәа ҭаршәызшәа, ашьац қашә-қашәо игылан. Араҟа аҳауа уамашәа ицқьан, аҩны авараҿы ацаҟьа иаҵысны иааиуаз аӡиас хәыҷы акәара-кәараҳәа абжьы хааӡа иаауан.
Лбаа, аҳауа хьамҭаӡа, ашоура ааузымчҳауа иҟазҭгьы, араҟа иласӡа, ихьшәашәаӡа, улахҿыхӡа уҟанаҵон, амшын агәы казказуа ухыԥшылон. Сталин атәара адәахьы иҭаххеит… аԥшәмацәа иаразнак ихианы ирызгылаз астол аадәылырган, амжәа ҳаракқәа рымҵан ашәшьыраҿы идыргылт. Лакоба иакәын
ҭамадас иҟаз, заҟа даманшәаланы, данааланы аныҳәаҿақәа ааникылоз, лафла, ажәаԥҟала даара дбеиан.
Сталин даара игәарԥханы дтәан. Лакобеи иареи реицәажәашьала ишеизааигәаз ҩашьомызт.
Мақсим Пиотр-иԥа Лакоба иӡбахә рацәаӡаны иаҳахьан, аха уи аҽнынӡа димбацызт, дзакәытә уаҩы еилыҷҷоузеи ҳәа дџьашьаны дихәаԥшуан.
Сталин акрыфара инапы аиркаанӡа Лакоба ишҟа даахьаҳәын, Сариа иахьа абра дзыҟамзеи ҳәа гәыбӷан ииҭеит, ицаны дааргааит ҳәагьы идиҵеит. Чарабжара инеихьан еиԥш аамҭазы, ԥҳәыск ҷкәына хәыҷык длыцны амашьына дааҭыҵын, ашҭа дааҭалт. Мақсим Пиотр-иԥа, уи леиԥш зеиԥшыз аԥҳәыс ԥшӡа идунеи ахаан димбацызт, лыхцәеиқәаҵәа ԥаны илықәыз лшьапаҟынӡа инеиуан, лыбла гәыҭбаақәа шеишеиуа, лхы-лҿы агәыкра икны иаго, лӡара амацәаз ҭашәо, ссиршәа акәын лыхгылашьа шыҟаз. Амш лашан, аха лааира еиҳагьы иарлашеит. Сталин даниба, ашырҳәа дҩагылан дылԥыло, Сариа бааиаанӡа ҳахьыбзымԥшыз, сара сакәӡам изхароу, «брицар» иоуп иҳәан, дыхәмаруа аԥсшәа леиҳәеит.
Мақсим Пиотр-иԥа шьҭа еиликааит Сариа Лакоба иԥшәма шлакәыз. Аҷкәын хәыҷы илыцыз иаб диеиԥшын, дсабиин, аха аԥсуа маҭәала деилаҳәан, икәымжәы, икаба, иҟама хәыҷы, ихылԥарч уҳәа, цәгьа инаалон.
Сариа дмааизҭгьы, Сталин ирласны агылара иҽазикхьан, аха дааины данрыдтәала, иҽааникылт. Мақсим Пиотр-иԥа уиала еиликааит Сталин, Лакоба иеиԥш, иҭаацәагьы пату шрықәиҵоз.
Ԥыҭк анырфа-ианыржә, Лакоба иҷкәын хәыҷы даашьҭыхны аҟәардә днықәдыргылан, «Евгени Онегин» ҿырҳәала аҳәара далагеит. Сталин игәаԥхеит, инапы изеиниҟьеит, нас ишҟа днаганы, ихы шьышьуа, уаҵәы сыхьӡала асааҭ унапы иахалоит ҳәа иеиҳәеит.
Уи ашьҭахь Бериа (уаанӡа ҿымҭӡакәа дтәан) ахәыҷы дидиԥхьало ишҟа дааиган, ишьамхы дықәыртәо, ухысны аҵәа узҿыршәозар, саргьы ҳамҭак усҭоит ҳәа, иџьыба атапанча ҭганы иркуа, ашҭа агәҭаны игылаз аҵәаҵла иирбеит.
Дгәырӷьаҵәа атапанча ааникылан, ихаиршалеит, ахысра иашьцылахьаз уаҩы наӡак иеиԥш, излацәак хҩаны дмыццакӡакәа иҟәаз-ҟәазӡа иаҿаз аҵәақәа руак иақәкны, акыраамҭа дкылԥшны даҵхеит. Агәҭаҵәҟьа иақәиршәан, иҿаӡамызшәа инҿыҵҟьаа игеит. Уамашәа ирбеит, зегьы иџьаршьеит ихысшьа.
– Уабгьы ахысразы уаҩ дихәом, аха уаргьы уи уиҵамхозаап, афырхаҵа, – иҳәан, Бериа ахәыҷы даашьҭиԥааит, дыршәны ажәҩан далеиҵарашәа. Абасгьы ааҟеиҵеит, иаԥырхагахаз здыруада, иланарԥшыга илахь иаамҟьан, икаууа хланҵы ишлеиуаз, иаԥхьа аҩы зҭаны иқәгылаз аирыӡ ахы илаахан, азблак хәаш-хәаша ицеит, ишьҭыхны иикыз ахәыҷы дыршәны дизкамыжьит, уаҳа егьигымхеит, даауижьын, икаҳаз иланарԥшыга аашьҭиԥааит, иблахаҭа аӡәы дынҭасны иҭихызшәа аҟынӡа ицәымыӷхеит, руак шԥҽыз аниба. Игәалаҟара бжьнахын, деизҟәыҿы днатәеит. Лакоба, Бериа иланарԥшыга иахьыз имбаӡазшәа, Сталин ихы идкыланы акы иаҳәара даҿын.
… Изҭаз аҩнаҭа ааныжьны Гаграҟа ианцоз Бериа, дызлааз акәӡамкәа, Сталин амашьына дицҭалеит. Лакоба иҭаацәеи иареи аҽакы иҭалт. Заҟа иҭаацәа ԥшӡаз… Уахьрыхәаԥшуаз мацара угәы еизҳауан. Лакоба уаҩаса хәыҷык иакәын, аԥхьаҵәҟьа уиаҟара улаҿы дааиӡомызт, иԥшра унеилаҳаратәы еиԥш, аха иҿы анааихихлак иааиҿышәшәоз зегьы хьын. Ацәажәара даналагалак, иаҟара ҩба ицланы дҳаракхон, усҟан иԥшраҵәҟьагьы зынӡа ҽакхон, изыӡырҩреи ихәаԥшреи агәахәара унаҭон.
Астол аҿы иахьынӡатәаз аҭаҳмадацәа, уи аҽны ада дрымбаӡацызшәа, рлымҳақәа кыдҵаны изыӡырҩуан, иааиҳәоз ажәак раҩрыжьуамызт, ихәшаха ргәы икыдлон.
Рныҳәаҿақәа дырхаҵгыланы иааникыло даналага, уара Аԥсны зегьы уеиҳабуп, утәаны иаанкыл ҳәа аниарҳәа, амаҵура акәӡам, ҳара ҳҿы ақәроуп еиҳабырас иҟоу, шәныҳәаҿа стәаны ишԥааныскылои, шәара ишәеиҳау иҟада, шәара шәынцәақәоуп ҳара ҳзы ҳәа анреиҳәа ргәы ишахәаз рхы-рҿқәа ирнибаауан. Ииашаҵәҟьаны дахьрыхәаԥшуаз инцәақәоушәа акәын иштәаз, иӡышӡышӡа, шәкы-шәкы шықәса инареиҳаны ирхыҵуан, аха ирҳәо рдыруа, ируа рдыруа, акы узрывымбо иҷыгә-ҷыгәӡа иҟан. Мақсим Пиотр-иԥа иџьеишьон, дара-дара ҳаҭыр еиқәҵаны иахьеицәажәоз, мацқьа-шьацқьа рыкрыфашьа, аамысҭашәала рхы ахьымҩаԥыргоз.
Лакоба данцоз, аҭаҳмадацәа аӡәаӡәала даарыдгыло, игәыдкыланы абзиала ҳәа реиҳәеит. Шаҟа дырҭахыз рҿы ирзарҳәомызт, абра ҳгәы уаласоуп ҳәа рнапқәа рыла идырбон, иҭаацәеи иареи амашьына иҭаланы агәар инҭыҵаанӡа ашҭа иқәгылан изыԥшуан.
Мақсим Пиотр-иԥа Москватәи иҩызцәа ирҳәо иаҳахьан Лакоба ижәлар ргәы даласоуп, аԥсуаа зегьы ургәаарц уҭахызар, ажәа заҵәык ауп иаҭаху, Лакоба изы ицәгьоу акы аауҳәар, иазхоит ҳәа. Уи ижәлар шаҟа дырҭахыз иблала имбар агәра нагӡаны изгомызт.
Аԥсны дахьынӡаҟаз уи Лакоба дицны жәпаџьара ақыҭақәа ибеит. Иахьнеилакгьы хәыҷгьы-дугьы ршьапы иқәгылон, иҳаиҳәозеи ҳәа ибла ихыԥшылон… Закә ҳаҭырыз, закәытә авторитетыз имаз абри ауаҩаса хәыҷы иуаажәлар рҿы! Мақсим Пиотр-иԥа Гагрантәи Москваҟа данцоз (Сталин аԥхьа дцахьан), ихы агарҭа имоуа дҟалеит. Лакоба дуӡӡа днаскьеигарц дахьааз, уи иԥсы ахьынӡаҭоу ихамышҭуа ихаҿы иаанхеит.
Ианеиԥырҵуаз, Мақсим Пиотр-иԥа Рауф хәыҷы дааигәыдиҳәҳәалан, арԥыс еилфаҷа, уандухалак узакәхарц иуҭахузеи ҳәа диазҵааит. Рауф акыраамҭа ажәҩан даҵаԥшуа, сара аеҵәақәа даара бзиа избоит, есуаха срыхәаԥшуеит, исыԥхьаӡоит, еишьҭагыланы иныҟәоит, сандухалак дара рышҟа схаланы, ҽынла рҽахьырҵәахуа еилыскаар сҭахуп ҳәа аҭак ҟаиҵеит. Ахәыҷы данцәажәоз, Мақсим Пиотр-иԥа уамашәа дибон, иблагә хәыҷқәа ирхымӡало аҟәыӷара рхын.
– Уахынла даанкыланы аҩныҟа дыҩнаумгалар, иаашаанӡа ажәҩан даҵаԥшуа адәны дгылазаауеит, дастронавтхарц иҭахуп, – иҳәан, дааччеит абгьы…
Мақсим Пиотр-иԥа абарҭқәа зегьы дахьынӡарызхәыцуаз Аԥсны ԥшӡа далаԥшуашәа игәы иабон, ихәыцрақәа ихыҵны ианца аӡы зҵабаны аҟәара иқәхаз аԥсыӡ еиԥш, абаандаҩы иԥсҭазаара хьамҭа дызлаз зегьы наҵанарӡит. Ашырҳәа дҩагылан, днеины, иқәықәма-шәықәмаха ашьашьма ааигәара аҭӡамц кыдбаала иадтәалаз Рауф дааихагылт. Зҽеиҵыхны ииаз ахаҵа дҩагыланы, ихы иқәкны ишҟа иааира иаҵанакуаз изымдыруа, илақәа ҭырхаха днеиҿаԥшит, ихы ҩышьҭыхны. Мақсим Пиотр-иԥа ахәыҷы дшизымдырыз ибеит, аха сара абри соуп ҳәа игәы инамырҳәеит, иааигәаны дахьихәаԥшуаз, дрыцҳахәха, дхьыжә-кәыжә, дхәылашьны, иблақәа гәырҩамзар акгьы рхумбааӡо, иибахьаз, згәы ҭыганы
иааӡаз иакәӡамызшәа, ихәыҷра зегьы шьны, илаз зегьы илхны, дҭыгга, агага еиԥш дахьибаз еиҳагьы игәы инархьит.
Акгьы иамҳәаӡакәа, инапы аанкыланы, диманы иҿынеихеит, иаргьы сабоугои ҳәа дымҵааит, ацәгьагьы абзиагьы изеиԥшхахьан. Диманы дахьцоз уажәы-уажәы абахҭа еимаақәа ишьаз ишьхҩыруан, иара еиԥш ишьапгьы хәыҷын, ауаа наӡақәа ртәы акәын ишьаз. Ивараҿы дааганы, шьҭарнахыс абра уара уҭыԥ ауп ҳәа аниеиҳәа игәы ҟәандаӡа ишыҟанаҵаз ихы-иҿы иааныԥшит. Џьара дызбахьеит, дызусҭахарыдашь ҭынхаҵас сыздызкылаз ҳәа дхәыцуа, уажәы-уажәы лаԥшыла деимидон, аха дигәаламшәеит.
Заҟа ҵуазеи ажәҩан уаҵамԥшижьҭеи, аеҵәақәа умԥхьаӡеижьҭеи ҳәа ихы ааидикылан, азҵаара анииҭа ауп данидырыз. Қарҭынтәи Москва данаарга нахыс иидыруаз уаҩԥсыжәлак димбацызт, дгәыкны дыҟан, Мақсим Пиотр-иԥа данидыр, иаб дибаз аҟара игәы ааӡан, инап хәыҷқәа икәыршаны дикит.
– Ԥшьышықәса ҵуеит ажәҩан саҵамԥшижьҭеи, сиеҵәақәа рыԥшраҵәҟьа схашҭит… – игәи илаӷырӡи еилаҵәо иацәажәара далагеит. – Зегьы сцәыӡит, саб дыԥсит, иудыруама?… Сан сара саԥхьа дҭаркит. Ахара шухароу ашәҟәы унапы аҵауҩуазар, уан лхы дақәиҭаҳтәуеит ҳәа сарҳәан, сыржьеит, ашәҟәы снапы аҵазҩит… Схәыҷын, исарҳәаз агәра згеит…
Усҟан схәыҷын ҳәа Рауф ииҳәаз Мақсим Пиотр-иԥа дааршанхеит. Уажәгьы жәибжь шықәса нагӡаны ихымҵӡацызт, аха абахҭатә ԥсҭазаара хьамҭа дышхәыҷыз иханаршҭхьан, уаҩы наӡак еиԥш ихы ԥхьаӡаны дцәажәон… ахәыҷы бжьы ихан макьана.
– Исаҳаит уаб Нестор иԥсҭазаара дшалҵыз, даара сгәы иалсит, усҟан саргьы сҭарымкӡацызт… Данырж ашьҭахь иҟалазгьы здыруеит… Аха уара усабимзи, узыхдырҟьазеи?
– Сзыхдырҟьаз саргьы исыздыруам. Аԥсны аҿар аконтрреволиуциатә-террортә организациа еиҿкааҩыси хадаси иамоу уара шуакәу уҳәар, уан лхы дақәиҭыртәуеит ҳәа сарҳәеит… Сан леиқәырхаразы иҟасымҵара ҳәа иҟаз…
Убри аамҭаз акамера ашә аатны ахылаԥшҩы даалагылан, ара ацәажәара ҟалаӡом ҳәа ибжьы ихарззала ҿааиҭит. Рауфи Мақсим Пиотр-иԥеи аицәажәара иаҟәыцит.
Бутирка иҭакыз абаандаҩцәа ԥсымышьҭыгак ирырҭоз иаҷыданы мчыбжьык ахь знык (ес-ԥшьаша) абахҭа аҩнуҵҟатәи алариок аҟны 50 мааҭ рыхә афатә аахәара азин рыман, уи акәын ԥсеивгагас ирымазгьы. Аԥара анапаҿы аанкылара ҟалаӡомызт, аҩнуҵҟатәи аҵәахырҭаҿы рыхьӡала иаларҵон, ацынхәрас ачекқәа рырҭон. Абахҭаҿы ишаԥу еиԥш, камерацыԥхьаӡа астаростацәа алхын, урҭ аӷәыцәмаҟьақәеи амели рырҭон. Доусы иааихәарц ииҭаху астароста аӷәыцәмаҟьа ианиҵон, изыԥсоу ачекқәа аарымхны, иара ихаҭа ес-ԥшьаша алариок ахь дцон хәаахәҭра, ианааигалак доусы итәы ииҭон. Аԥара ззаламыз, ачекқәа змамыз абаандаҩцәа ахәы ирырҭоз аӡыҩарҩари часеиқәаҵәаки иаадхалон. Акамера №4 аҿы иҭакыз ҭынхак-ҭынхак дыззымааиуаз аӡәгьы дыҟамызт, Рауф заҵәык ида. Дынкыдыԥшыла-аакыдыԥшыло, игәы ԥшаауа, дзаҵәӡа дахьрылакыз, Мақсим Пиотр-иԥа еиԥш, зегьы дрыцҳаршьон. Алариок аҟынтәи афатәқәа аахәаны ианырзааргалак, зегьы изеиларԥсон, аха аҿаҵа иҿахьы иҩеигомызт, абаандаҩцәа рхәы ирҭоз аамҷыдарахаз. Ари зумфозеи ҳәа аниарҳәалак, ҿымҭӡакәа, илахь еиқәышьшьы даатәон. Иаахәаны иааргацыԥхьаӡа абас ҟаиҵон, афара акәым, дзахәаԥшуамызт, арахь азеиԥш хәы ирҭоз изхомызт, еиҳа-еиҳа дҵыкәкәа ацара даҿын. Хаала ианимуӡа, Мақсим Пиотр-иԥа ҽнак мчыла иҿасҵоит ҳәа даналага, Аԥснынтәи исыцааргақәаз сҩызцәа гәакьақәа аҽа хкык абра иҭакуп, сара урҭ рылымкаа акгьы сзыфом ҳәа иеиҳәеит. Шаҟа дрыцҳаишьазеи, иеиҳәаз игәы аакылнаҵәазшәа ибеит.
Рауф аԥхьа Сухановка дҭакын, лассы-лассы дыҭганы иҿахәы иҿырхуан, Қарҭ данрымаз еиԥш, «ихахәы шьыҵәра-шьыҵәрала иаханы иҵырхуамызт, магәшьхәала иааисуа дрыпҟомызт, аха дышдыргәаҟыц ддыргәаҟуан, ахәылбыҽха даныргалак иаашаанӡа аҭӡамц хьшәашәақәа дрыдыргыланы ддырҳәацәон, ибз ааиҿшәаанӡа… Аԥхьа санҭаркыз схәыҷын, зны сдыргәыбзыӷуан, аҽазны срыпҟон, уаҳшьуеит ҳәа сарҳәон, сгәы ҭырҟьон, сшәаны сақәшаҳаҭхеит. Акгьы схараӡамкәа сҭакуп ҳәа, Қарҭ иҿырхыз иҽахәы Москва данаарга, мап ацәикит.
Харада ахара идҵаны дҭакуп… зықәра наӡам ақәыԥш закәандарыла изныҟәеит. Иус иахәаԥшны, аара иду ихыхны ихы дақәиҭтәуп ҳәа шьақәдырӷәӷәеит ҩыџьа аусҭҵааҩцәа. Рауф иахьамзар уаҵәы доурыжьуеит ҳәа игәы хыҭхыҭуа дшыԥшыз, еиҭарҿыцны иҿахәы иҿыхра иалагеит аҽа усҭҵааҩцәақәак. Урҭ аа-мзы иааиҟәамҵӡакәа ддыргәаҟуан, уахынла ддырцәомызт, бжеиҳан акриҿарҵомызт. Иқәиҵоз, иҵеиҵоз ҳәа акы имаӡамкәа, ацемент хьшәашәа дықәыршәын, агәыҵәыхь ихьит, иқьышә хәыҷқәа еиҟәыжәжәа ицеит изеихамкуа, ашьа иҿыҵуа аҟынӡа днаргеит, иааиҵарымгалаз ҳәа иҟоузеи, аха исхароуп издмырҳәеит. Сухановка ианамуӡа еиҳа «аԥышәа ду» змаз аусҭҵааҩцәа ахьыҟаз Бутиркаҟа диаргеит. Абраҟа Мақсим Пиотр-иԥеи иареи шықәсыбжак инеиҳаны камерак аҿы еицырхыргеит.
Рауф, ицәа ҵаӷаӡахазшәа, хьҭа хәыҷык анааҟалалак изычҳауамызт, ихаԥыцқәа еихамгыло, аҟәара-ҟәараҳәа аихасра иалагон. Мақсим Пиотр-иԥа ахәыҷы ахьҭа дасыркуам ҳәа ихыза ааиқәхны иқәиҵон, иваиџьгәон, ижьра далҵызшәа дихӡыӡаауан. Ҵхыбжьонла иааины, ацәа далкәкәааны иҿахәы иҿыхразы дырго ианалагалак, срумҭан… усыцхраа, сахьнарго срыпҟоит ҳәа иҽиларԥсны дикуан, аха Мақсим Пиотр-иԥа дызлаицхраауаз, мчыс имагәышьаз… дааимкәкәааны даныргалак, ибжа ааимшьааны иргазшәа даанхон. Ачалт иаҵыҵыз аҵыс еиԥш, дыркәкәны дрыманы ихынҳәаанӡа, ихы агарҭа имоуа, дыгәжәажәо дыԥшын.
Хәымз рышьҭахь Мақсим Пиотр-иԥеи Рауфи акамера №37 ашҟа ииаргеит. Ԥаса иахьҭакыз аҭӡамцқәа зегьы «лашәын», иауан иашәан џьара нцәыҵыԥшырҭак амаӡамызт. Иахьиаргаз аҭӡамцқәа руак акылҳара аман, Рауф иангәеиҭа скылԥшны адәныҟа сзыԥшуазар ҳәа, даҵагьежьуа далагеит, инеихашәы ихәлаанӡа акылҳара дизадымгеит.
Акамера ргәы ҭаԥҵәаны ишеилаиаз, хәыҷҵас ибжьы хҵаны, избеит, избеит ҳәа дныҩныҵәааит. Изакәызеи, иубазеи, узырҳәҳәозеи, рҳәан, рыԥсахы еибакуа, аҟаҿыҳәа ицҳауа, Рауф ибжьы рхы иаламӡо инаиқәцәҟьеит.
Ажәҩан даҵамԥшижьҭеи иҵӡоз, дгәаҟуан, акылҳара дкылԥшны дшыԥшуаз ажәҩан ҽыҭ хәыҷык дахьнаҵаԥшыз аеҵәақәа ибеит. – Сиеҵәақәа збеит… сиеҵәақәа рыԥсы ҭоуп!.. – иҳәан, дгәырӷьаны ашьҭыԥара далагеит.
Шәеибамбеит даргьы уаргьы ҳәа аӡәы згәы кыдгылаӡахьаз Рауф диқәыҳәҳәо далагеит, аха Мақсим Пиотр-иԥа, дхәыҷуп, игәы цәҟьоуп, уаргьы изацумҵан, иҳәан, дааникылт.
– Сшааурыжьлак сиеҵәақәа рышҟа сцоит… икыдыӷӷа икыдуп… Уаҳа исымбаӡоз џьысшьон… Дареи сареи ҳаиқәшәароуп!.. – ҳәа Мақсим Пиотр-иԥа илымҳа дҭахәыҭ-хәыҭуа иеиҳәон, ихәыҷтәы фантазиа нҵәаӡомызт.
…Уахык Рауф иҿахәы иҿырхырц дыргеит, аха абжьааԥнеиԥш акәӡамкәа ирласны ддырхынҳәит. Акамера данааҩнала, Мақсим Пиотр-иԥа иџьеишьеит, иҟалаз изымдырит, ахақәиҭра уаҳҭеит ҳәа иаҳәаны доурыжьызшәа ауп дԥыр-ԥыруа, игәы ҭгәырӷьаауа дшааз. – Иуарҳәазеи, абасҟак узыргәырӷьозеи ҳәа даниазҵаа, – Уаха сҿахәы сҿызхуаз еиԥш ауаҩы бзиа сиқәымшәаӡацт, сҩызцәеи сареи ҳаинириеит, аицәажәара азин ҳаиҭеит, ҳаибамбеижьҭеи иҵӡоз, ҳазхара ҳаибаирбеит, ҳаиликааит, шәымшәан, сшәыцхраауеит ҳәа ҳаиҳәеит. Абри аниҳәоз мҵәыжәҩада дзыԥыруамызт, уаҳа егьигмызт.
– Аусҭҵааҩы ижәлоу удыруама? – иаҳаз агәра изымго дизҵааит.
– Ишԥасзымдыруеи, ҳацәажәара даналагоз иҳәеит, Хват ижәлоуп, – заҟа игәарԥханы иҳәазеи уи ажәла.
Мақсим Пиотр-иԥа Хват ижәла аниаҳа, дныҵакка дцеит. Аӡәырҩы ирҳәо иаҳахьан, Хват ҳәа усҭҵааҩык дыҟоуп, дмыждоуп, ҳаӷоу-саӷоу диҿашәааит, аҽыҵарбел еиԥш ауаҩы ишьа илоу зегьы ааилицәцәаанӡа диҟәаҵӡом, иҩнуҵҟа диӷралан дааирҳәуеит, ихы дҭаланы ихшыҩ еилеигоит ҳәа. Ибзианы идыруан, Хват амаҷ-саҷқәа рзы «аџьабаа» шидмырбоз, Бериа уи «ишәарҭақәоу» ҳәа ирыԥхьаӡоз дрызкны дышимаз. Даараӡа дархәыцит, абарҭ ахәыҷқәа макьана зан лгәыҳәԥыхш зқьышә иқәымбаӡац, зхы-зҿы ахәы мааӡацыз, асыс мҟаақәа Хват ақәыџьма дзырзыркыз змаанахарызеи ҳәа. Бзиарак ишазкымыз игәы азҩеит, Академик Вавилов дуӡӡа дзакәу изымдыруа даазырҳәыз, Асовет мчра саӷоуп ҳәа, ихы иҭамыз, игәы иҭамыз иҿала изырҳәаз, шәара рыцҳақәа шәыԥшьҩыкгьы зныкҟьрала шәнаихәлаԥсаны шәшылбааидо жәдыруама ҳәа дрыцҳашьаны дизыԥшуан, аха инимырԥшит, уахык иадамхаргьы агәалаҟара бзиа иоуз шимоу дыҟазааит ҳәа азыԥхьаӡаны.
Уи ашьҭахь Рауф мчыбжьык уаҳа аӡәгьы димазҵааӡеит. Мчыбжь дуӡӡак дгәырӷьаны дыԥсуан ихигақәахьаз амыҟәмабарақәа зегьы ихашҭырц егьигӡамызт.
…Аҽны ианааша инаркны агәырӷьабжьқәа ааҩра иалагеит адәахьынтәи, аха аӡәгьы ирмаҳаӡозшәа, рыла рҿы ҭакәаҳа, ҿыцха иԥшуа итәан. Ашәа, амузыка, абарабан… «Нагӡара иқәзааит ҳара ҳ-Сталин, хгәыӷырҭа!» – ҳәа уажәы-уажәы абыжьқәа акылҳара икылҟьаны акамера иааҩнасцыԥхьаӡа луанытә иқәыԥсычҳауан, ргәы ҭнашьаауан, избан, иҟаҳҵазеи цәгьарас, ҳара ҳзалыхәдаахазеи иахьатәи амш ҳәа игәырҩон. Рауф заҵәык иакәын изымтәоз, уи акылҳара даҵагьежьуа даҵагылан, скылыԥшны адәныҟа иҟоу сызбозар ҳәа, аха дзыҩаӡомызт.
– Иахьа Маи 1, аныҳәа ду… Иҳамбаӡакәа иҳавсны ицоит. Аха ишԥаҟаҳҵари, аԥсҭазаара ус ишоуп, џьоукы гәырӷьоит, џьоукы гәырҩоит, – иҳәан, Мақсим Пиотр-иԥа дҩагыланы, Рауф даашьҭыхны, акылҳара дынкылирԥшит. Ҵҩа змамыз ажәлар гәырӷьо амҩаду ианыланы, Ашҭа ҟаԥшь ашҟа рхы рханы ицон. Иблақәа ҭырхаха дрыхәаԥшуан, зегьы Сталин ипатреҭқәа ирыҵагылан. Илаԥш изаҟәымго иадхалт патреҭк, уи егьырҭ раасҭа идуӡӡан, «Сталини Гелии» ракәын. Гели ашәҭқәа дрылакны дигәыдыҳәҳәала Сталин дикын. Иашьҭагыланы инеиуан ахәыҷқәа, аҿарацәа иқәлацәа. «Сталин дуӡӡа ихылҵуа ашәахәала ҳарԥхоуп.. Ҳаб Сталин иҳадиҵозы ҳарҭ ахәыҷқәа зегьы ҳахиоуп!..» – ҳәа рыбжьы еиқәыршәаны ашәа рҳәон. Ишԥеиҭахыз иҵегьгьы ибаларц уи апатреҭ, еиҭа иаҳаларц уи ашәа, аха иаразнак илаԥш иныҵаба ицеит, илымҳа иҭамыҩӡо ицәыхарахеит ашәагьы. Дышԥарыҵашьыцуаз насыԥ лаша змаз ахәыҷқәа.
– Саргьы сааԥсеит, уаргьы иубаз узхоуп, – иҳәан, ҵаҟа даниргыла, Рауф ихәыҷра ииааины, инеимаҭәаны аҵәуара далагеит. – Сара абри еиԥш сзақәшәазеи, сҩызцәа сызрыламзеи, – ҳәа.
– Умшәан, уара макьана ухәыҷуп, егьарааны уахьӡап… Ҳаԥхьа иааиуа аныҳәа уҩызцәа урылагыланы уаԥыло уҟалоит, – игәшәа-мшәа ҳәо диргәыбзыӷуан. Аҽны хәлаанӡа иҽизеиқәкуамызт, акылҳара дкылыԥшны иибаз убасҟак игәы инархьит, магәшьхәала иааисуа данырыпҟозгьы уиаҟара ихьааимгазар ҟалап. Гелии Сталини рпатреҭ ибла иаахымҵӡо
ихгылан. Сталин ихәда иакәыршаз лнап хәыҷқәа ԥшьы-шықәса раԥхьа иара икны, диварԥало Маи 1 аныҳәа аҽны Аҟәа атрибуна аԥхьа икәаԥ-кәаԥуа ииасны ицон. Хыхь иқәгылаз рабацәа ҳарбандаз ҳәа рнапқәа рҟьон.
Изакәытә дунеи ԥшӡоузеи дназылшәа дцаз, агәылҵха иахьымӡакәа иҿшәаз ашәҭыц еиԥш. Гелии иареи анеибадырыз имаз аразҟы анааигәалашәалак, иааизымчҳауа аҟынӡа игәы ҿнакаауан. Абыржәыҵәҟьа даҵагыланы дахәаԥшуазшәа ибла иаахгылт, ҽнак ашкол (аҵара ахьиҵоз) авестибиуль аҭӡамц зырлашаз, изыркаҷҷаз анцәеи амаалықьи рсахьа. Аҽны аҵара аанкылан, аҵаҩцәагьы арҵаҩцәагьы еиханы авестибиуль ахь ицон, иҩналаанӡа рыбла хнакуан, Гели ашәҭқәа дыргәылԥхаауа, Сталин дуӡӡа дигәыдыҳәҳәала дыкны иҭыхыз асахьа (аҿыханҵа) ааганы аҭӡамц икыдырҵаз… Уи аҽны аурокқәа рцынхәрас, агәырӷьаратә митинг ыҟан, алеқторцәа, апропагандистцәа, ажәа лыԥшаахқәа кадырҵәон, аҵаҩцәа ирзеиҭарҳәон ажәларқәа зегь раб Сталин Гели хәыҷы илаԥш хаа дшыҵашәаз, ахәыҷқәа рыбзиабара дуӡӡа шимоу, изнымкылакәа даашьҭыхны дахьигәдиҳәҳәалаз зеиԥш ҟамлаӡац хҭыс еиҭаҳәатәны ишыҟалаз атәыла зегьы азы. Ари асахьа ишаанарԥшуа, Сталин ахәыҷқәа зегьы шиҭаху, рынасыԥ шичаԥо… уҳәа аӡә ииҳәоз аҽаӡәы инеиҭаҳәо, ақәгыларақәа ҵыхәаԥҵәарак рымаӡамызт. Рауф, аҵаҩцәа зегьы реиԥш, иаргьы илымҳа кыдҵаны дырзыӡырҩуан, дызусҭахарыдашь абри аӡӷаб хышәшәаа хәыҷы Сталин дуӡӡа дыззылԥхаз, ихылҵуа ашәахәа иарԥхаз ҳәа длыҵашьыцны… Ибла ааихмырсыӷьӡакәа Гели длыхәаԥшуан.
Гели Буриат Монголиатәын. Лаб Ардан Маркизов хьӡи-ԥшеи змаз ареспубликаҿтәи анапхгаҩцәа дыруаӡәкын. Асоциализм аргылараҿы ахәҭа иаларгалаз, жәлар рынхамҩа ашьҭыхразы зеиԥшыҟам алҵшәа дуқәа ирылдыршаз рзы ахәшьара ҳаракы рыҭаны ирыдиныҳәаларц Сталин Кремль ашҟа иааиԥхьеит гәыԥҩык ареспублика анапхгаҩцәа. Аделегациа ԥызара азиуан Гели лаб Ардан Маркизов. Усҟан лара фы-шықәса ракәын илхыҵуаз, раԥхьаӡа акәны лаб дицны Москва дааит. Аделегациа Сталин ианидикылоз аҽны ларгьы лаб диваԥало инапы кны диццеит. Сталин уи аҽны игәалаҟара бзиан. Буриат-Монголиатәи аделегациа игәаԥханы идикылт, ареспублика иалнаршаз ақәҿиара дазааҭгыланы анапхгаҩцәа
русура ахәшьара ҳаракы аиҭеит, аӡәаӡәала аҳамҭақәа инапала иранишьеит. Анцәа дыззылԥханы ижәҩан-гәашә ззааиртыз шанханы ишыԥшыз Гели хәыҷы дҩагылан, ашәҭ шьыҵәрақәа ааидкыланы, дҳәырҳәыруа, аӡәгьы дизгәамҭаӡакәа, анцәа иҭыԥ (апрезидиум) днеины дхыцәӡа даадгылт. Лаб днеилууаа дцеит, ихәыҷы дкәаӷӡа Сталин иаԥхьа днеины дышгылаз аниба. Аб ихала иакәым, иеицыз зегьы ирцәымыӷхан, уахь бабацои ҳәа ддырхынҳәырц иалагеит, Сталин игәамԥхар, ҳанҵәеит, ргәахәын.
– Ҳаб Сталин снапала ашәҭқәа исыркырц сҭахуп, – ҿаалҭит, арахь бгьежьы ҳәа данырк.
Сталин ахәыҷы илҳәаз игәаԥхеит: Шәылԥырхагамхан, даашәышьҭ сышҟа, – иҳәан, ихы-иҿы агәахәара шиоуз аныԥшит.
Анцәа «иашьапкцәа» ахәыҷы илкыз иԥжәо ак шаӷрамыз, ишышәҭқәаҵәҟьаз агәра анырга, ишҟа днарышьҭит. Даашьҭыхны дааигәдиҳәҳәалт, зыҽхыршаны иԥшуаз афоторепортиорцәа ари еиԥш ахҭыс раҩрыжьуазма, «рабџьарқәа» ирыҵхеит. Адырҩаҽны иҭыҵуаз агазеҭқәа зегьы (ацентртәқәа) рдаҟьақәа аҩычеит, «анцәеи амаалықьи» рпатреҭ. Ажурналистцәа ракәзар, асахьа дырцәажәеит, «Иҭабуп, аҩыза Сталин, ахәыҷқәа зегьы насыԥ ду ахьҳауҭаз азы», – ҳәа ажәа хьҟәыршәахақәа азырԥшааит. Афоторепортиорцәа ирыҵамхеит, аҿыханҵаҩцәагьы шәыгахкыс иааҟоу зегьы аус ддыруит, атәылаҿы иреигьӡақәаз асахьаҭыхыҩцәа Сталин аныхачаԥа еиԥш дӷьазӷьазуа, илақәа ирхыҵуаз мрашәахәаны, амаалықьцәа зхьыкәкәа игәыдыҳәҳәала иикыз Гели меигӡарахда илықәԥсон, дарлашон.
Ари асахьа шедеврхеит, аҳәынҭқарра зегьы иахыҵәеит, школцыԥхьаӡа иахьырыгӡеит.
Рауф иԥхыӡгьы иалашәомызт, анцәа инапы зыхьирсыз, игәыдыҳәҳәала иикыз, ихылҵуа амрашәахәа иарԥхоз, лсахьа ауп акәымзар, лхаҭаҵәҟьа дызбоит ҳәа.
Москва знызаҵәык дахьааиз, адунеи зегьы дадыруа дҟаланы, лаби лареи аныхынҳә ашьҭахь, хара имгакәа Маркизов иҭаацәа иманы, Аԥсны ԥсшьара ҳәа дааит. Ардани Нестори уаанӡагьы ибзианы еибадыруан, иҭаацәеи иареи иҩныҟа ааԥхьара риҭеит. Уаҵәы иаараны иахьа еиԥш, Аԥсны иахысны Қырҭтәыланӡа инаӡеит анцәа иԥҳа Гели Гагра дааины дыҟоуп ҳәа.
Ҳазшаз дыззылыԥхаз даабароуп ҳәа ҵҩа змамыз аҵаҩцәа Қарҭ аахыс иаауан. Шьжьымҭан инаркны аахәлаанӡа аԥсшьарҭа ҩны ашҭа иазымкуа игылан, дҳаӡаны ҳазлыҿцәажәозар ҳәа, дрыларгыланы рпатреҭ ҭырхыр, Сталин ихаҭа ивагыланы иҭырхызшәа аҟынӡа игәырӷьон… Ашколқәа рахь ааԥхьара лырҭон, агәырӷьаратә митингқәа еиҿкааны илԥылон.
Уаҵәы иаашар аныҳәа ду Маи 1 акәын… Ахәылбыҽха Гели лани лаби дрыманы, сасра Аҟәа, Рауфраа ирҭааит. Асахьаҿы иибахьаз лхаҭа лакәын, еибадырит. Ҩба-хԥа шықәса раахыс еибамбацыз аиҩызцәа Нестори Ардани еидтәаланы иахьынӡеицәажәоз (еибырҳәаша маҷ рымазма, ҩ-республикак рнапхгаҩцәа), Гелии Рауфи хәыҷбаҳчак аҟны еицырааӡазшәа, еизааигәахеит, рызхара еицыхәмарит, еилаҵәеит…
Ауха ихынҳәны Гаграҟа имцеит, Аҟәа иаангылт. Ашьжьымҭан аҩҭаацәаракгьы апарад ашҟа еиццеит. Атрибунаҿы Нестор дивагылан Ардан. Гелии Рауфи рнапқәа еибаркны, игәырӷьа-гәырӷьо раԥхьа ииасит.
– Аныҳәа Маи 1 сынтәа шәара шәҿы ҳаԥылт, иааиуа ҳара ҳҿы ҳаицаԥылап, – ҳәа ааԥхьара ҟаиҵеит Ардан, Нестор ишҟа, ианеиԥырҵуаз.
Нестор дақәшаҳаҭхеит.
…Бутиркатәи абахҭа акамера акылҳара дкылыԥшны иибаз асахьа абарҭқәа зегьы игәаланаршәеит. «Сталин ихылҵуа ашәахәала ирԥхоу Гели иахьа лыԥсадгьыл аҿы аныҳәа даԥылоит, дгәырӷьа-гәырӷьо… Ҳаицаԥылоит ҳәа еибаҳҳәахьан, иҟалап урҭ усҟан ҭаацәала ҳнеиуаз џьшьаны иаҳзыԥшызҭгьы… Илдыруазеи сразҟыдаха иахьа Бутирка абахҭа сышҭаку», – ҳәа игәы каҳаны дхәыцуан.
Иаргьы издырамызт, уи аамҭаз Гелигьы, анцәа дшылзылԥхаз еиԥш дылзыцәгьахан, дразҟыдатәны дшаанижьыз.
Апартиа уазгәыкуп, Ленин уиарӷьажәҩан, сара уаҩыза гәакьоуп, иналукааша ҳәынҭқарратә усзуҩуп, унапхгаҩ ӷьеҩуп ҳәа ажәҩан аҟынӡа дхагаланы, дырҽхәаны аҳамҭа ииҭеит, инақәырццакны, уара ҳпартиа гәыкала уазыҟам, асовет ҳәынҭқарра уаӷоуп ҳәа Ардан харада ахара идҵаны, дкыдҵаны дыдиршьит. Заалымдарала лхаҵа иахьизныҟәаз лызхымгакәа, мышқәак рышьҭахь лыԥсҭазаара далҵит Гели лангьы.
Ҳаиԥш разҟы змада ҳәа иҟаз аҭаацәа, луанытә адгьыл нарыҵабганы, инҭахәашашәа инықәӡаа ицеит.
Сталин иԥҳа ҳәа зкырҭа рибамҭоз, Гели лымԥын уаҩ дықәымлаӡо, аҳцәа лҭаазшәа, илыцәшәаны хара-хара илывсуа, даанхеит лымацара, дрыцҳахәха… Илфаҵәҟьо лымамкәа, иауан-иашәан хыҵакырҭак ҳәа лымаӡамкәа (лымаҭәа хәыҷқәа илшәыз аамҷыдарахаз акы адәылгара азин лымҭаӡакәа, лаб иҩны дындәылцаны, ашәқәа рчаԥеит) агәымыжда данықәха, лнапқәа нарымҵакуа, ақалақь далан чаҿаҵак сызҭарыда ҳәа.
Акылҳара дшаҵагылаз ауп, абаандаҩы Лакоба, удәылҵ, аусҭҵааҩ дуԥхьоит ҳәа, абахҭахьчаҩ акамера ашә иқьышә ҩызӡа илакны шҿиҭыз. Рауф деимырхха дызкыз ахәыцрақәа зегьы иара уаҵәҟьа инкаԥсаны дындәылҵит.
Хват дышԥеиқәгәыӷуаз, акгьы шысхарам еилкааны, ахақәиҭра сиҭоит ҳәа. Аҽны шьыбжьаара акырӡа шагыз идәылганы иргаз, адырҩаҽны шьыбжьышьҭахьынӡа дызхнымҳәит. Мақисм Пиотр-иԥа, аҵәы дахазшәа, џьарак дызтәомызт, дызгыломызт, абасҟак аамҭа Рауф дахьзымааз даара ихьааганы дыҟан. Хват ақәыџьма, ахәыҷы «иҟаҟара» дшаҿыз ицәа иалашәон. Ус егьыҟалеит, ариабжьарак иԥсы хәыҷык ихалахьаз ааихыхны, абахҭахьчаҩ диҵагыланы дааҩнеигалт. Акыраамҭа иҿы еилганы изиуз изҳәомызт.
– Ҳалгеит ҳара ҳтәы, ҳнапы ҳаҵаирҩит, Сталини Бериеи ҳшьырц азы аҿар еидкыланы иҳамазшәа иҳәеит, – аарлаҳәа иҿы анааихих, ихаԥыцқәа ашьа рывҵыжжы ицон…
…Рауф иҩызцәеи иареи рҿы «анрықәԥырҽ» ашьҭахь акыраамҭа рус рыӡбуамызт, иргәагәо абасҟак аамҭа изыргозеи, абахҭа изҭаршьуазеи, шаҟа шықәса рықәырҵалакгьы иӡбны, иалганы алагерқәа рахь идәықәырҵар, рыԥсы еивыргон ҳәа Мақсим Пиотр-иԥа ихьааганы дрызхәыцуан. Ашьра акәым, хы-шықәса иреиҳаны ирықәырҵарым ҳәа агәаанагара иман, аха ихы агәра мгакәа, ркамераҿтәи «аӡбаҩцәа» Рауф иус иахәаԥшрацы дрыҳәеит. Абаандаҩцәа гәаҟуа иахьҭакыз астатиақәа зегьы ҭырҷҷааны ирҵон. Камерацыԥхьаӡа «апрокурорцәа», «аӡбаҩцәа», «аусҭҵааҩцәа» ыҟан. Зус рыӡбраны иҟаз заа иарҳәон шаҟа шықәса иқәшәараны дыҟаз, шамахамзар иақәдыршәон. Рауф иус иахьахәаԥшыз, ҩышықәса еиҳаны «иқәрымҵеит».
Мақсим Пиотр-иԥа ахәыҷқәа рус аӡбара иахьахымццакуаз иаҵаз ҳәа акы изеилкаауамызт. Иабеидыруаз ҩы-шықәса ишрылармыгӡоз, ианҭаркыз нахыс ашьра рықәырҵарацы азы хыхьынтәи адҵа шрымаз, аха рықәра наӡаанӡа аконституциа ишамуаз, еиҭа мышқәак шрыгыз. Абахҭа амаҵзуҩцәа зегьы неибанеиԥшны аҳәагәы аурымахыз, ауаҩ ишьа злаз, ауаҩы игәы змаз, рхәы ааганы ианрырҭоз, ахәыҷқәа рыцҳашьаны рыла изхыԥшыломызт, ирдыруан акрырҿаҵаны, рықәра иахьыгӡаны иршьырц ишыҟаз.
Иачҳауазеи, иалаӡозеи адунеи мыжда, аҿаԥхьа шаҟа гәнаҳа ҟалахьоузеи!.. Излеиҟәымжәозеи!
Мақсим Пиотр-иԥа Рауф иҩызцәеи иареи ааигәалашәацыԥхьаӡа, ихы агарҭа имоуа дааҟалон, рыҿҳәара ахьааигәахаз зыхҟьаз сара соуп ҳәа игәы ҵыблаауа иалагон. Иҟалаз уи ауп Рауф иҿы «аниқәшаҳаҭха», ҩышықәса аҭакра шиқәшәоз аниба, уигьы маҷ ыҟоума, акгьы ухараӡамкәа, закәандарыла ҩышықәса ааӡабцәгьа зухугарызеи, Бериа зегьы зылшо ибзианы уидыруеит, иҷкәыни сареи ҳаиҩызцәан уҳәеит, унатәаны ишҟа ашәҟәы ҩны идәықәҵа, уиҳәа ахақәиҭра уиҭарацы. Сара агәра згоит ушәҟәы инапаҿы иоуны даԥхьар, ҽнакгьы абахҭа ушҭамхо ҳәа иабжьеигеит. Уи иабеидыруаз Рауф иҩызцәеи иареи аазықәдыршәоз зегьы «дерижиор» хадас иамаз иара Бериа ихаҭа шиакәыз, агәылшьап ажьа ԥшқа аԥхьа иртәаны, ианиуаз иақәыз ахәы каԥсаны аҽакы ақәлаанӡа илбааздом ҳәа ианазыԥшуа еиԥш, ахәыҷқәа рықәра наӡаанӡа ҳәа иаанкыланы иааигәа ишимаз. Қарҭ аус ахьиуаз Аҟәантәи уахь иганы ивараҿы иҭакны иман. Москваҟа идааиргеит, агәылшьап еиԥш иаԥхьа иртәаны дрыхәаԥшуан, рықәра анынаӡалак аҽныҵәҟьа нахыс ҽнакгьы адунеи иқәимырԥшырц ӡбаны.
«Иҳазгәакьоу Лавренти Павел-иԥа!
Ҭынхак иеиԥш шәыԥхьаӡаны ишәзызыҩуеит, сшәыҳәоит сеилышәкаа, акгьы схараӡамкәа сҭакуп. Шәара ишәзымдыруазар акәхап сани саби рышьҭахь саргьы саанкыланы сышҭаркыз, Асовет мчра уаӷоуп, уцәгьаршҩуп, акоммунист партиа анапхгаҩцәа ҭаурхарц аҿартә организациа еиҿкааны хадара рзууан ҳәа схы иҭамыз, сгәы иҭамыз… аара сыдырҵеит. Санҭаркыз 14 шықәса ракәын исхыҵуаз, схәыҷын. Сани, саби, сандуи сырхашшаауа, сгәы ахьыԥжәоз џьара акы самхаҳәазар, ацәгьара ҟасҵарц сгәы иҭаӡамызт. Ԥшьышықәса ҵуеит сыргәаҟра иаҿуижьҭеи. Сыршәаны мчыла исхароушәа сдырҳәеит. Сгәаҟрақәа зегьы ари ашәҟәы бӷьыц аҿы исзанҵом. Шәара есқьаангьы гәыразыла шәаҳзыҟан, шәсыцхраа, ахақәиҭра сышәҭ. Агәра шәсыргоит Ҳаԥсадгьыл аҵеира сыҽшаԥсастәуа» ҳәа ашәҟәы иирҩит.
Мақсим Пиотр-иԥа даара агәыӷра иман, Рауф илаӷырӡқәа зқәыԥсоу ашәҟәы Бериа иоуны даԥхьар, игәы арԥшааны, иахьаҵәҟьа ихы дақәиҭышәтә ҳәа адҵа шԥаримҭари ҳәа, аха ашьа ахьыкәкәа ихынҳәит. «Дышьтәуп. Л. Б.» ҳәа инапы ҟьаҟьаӡа иақәыҩны. Уи ашьҭахь ихы ҩышьҭыхны Рауф ила дызҭаԥшуамызт, иара ихараны иҟалазшәа иԥхьаӡон. Ихы ҭаха амҭо, дааҟәымҵӡакәа дазхәыцуан, Бериа абарҭ ақәрахьымӡақәа рыԥсҭазаара иаалимыршәар ада ԥсыхәа зимамыз маанас иаҵахарызеи ҳәа, аха иага ҟаиҵандазгьы акгьы изаҵымбааит. Иабеидыруаз Бериа агәнаҳара иҟаиҵахьаз, Нестор Лакоба Қарҭ иҩны дымҩахыганы, ҳаҭыр иқәиҵарц иҭахызшәа иҽыргьангьашны ахәшә иҭаны дшишьхьаз, ахәымгара иҟаиҵаз иҵыҵыр ҳәа дацәшәаны, иуа-иҭынха аӡә даанмыжькәа иҭархо, идац-ԥашә ыҵыхуа дшааиуаз… Абарҭ ахәыҷқәа рыда уҩ дшаанимыжьыз, урҭ рыла ахьынӡааԥшуаз иара игәы каршәны дышзыҟамлоз.
… Бериа исатрапцәа Рауф иҩызцәеи иареи рымшқәа рыԥхьаӡон, жәаа-жәаа шықәса анырхыҵ ашьҭахь, мышкы иадамхаргьы адунеи ақәзаара радымраӡеит. Рус рыӡбеит аҳәынҭқарра аазырҳәырц иаҿыз, ишәарҭаӡақәоу џьоукы реиԥш иԥхьаӡаны, аламалакаҿы акәӡамкәа, Арратә коллегиа СССР Иреиҳаӡоу Аусӡбарҭаҽы. Хантәаҩра азиуан аусӡбарҭа аиҳабы Р. Ульрих, «иеицырдыруаз» аиурист, «аԥышәа» ду змаз, Бериа иарӷьажәҩа, апартиа анапхгаҩцәеи академикцәеи иреиҵаз изы «аџьа» зимырбоз, «ашьра» ада жәа зҿамыз (мышқәак раԥхьа адунеи аҿы иеицырдыруаз арежиссиор ду Е. Менерхольд ашьра иқәызҵаз). 1941 шықәса ииуль 6 аҽны сааҭбжакгьы дадымхалт, аԥшьҩыкгьы рылақәа ҭырхаха ишихәаԥшуаз, гәшаҭарак, рыцҳашьарак ҟамҵаӡакәа, икыдҵаны ашьра рықәиҵеит, руаӡәк – Лакоба Ҭенгиз жәибжь шықәса рыда шихымҵуазгьы дацәнимырхеит. Арратә коллегиа СССР Иреиҳаӡоу аусӡбарҭа иаадәылганы Бутирка абахҭа аҵаҟа ихәыҵаҟаҵаз шәиԥхьыӡ згымхаша аԥсырҭа акамераҿы ԥшьынтә ахысбжь геит… Ршьа згәыдҭәалаз аҭӡамц еиқәаҵәақәа рыда шаҳаҭ дыҟаӡамкәа рыԥс хәыҷқәа рхыҵит.
…Дувганы дабаргеи ҳәа Наҳар игәы иҵаххны, Мақсим Пиотр-иԥа (абарак аҿы итәаны ишеицәажәоз) азҵаара анииҭа, аҭак ҟамҵаӡакәа, абри ахҭыс зегьы дагәылсны игәалаиршәеит. Ашьҭахь ауп зегьы анизеиҭеиҳәаз.
Ҽнактәи амш ахгара шеишықәса дуӡӡак аҟара ирзыхьамҭан. Аусура мшы аанҵәаанӡа хҩахашьа рымаӡамкәа аҵлақәеи дареи «еибашьуан». Аусура ашьҭахь ираԥцаны, рбаракаҿы иааганы иныҩнацаланы, ицаанӡа рҿы ааихыхны аицәажәара иақәиҭымызт. Еиханы иахьтәоу изымгыло, рхы рцәымыӷханы, абри еиԥш аԥсҭазаара зҳаузеи, абас ҳгәаҟ-ҵәаҟуа ҳанбанӡаҟазаауеи ҳәа аидашшылара иналагацыԥхьаӡа, акыр зықәрахь инеихьаз абаандаҩы – Меқсуд Мологлы дҩагылан днеины, ашә ааигәара днеиҳәҭҟәыҟәланы, инапқәа илахь инадкыланы, ҳазшаз аллаҳ игәы иамыхәаша шәымҳәан… дышәмыргәаан. Шәиҵаԥшны ишьапы шәкы, шәиҳәа ҳазлаҟоу ҳаицәамхааит ҳәа рыҳәара далагон.
Уи ауха ахәылбыҽхагьы абарак аҿы зегьы гәынқьуа ианаатәа, Меқсуд ииҳәац еиҭеиҳәеит, аха аӡәгьы акгьы ахимҳәааит, ргәы ԥнаҵәахьан, шаҟантә иарҳәахьаз ушаҟәыҵра наҟ, абыржәы ҳазлаҟоу аҵкыс еицәоу иарбану ҳзықәшәараны иҟоу ҳәа иарҳәеит, ибжьы рхы иаламӡо.
Мақсим Пиотр-иԥа раԥхьаӡа акәны иаҳаит абырг иажәақәа, даарагьы иџьеишьеит, ҳаҭыр зқәу Меқсуд, иаанагозеи иуҳәаз ҳәа дизҵааит.
– Ииашоуп, ҳаԥсҭазаара хьамҭоуп, ицәгьоуп, аха ҳала мааԥшуеи, ҳаԥсы лаҳамга-ҩаҳамгои, уигьы аллаҳ иоуп изыџьшьоу… ҳаицәымыӷхар зынӡа иаанимкылои… Уи азоуп изысҳәо ҳазлаҟоу ҳаицәамхааит ҳәа. Ҳшыҟазаалакгьы ҳаҟазааит, ҳала ааԥшлааит, ҳаԥсы ҭазааит. Абас ҳзыҟалазеи ҳәа ҳазшаз аллаҳ гәыбӷан иаҳамҭароуп. Убас ҳақәшәараны ҳаҟан. Абас ажәлар ҷан-ҷаны рылақәа ҭибахуа, еибафо ианалагалак, иаанаго, адунеи митәык азыԥшуп ауп. Ма аибашьра ду ҟаланы ажәлар ықәибахуеит, ма аӡхыҵра бааԥсы ҟаланы ажәлар ықәнагоит, ма ауаҩ иимбац адгьылҵысра ҟаланы ажәлар ҭахоит. Аллаҳ даҳхылаԥшны ҳихьчароуп. Сара игәасҭахьеит, ашышкамсқәаҵәҟьа ианықәӡаауа аамҭа заа ирдыруеит, еибакны аибафара иалагоит, иасны рыҩны хдырбгоит, аӡы
аԥшаҳәа ианыҵны, ихҵәаны, ахәадахьы ихаланы, аҩны дыргылоит. Убри ашьҭахь, дук хара имгакәа, аӡхыҵра ӷәӷәа ҟалоит, аԥшаҳәа зегьы аақәнахуеит. Ааигәа-сигәа инхо ауаа агоит, ашышкамсқәа рхы еиқәдырхоит, ихашәҵа, урҭ ауаҩ иаҵкыс аилкаара рымоуп, ирзыԥшу рдыруеит. Ҳара макьана ҳзықәшәараны ҳаҟоу ҳаздырӡом.
Абри ашьҭахь мчыбжьыкгьы мҵит, иаалырҟьаны, изыхҟьаз ҳәа рзымдырӡо, рыԥсҭазаара еиҳагьы еицәахеит. Уаанӡа ҽнак жәа-сааҭк ракәызҭгьы аус ахьыруаз, уажәы жәиԥшь-жәиԥшь сааҭ ишәымур ҟалом ҳәа иаарыдгылт. Аԥсымышьҭыга ацәа мырбаага ҳәа ирырҭоз афатә, уигьы шәаԥсам рҳәан, абжа аамырхит. Ахәышәтәырҭаҿы ачымазцәа ахәшәқәа рыҭара иаҟәыҵит. Аӡын имҵаарц азы маҭәа жәпақәак роуан, шәара ҩ-цәак шәхарԥоуп, ишәызхоуп рҳәан, иршәыхны иргеит. Иршәымкәа, ирхамкәа, имфа-имжә, рламгәа ҭаҿаҳәаны, реихада иахҟьашаны инцәыҵакьакьо, есмыша жәиԥшь-жәиԥшь сааҭ аус руан инҵәаха, аха ҳзыхшәырҟьозеи, атәқәаҵәҟьагьы абас ирызныҟәомызт, ҳзышәшьуазеи ҳала шааԥшуа ҳәа азҵаара аҭира иақәиҭымызт. Рхаԥыцқәа еихарӷәӷәаны ҳкаҳаанӡа ҳәа аусура иаҿын.
Абас иаалырҟьаны рҭагылазаашьа здырцәгьаз еилкаашьа рымаӡамызт, ҽнак атранспорант дуӡӡа ааганы, абарак аԥхьа авишка игылаз ашьапаҿы икыдрымҵазҭгьы «Зегьы аибашьра азы» ҳәа нбан ҟәазла ианҵаны. Убасҟан ауп ианырдырыз аибашьра ишалагаз. Агәырҩа ирымаз аҽа гәырҩак рзацлеит, зынӡа рыбӷа ԥнаҵәеит. Аԥсадгьыл амца акны абылра иаҿын, игәаҟуан, иҟоу-иану акы ҳзеилкаауазар ҳәа, аха иразҳәодаз, агазеҭқәа дара ироуамызт, аԥхьара азин рымамызт, арадио цәаҳәа зынӡа иҟаӡамызт, азыӡырҩра иақәиҭымызт, ажәакала иуҳәозар, ирлашәны, ирдагәаны ирыман, рыла шааԥшуаз адунеи иалшьаан.
Аканвоицәа дара-дара ахьеицәажәоз, акы рҿыҵҟьаны иҳаҳауазар ҳәа, рлымҳақәа хахаӡа икыдҵаны ирзыӡырҩуан, инарыҵыҩ-аарыҵыҩны, аԥсадгьыл ашәарҭа ӷәӷәа ишҭагылаз, афашисттә Германиа ақалақьқәа еилаԥыххаауа, ажәлар ықәхуа Москва азааигәахара ишаҿыз анраҳалак, амца ркуан ирызхымго аҟынӡа ихьааргон. Ахаҵара анаҭахыз аамҭазы дара абџьар ацынхәрас ахәархьқәеи аихақәеи кны абна иахьылаз гәныргон. Аҳәара ҟарҵон аибашьрахь хдәықәышәҵа,
азин ҳашәҭа, ҳаԥсадгьыл ахьчаразы ҳхы ҳаигӡом ҳәа, аха шәарҭ аԥсадгьыл шәызҭада ишәҭихьеит ҳәа ашҳам рҿыҵуа аҭак рырҭон. Уик зынӡа ргәы иахаԥжәаны иашьуан.
Аибашьра иалагеит ҳәа анраҳа нахыс рхы рхашҭын, хәыцырҭас ирымаз уи акәӡан, рыфатә иахьагдырхаз, русура мшы аамҭа иахьацырҵаз, уи иахҟьаны рхатә ԥсҭазаара еиҳагьы иахьыцәгьахаз зынӡагьы иргәаладыршәаӡомызт, ианаашоз инаркны инеихашәа ихәлаанӡа хыцәнамырха аус руан, ма уи ала ҳаԥсадгьыл акы ҳзацхраауазар ҳәа ргәы рҟажон.
Аусураҟынтәи рхы иамыхәо рбарак аҿы ишааилак еиԥш, еикәшаны инеидтәалон, ацәажәара иалагон. Аибашьратәы хәылҟьа-ҿылҟьак аҽны џьара ӡәыр акыр иаҳазар, зегьы ирзеиҭеиҳәон. Ҳаԥсадгьыл иалахьынҵахарызеи ҳәа ишыргәырҩоз, шаҟа ҵхы имыцәаӡакәа идыршахьаз.
Хәылбыҽхак русураҟынтәи ихынҳәны иахьааиз, хҩык абаандаҩцәа ҿыцқәа, реихатә уалыр амца ҭаҵаны ишадтәалаз рбеит. Иҟоузеи адәныҟа, иҳашәҳәозеи, аӷа Москва дазааигәахо далагеит ҳәа ҳаҳауеит, ииашоума ҳәа, рыгәқәа хыҭ-хыҭуа, ирыкәшаны иаагылт, арҭ ҿыц иаанагақәаз џьоук роуп, иҟаҵәҟьоу аиаша ҳарҳәоит, ргәахәын.
– Ҳара аполитика ҳалацәажәаӡом, – ҳәа ҿааиҭит рыгәҭа итәаз, ихәда хызза, ихы хырчаа, илақәа цымцымуа азҵаара ирҭаз шигәамԥхаз дырдыруа.
Илаҳәны иӡыӷә-ӡыӷәӡа ианааҩнала, иааиз уаауп ҳәагьы ирыхәамԥшит, ирхамыҵгылт, шәааи, шәтәа, шәыҩноуп, шәыҽшәырԥха ҳәа рарымҳәеит, рҽеимыртаӷа иадтәалан агәгәаҳәа ауалыр амца ҭаҵаны, шьыжьымҭан аусурахь ицаанӡа, аҵаа иалкәкәааны, рыцҳарыла еизыргаз амҿы (уаха ҳанааилак ҳаҽҳарԥхоит ҳәа) дара ракәу џьушьап иаазгаз, ибылны иалгахьан… Ҳара ҳҩызцәа роуп, ирблызааит, рыҽдырԥхазааит ргәахәын, аӡәгьы акгьы ахимҳәааит, аха ахәда-хызза абгыӡ еиԥш данрыхәлаҟаа иаарцәымыӷхеит, ирҳәо рҿамшәо инеиҿаԥшы-ааиҿаԥшуа иаанхеит.
– Аконтрикцәа шәызқәыӡыз аполитика ауп… Еиҭах шәыԥхамшьаӡакәа уи шәышԥалацәажәои? – иҳәан, ахәдахызза ииҳәаз азмырхакәа, ивараҿы итәаз илақәа цәыркшаԥаны, ибжьы ҭахәаҽӡа, ихы ҩышьҭихын днарылаԥшит, аӡәы аҭак ааҟаиҵар, дыԥаны ихәдацәа днамҵасрашәа. Ахԥатәи, ихахәы ахьаԥарч еиԥш еиларгыланы, ҿымҭӡакәа ҿыцха дыԥшуа дтәан.
«Аконтрикцәа» ҳәа уи ауханӡа аӡәгьы иреимҳәаӡацызт, рхы аарыхнахызшәа ирцәымыӷхеит, аха мыждақәак ааганы ишрыландырхаз рдырын, уаҳа ирыламцәажәаӡакәа, еиқәыбааӡа ишыҟаз риарҭа еиқәыхьшәашәақәа инарықәтәеит. Ианынатәа ауп иангәарҭаз риарҭақәа зегьы хыла-гәыла иаарҳәны ишыҟаз.
– Ԥара хәыҷқәак сыхчы иҭаҵаны исыман, иҟаӡам… – зегьы раԥхьа Мысҭафа ибжьы қыџь-қыџьуа абарак иааҩныҩит. Уи инаишьҭарххны, угәы нкыдыршьаауа, абыжьқәа ргара иалагеит абас:
– Ҵаҟатәи ԥхамаҭәақәак сыман, избаӡом…
– Схәыҷы ипатреҭ ыҟаӡам…
– Сан лпатреҭ…
– Саҳәшьа лпатреҭ…
– Саб ипатреҭ…
– Смаҭа ипатреҭ…
Гәынкылагас, ԥсеиқәырхагас ирымаз урҭ апатреҭқәа заҵәык ракәын, абриаҟара ци-шәи икылыргеит, ирҟаҟеит, ирыблит, ирҷыҷит, цәа рхаӡамкәа ирхырхит, аха рыкәа иҭаршәны, иахӡыӡаауа ихьчаны, иахьанӡа иааргон, рхы рцәымыӷханы адунеи ақәзаара рҭахымкәа ианыҟалалоз (уи еиԥш аамҭа хьамҭаӡақәа лассы-лассы иҭадыргылон) рпатреҭқәа рыхчқәа иаарыҵыхны ирыхәаԥшуа, рыԥсы зыҿҳәарази дареи «аицәажәара» иалагон. Зынӡа ирцәыӡаны иҟаз агәыӷра хәыҷӡак рыздырхынҳәуан… Уи ала рҽеиқәдырхон, аха уажәы ианырымба, иахыԥсаарц егьрыгмхеит, наӡаӡа еицәыӡызшәа ргәы ҟалеит.
Наҳаргьы иан лпатреҭ иԥсы иаҵаҵаны, ихәыҵаршәны иман, игәы дааҵалацыԥхьаӡа ихчы иааҵыхны дахәаԥшуан, иага игәы каҳаны дыҟазаргьы, иан лыблақәа данырхыԥшылалак, мчык иҵасны ишьапы даақәнаргылазшәа дыӷәӷәаӡа дааҟанаҵон. «Шьҭа уанбаауеи, сыҷын?.. Уусқәа шырацәоу, ушеилахоу здыруеит, аха уан ес-сабша дшузыԥшугьы ухоумыршҭлан… уан уара дукәхшааит… уан уара дузӡатәааит!.. Абз ҟьашь уацәыхьчазааит! Абла цәгьа уҟәыблаазааит!..» – ҳәа аҵыхәтәаны даныҟаз, агәашә дыҭганы данынаскьалгоз ишьҭалҳәоз лажәақәа игәы иқәыҩуа иалагон.
Ҳпатреҭқәа ыӡит ҳәа зегьы аӷьаҵәы-ӷьаҵәра ианалага, иаргьы иамхацәгьахан, ашырҳәа ихчы аашьҭиԥаан данаҵаԥш иан лпатреҭ аҵаӡамызт. Игәы ԥжәеит, иԥсахы ҩеины ихәда иааҵагылт, уахгьы-ҽынгьы иани иареи еицны дизымыхьчакәа днаившьаа дыргазшәа дааҟалеит.
Абри ауханӡа абарак аҿы аӡәы акы ицәыӡуа ҳәа ҟамлаӡацызт… Уи еиԥш агәымхара зхы иақәназыргоз уаҩы дрылаӡамызт. Рыԥсҭазаара цәгьагәышьан, изықәдмыршәацыз ҳәа иҟаз, рцәа алаҳарҭ еиԥш ирхырххьан, зегьы рымырххьан рыцкьареи рыламыси рыда, урҭ мырӡӡакәа иҳаракны иркын, иара уи акәын еиқәырханы иахьа уажәраанӡагьы иаазгоз. Аӡәы ихьаа зегьы ирхьаан, рҿаҵа хәыҷы еиҩырҷҷаны иеицырфон.
Урҭ ахҩык аҿыцқәа иаанагаз, шуаацқьақәамыз, иҟалаз дара ишрыхгамыз рдырын, ирарҳәара рзымдыруа, ихәынгашьаны ирыхәаԥшуан. Дара акгьы ҟазымҵаӡаз џьоук реиԥш, ршьапқәа рыҵҳәаны итәан. Ауаҩ гәеилыхха изымчҳакәа ихы рыдишьыларын, ирынҟьаны ирыдԥиҽыларын, убас акәын рхы шымҩаԥыргоз.
– Шәызусҭцәада шәара? – Наҳар, дахьрыхәаԥшуаз изхымго, ашырҳәа даархагылт.
Уаҳԥырцқьа акәымзар, амҿы ацынхәрас уҭажьны уаабылуеит ҳәа аанарго, аҭак имҭаӡакәа ахҩыкгьы рыхқәа ааицышьҭырхын, рылақәа ырцәгьаны ихы инаркны ишьапаҟынӡа дааимырдеит.
– Ламыс шәымаӡами, шәызусҭцәада? – Наҳар ишьҭахьҟа деиҭамҵӡакәа, еиҭах ибжьы ҿацаӡа ҿааиҭит.
Ахәда-хызза ҿымҭӡакәа дҩагылын, Наҳар дидыӷәӷәало дааиҿагылан, иҿы ааихиҳәан дҿарҳасит… Акыраамҭа исаса еихҳәаны икын, унҭабга уцарашәа. Нас акамбашь еиԥш илақәа ҭызза иааҟаиҵан, умҟаҟаӡакәа ауп ушылбааздо ҳәа аанарго, алуқәа анеихаҳауа еиԥш, исаса неихажьны, иӡамҩақәа ҭырчаа, дгәааны днатәеит.
– Еи, контрик, ари узацәажәо дызусҭоу удыруоу? Хьимера иоуп. Наҟ уиԥырцқьа, акәымзар ушеибгоу улбааидоит, – иҳәан, зыбжьы мыргаӡакәа итәаз, ахьаԥарч-хы зхагылаз Наҳар дааиқәмақарит.
Хьимера ихаҭа-ԥсаҭа иакәызшәа акәын уи ахәда-хызза уахьынихәаԥшуаз дшыҟаз, ажәытәӡатәи абырзенцәа рмифологиа ишаҳәо еиԥш, алым ахы ихагылазшәа ихы хчааӡа иҟан, иҿы анираҳауаз афақь мца иҿыҵҟьозшәа, ихәамц еиларҵәины џьмахәамцушәа акәын ишубоз, ишьҭахь ауаартәы еиԥшӡамызт, агәылшьап аҵыхәа еиԥш иԥаҟьаӡа иҵыԥшуан.
– Угыл абыржәыҵәҟьа! – Нахар зынӡа игәы ԥжәаӡаны Хьимера имахцәа днамҵасны иааникылт.
Хьимера, мҵык ааины иқәтәазшәа, ирҭрысны ижәҩахыр анааирҵысы, Наҳар инапы афымца асызшәа, имахцә инамҟьеит.
– Уеихда уахҟьашаны ухала укаҳауеит, аконтрик лахьыцәгьа, иугәаӷьызеи, абыржәыҵәҟьа Хьимера иаԥхьа ушьамхнышгыл, уара агәаҟ уакәым, уи Кума ихаҭа иԥынҵа ҿыхны ифахьеит, инапы ахьииркьысыз азы. Иуасҳәаз ҟаҵа акәымзар, Хьимера инапы имырҟьашьӡакәа, уԥынҵа ҿаӡамшәа иҿысхуеит! – ашәахсҭа зҿаз ашырҳәа дҩаҵҟьеит дыхшәааны.
– Сԥынҵа уара иҿоуҵазар, иҿухып! – Наҳар деилашәаны ишҟа даахьаҳәит.
– Шәҽаанышәкыл, еиҳа еиӷьуп! – иҳәан, Мухран ичҳара хыжжуа, Наҳар дааивагылт.
– Ишәхымҩаԥгашьоузеи, шәуааӡами, шәабаҭнагеи? – рҳәан, егьырҭгьы зегь еицҿакны ҿаарҭит.
– Шәмыҳәҳәан, акәымзар шмон ҟарҵоит, аума шәақәдыршәоит, кандеи шәҭарцалоит. Ҳара карлики-маргалики ҳауп, аӡәгьы дҳалакьысӡом, – ахахәы хьаԥарч, имгәацәа ду рҳәазо, днеины даарҿагылт.
Излацәажәоз абызшәа зынӡа ирмаҳаӡацызт, иаанагоз рзеилымкааит, инеиҿаԥшы-ааиеаԥшуа иаанхеит. (Аӷьычцәа рбызшәала «карлики-маргалики» иаанагоз аӷьычцәа акәын, «кума» – аопер, «шмон» – аимадара, «кандеи» – аҟарс).
Хьимера ҿымҭӡакәа дтәан, ҭауадҵас ишьамхқәа еихшьны.
– Уахарнахыс Хьимера дызусҭоу жәдыруазааит, шәарҭ аконтрикцәа-лахьыцәгьақәа. Уи ҳтәыла ахьынӡанаӡааӡо иеицырдыруа хьӡи-ԥшеи змоу иоуп. Сакольники Казани имҩаԥысуаз зегьеидгылоутәи аизара ду хаҭала далахәын. Анапы икьырсра акәым, иаԥхьа аиасра ҟалаӡом, – ашәахсҭа зҿаз, Хьимера ихи-иҵыхәеи реиҳәеит, аха акымзарак рзеилымкааит. Аизара ду ҳәа дызҿыз, аӷьычцәа реизара акәын, иабардыргәышьоз дара уи иаанагоз.
Ирҳәо рҿамшәо, ираҳаз аҭак рзыҟамҵо, еиқәышьшьы ианаанха, Хьимера дыҵыззаны дҩагыло, Наҳар ихы наиқәкны, – Уареи сареи амаца ҳаицасырц сҭахуп, усышьҭаланы уаала, – дкьаҿы-маҿуа днаивсны, абарак агәҭаны чаижәырҭас ҳәа астол ацынхәрас аӷәы ықәчаԥаны ирымаз итәӷә нахшьны днықәтәо, – хәмаррас еиӷьушьо арбану, Стас, Терс, Рамс… иуҭаху алх, – иҳәан иџьыба иааҭганы импыҵархәмаруа, еихырҵәрааны инықәиԥсеит ирцәыӡыз апатреҭқәа ирылхны иҟаиҵаз амацақәа.
Ҽнак рыла иамбар ззымчҳауаз, ирҿыгәҳәаауа игәыдкыло-ихыдкыло, ишьышьуа рыкәа иҭаршәны ирымаз апатреҭқәа еихыҵәҵәа-еиҩыҵәҵәа, мышгагас иҟаҵаны ишикыз анырба, ишыҟалаз аҳәара уадаҩуп, агәаҟрақәа иаархыргахьаз, акы ирзеиԥшымхеит, акамбашь лақәа зызҭаҵаны, зхы хырчаа иқәтәаз, дара рхаҭақәа аҳәызба нарыӷрышьны, еиҩырсса игазшәа аҟынӡа ргәы ааӡеит.
Здунеи ахаан ауаҩы изы цәгьарак ҟазымҵаӡацыз даашьҭыхны амца дақәыжьны дырблыр моу рымамкәа иааҟалеит.
– Жәба усҭоит, иаанкыл, аԥхьа Рамс ҳахәмарып, – Хьимера, згәи зылаӷырӡи еилаҵәо игылаз рыгәхьаа мкӡакәа, Наҳар иаԥхьа инықәиԥсеит. «Амацақәа» руак иан лхы абжа амхны иқәыршәын, илаԥш анақәшәа, иқәлашьцеит, дахьыҟаз-дахьаныз зегьы ихашҭит, иҽизнымкылеит, деиҵас дууаӡа дыԥаны, Хьимера ихәдацәа дамҵасны иааникылт, дхәырны дысшьуеит ҳәа. Хьимера дыштәац дтәан, инапгьы шьҭимхӡеит, ашәахсҭа зҿази ахахәы-хьаԥарчи инапы идырҟьашьуазма, али-ԥси рыбжьара, Наҳар ишьапы дықәгылаӡамызшәа, деикәарҳәы дкажьны, иԥаны иӷраԥало иалагеит. Уи аамҭаз Мухран аҟәардә аашьҭиԥаан, ирыҳәҳәа ашәахсҭа зҿаз дисит, аҵла бӷьыцк ҿшәаны иқәшәазшәагьы имԥхьаӡеит, аихатәы хы ихагылазшәа инақәԥыххаа ицеит. Нас Мухрангьы дааныркылан, дкажьны, ршьапы дахарԥаны ампыл еиԥш деигәыдҵо, абарак иааҩналт. Хьимера дахьынатәаз дықәрчаԥазшәа, иҽмырҵысӡакәа дтәаны, иҩызцәа «анапхгара» рзиуан блаҵахәыла.
Ахаҳәҵәҟьагьы уршыр иԥжәоит ҳәа шырҳәо еиԥш, здунеи ахаан ауаҩԥсы инеиҿагыланы знапы шьҭызымхыцыз рыла ишабоз рҩызцәа иаарыӷрасуа, иршьуа ианалага, ирзымчҳакәа даргьы аисра иаланагалт.
– Аконтрикцәа еидгылт, шәрыс, ишәҟәаҟәа! – ҳәа Хьимера акоманда анриҭа, ақәыџьмақәа реиԥш ирылагьежьны рыпҟара иалагеит. Агәаҟқәа рыпҟара иаҭахыз, дара ракәым, ахәыҷқәаҵәҟьагьы рымч рықәхон, инаркьысаанӡа ишьҭҟьаны ицан икаҳауан… Зынӡа рыԥсы ахәага иҭаз ааҭырхуан, рыбжьы аныцәгьаха, ахылаԥшцәа ираҳаны еибарыҩны имааизҭгьы. Хьимера, ахылаԥшцәа рхацәа дышнықәԥшыз еиԥш, «атасс» ҳәа иҩызцәа ибжьы рықәиргеит. Аҭыӷьқәа реиԥш хыла икшо, абарак аарҳәуа иҩназ, «атасс» ҳәа анраҳа, аисра иааҟәыҵын, асыс мҟаақәа реиԥш рҽыҟаҵаны, рҽеикәаԥса иаагылт. Наҳари Мухарни «атасс» иаанагоз абардыруаз, аопера аканвоицәеи рыҽхыршаны ишааизгьы рымбаӡеит, иалашыҩкны иҟан, акы рбо, акы раҳауа ҳәа иҟаӡамызт, ахахәхьаԥарчи ашәахсҭа зҿази ргәы рзыԥжәаны, иаарыдххыланы ишрымчыз икшеит, рӡамҩақәа ҿдыршааит, аха дара, акгьы зхараӡамыз реиԥш, рнапқәа шьҭырымхӡеит.
Ари еиԥш збарыз дара ракәызма, – Сара абра сышгылоу агәхьаа мкӡакәа алагертә ԥсҭазаара аԥҟара шԥеиларгеи, шәрысны ишәҳәынҷа, – иҳәан, аопер аканвоицәа дрықәҳәҳәеит. Уи акәхеит, Наҳари Мухрани рыга-рҿы амырҳәаӡакәа, рнапқәа ырҵәины иааилыршьын, индәылганы иргеит, изхарада, аисра зыхҟьазеи ҳәагьы иагьымҵааит.
– Урҭ акгьы рхараӡам… Зегьы зхароу абарҭ иааганы иҳалашәкқәаз роуп, – ҳәа рызегьы ӷьаҵәы-ӷьаҵәуа иалагеит, аха, – Ҿышәымҭын, акәымзар шәаргьы урҭ шәрышьҭазгалоит, иаашаанӡа аҟарс шәҭасцалоит, – иҳәан, аопер аӡәгьы димырцәажәаӡеит.
Наҳари Мухрани Хариузовка иаанагазар аахыс зныкгьы аҟарс иҭарымкӡацызт, дара аҩыџьа рхала ракәым, абарак аҿы иеицынхоз аӡәгьы дақәымшәаӡацызт. Аԥенџьырқәа аҿаӡамкәа, аҿывҳәа аԥшеи анаатәи ҩнасуа, аӡбаа ҩнажжы иҟаз иныҩнацаланы ашә адыркит. Адәахьы ахгара мариан аҩнуҵҟа аасҭа, ҵхыбжьон нахыс иҩнаҵаауа, рыԥсы ҭымҵит, уаҳа егьрыгымхеит, ҳхаҭақәа ҳамҵаандаз ҳәа ишыҩнагьежьуаз, цәгьаԥсышьала идыршеит. Ианааша, аусурахь ираԥцаны, ирыма ицеит.
…Алагер ахылаԥшцәа, 58-тәи астатиала иҭакқәаз абаандаҩцәа, неиҩымсрада зегьы «афашистцәа» ҳәа рарҳәо иалагеит (уи иаҵанакуан анхаҩы инаркны анарком иҟынӡа)
аибашьра ианалагаз инаркны. Ргәаӷ икны иагон, изаҟаразаалак акы ранарыжьуамызт, зшьаҿа иашамкәа иааихызгаз, ажәа наак зыҿшәаз еигӡомызт, иԥсы ихырхуан. Агәаҟқәа уи рдыргәышьон азы, изҭашәаз аԥсҭазаара хьамҭа иаҵгәаны, ҳаԥсы ҳзеиқәырхозар ҳәа, алагертә ԥҟаррак еиламгаӡакәа, имыцхәны акы рамхаҳәар ҳәа ишәаны, рхаԥыцқәа еихарӷәӷәаны, зегьы чҳауа иааиуан. Иага рзааргандазгьы рыбӷа ахьрызԥымҵәаз, ишуааз иахьаанхаз… иага рыҵаргаландазгьы аӡә ицәгьа аӡәы имҳәо, рнапы еикәыршаны, еихӡыӡаауа иахьыҟаз рыла ашьа хыҵәалон.
Шаҟа гәахәала ирыдыркылазеи алагерқәа реиҳабацәа, «реиҭааӡаразы» аӷьычцәа рылҵшәа, ианиз амш ргәаладыршәоит ҳәа хыхьынтәи адҵа анроу. Аӷьычцәа (блатноиаа ҳәа изышьҭаз), ауаҩра зцәыӡхьаз агыгшәыгқәа наганы ирыларҵеит ауаа цқьақәа. Убасҟан ауп урҭ ииашаҵәҟьаны рыбӷа аныԥҵәаз, рдунеи ахаан ирымбацыз анырба, абгақәеи ауасақәеи џьарак еилоукыр еиԥш, рыԥсҭазаара шәарҭахеит.
Наҳари Мухрани абарак идәылганы ианырга ашьҭахь, Хьимера иҩызцәеи иареи абгақәа реиԥш рылақәа шаҟь-шаҟьо ирыхәаԥшуан иаанхаз, аӡәы акы ааиҳәар деимыжәжәа даақәырҵарашәа рпатреҭқәа ракәым, рхы рхадыршҭит.
– Шәҿабыӷ-ҿабыӷӡа шәгыланы шәызҳахәаԥшуазеи, абас аума асасцәа шшәыдышәкыло? Шәшьапы шәықәгыланы ҳамаҵ жәула, ачаи ршны иаҳшәыржә, абыржәыҵәҟьа, шәара ала аԥынҵа икылҟьаз! – Хьимера имаҵуцәа ракәны игылазшәа дрықәҟааит, згәы ҭҟьаны иӡыӷә-ӡыӷәӡа абарак акәакьҭа зҽадырӷәӷәала иеилагылаз.
Акрыфарҭаҿы мҳаҵә хәыҷык азна ирырҭаз ашьақар абжа, ачаи иамҭаӡакәа, уаха ҳанышьҭало иаажәуеит, ԥхарра хәыҷык ҳаланаҵоит ҳәа, рнапсыргәыҵа ианыԥсаланы, маӡала абарак аҿы иааганы, Мысҭафа изаанханы иҟаз иҭаҭын қьаса иҭаԥсаны ирҵәахуан. Есуаха ианышьҭалоз, аӡы ршны, рстол иакәшаны, иааидтәаланы еицәажәо иржәуан, аамҭа рхыргон. Аӡәгьы иахьимбауа ҿаҵахәыс ирымаз уи акзаҵәык акәын, уигьы уаха иаарҿырхит.
Ишԥаҟарҵагәышьоз, мап ркыр, ацәаӷь еиԥш зылақәа цәыркшаԥаны ирыхәаԥшуаз дыҵыҩрны дрылалар ҳәа ишәан, ииҳәаз ҟарҵар акәхеит. Аӡы ршны иаԥхьа инаганы
иқәдыргылт, ашьақар зҭаз ақьаса ашәахсҭа зҿаз заа иԥшааны иааигахьан.
– Иҭаҭәаны иҳашәҭа, ҳамаҵ уаҩҵас ижәу, – рҳәан, рнапала ирҭадырҭәеит.
Аҟәрышькақәа рҭәны ианрымҵадыргыла, ашьақар меигӡарахда иаларыжьит. Али-аԥси рыбжьара ахәапа-сапаҳәа агәыҳәцәа реиԥш ижәны иалгеит.
– Шәҿыҵа аӡы аауа шәгыланы шәҳахәаԥшуеит, шәааи, шәарҭ агәаҟқәа, шәаргьы ижәжәы! – Хьимера игәы аниршша, иԥсцәа игәалашәазшәа, рышҟа даахьаҳәит, аха зегьы еиҵаӷәӷәа, ишьхынԥсыланы игылан, аӡәгьы астол ааигәара дымнеит (рааигәара анеира аԥсра ахыркаауан).
– Ишәасҳәаз шәмаҳаӡеи, шәааины ижәжәы, акәымзар аӡыршы шәҿасҭәоит! – Хьимера иҳәатәы ахьхарымҵаз даргәаан деилашәеит.
Аума иақәшәаз ауаа, акы ргәы иаго, рыхәда илбаауа иҟамызт агыгшәыгқәа иахьрыхәаԥшуаз, аха ишамуаз анырба, ишырҭахӡамыз инеины рыҟәрышькақәа ӡыршыла идырҭәит, амҳаҵәқәа аанкыланы ашьақар арҭарц ианалага, Хьимера дрымпыҵасны рымҳаҵәқәа аарцәиган, шәара уиаҟара ашәҭар «ишәԥырхагоуп», шәнацәа дуқәа ырбааӡаны иҭышәшь, ишьҭнахуа Шәызхоуп иҳәан, ашьақар зҭаз ақьаса даахан иааимҵаиргылт, амш рылаго.
Рқьышә дҭасызшәа, ргәахы еиҟәыҷҷо, рыҟәрышькақәа нықәыргыланы, рышьҭахьҟа иаахынҳәит.
Хьимереи иҩызцәеи аҟырҟырҳәа иааибарччан, рыҟәрышькақәа аӡыршы еиҭанарҭарҭәан, ақьаса иҭаз ашьақар зегьы ааҭадырцәит. Хьимера, ашьақар шынҵәоз аниба, иԥсы қым-қымуа дааҟалан, иҩызцәа ирымҵагылаз аҟәрышькақәа аҵкырт-ҵкыртҳәа дырхыжьцәалт, ргәы ахшәаны идмыржәкәа иара ижәырц. Уи иҟаиҵаз иҩызцәа рыԥсахы ааиланаҵеит, аха раҳ иакәын, ак иаҽԥныҳәара азин рымамызт, ирзиулак дақәиҭын, ҿымҭӡакәа астол иахыҵны иаагылт. Нас ах-ҟәрышькак ихала даханы ижәит.
Мақсим Пиотр-иԥа иибаз аҿаасҭара изхымго, ихы инапы аҵыргәаны, дынкахәыцуа дыштәаз, Хьимера аҵыхәтәаны иҟаиҵаз агәырхынҳәыга иааигәаланаршәеит Сталин идачаҿы дызлаԥшхьаз хҭыск. Мҽышак аҽны, Сталин дуԥхьоит ҳәа амашьына изаарышьҭын, дыргеит. Даннеиз Сталин идачаҿы ихала иакәын иҟаз, уи ҽаамҭанык еиԥшымкәа даара игәалаҟара бзиан. Абжьааԥны еиԥш Гегель ифилософиатә диалектика игәы архынҳәӡомызт, илымҳа кыдҵаны дазыӡырҩуан. Шьыбжьаара хәыҷык шагыз Калинини Булатови ааит, урҭгьы дрыԥхьаны дыҟазаарын, шьыбжьхьа еицырфарц. Игәалаҟара еиҳагьы еиӷьхеит, дааҟәымҵӡакәа алаф иҳәон, инапала ақырҭуа ҩқәа ааганы астол иқәиргылон. Рнапқәа ӡәӡәаны ишынатәаз еиԥш, иахьа уара ҭамадас уаҳзыҟала ҳәа Булатов идиҵеит. Убри аамҭаз Булатов, изыхҟьаз аӡәгьы акгьы изымдырӡо, иаалырҟьаны аччара далагеит.
– Дима, узырччозеи, иҳауҳәар ҳаргьы ҳмыччари, – иҳәеит Сталин, цәгьарак ҳәа аҵамҵаӡакәа.
– Коба, сзырччаз удыруоу, анкьа ҳарбаандаҩны Туруханск ҳанҭакыз, абас ҳхәы анааҳамҵадыргылалак, Свердлов изууаз сгәалашәеит, – дыхәмаруа ауп ишиҳәаз, еиҳагьы исырлахҿыхып игәахәны, аха ихамыждаразы иҳәазаап. Сталин игәамԥхакәа, иаразнак дныхшәаа дцеит, дрыцыччашәа иуит, аха, амышмыхәлаан амра аакылыԥхар, хаара шаҵам еиԥш, иччара хаарак аҵаӡамызт, адабла исны ибжа ааимхны иагазшәа, дтәан. Булатов дахьыччаз Сталин игәалаҟазаара шыбжьнахыз аниба, днеиқәыԥсы дцеит.
– Аҩыза Дмитри Алеқсандр-иԥа, уҭамадара нагӡала, – иҳәан, аҵыхәтәаны Сталин ихы ҩышьҭыхны Булатов днеиҿаԥшит.
Булатов Сталин иблақәа данынархыԥшыла, игәы нҭыԥсааит, аҵааршә еиԥш ихьшәашәаӡа акәын ишихәаԥшуаз.
Уи Сталин иҟазшьа ҷыдақәа бзиаӡаны идыруан, изааигәаны ииԥхьаӡоз ихьӡи иабхьӡи еидкыланы иҳәаӡомызт, данрызгәаалак акәын ианиҳәоз. Уажәы ихьӡи иабхьӡи еидкыланы ианиҳәа, иқәыӷәӷәан, ииуаз, ииҳәоз дақәымшәо дааҟалеит.
Уи аҽны шьыбжьхьафара ҳәа иҟарҵаз егьыҟам, акгьы хаара аҵаӡамкәа, аԥсы дахьыкҿоу еиԥш, хәмаррак, ччарак ыҟаӡамкәа, ихьшәашәа-хьшәашәаӡа иҩагыланы ицеит.
Сталин даара ицәымӷын Свердлови, Булатови, Спандариани, Каменеви Турхансқ, Куреика ҳәа иахьашьҭаз ианеицҭакыз аамҭа игәаларшәара. Иалацәажәо ианалагалак, амца икуан, игәалаҟара бжьысуан. Избан акәзар игәаланаршәақәоз рацәан, иара ида зегьы ҵарауаан, ахшыҩ ду рыман, марксизм, афилософиа, акультура иалацәажәо ианалагалак, ихы агарҭа имоуа, дмыцхәны даанхон, ажәак изрылаҵомызт. Дара рыҩаӡара аҟынӡа дахьыҟамыз игәы ԥнажәон, сеиҳа зырдыруазеи ҳәа дыцәгьашьыцуан. Хшыҩ дук шимамыз рбон азы датәарбаӡомызт. Атеориа иазкыз азҵаарақәа ирылацәажәо ианалагалак, дрылҵны дцаны хазы дтәон, дгәааны. Усҟан датәазымбоз аӡәы игәы иаанагозма, абри аҵарада уаҩыжәлары зегьы драбны «дыхшыҩҭрахоит», акоммунист партиа дахадаҩны, дара зегьы ишиҭаху рлахьынҵа иӡбуа инапаҵаҟа иҟалоит ҳәа.
Куреика ианыҟаз дырхамышҭуа рхаҿы дызлаанхаз икрыфашьа заҵәык ала ауп.
Свердлов даара дуаҩ хәынгашьаҩын, абаандаҩцәа рхәы ирырҭоз, шәынтә дхымԥшылакәа аҿаҵа иҿахьы изҩагомызт, изаҟаразаалак џьара акы хыршәлошәа ибар, игәы иаднакыломызт, имфаӡакәа даахыҵуан. Акрынырҿарҵоз Сталин есқьаангьы Свердлов дидтәалан, рхәы ааганы ианаарымҵадыргылалак, Сталин дыхәмаруазшәа Свердлов ичанах даныжьцәалон. (Ус акырынтә изиухьан) Свердлов игәы хынҳәуа ихәы дахыҵны дцон, нас Сталин иара итәгьы, егьи итәгьы аҩбагьы днадтәаланы ихала ифон.
Усҟан ус дыҟан, аха иахьа дынцәахеит. Анцәа анкьа унцәаӡамызт ҳәа иаҳәара ҟалозма. Аныха иашьцыланы шьацәԥықәла иацәхасыз ихьыз ихьит Булатов уи аҽны.
Адырҩаҽны ЦКВП(б) ииунтәи (1937 ш.) апленум мҩаԥысуан. Сталин иҟаиҵаз ажәахә ашьҭахь Булатов дықәгыланы дшахцәажәоз… – Аҩыза Булатов, уаҳзеилкаауам, ажәлар раӷацәа рхы анбанӡаушьшьуазаауеи? – ҳәа апрезидиум аҟынтәи, азал зегьы ираҳауа, Ежов ибжьы аагеит. Булатов азныказы днеилууа дцеит, аха иаразнак ихы инапаҿы иааиган, аҭак ҟаиҵарц апрезидиум ашҟа данаахьаҳә, аҿы еихыхха дахьымыгӡакәа, – Омсктәи апарторганизациа аус зауа ҳара ҳзы акәӡам. Колчак изы ауп… – ҳәа Сталин ибжьы дыдраҵас иаагаз, амацәыс исны деиӷрыблаа инаихысны ицазшәа, ииуа, ииҳәо дақәымшәо дааҟанаҵеит. Ихалашо дшықәгылаз, ихахәланы дналбааит. Ибӷашшара ԥҵәаны, аарлаҳәа иҭыԥ ԥшааны днатәеит. Иҩызцәа идтәалақәаз, қәгылара данцоз заа имаҿа аанкыло идызныҳәалақәоз, ихарбганы дандырхынҳә, дырзымдырӡозшәа ҟаҵаны, рызқәа иеидырхеит рхы иацәшәаны.
Апленум ианалга ашьҭахь, иҩнынӡа дзымнаӡеит. Иҭаацәа абзиала ҳәа раҳәара дахьырмыгӡеит, иаразнак ддырбаандаҩит. Аусҭҵааҩцәа аамҭа рацәа иқәырӡтәыс ирмоуӡеит, избан акәзар хыхь иҟоу «зегь ирхылаԥшу» илахьынҵа иӡбахьан, мчыбжьыкгьы днарымгеит, дкыдҵаны дыршьит. Аду игәы ирҭынчит, Куреика даныҟазтәи играқәа здыруаз аӡәызаҵәык ида зегьы дрылгахьан…
Абас даахәмарны иаҽԥниҳәаз дҭанархеит хьӡи-ԥшеи змаз, раԥхьаӡатәи абольшевикцәа ируаӡәкыз апартиа аусзуҩ ӷьеҩ, Омсктәи обком ВКП(б) актәи амаӡаныҟәгаҩ Д. Булатов. Ҩажәихәба шықәса дуӡӡа Сталини иареи реибадыррагьы амыхәеит, знызаҵәыктәи игәнырхара ианеимыжьит.
…Хьимера агыгшәыгра иалымҵӡацыз, ауаҩра змаҟҿаҳәара иахысны зыхшыҩ хыхь имҩеиӡацыз, адунеи зегьы зырхыџ-хыџуаз, ажәларқәа зегь раб рыхшыҩрҵаҩ Сталин дуӡӡа дидкыланы дизхәыцуа дахьтәаз, иҵдырааны ихаҭа илымҳа аҟынӡа инаӡазшәа игәы ааҟалан, ицәеижьы наихӡыӡааит Мақсим Пиотр-иԥа. Азныказы дахьыҟаз, дахьаныз ааихашҭын, аха ахақәиҭра шицәыӡхьаз, дзыҩнатәаз абарак игәаланаршәан, ашәара изцәырҵыз ихыҵны еиҭах Сталини Хьимери еидкыланы рызхәыцра далагеит. «Хьимера еиԥш зҩыза ичанах аныжьцәалара зхы иақәназыргаз дзакәхарыз?» – аҽа знык диҿамԥшыр игәы иамуа, ихы ҩышьҭыхны илаԥш наихигеит. Ацыгә ду еиԥш илақәа ҟәыс-ҟәысуа, иҩызцәа рхәы ыфаны, днаԥшы-ааԥшуа дтәан. Мақсим Пиотр-иԥа иааџьеишьеит. Хьимера иԥаҵақәа аӡыршы иаблызшәа, ихҩежьааӡа иҿабаба, хыхьтәи иқьышә иқәымӡакәа иҿы иҭаларц егьрыгмызт, ихахәыжәпа аџыр иалху аҭелқәа реиԥш еивҵаԥсаны ихәхәа-хәхәаӡа иқәын, ихы-иҿы амырхқәа икылырфаахьаз харантәила аҳцәа ҭыԥқәоушәа ианпыҟҟала, зынӡа Сталин диеиԥшызшәа ибан игәы нҭӡыӡааит. Уинахыс уаҳа игәаӷьны ишҟа дыԥшуамызт. «Хьимера еиԥш илаҟәыз ауаҩы дыхшыҩрҵаганы дышԥаҟалеи?.. Усҟан иара иеиԥшқәаз шьоукы дрылашәазҭгьы абас дзыҟаларызу?» – дааҟәымҵӡакәа дизхәыцуан, аха ахшыҩ ду змақәаз Булатов, Свердлов, Спандариан, Петровски уҳәа данрылашәа далыргеит… Далрымгаӡакәа ус дшыҟаз даанхазҭгьы, иахьа ажәларқәа ирзыҟалаз агәаҟра хьамҭа ҟаларызу?Зҩыза ихәы имҵԥааны изфо ауаҩы дшәарҭоуп, ус ҟазҵо ақәыџьмоуп… Иимҭар дахишьаауеит… Иҩыза бзиа Булатов дызхишьаазгьы уиами… Гәшаҭара илаӡам, дымҽыӷуп, дыхжәоуп. Ус иҟоу асоциализм ԥшқарах изгәамҭаӡакәа импыҵеишьуеит.
Хариузовкаҟа дааргаанӡа ҩымз Красноиарск даанкыланы дрыман, камерак аҿы диқәшәеит анкьа иидыруаз ажәытәтәи афицар-амонархист, 1920 шықәса раахыс иҭакыз. Ахақәиҭра имазшәа дгәырӷьаҵәа дыҟан 18 шықәса бахҭала мацара иааиуаз. Абасҟак узыргәырӷьозеи, узықәгәыӷуазеи ҳәа Мақсим Пиотр-иԥа данизҵаа, сара сеигәырӷьоит, иара иаҳаракыра хҳәынҭқар Николаи Алеқсандр-иԥа игәҭакы игәшаҭара иахҟьаны изынамыгӡаз иахьа ахала инаӡо иахьалагаз, абахҭақәа зегьы ахьҭәыз ауриацәеи абольшевикцәеи рыла. Уажәшьҭагьы агәра шәымгаӡои Урыстәыла аимпериа ҿыц аҟалара ишаҿу ҳәа аҭак ииҭеит. Мақсим Пиотр-иԥа усҟан амонархист ииҳәаз дазхәыцратәы дыҟамызт, ицәа аӡы аанамго дыпҟаны, деиҵыхны дышьҭан. Аха уажәы Хьимера дахьихәаԥшуа абарҭқәа зегьы игәалаиршәон, афицар-монархист диашазшәа ибо далагеит.
– Ҳиарҭақәа ҟаҵаны ҳашьҭашәҵа… Аконтрикцәа, ижәдыруаз уаха инаркны ҳара ҳзоуп аус зыжәуа. Колчак изы акәӡам, – ҳәа убри аамҭазы Хьимера ихылҩрыз абжьы аҩ дыҵанацалазшәа дныҵыкка дцеит, Апрезидиум аҟынтәи Сталин ибжьы аагазшәа иаҳаит.
Иабеидыруаз, аӷьычцәа рбызшәала «колчак» иаанагоз алагер аиҳабы шиакәыз, «Ҳара ҳзы аус жәуеит» – ҳмаҵуцәа шәоуп ҳәа шаанагоз.
Ргәабанқәа, ацәыцә зҭаԥсаз, абымбыл ҭаҵаны ирыҵоушәа ирбоз рыҵхны, хԥа-хԥала еиқәҵаны ирыҵаддырҵеит, рхызаҵаӷақәа канҭхәеиуа, акака рызхо иҟазма, зегьы аарымырхын, аҳәақәа реиԥш рхы иҭарԥаны ишьҭалеит.
Уи ауха абарак аҿы дара ахҩык «асасцәа» рыда аӡәгьы иқәиҵоз, иҵеиҵоз имаӡамкәа, ахьҭа иԥсны иқыџь-қыџьуа ишеилагылаз идыршеит.
Ашьжьымҭан аӷьычцәагьы аусура ирыцыргеит абнахь, аха идәылыргаанӡа, дара рҳәашьа «аконтрцәа» ықәҵаны амаца иасит. Ирыцҳахәха, рылақәа ҭырхаха амаца иқәҵаны
иахьасуаз ирыхәаԥшуан. Хьимереи ашәахсҭа зҿази Наҳар дықәҵаны иасын, Хьимера даиааит. Уи иаанагоз аҽны инаркны Наҳар Хьимера имаҵуҩыс дҟалар акәын. Уи ус шакәыз аусураҿы ианнарга ауп ианеилыркааз. – Ҳаҳ напыла аус иур ҟалаӡом, амаца уқәҵаны дасын даиааит, иахьарнахыс итәы уоуп, иааиҳәо зегьы ҟауҵалароуп… Ҳара ҳҿы абас изакәануп, мап анакәха ухы хиҵәоит. Ҳаҳ ихәҭаа уара иҟауҵалароуп, – ҳәа ашәахсҭа зҿаз Наҳар дааидгыланы диқәмақаруа иеиҳәеит. Наҳар иахаахыс изырухьаз азмырхакәа, еиҭах абри еиԥш аниаҳа, игәы ԥжәаны, усԥырцқьаны уца акәымзар ухы еиҩызжәоит ҳәа дизыҵҟьеит.
Аусура аамҭазы ацәажәара ҟалаӡом, узҿу закәызеи ҳәа аканвои Наҳар иоуп аара здиҵаз, егьи џьеи ак иеиҳәарын.
Хьимера аҽны хәлаанӡа инапы нагӡаны акы аашьҭимхит, ацәмцәаӷәа ахҿыҿ аҽшаханажьуа еиԥш, қыд хҵәахак дшықәтәаз ирхәлеит. Ак ҟаҵа ҳәа иазҳәодаз.
Аусура мшы анынҵәо, досу иҟаиҵаз ишәа-иза ихьӡала ианҭарыҩуаз Наҳар итәы абжа Хьимера иҟаиҵазшәа изанырҵеит. Ашәахсҭа зҿази ахахә-хьаԥарчи аус руӡомызт, аканвои иеиқәиҵаз амца иҽҳәатәаны, аҽны хәлаанӡа рҽырҟәион, аҭаҭын имхны иахон, аха Мысҭафеи Мухрани иҟарҵаз абжа-абжа аарымхны дара ирзанырҵеит.
Акрыфарҭаҿы ианаарга, Наҳари, Мухрани, Мысҭафеи, иахьатәи шәнормақәа шәзынамыгӡаӡеит, шәымгәахәы шәзыҟамҵеит рҳәан, ироуаз абжа агыжьны ирырҭеит.
Даргьы сшьуеит, саргьы сҽысшьуеит… исзычҳауам арҭ, закәытә уааузеи… Ҳзықәдыршәазеи ҳәа Мысҭафа уажәы-уажәы дыҵҟьон, аха Наҳари Мухрани дааныркылон.
– Ишәычҳа, шәҽырцәышәыхьча, арҭ уааӡам, ауаҩ дызнымиаӡац аума ҳақәшәеит, аха абас мацара ҳаанхарым, – ҳәа Мақсим Пиотр-иԥа дрылабжьон.
Ашьҭаларахь рхы андырха, Хьимера ацәеиха еиԥш ишьап дуқәа ааилыхны, иҵҳәаны днатәан, уааины сшьапқәа ӡәӡәа ҳәа иеиҳәеит Наҳар.
Наҳар аԥхӡы хьшәашәа иқәнаҭәеит, иқәлашьцеит, адунеи дналууаа дцазшәа дааҟалеит.
– Уара аԥхамшьа, иуҳәо закәызеи? – Мухран деилашәаны иҭаҷкәымқәа раҵәо Хьимера иахь иҿынеихеит, аха Наҳар ихы инапахьы иааго днаимҵасны, деимлагәа дааникылт.
Егьырҭгьы уаҳа ирзымычҳакәа, рхаԥыцқәа аҿҿа рыҵго иаагылт.
– Сара шәара шәакәӡам изасҳәаз, смаҵуҩы иоуп, – Хьимера аӡәгьы уаас имшьаӡакәа дрылаԥшуа, – уалга сшьапы ӡәӡәа акәымзар ухы шҩоу иссоит, – илақәа цымцымуа иааҟалеит.
– Дсасуп, ишьапы сыӡәӡәоит… шәара шәҭыԥқәа рҿы шәтәа, – иҳәан, иҽааиҭеикит Наҳар. Зегьы уамашәа ирбеит, абри аҳәа ишьапы шԥаиӡәӡәои игәахәын… Ишанханы ишихәаԥшуаз, аҭыџь иалхны ачаи ршыга ирымаз аашьҭихын, азна аӡы ҭаҭәаны амца иақәиргылт. (Аҭыџь иалхыз ачуан рыкрыфарҭа авараҿы ишкажьыз рбан, чаиршыгас ҳәа иааганы ирыман.)
Хьимера инапы имырҟьашьыкәа, Наҳар хаала имаҵура дахьақәшаҳаҭхаз игәы иахәан, аӡы ахьынӡаирԥхоз иҩызцәеи иареи амацасра иалагеит. Амаца злырхыз апатреҭқәа еиҩыҵәҵәа-еихыҵәҵәа еиҭах инапы ҟьашьқәа ирыҵархәмаруа, инеимҵаршә-ааимҵаршәуа амш рыларго ианалага, рыԥсы ҩеины рыхәцәа иҵагылт, ргәы неиҟәжәарашәа рбеит.
Наҳар игәы хаҳәхазшәа, ибла амса хылазшәа, иан лхы абжа амырффаны, уажәы-уажәы инарылырҵәрааны иқәдыршәуаз лпатреҭ, уаанӡа ихы зқәиҵоз уажәы зынӡа имбаӡозшәа, изаҟаразаалак акгьы инмырԥшӡакәа ичҳаны, аӡы еилашаанӡа ачуан дахагылан. Агәара-гәараҳәа ишааилашыз еиԥш, иаақәихын, ирԥхазшәа инацәа ӡаашьыланы ирбо дааидгыланы, аҽырҳәа иҿеиҭәеит, уигьы азмырхакәа, ачуан рыҳәҳәа ихы дасит. Абарак зегьы зырхыџхыџуаз, аҟыт изымҳәо, ихы-иҿы зегьы кыдблааны деизҟьа дкаҳаит, ԥыҭрак ашьҭахь зыхәда ԥырҟо аӡәы еиԥш ахәаара далагеит.
Ашәахсҭа зҿази ахахәы-хьаԥарчи, агыгшәыгқәа реиԥш иааҵибарҟьан, Наҳар демыжәжәа дыргарц ианааидххыла, шәхы шәцәымӷымзар сааигәа шәмааин, сшәеигӡом ҳәа ичуан ыркаланы ишымҩаниҵара данаагыла, илакьысра рзымгәаӷьит.
– Ухаҵкы ҳцааит, ҳазегьы ҳшьа кәапеила иутеит, – рҳәан, зегьы рыԥсы ҭалан, ргәы ӷәӷәахеит, икәшаны иаагылт, шәҽаанышәкыл, акәымзар иакәым ҳшәырҟаҵоит ҳәа дара ртәала аӷьычцәа ирықәмақаруа.
Хьимера ихәаабжь агара ианаҟәымҵӡа, шәара акы иамбжьо уаазаап рҳәан, ицәҳа-шҳауа аопери аканвоицәеи ааҩналт. Хьимера ихы-иҿы абжа узаҿамԥшуа, ацәа ахыҩрны,
иқьышәқәа ҿчааны игьал-гьало деизҟьа дышкажьыз анырба, ирцәымыӷхеит.
– Изызуда? – аопер дрылаҟааит, ишьапы кыдиҟьеит, инапы кыдиҟьеит, аха аӡәгьы ҿырымҭӡеит.
– Аӡәгьы исзимуӡеит… Ачаи ршны ишаазгоз скаҳан исҿаҭәеит, – аопер дцо-даауа, иҟазҵада ҳәа еилаиргьежьуа данырҟәамҵӡа, Хьимера ихәамц аарлаҳәа иҩыҵирззан, ихахьы игеит.
Дышьҭыхны, иҵагыланы дырго ианалага, сара соуп изызуз ҳәа Наҳар аопер даанкыланы иҟалаз аиаша иеиҳәарц далагеит, аха, уҿы еихакы акәымзар иаха уахьысышьҭыз ахь уахагьы удәықәысҵоит ҳәа дихәлаҟаан, зынӡа димырцәажәеит.
Зҟәарҭ аархыхны иргаз акәҷарақәа реиԥш иӡыӷә-ӡыӷәӡа иаанхеит ашәахсҭа зҿази ахахәы-хьаԥарчи, Хьимера ддәылганы данырга ашьҭахь. Амш злаго ирымаз рпатреҭқәа, ауха шаанӡа еизго, еидырҷабло иаҳзышьақәыргылозар ҳәа иаҿын.
Хьимера ахәышәтәырҭаҿы дышнанагаз раҳаит, аха уи ашьҭахь ихабарк ҳәа ыҟаӡамкәа дыбжьаӡит.
Наҳар иҩызцәеи иареи ҭынчмызт, аӷьычцәа рзакуан излаҳәоз ала, иманшәаланы дахьаарымԥыхьашәоз «раҳ» ишьа рымур ҟалашьа амаӡамызт. Минуҭк иадамхаргьы Наҳар ихала даанрыжьӡомызт. Аусурахь ианыргоз дынцәыҵагыла-аацәыҵагыло аӡәы дреиҩаӡо, аԥсцәаҳа еиԥш дышрышьҭаз акырынтә ирбахьан. Цкьа ихы дирбомызт, аха дтәаа-маауа иныҟәашьала Хьимера иоуп ҳәа агәаанагара рыман.
Хьимера ишьҭахь Платон ҳәа аӡәы дхаҩҩала дааганы дрыларкын, сӷьычуп ҳәа абадакь дасуа данаарылатәа, ашәахсҭа зҿази ахахәы-хьаԥарчи ифҩы ркызшәа, иаразнак иҵырхын, уара усиксотуп рҳәан, ихәда ҵкааны ихәарра иалагеит.
Баракцыԥхьаӡа абас акәын, ауаа цқьақәа, ауаа кьиақәа аӷьычра акәым, иԥшӡамыз ажәак зҿы аҭыхра зхы иақәназмыргоз агмыгқәа ааганы ирыландырхон. Ажәцәеимаа агара иашьцылахьоу ала аҟәухраҳа урҭ зышьцылахьаз изаҟәыҵуамызт, ирыҵаӷьычуан, амш рыларгон, рыхә хәыҷы ирырҭоз рыцәганы дара ирфон, акы аарарҳәар, ирысны ирыпҟон, ргәы иахаԥжәаны иршьуан. Иага ирзыргәаҟуазаргьы азин рыман, ахылаԥшцәеи дареи еимадан.
Ақәыџьма иага ахы ушьышьыргьы, абнахь аԥшра изаҟәыҵуам ҳәа шырҳәо еиԥш, алагпункт аиҳабыра рнапаҵаҟа
иаанагаз аӷьычцәа баандаҩцәаҵас акәӡамкәа, рнапы иқәыргыланы ишрымазгьы дара ртәы ҟарҵо иалагеит. Рхы иоужьны, ишәҭаху рылашәыгӡа, ишәыргәаҟла, рхала рҽыршьуа аҟынӡа инажәга ҳәа изларҵаз аполитбаандаҩцәа «афашистцәа» ирылаз зегьы анрылырх, ршьа «анрылрыцәцәаа», амшә зааӡаз инапы ҿнаҳаҳааит ҳәа, қьаф дзыруаз рышҟа иаахьаҳәын, цәгьамзар бзиа рзырымуа ирышьҭалеит.
Жәа-шықәса нҵәарц егьагмызт Хариузовка, амца ахьҭашәаша, акы зхараӡамыз ауаа аҭанҵәара иаҿызижьҭеи. Рыцҳашьарак, гәшаҭарак рылаӡамкәа рыԥсы шырхырхуазгьы, баандаҩык хылаԥшҩык иахь инапы шьҭимхӡацызт… автомат акәым патронакгьы мыӡӡацызт… Аӡәызаҵәык идамхаргьы сыбналоит ҳәа даламгацызт. Агьычцәа анаанага инаркны аҭагылазаашьа аҽаԥсахит. Уахык ахәышәтәырҭа зҷаԥшьоз аканвоицәа ҩыџьа шьны иныҩналан, анаркотик злаз ахәшәқәа (промедон, кадеин, лиуминал) ацыра аанмыжькәа идәылганы иргеит, уаҩԥсык изгәамҭаӡакәа. Инақәырццакны абџьар ахьышьҭаз ԥыҽны (уахык ҵхыбжьон) автоматқәа ҩба рӷьычит. Алагпункт ахылаԥшцәа еиланаргьежьит, автоматқәа ҩба рыӡра акы ирзеиԥшымхеит, ишәо, иӡыӡо иааҟанаҵеит, абаандаҩцәа зегьы еиларцалеит, аӷьычцәагьы нарылкааны, аха иҟазҵаз ҳәа уаҩ дырзымкит, ҩ-автоматк ныҵахәаша ицеит. Аӷьычцәа ишрыхгамыз рдыруан, аха изқәыӷәӷәоз «афашистцәа» ракәын, иҟазҵаз урҭ ирзымдыруа иҟам, иҳаздырҳәозар ҳәа. Иахьа аахәлаанӡа зхы имҩахаӡакәа аус зуаз, баракцыԥхьаӡа ҩыџьа-ҩыџьала, хҩы-хҩыла ирылганы уаха шаанӡа аусҭҵааҩцәа рҿахәы рҿырхуан, идыргәаҟуан, идырҳәацәон. Иҟазҵаҵәҟьақәаз аӷьычцәа рԥаҵа иаҵаччо итәан, шәылахь шәыџьымшь ыҟоуп ҳәагьы рарҳәомызт.
Уахык Мысҭафа ахәашагьы иҿахәы иҿырхырц дыргеит. Ԥсгаха имҭо, дкыдцаланы ирҳәацәара ишаҿыз, иажәақәа ицәеилаԥсо далагеит. Аусҭҵааҩцәа знык абас данырба, ихаҭа ихгам, ма акы идыруеит, рҳәан, аҽыҵырбелқәа реиԥш илаԥсны дыркит. Уи еиҳаракгьы гәрамгарҭас дзыркыз, автоматқәа аныӡ ашьҭахь уахык ҵхыбжьон агәазы, аҭахкаара анҭыҵ ахәадаҿы игылаз аҵла заҵә амҵан, абаҳа иҟәаҟәа иқәҵаны, дуауаӡа дшамҵагылаз авишка иқәтәаз аԥшыхәҩык дибахьан. Аихатә қәыц ҭахкаа дахьҭыҵыз, аԥҟара ахьеилеигаз азы аԥшыхәҩы игәиҽанымҵаӡакәа диеихсны ишьра азин
иман, аха ауха иҟаз, ауаҩ ишьа злаз аӡәы иакәын, ухынҳәы убарак ахь, акәымзар суеихсуеит ҳәа ибжьы аниқәирга , Мысҭафа ишьҭахьҟа дыҩит, абаҩҷыда илазшәа, дууаӡа аҭел аанда дахыԥан, ибарак дныҩнапҟа дцеит.
– Уабацоз ҵхыбжьон угыланы? Абаҳа зукыз? Узышьҭаз, иуԥшаауаз? – аусҭҵааҩцәа азҵаарақәа ирҭацыԥхьаӡа, аԥхьа ииҳәаз, ашьҭахь иҳәомызт. Уи еиҳагьы иараапкуан, ихәцәа ҵкааны дыршьырц иалагон. Иҿахәы аниҿырхуаз акәымзар есымша аҟарс дааҭмыжьӡакәа дҭакны ддыргәаҟуан.
Мысҭафа зны аԥсцәа еилажьны ахлымӡаах дахьалаԥшыз изымчҳакәа, игәы бжьысны данышьақәҟьаз аахыс шаҟа ҵуаз, аха иааигәалашәацыԥхьаӡа аԥхьа дшыҟалаз дааҟалон. Ихаршҭны, хар имаӡамкәа дшьақәгыланы дшыҟаз, аҟәараан мыждақәа бба-ббаӡа ианаахылалак, деилаԥсон, еимыжәжәа-еиҿыжәжәа алашәага рзы агәаҩара иҭажьыз агәаҟқәа ркьатеиқәа рҿыҵакны инеиуазшәа ибо далагон. Ашашәа еиԥш днеилашәа дцон, еиҭах игәы бжьысуан, ихы-иҿи илақәеи иара итәӡамшәа рҽаарыԥсахуан, иикыз ыршәны инкажьны, акьыжыҳәа дҵәуо, ихы кны днатәон, лацәажәа имаӡамкәа. Уи ашьҭахь мчыбжьык ишьара дзықәломызт. Аҟәараанқәа ила иаимырбарц, ихы дҩаханы, аҩада аԥшра даҟәыҵхьан.
Есқьаангьы шәеиқәаҵәала иҵҟьаз Хариузовкатәи ажәҩан аҵа шықәсык ахь зны-зынла иаҵәала аҽаԥсахуан, агәы каз-казуа, ицқьаӡа иааҟалон. Усҟан дышԥазгәышьуаз знызаҵәык иадамхаргьы анаҵаԥшра, аха изыгәаӷьуамызт, аԥсцәаҳа иеиԥш ииԥхьаӡоз аҵибаар ҳәа дшәон.
Ҳаубарц уҭахымзар, ҳшыҟоу уҳардыруеит ҳәа рыбжьы иқәдыргозшәа иҟыруа ианааихалалак, изычҳауамызт, иимырҳарц илымҳақәа еимаџьгәаны икуан.
Хариузовка ҟәараанҭразшәа акәын ишырацәаз, уахьынаԥш-ааԥшлак дара ракәӡан иҟаз. Мысҭафа аус ицызуаз Сибратәык ихы ҩышьҭыхны ажәҩан днаҵаԥшыцыԥхьаӡа, абарҭ зыжәла нҵәаша агәамласқәа, ԥаса шамахамзар ара иубаӡомызт, уажәы абасҟак изырацәахазеи, изышьҭоузеи, амшьҭацәгьақәа ҳәа рықәшәира далагон.
Асы ахьынӡашьҭаз Мысҭафа ибаргәыз, аҟәараанқәа усҟак ицәырҵӡомызт, аха ԥхаррак ааҟаланы асы цо ианалагалак, рыҭра ԥжәазшәа рҿаархон. Дгьыл ҿаҵак асы иааҵыҳәҳәаны
рылаԥш шаақәшәалак, ажәҩан иалыҩрызшәа, рҽақәыжьны иақәпапон.
Уи аҽны Мысҭафа аус ахьиуаз амардаҿы асы ықәҩрны ацара иалагеит. Шьыбжьон агәы инахысхьан еиԥш аамҭазы, иахьынтәаанагаз ҳәа изгәамҭаӡакәа, ивараҵәҟьа иааԥшыз адгьыл агәаԥ-саԥҳәа рыҽнықәрыжьын, ажәжәаҳәа аҳаскьын ҵабаақәа ирыханы афара иалагеит. Убаскак имлаго иҟан, дагьгәарымҭаӡеит, ауаҩы иеиха кны раԥхьа дышгылаз дырбаргьы ицәшәаӡомызт, аҳаскьын шьҭабаақәеи, адгьыл иалаз ахәаҷа-маҷақәеи рқьышә ҵәызқәа аларԥаны, имҟаҟаӡакәа иаханы илбаадо, рымгәацәақәа шдырҭәуаз аниба, агәаҩара иҭажьыз аԥсцәа ирхатәаны ирзыруаз ибла иаахгылт, игәы нҭӡыӡааит, иԥсы шҭоу, ила шааԥшуа иара ихаҭа рыҽиқәыжьны ифара иалагазшәа ибеит. Сырфеит, сырфеит ҳәа дыҳәҳәо днаҵҟьаны дыҩит, ибжьы угәы ҭнашьаауан. Наҳар дааиԥыххылан дааникылт, акыраамҭа иҽизеиқәкуамызт, дарыхьҭашьызшәа аҟәара-ҟәараҳәа деиҵасуан, илақәа ҭыҵны ицон. – Умшәан, уара ахәаша, иухьзеи, абанҭ агәамқәа иузыруп зугәахәуазеи, – иҳәан, игәшәа-мшәа ҳәо, лапҟьак ыршәны ирылеиҵан, ишьҭыббы ицеит.
Ианышьҭыԥраа зынӡа деилагеит Мысҭафа, икьатеиқәа иӷрыхны еиҵыхәхәа ирыманы инеиуазшәа ибо далагеит. Дшьақәҟьеит, деилашәаны Наҳар дааимпыҵахеит.
Аҵыхәтәантәи игәыбжьысра дзалымҵӡакәа далаханы дшыҟаз ауп, игәнаҳа ззымгаша аусҭҵааҩцәа иҿахәы иҿыхра, иргәаҟра ишалагаз. Жәамш аҟарс дҭакны дрыман, ааӡаб цәгьа ихигеит. Ажәеиза мшы рзы, ишиҟәамҵуаз аниба, иҿы иқәԥҽит, автоматқәа сара соуп изгаз ҳәа идырҳәеит. Иҵәахны иахьимаз, аҭахкаара анҭыҵ ахәадәҿы аҵла заҵә иқәгылаз амҵан инаганы, инапы ақәкны идирбеит, абра анышә жны иҵасҵеит ҳәа. (Ари аҵла амҵан акәын уахык абаҳа кны дшаҵагылаз дахьақәыркхьазгьы.)
Унапала анышә ишоуҭаз еиԥш, унапала ижны иҵых ҳәа абаҳа идыркит.
Мысҭафа ахәаша анышә ажра далагеит, уажәымзар уажәы иааԥшуеит ҳәа аканвоицәа ихагылан. Дааҟәымҵӡакәа ижуа, ҵаҟа ацара даҿын, аха акгьы ааԥшуамызт. Маҟҿаҳәара аҟынӡа ианиж, акгьы анырымбаӡа, алажә еиԥш иноугәыдҵаны ушьны уҭаҳажьуеит ҳәа иқәмақаруа иалагеит. Иара, ирҳәоз
акгьы имаҳаӡозшәа, дахан ажра даҿын, аԥхӡы илхәаҭа. Ихы ҭымыҳәҳәо аҟынӡа даннеи, ибаҳа ыршәны хыхь инықәиршәын: – Шәызжьеит, ари исшәырҟаҵо иахьӡу мҵәахы-ԥшаа ауп.. Сара сакәӡам автоматқәа зӷьычыз, – иҳәан, ихы дҩахан днарҿаԥшит, игәы дҭаччо.
– Ҳара ҳаума амш злоуго, уара алахша! – иԥсахы еибакны итапанча ааҭиԥааит аопер, иара усгьы уаҩы еиқәак иакәын, дангәаа зынӡа деиқәаҵәахеит.
Мысҭафа ашәара захьӡу ибла ихубааломызт, ишәҭаху сзыжәу ҳәа дырҿаԥшуан. Аҵыхәтәантәи аамҭазы зылахь еиқәышьшьы, згәы каҳаны иҟаз, гәахәарак изцәырҵын, дышьҭԥааны даманы ицозшәа акәын уажәы ажра дышҭагылаз дгәырӷьаҵәа, ицқьаӡа иказ-казуа ихагылаз ажәҩан, ԥаса еиԥш аҟәараанқәа аҵибаар ҳәа дшәаны игәы ҵысуамызт, дҭынчӡа даҵаԥшуан, игәазхара избомызт. Адунеи абзиала ҳәа аиҳәон.
Аопер зынӡа деиланагеит Мысҭафа ихымҩаԥгашьа. Уаҳшьуеит, аиаша ҳаҳәа акәымзар ҳәа уажәы-уажәы диқәҟаауан. Аха Мысҭафа акымзарак иаҳаӡомызт, агагақәа реиԥш џьоукы шихагылаз ибон. Илақәа кыдхаланы аҭәаҵла заҵә дызҵагылаз дахәаԥшуан, шаҟа быӷь ҿоу иԥхьаӡозшәа… Аԥсабара абзиала ҳәа аиҳәон.
Ҩынтә инеиқәырццакны ахысбыжьқәа геит, иҟалап Мысҭафа рыцҳа уиҵәҟьагьы имаҳазар, ҩныҵҟала иҽазыҟаҵаны заа адунеи иҽалиххьан. Ахқәа аҩбагьы игәы аҵаӷара иақәшәеит, иџьоушьаша шьа кәармак илымҵӡеит, бжьыкгьы ихәлымшәеит, ашьшьыҳәа дхынаауа, ҿыцха дымнеикәа, игәы ҩарханы ишикыз, иԥсы наихшәан, иҽааиҵихит. Иблақәа ааԥшуан, аҵыхәтәаны ирхылаз агәахәара шырхыз иаанханы иҟан. Инапала ижны хыхь иқәԥсаз анышә аарҳәны инаиқәыжьны дынцәыҵакәаҳа, дынцәыҵарапа, абри акәын узыргәаҟуаз рҳәан, инеихыҵны ицеит.
Мысҭафа автоматқәа уӷьычит ҳәа дырххо дахьрымаз абарак аҿы зегьы уамашәа ирбон, имаркузеи, ранаџьалбеит, ауаҩычмазаҩ иԥсра аанӡа дзыршьуазеи, уи еиԥш шыҟаимҵоз агәра зырымгозеи ҳәа. Иҿы иқәԥырҽит, «сара соуп изӷьычыз» ҳәа иҿала иҳәеит ҳәа анраҳа, абасҟак аамҭа даҳдыруан, аха абри еиԥш илоуп ҳәа ҳаҟамызт ҳәа ихырҳәаара рзымдыруа иаанхеит.
Иара иакәӡамзаап автоматқәа згаз, аха иахьижьаз дахырҟьаны дыршьит, аҵлазаҵә амҵан инапала иижыз адгьыл дҭарыжьит ҳәа ахәылбыҽха аусурахьынтәи ианааи ираҳан, рызегьы инеимаҭәаны аҵәуара иалагеит, ҳәашьак амамкәа ргәы далсит. Акрааҵуан, абас рнапқәа ргәыҵаԥса, рҩызак изы иџьабо иааиламтәазижьҭеи. Избан, абас зыҟаиҵазеи, ихала иҽзыдиршьызеи?.. Измааноузеи?… дымԥсыр ҳәа дшәозма иара рыцҳа ҳәа ишилацәажәоз ауха аӡәгьы ихы нықәымҵаӡакәа иштәаз иаадыршеит.
Наҳар заҵәык иакәын издыруаз уи иҽахьыдиршьыз змааназ. Ихы кны дизхәыцуа дахьтәаз игәалаиршәон Мысҭафа насыԥда, анышә напыҵәҟьа адунеи иззаламыз, аԥсцәа алашәага рзы агәаҩараҿы адәы ишықәжьыз аниба нахыс ихы ицәымыӷханы дшыҟаз. Ихы-игәы бжьысит, агәаҵәыхь ихьыз илаҽын, аимҳәа ду ахь ииасит, ашьа иҿыҵуа далагеит, дҵыкәкәа дцеит. Сара шьҭа акгьы сзыҟаҵом, иԥсуа соуп, аха сганы агәаҩара сҭоумыжьын, аҟәараанажәқәа сырҿоумҵан, ҳәа диҳәахьан.
Аусура ианыргоз, ианааргоз уи ахәада хәыҷы амаҟа еиԥш иаҵдаз амҩала акәын излацоз, излаауаз. Мысҭафа аханатә илаԥш иҵамшәаӡеит ари аҭыԥ, данычмазаҩха, сеибганы сышԥазыхнымҳәри ҳәа имаз агәыӷра, маҷӡак иадамхаргьы, изаанымхаӡакәа зынӡа ианицәыӡ ауп иангәеиҭаз, иавсыцыԥхьаӡа игәы изавымго, иԥсы алаханы азыԥшра далагон, атымитыша дҭаханы аҭаԥсра дшаҿыз иханаршҭуан, иқыҭа гәакьа, иқыҭа ԥшӡа Ешыра дыҟазшәа, иҩны аҩадахьы иабиԥара зқәаҭыԥс иалыхны ирымаз рнышәынҭра ахаҭа акәызшәа ибо далагон. Ҩ-хәадак, ҩ-ҳампалк реиԥш иқәацә-қәацәӡа, акы амра ахьгыло адунеи аханы, егьи амра ахьҭашәо адунеи аҵыхәаны еиԥшны ишԥаҟалеи ҳәа иџьеишьон, илакәишьон. Еиҳаракгьы уамашәа иибоз, Ешыратәи рнышәынҭраҿы еиԥш араатәи ахәадаҿгьы ҭәаҵлазаҵәык қәацәӡа иқәгылан. «Аҭәаҵла мшуп, нцәаҵлоуп, амҵан ижу иԥсы раҳаҭхоит, изқәаҭыԥ изҭынчхоит, дызмадоу адгьыл изыбымбылхоит. Аҭәаҵла цәашьра ауеит аԥсы иханы иангылоу. Сдунеи анысыԥсахлак, ахәада азқәаҿы снапала иеиҭасҳаз аҭәамҵан сыжәжы» ҳәа иабду дыззыҳәаз мшаҽны еиԥш игәалашәон. Данԥсы иахьиҳәахьаз, ихала иалихыз аҭыԥ аҿы днаганы дыржит. Мысҭафа усҟан дқәыԥшын, адунеи ахаан дыԥсуеит
ҳәа игәы иаанагаӡомызт. Ашьҭахь иани иаби ԥсит, урҭгьы уа ижит. Усҟан иҷкәынра дҭагылан. Аҵыхәтәан иаҳәшьеиҵбы иаалықәшәаны лыԥсҭазаара далҵит. Инапала анышә деиҭеит иԥсы зыҿҳәараз иаҳәшьа заҵә. Егьырҭ ицәыӡхьаз аӡәы дизеиԥшымхеит, даара игәнигеит, иқәыӷәӷәеит… Усҟан иуаҩыбжара дҭагылан. Есыхәылбыҽха дхалан даархагылон, игәы иаанагозма изқәаҭыԥ иани, иаби, иаҳәшьеи рывараҿы имоукәа, ишьацәа данкны адунеи аҵыхәан гәаҩарак дҭарыжьуеит, алашәага ицәеижьы иацрыхо ҳәа.
Заҟа ҵла ԥиҟахьаз, заҟа бна дрылсхьаз, аха Хариузовка ҭәаҵлак гыланы имбаӡацызт. Анцәа дзықәшәихьоу адгьыл аҿы анцәа иҵла ииӡом ҳәа агәра ганы дыҟан, аха иԥшӡаӡа ахәадаҿы ишгылаз аниба, деигәырӷьеит. Ешыратәык, изааигәаз игәылак иԥсы ҭаны дибазшәа аҟынӡа игәы наӡеит. Уи амҵан изқәаҭыԥ иоур, Ешыра иани, иаби, иаҳәшьеи ахьжыз днаганы дрываржызшәа иԥхьаӡон, аха уи еиԥш аразҟы иԥсы шҭаз ицәыӡхьан, даныԥслак изҭодаз. Аимҳәаду илаҽӡаны даман, дышзацәымцоз агәра анига (иҩызцәа уи ачымазара зыхьны иацәцахьаз ҳәа уаҩ дыҟамызт), аԥсра ада аҽакы дазымхәыцуа далагеит. Арахь аҟәараан мыждақәа анибалак, зынӡа игәы бжьырхуан, ихы ицәымӷыртәуан. Наҳар заҵәык иакәын дзықәгәыӷуаз, сыԥсыр алашәага сырҿеиҵарым ҳәа, аха ишилымшозгьы ибон, даныԥслак иԥсыбаҩ наҟ ирымҭакәа, днаганы иԥсы злаханы иҟаз ахәада азқәаҿы аҭәаҵла амҵан ижра.
«Мысҭафа рыцҳа ихала изқәаҭыԥ алихит, ихазы инапала ижырҭа анышә ԥиҟеит… Џьанаҭ гыларҭа уоуааит!.. Угәнаҳа рзымгааит абри аҟынӡа уназгаз» ҳәа Наҳар днавалацыԥхьаӡа, игәи илаӷырӡи еилаҵәо ихы наикәаҽуан.
…Аханатә инаркны аԥсҭазаара хьамҭа, аҟьиар ахаҵаны еицахақәоз рахьтәи, ари абарак аҿы иаанханы иҟаз Наҳари Мухрани ракәын, рыбжеиҳараҩык амлеи ахьҭеи иагахьан. Аразҟы змақәаз (урҭ рхыԥхьаӡара зынӡа имаҷын) акартоӷа рыхганы, џьаҳаным аҵа иҭыҵны, рыԥсы рыманы ицахьан. Аӡәырҩгьы аратәи аҭыԥ «шәаабуам» ҳәа аҽа лагерқәак рышҟа иахыргахьан. Даргьы ирықәыз иалгарц рацәак рыгӡамызт, амшқәеи аҵхқәеи рыԥхьаӡон.
Анцәа дзызгәааны, уԥсы ахьынӡаҭоу адунеи уқәсырԥшуам ҳәа аҳаԥы дхәыҵацаланы иҭаҿеиҳәаз Абраскьыл, игәы мышьҭыкәа, ҳәагәыжьла дзыдҿаҳәалаз ашьаҟа ыҵҳәаны сҭыҵуеит ҳәа дықәԥон, шеишықәсеи ирҵысуа, абар-абар аҽазнык имч ааибыҭаны дҩахар, ашьапы иааҵихуан еиԥш аамҭазы, аҩысҭаацәа иаарышьҭызшәа, ҵысӷрак ааины ашьаҟа ахы инықәтәаны ҿааихак ҟамҵаӡакәа «ихыччара» иалагон, игәы ԥнажәон, изымчҳакәа, аура ду ивараҿы ишьҭаз аашьҭԥааны, исшьуеит ҳәа ишимчыз ианымҩаниҵалак, аҵысӷра нықәԥрааны ицон, аура ашьаҟа ахы ианақәшәалак ҩаԥхьа иныҵанацалон. Нас еиҭах ирҿыцны аҵыхра дналагон. Шәышықәсала, зқьы-шықәсала даҿуп. Аҵысӷрагьы ԥсуам, иаргьы дзыдҿаҳәалоу ашьаҟа ыҵыхны, аҳаԥы дҭыҵны ахаан лашарак ибараны дыҟаӡам. Абас аҳәоит ажәытәӡатәи аԥсуа епос «Абраскьыл». Убри еиԥшуп Наҳари Мухрани зықәшәазгьы, иага гәаҟра ҳхаагазаргьы, лассы ҳаурышьҭуеит, иҳақәу ашықәс ҳалгоит ҳәа ишыԥшыз, аӷьычцәа ааганы ирыларҵеит. Урҭ, «аҵысӷра» еиԥш, рхы иқәтәаны ирхыччо ианалага ирзымчҳаит, Абраскьыл иура ркымызт, акәымзар ираҩыргомызт, убасҟак ргәы ԥыржәеит. Рнапқәа шьҭырхит, аха аӷьычцәа «наҵыԥрааны» ицеит… Алагер арежим еилажәгеит рҳәан, ахылаԥшцәа (ирҭахыз уи акәын) аҿарԥа роуит, рус рыӡбан еиҭарҿыцны, ирхыргахьаз рзымхозшәа, ирықәыз ахыхь хәба-хәба шықәса рзацырҵеит.
Зыҟны иашшуадаз, акырзылшо иаанда уалаишшуеит ҳәа шырҳәо еиԥш, харада-барада, еиҭах акартоӷа еиқәаҵәа инҭадыргылт. Дара иабардыргәышьоз, алагер ахылаԥшцәа хыхьынтәи адҵа шрымаз, «ишәарҭақәоу» ҳәа иԥхьаӡаз (урҭ ирылан Наҳари Мухрани) акартоӷа ирықәыз нҵәо ианалагалак, ес-иҟарҵалакгьы мықәшәатәык рыҵагаланы, еиҭа аус иаркны рыԥсы ахьынӡаҭоу ахақәиҭра рцәырӡразы. Дара аӷьычцәа рхаҭақәагьы ирыздыруамызт агәаҟцәа ирзырулак иақәиҭны, ирылаҵаны иахьрымаз змааназ. Иџьаршьон, ианакәзаалакгьы ауасеи абгеи реиԥш еишьҭаз, аӷьычцәа алагер ахылаԥшцәеи абас еизааигәаханы иахьыҟаз. Аха автоматқәа аныӡ ашьҭахь урҭ рыбӷьыцқәа ԥжәеит, ԥаса ишыҟаз еиԥш изеиҿамԥшуа иааҟалеит. Арҭ иага рзуургьы дара ртәы изаҟәыҵуам, ҳхаҭақәа ҳҭадырхоит рҳәан, аӷьычцәа ԥсаҟьаны,
баракцыԥхьаӡа «афашистцәа» ирылаҵаны ирымаз, аарылырган хазы иҭаркит.
Игәырҩеит, иџьабеит, иахыԥсаарц егьрыгымхеит, ҿыц ианаанагаз еиԥш иҟалеит, еиҭах хәба-хәба шықәса анырзацырҵа, аха Абраскьыл иеиԥш ргәы еиқәҳәаланы, иаҵагыланы «ахара» иалагеит.
Хәба-хәба шықәса ирзацырҵаз аҵкыс ирзыцәгьахеит, уахык ахәылбыҽха аусураҟынтәи иахьааиз, умаҭәажәқәа ҿаҳәаны уԥшыз, уаҵәы ашьыжь аҽа лагерк ахь уахаҳгоит ҳәа Мухран ианиарҳәа.
Еиҟәыргар ҳәа аханатә аахыс изыцәшәоз аамҭа ааины ианаарыдгыла, ишырхыргаз атәы аҳәара уадаҩуп, ишыргәырҩоз лацәеихьшь ҟамҵаӡакәа иҟьаҟьаӡа идыршеит. Ашьжьымҭан Мухран дыргарц ианааҩнала, аиԥырҵра убасҟак ирзыцәгьахеит, игәаӷьны абзиала ҳәаҵәҟьагьы рзеибымҳәеит, луанытә иқәыԥсычҳауан, гәаҟрас иҟаз зегьы еицызхызгахьаз, ҽнак еибамбар ззымчҳауаз, згәы еибарӷәӷәоз, ԥсык еицызхаз, знымзар-зны еиҭа ҳзеиқәшәарымашь ҳәа ихәыцуан.
– Сашьа, иуасҳәарызеи, угәуҽаныз… Уажәазы иҽыбжьарӡны дыҟоуп, ихабар уирбаӡом, аха иудыруазааит, ақәыџьма зхәыз иԥсаанӡа даханаршҭӡом, имариа ансоуа ҳәа ахаԥыцқәа хуа, иеиҩаӡо ишьҭоуп… Хьимера агыгшәыг, ухы ицәыхьчала!.. – идәылҵымҭаз абас ааиҳәан, иааигәыдибаҳәҳәалт, ргәи рылаӷырӡи еилаҵәо.
Наҳар, абарак ддәылҵны, Мухран инаскьагара азин ирымҭеит, ашә ывҵрааны илаԥш дныҵшәаанӡа дизыԥшуан.
Ашьра иқәҵаны акнаҳарҭахь дыргозшәа акәын Мухран иҩыза гәакьа дааныжьны дахьцоз ишьапқәа шеиҭеигоз. Днаскьацыԥхьаӡа, Наҳар ибжа имԥсаауашәа ибон, дмаҷхо, акәаԥ даҟараханы ибла данхыӡла, зегьы зцәыӡны агәысакара иқәхаз еиԥш, игәы каҳаны даахынҳәит.
Ҩаха-ҩымш дрыманы амш иқәын, дахьыргоз ҳәа акгьы издырӡомызт, аха Хариузовка иахьеицәоу снанагоит ҳәа игәы иаанагомызт. Ахымш рыҽны, Енисеи аԥшаҳәала Куреика днаргеит. Иубахьоу еицәоу убааит ҳәа дшәины амҩа дықәырҵазшәа, дахьыҟаз аҵкыс иахьеицәаз аҭыԥ аҿы даакылнагеит.
Хариузовкагьы ҳаӷоу иибаша акәын, аха Куреика аасҭа иабаргәыз, асыршәы кажьын, еиҟәжәаны иҵаауан, ахьҭа
иҭанҵәон, аха аӡын ашьҭахь аԥхынра ааиуеит, мрак ҳҟәаҟәа инықәԥхар иҳалаҵаахьоу ҳабаҩқәа арԥсасиуеит ҳәа гәыӷрак рымамзи. Асыршәы анықәҵлак, адгьыл ахаҭа инықәымгылози, ԥсыԥхак рыланаҵазшәа рымбози. Куреика анаҟәршәы, ахаан ԥсасира, ӡыҭра зықәӡам, адунеи зегьы зырԥхо, изыршуа амра мчы ахьамаӡам, адгьыл ажәҩан аҵаԥшра наӡаӡа иахьацәыӡхьоу, анаҟәршәы иахьаҵаӡхьоу, иахьаҵаԥсхьоу, рыҭәала икны иахошәа ахьҭа ухаԥыц ахьыҵнахуаз ҭыԥын.
Уара ургылаҩуп, узанааҭ ала аус уулароуп рҳәан, аҵыркант иркны аусура даладыргеит даннаргаз аҽныҵәҟьа.
Уаа-ҩышәҩык инареиҳаны анаҟәршәы иқәгыланы аусура иаҿын, иаргьы днеины днарылагылт. Ҿыцк даҳзаанагеит ҳәагьы аӡәы ихы дааҩахан диҿамԥшит, ирхамызт, иршәымызт, рцәеи рыбаҩи еикәыршаны, аҵаа иарканӡаз абӷьқәа реиԥш ихҩежьааны, ихцәышааны, мыч кәармак рылаӡамкәа, аарла рҵыркантқәа рҟьон, анаҟәршәы иахыкәласуан, аха ашьанҵа акы узамырҷараҳа ирзамаԥҽуамызт.
Алахшақәа, гәыкала аус жәуам ҳәа, уажәы-уажәы дрықәцәҟьон ирхагылаз аканвои.
Хариузовка есымша иаҳауаз ажәақәа ракәын, Мухран изы уи џьашьатәӡамызт, дашьцылахьан, аха изеилкаауамызт аӷәтәы ҩны еихаса хәыҷы иаакәыршаны анаҟәршәы ҭаԥҽны, зышьаҭа акра иаҿыз аргылара зызкыз. Аӷәтәы ҩнеихаса асолдаҭцәа акәшаны ирыхьчон, ааигәара анеира акәым, уаангыланы уазыԥшуа уалагаргьы руӡомызт. Аҽны хәлаанӡа иаргьы анаҟәршәы аԥҽра даҿын.
Акыр шықәса игәы ԥызҵәахьаз асаркьал абжьы, ажьаҳәала ихы иасуашәа, араагьы агара иалагеит. Уи аусура мшы шынҵәаз рыланаҳәон. Уи аҽынгьы акы ҳәа ирхыргеит, рмаругақәа нкаԥсаны аарлаҳәа иааикәагылт, аканвоицәа мыццакӡакәа аӡәаӡәала рыԥхьаӡара иалагеит, Мухран илақәа ҭраа дрыхәаԥшуан, иџьешьон, анык илыхшазшәа акәын, Хариузовкатәи аканвоицәеи араатәиқәеи шеиԥшыз, абызшәа «хаа» ирҿыҵышәшәозгьы акы акәын.
Абарак аҿы даннарга акыр шықәса игәы ахьыҩнаԥҵәахьаз Хариузовкаҟа еиҭа ддырхынҳәызшәа ибеит, еиқәылашьца, еиқәыхьшәашәа… Аихатә уалыр… ацәарҭагәқәа, ацәыцә зҭаԥсаз агәабан ҵәыԥсқәа, аҳәынаԥ ацәа аҟара иҵагаз ахыза цәашьқәа… зегьы иибахьаз акәын.
Акыр шаарҿарҵаз еиԥш (афатәгьы еиԥшын, чуанк иҭыргазшәа), рызегьы риарҭақәа ирхәыҵаланы ииеит. Игәаҟны иҟан, ацәажәара рылшомызт. Ацәарҭаӷәқәа рыбжеиҳарак ҭацәын, аиарҭажәқәа рықәын. Хариузовкагьы абасҵәҟьа акәын, иԥсуаз риарҭақәа ҭацәны иаанхон, аҿыцқәа ааргаанӡа.
Зықәрахь инеихьаз аӡәы ивараҿы идырбеит, аброуп ушьҭаларҭа ҳәа. Ашьшьыҳәа днеины днықәиеит, аҵәҵәы фҩы ылҟьа ицон. Ахчы ҳәа ихы иаҵаз лабызк иаҟарамызт. Аӡәгьы димацәажәаӡакәа излеихигарызеи имшаӡо аҵых, аха дзацәажәода, аӡәгьы иҿы ааихыхны ажәак иҳәаӡом. Ивараҿы ииаз ахаҵа бырг ихы наилагаланы акы иеиҳәарц иҭаххеит, аха изымгәаӷьит, ихы-иҿы цаны илақәа иҭынханы дааҟәымҵӡакәа аҭуан даҵаԥшуа хәыцра хьамҭак дҭагаланы даман.
Аҵых гәыԥҵәагаха еиҳа-еиҳа иқәыӷәӷәон Мухран, ихәыцрақәа рҽыртланы илаланы деимдырххон, днаҳәуан, дааҳәуан, схы ацәганы сзыцәозар ҳәа, аха иауамызт.
– Узмыцәаӡои? – Мухран аҵәы дахазшәа, дҵәи-ҵәиуа ацәарҭагәы данықәха, ивараҿы ишьҭаз ишҟа ихы ааирҳәын ҿааиҭит.
Дахьиацәажәаз аҵкысгьы игәы иахәеит иакцент, ажәак ада шимҳәазгьы дышкавказтәыз аҟара идырит. Еибадырит. Давид Соломон-иԥагьы Қарҭтәызаарын, наука усзуҩын, иаргьы 58-тәи астатиа ала дахган, аа-шықәса иқәын.
Мухран дзацәажәаша аҩыза даниоу, иԥсы еивигеит. Ҵхыбжьон инахысаанӡа ргәаҟрақәа еибырҳәон, аҵыхәтәан диазҵааит, анаҟәршәы ԥыҽны зыргылара ашьапы шәкыз закәызеи ҳәа.
Давид Соломон-иԥа иаразнак днеилашәа дцан, ибз ихәлашәазшәа, ацәажәара дааҟәыҵит.
Мухран ари уаҩ быргк иоуп, ииҳәаз имаҳазар ҟалап игәахәын, ибжьы ааҭиган деиҭаиазҵааит.
– Ҳазҿу умбои, Сталин инышәынҭра ҳаргылоит, – иҳәеит иԥсахы еибакуа, ихәда адақәа ҭыҵны ицарашәа.
Мухран дныҵакка дцеит, абри еиԥш иҿы иҭагӡаны аҳәара злеигәаӷьызеи игәахәын.
– Иузеилымкааӡеи иуасҳәаз? – Мухран акгьы анахимҳәаа, Давид Соломон-иԥа игәамԥхакәа, ашырҳәа дҩеихан даақәтәеит.
Зхы еиқәшәам аӡәы иакәзар ҟалап, сидызцалаз… мықәшәатәык сыҵагаланы џьара акы саиркуеит иҳәан, иԥсы иӡеит, имаҳаӡазшәа ҟаиҵеит.
– Уцәама, уара, исҳәо умаҳаӡои? – иацәажәара даҟәыҵуамызт, ибжьы аӡәы иаҳар ҳәагьы дшәомызт. Мухран ииҳәо иҿамшәо дихәаԥшуан, азныказы иааиҿеирхьырц инақәикит, аха иаб иқәлаз иҿаԥара ихы изақәнамыргеит.
– Уара иузымдырӡои, анкьа зны Сталин дахганы абра Сибра дшыҟаз… Дзымхынҳәӡакәа наӡаӡа даанхазҭгьы кьаҭарамхози, иахьа ажәлар ирзыҟалаз агәаҟра ду ҟалаӡомызт, – Давид Соломон-иԥа абас аума иҿыҵҳәацәо даналага, Мухран илымҳа иаимырҳарц дҩагылан, иқәнакызшәа ҟаҵаны диԥырҵны аӡкаҭәарҭахь дцеит. Шьҭа дыцәахьеит игәахәаанӡа, дҭымҵӡакәа дҭагылан. Аӡ еиԥш ишьҭыбжь мыргаӡакәа дхынҳәны данааи, Давид Соломон-иԥа илацәақәа еиқәԥсаны диан. Анцәа иџьшьоуп, дыцәахьазаап иҳәан, дааирԥшыр ҳәа дшәо, иҽмырқәацаӡакәа ицәарҭаӷәы днықәтәеит, ихы нықәиҵаанӡа Давид Соломон-иԥа илацәақәа аахитын, еиҭах ацәажәара дналагеит. – Усҟан Сталин абра Куреика дыҟан. Иахьа иубаз аӷәтәы ҩнеихаса, иахьагьы уа дыҟоушәа, асолдаҭцәа уахгьы-ҽынгьы изыкәшаны ирыхьчо аҿы дынхон. Ҳара ҳаиԥш ддыргәаҟуаз џьушьома? Дыртәаны дрыман… ачашкәакәа иҿарҵон. Аха имҵақьақьаҩцәа, уажәы ус акәӡамызшәа, аџьамыӷәа цәгьа ихигазшәа… аҳәынҭқари анаҟәршәи ибӷа рызмырҟәызшәа, дџырлыхызшәа, дызлаҟаӡамыз далаҟазшәа, дынцәоушәа ихьӡ аҳаракра иаҿуп. Иаргьы ус акәҵәҟьоуп ҳәа дрықәшаҳаҭхоит… Изыӡбыда, зхы иҭашәада уи аӷәтәы ҩнеихаса, анкьа дахьынхоз, адунеи зегьы иадыруа музеины аҟаҵара, ихаҭа уа дыкҿоушәа апантеон дуӡӡа ҟаҵаны ахаргылара. Аиаша абаҟоу?.. Суазҵаауеит, иабаҟоу? – ацәа иааимнахаанӡа ҿааихак имаӡамызт.
Даныцәа, Мухрангьы дааҭынчхеит… Акыраамҭа дизхәыцуа диан. Деиқәшәамзар ҟалап ҳәа аԥхьа иоуз агәаанагара, аҵыхәтәантәи ицәажәара иаҵанарӡит. «Мап, деиқәшәам ҳәа изизҳәомызт, амцхәгьы дҟәышуп»… Аха аҽа гәаанагаракгьы иоуит: «Уахада ҳаибамбаӡацт, сызусҭҵәҟьоу ҽеины издырӡом, нас абас иаартны Сталин дуӡӡа изы иҿы ҭыӡәӡәааны дызцәажәозеи, џьара деиҭасҳәар ҳәагьы дзацәымшәазеи, дыцәгьаҳәаҩызар?»
Ианша, иангыла, ихы инаркны ишьапаҟынӡа деиҭаихәаԥшит деиҭаҵаауазшәа, аха цәгьара иҵаны ҳәа акгьы идибаломызт. Зегьы акоуп аԥхьатәи амшқәа раан инагӡаҵәҟьаны игәра изгомызт, игәы иҭаз аартны изҳәомызт.
Ашьҭахь ианеишьцыла, узицәшәаша ҳәа акгьы дшалаҟамыз, ацәыхцәыфарақәа зхы иаҭәазшьо дышреиуамыз аниба, абас зуҳәозеи (Сталини, Бериеи, Ежови ртәы анимҳәоз мышкы цомызт), ирзуҳәақәо рлымҳа аҟынӡа инаӡар уацәымшәаӡои ҳәа аниеиҳәа. Сгәы иҭоу мҳәаӡакәа сыԥсыр ҳәа сшәоит… Ахаҳә еиԥш сгәы иҭажьу сыцыԥсырц сҭахым. Усҟан избода, изаҳауада, иаргьы саргьы анышә ҳаицафоит. Аиашаҳәара шыҟамло здыруеит, аха сара исҳәоит, хы ԥсыргьы ажәа ԥсуам ҳәа рҳәо умаҳахьеи?.. Иахьазы ҳуаз заҳауа уаҩ дыҟам, аха аҭӡамцқәа ираҳааит, абна иаҳааит, адгьыл иаҳааит, урҭ зегьы алымҳақәа рымоуп… Зны ҳаиҭарҳәар иудыруазеи, ирҳәоит ауаҩы игәаҟра абжьы ыӡӡом, ҵәҩанҵәыҟа аҳауа иаманы ицоит, ажәҩан иаҵоу ацәқәырԥақәа иркуеит, наӡаӡагьы иазаанхоит ҳәа. Иудыруазеи, Сталини Бериеи, ахшыҩ змоу, хыла ихәыцуа ауаа зегьы рызҭамырхакәа аӡәык-ҩыџьак аанхар… урҭ знымзар-зны иаԥырҵар ажәҩан аҵа икыдхаланы иҟоу ауаа рыбжьқәа зырхынҳәуа атехника. Усҟан Куреикатәи ажәҩан аҵаҟа заҟа гәнаҳа бжьы раҳараны иҟоузеи ҳара ҳашьҭахь игылараны иҟоу абиԥара.
Шықәсык акәын аргылара ианаҿыз, аха жәа-шықәса рхыргазшәа аҟара игәаҟит, анаҟәршәы иқәнацеит. Апантеон маҷ-саҷк акәӡамызт, аримлианцәа рымранцәа Зевс дахьышьҭаз ихагылаз еиҵамызт, ҩынҩажәижәаба метра аура аман, ҩынҩажәа метра иҭбаан, агылара – ҩажәа метра. Аԥсадгьыл уи ада «ихәарҭамызт» Мухрани Давид Соломон-иԥеи аус рыцзуқәоз (араҟа иумбоз дарбаныз, анхаҩы инаиркны. Анарком-цәа рҟынӡа) рыбжеиҳараҩык аџьамыӷәа цәгьеи ахьҭа бааԥси рызхымгакәа ирывԥсаахьан. Ауаҩы адунеи даақәлазар аахыс дарбанзаалак изы иаԥыз, – даныԥслак анышә жны иаҭара, аҩажәатәи ашәышықәсазы агәнаҳаҟаҵаҩцәа иаԥырхит… Зыԥсы назхыҵуаз абаандаҩцәа гәаҟқәа, рцәа-ржьыҵәҟьагьы цқьа ихьшәашәаанӡа иганы Енисеи аӡиас ду иаларыжьуан. Иниагәгәа ицоз рхаҭыԥан, аҿыццәа ааргон, апантеон аргылаҩцәа рхыԥхьаӡара ҩышәҩык иреиҵамзар акәын. Иалгарц рацәак шрыгмыз, аҿыцқәа дрылаҵаны дааргеит ҷкәына
қәыԥшӡак. Уи иаҟара зықәра маҷыз абаандаҩы Куреикатәи алагер аҿы даанамгаӡацызт. Жәибжь шықәса дырҭагылан, дкат-като, иан лгәыԥҳәыхш иқьышә иқәымбаӡацызт. Ихахәы еиқәаҵәаӡа, иблагәқәа ҭбааӡа, дкахәхәа, аԥшӡареи ахаареи дыкны дыргон. Ихьыжә-кәыжә абаандаҩцәа рымаҭәа алымт агәыҵыкәкәа ианишәырҵаҵәҟьагьы, ахьҩежь еиԥш дагәылҷҷаауан.
Дхәыҷын, дзықәшәаз цқьа инагӡаҵәҟьангьы издырӡомызт. Иааԥса-икараха игәаҟны абарак аҿы иааны, агәыҩаш иахәаҽуа ианынатәалак, иара хьаа имаӡамызшәа дҷыр-ҷыруа данрылалалак, рхы-ргәы рхаиршҭуан. Дхәыҷын, ахәмарра иҭахын, зегьы дрымцкласуан, шеишықәсала аччара зхашҭызгьы ирччон, ашәа иҳәон, хәыҷ дызлам ҩнаҭа зыччом ҳәа шырҳәо еиԥш, уи аҷкәын қәыԥш, данаанага нахыс абарак аҿы аҽа ҭагылазаашьак ҟалеит, лахьеиҵыҵрак, лахҿыхрак ҩналеит. Зука ҳәа ихәыҷтәы хьӡы ауп иреиҳәаз. Узҭаркызеи ҳәа ианиазҵаалак, сзыхдырҟьаз сыздырӡом, атроцкист уиҷкәыноуп ҳәа сарҳәеит сус анырӡбуаз ҳәа аҭак ҟаиҵон. Зны-зынла абарак игәы ҩнаԥҵәаны, дрыцҳашьаны узиҿамԥшуа илахь еиқәышьшьы даатәалон. Аҽазных, иан дыгәхьааганы, еимаҭәаны аҵәуара далагон… Усҟан абарак иҩназ зегьы ддыргәыбзыӷуан. Дхәыҷымзи, ирласны инеихыԥсаа ицон, илаӷырӡқәа иҿабаанӡа ахәмарра дханагалон. Ибаҩ ицәыласын, аӡә игәы иахәаша абаизыҟасҵари ҳәа дыҟан, ашарԥазы дыҵҟьаны дцаны аӡы ааигон, дрылагьежьны рҿи рнапи дирӡәӡәон… Аӡәы сԥаҵа ссоит ҳәа данынатәалак, саб саркьада исаӡомызт, уара саркьада ишԥоусои ҳәа уамашәа ибон. Саб итәы сара сакәын иамызхуаз, иааг сара… ҳәа иаҳәызба ааимхны иԥаҵа изисон. Абарҭқәа зегьы иара деигәырӷьаны акәын ишыҟаиҵоз. Дышԥахыццакуаз саргьы сԥаҵа ссо санбаҟалои ҳәа, аинышәшәылара иаҿыз уажәы-уажәы икны дахон, еиҵихуан… Аха дахьымӡеит, иԥаҵа аинылараҟынӡа дымнаӡеит. Апантеон шәиԥхьыӡ згымхаша, аҭӡамцқәа ҩаганы ахыб ақәҵара ишаҿыз арыцҳара ҟалеит, хыхьынтәи хаҳә дуӡӡак алыҩрны ишнеиуаз Зука ашәа ҳәо дшаҵагылаз иқәҳаит, аҵыс еиԥш даҵанарҟьацит. Шәсыцхраа… сан… сан… ҳәа дҷыжь-ҷыжьуа ибжьы шаҵыҩуаз, изаҟаразаалак акгьы изимыцхрааӡакәа (рымч ақәымхеит иқәжьыз ахаҳә аарҳәра), днаҵаԥс дцеит…
Ԥсрамзар ирбахьаз, иашьцылахьан, рыгәқәа ахаҳә еиԥш ишәхьан, рылақәа алаӷырӡ рымҵәахьан, аха Зука хәыҷы иҭахара аҽаӡәы итәы ирзеиԥшымхеит, дара ирыхшаз рыҷкәын гәакьа дҭахазшәа ргәы далсит, иара егьимыхьӡакәа даанханы, дара рызегьы уи ахаҳә инаҵанҵәа ицар моу рымамкәа иааҟалеит.
Амшмыжда аҽны зшьапы ркыз апантеон, Зука данҭаха адырҩаҽны ахыб ақәҵаны, лабжышла икәабаны илбааит.
Зука иԥсра Давид Соломон-иԥа гәалсра мацарала ихҟьаны имцеит, даара игәнигеит, узиҿамԥшуа илахь еиқәнаҵеит, игәы ҭнашьааит, ауха аашаанӡа дшықәыԥсычҳауаз, дшуазыруаз цәгьала ихигеит, игәаланаршәеит иара ихаҭа дзықәшәахьаз арыцҳара. Зука иқәлаз иҷкәын заҵә машәырла дҭахахьан, Кура иҽшикәабоз дашьхьан. Игәы ахәра аҽарҿыцит, дахымԥсааит, уаҳа егьигымхеит, Мухрангьы лацәеихьшь имаӡамкәа дааԥшуан, ибон Давид Соломон-иԥа дышгәаҟуаз, аха игәшәамшәа злеикыша ажәа изыԥшаауамызт.
Ашара ианалага игәырҩа ииааины зынӡа дахәаҽуашәа, игәы ааннакылошәа аниба, иҽацәигарц ашырҳәа дҩеихан даақәтәеит, акыраамҭа ихы кны ҿыцха дыԥшуан. Мухрангьы дҩагылан, днеины днаидтәалеит.
– Мухран, ҳ-Сурамтәи абаазы ажәлар иаԥырҵаз алегенда угәалашәома? – ашәиқәа иҿатәаны, ихы ҩышьҭихын днеиҿаԥшит, илаӷырӡқәа иимырбарц ибла агәы ихырӡло.
– Ишԥасгәаламшәои.
– Цқьа уазхәыци, ари иҭабгаша апантеонгьы ус акәӡами ишыргылоу? Сурамтәи абаа аҭӡамц иаларсаз Зураб ихьӡын… Араатәи – Зука, – игәы ԥыжәжәон, иҿы изарҳәомызт, – Вардиа (Вардо)… Бериа… урҭгьы аӡә рами… ацәгьаршыҩцәа адунеи иахьынӡақәу гәнаҳа агхом аԥсҭазаара. Аԥашьа, Қырҭтәыла дақәланы иқәихырц иҽазыҟаҵара дшаҿыз Авизир ианиаҳа, ижәлар ахыхьчарҭа абаақәа рыргылара иалаиргеит. Сурам зшьапы ркыз абаа ду ҟаҵашьа амоуит, аҭӡамцқәа ахыб аҟынӡа иҩаргацыԥхьаӡа ибганы еилаҳауан, ари знык, ари ҩынтә, хынтә… иамоуӡеит. Убри аамҭаз Вардо агьангьаш, сара сыԥшҩуп, иҟаҵатәу уасҳәоит ҳәа Авизир дааидтәалеит. Иҟаҵатәузеи ҳәа данлазҵаа, абаа ургыларц уахьаҿу, адгьыл аҩсҭаа дыҵоуп, аҭӡамцқәа харгалацыԥхьаӡа ирбганы еилаижьуеит, даанызкыло акы заҵәык – Зураб ҳәа дыҟоуп
ҷкәына ԥшӡак, иаб Дурмишьхан ихьӡуп, дыԥшааны дааганы иԥсы шҭоу аҭӡамцқәа руак далашәсароуп ҳәа иалҳәеит. Убас егьыҟарҵеит, Дурмишьхан иԥа Зураб даласаны абаа ҿыц аргылара иалагеит. Иан неиҭамҳәа дгьаҵәы-ӷьаҵәуа абаа дакәшон. «Сан, бысцәымшәан, сшьамхаҟынӡа ауп сахьаларсахьоу» ҳәа ибжьы лирҳауан.
– Иабанӡа, сыҷкәын?.. – ибжьы агара ианаҟәыҵлак, аҭӡамц адхара далагон.
– Маҟҿаҳәаранӡа… – ибжьы ааҩуан.
– Иабанӡа, сыҷкәын? – длаӷырӡышо изҿылҭуан.
– Сыхәдацәаҟынӡа…
Иабаанӡа, иабаанӡа ҳәа дышгәаҟуаз, схақәцәаҟынӡа ҳәа аҵыхәтәантәи ибжьы лаҳаит, уи нахыс агара иаҟәыҵит. Ан, лхала лҽылзымшьуа, лхы аҭӡамц ианылҟьон. Авизир иҭахуп… Аԥсадгьыл иаҭахуп ҳәа џьоукы рԥаҵақәа рҿарбаба даҳҟажоит ҳәа иаҿын. Уи аамҭаз Вардо аџьныш лгәы дҭаччо дтәан… Лшьа луит Дурмишьхан, ԥҳәысс диццарц лҭахны иара дахьимгаз азы… Ари апантеон аргыларагьы ус ауп ишыҟалаз. Сталин – Авизир, анкьа дахганы даныҟаз дахьынхоз аӷәтәы ҩнеихаса… данынцәаха ауп ианигәалашәаз. Адунеи иадыруа, иахаанхо иазаанижьырц иаргьы иҭаххеит, «Аԥсадгьылгьы» иаҭаххеит. Ахаан ԥсасира зықәӡамыз анаҟәршәы изықәгылаз аҩысҭаа даҵаланы, ирӡыҭны, аҭӡамцқәа ирбгарц даҿызшәа, ацәалашәара иоуит. Иҟаҵатәузеи жәлар рлахьынҵа ахьыҩнасчаԥоз аҩны аиқәырхаразы ҳәа Авизир иҵартәаны имаз ацәгьахәыц Бериа димазҵаакәа иурымызт… – Иеиҳәарыз уи уара утәала? – Давид Соломон-иԥа изҵаара аҭак дазымԥшӡакәа, – Димҵақьақьаны абас иеиҳәон хымԥада: «Ацәалашәара иуоуз иашоуп, аҩны зықәгылоу анаҟәршәы амца аҵаршуа аҩысҭаа даҵоуп… Иҭархәаша игарц даҿуп. Аиқәырхаразы иҟаҵатәу сара издыруеит… Сибра дуӡӡа иҭажьу ажәлар раӷацәа, уаҳа ирылаҳхуазеи, рыԥсы шҭоу аҭӡамцқәа ирыласаны абаа ду акәыршахароуп, аҩысҭаа даҵало акәым, ихахәыҵәҟьагьы изаҵамҵо иҟалароуп… Ус ажәлар ирҭахуп… Ус Аԥсадгьыл иаҭахуп… Уара жәлары зегьы раб, ҳанцәахәы, ааӡаб цәгьа ахьыҩноубахьоу, аҩнеихаса адунеи иқәынхо ауааԥсыра рзы иԥшьоу ҩын дуӡӡаны ирзыҟалароуп… иҭоурыхтә музеихароуп…» – игәы ахьыԥжәоз ихаҿы имааиуаз ҳәа иарбаныз… Мухран ҿымҭӡакәа дизыӡырҩуан. – Уара
иумаҳахьеи, Сурамтәи абаа аҭӡамцқәа руак аҿы есқьаангьы ицәаакуп, иҟазҵазгьы Зураб рыцҳа илабжышқәа ахьалыжжуа ауп ҳәа рҳәоны? – Давид Соломон-иԥа абыржәымзар-абыржәы игәы аангылоит уҳәарын. – Ари… ари Куреикатәи шәиԥхьыӡ згымхаша аҭӡамцқәа зегьы цәаакуп, ҳҩызцәа ахәашақәа иадԥсылаз рылаӷырӡқәа алыжжны илеиуеит… Урҭ знымзар-зны иааизыкәкәаны анаҟәршәы еиҟәыржәоит… Абаа иазкуам агәнаҳара иҩнажьу, анцәа ҳазшаз, суҳәоит ихәаш-хәаша ицарц!..
Давид Соломон-иԥа ишәира акыр иаԥырхагахо иҟазма, амырмалташь шкәакәа иалхыз апантеон Енисеи ҭаҳа-ҭалашьца ҭнарлашаауан, ажәлар рынцәахә дзыҩнаԥхьоз аҩнеихаса аҩнуҵҟа иҭагылан, аси, ақәеи, аԥшеи асыр ҟалозма, иара акәым, абааҵәҟьагьы иахӡыӡаауан, иакәыршаз амырмал-ташь аҵаа аԥырхагахар ҳәа иацәшәаны идырԥхон… Изакәытә рыцҳароузеи адунеи аҿаԥхьа иҟалақәахьоу! Ахаҳә дырԥхон… авараҿы абаракқәа ауаа ахьҭа иҩнаԥсуан…
Абаа ду аныҟарҵа ашьҭахь, аԥшәма ибаҟа аԥхьа идыргылт… Ажәҩан даҵакьысуа, аныха чаԥа еиԥш дӷьаз-ӷьазуа, инапы еиҵыхны, агазеҭ аанкыланы, ихылҵуаз амра ашәахәақәа ажәлар рахь иԥсаҟьаны ишьҭуа, Сибра дуӡӡа илаԥш «хаа» ахаҵаны далаԥшуа дгылан, аҳәынҭқари анаҟәршәи зыбӷа рызмырҟәыз аџыр лых, ажәларқәа зегь раб, рлахьынҵачаԥаҩ. Абри акәын иуанаҳәоз абаҟа.
Ихаҭа даадәылҵны, иҩны аԥхьа дгылазшәа ԥхьаӡаны акәын уахгьы-ҽынгьы ҵыхәаԥҵәарак рымаӡамкәа аҭааҩцәа ааины иҿаԥхьа рылахь, рыџьымшь шырӡатәуаз. Енисеи иҭысуаз аӷбақәа зегьы Куреика иавысны ацара азин рымамызт, ианаавалалак, иџыџӡа иаангылон, хәыҷи дуи ӡхыҵны, ицаны иамҵаматанеины, агәнаҳа иаҵоу ауахәамаҿы дцаны анцәа диашьапкны, ихы ҿыхны дласӡа дшыхынҳәуаз еиԥш игьежьуан.
…– Агазеҭ акәӡамызт ирктәыз… – Давид Соломон-иԥа, абаҟа днаҵаԥшыцыԥхьаӡа игәы даго, ихаԥыц аҿҿа аҵгара иалагон.
– Уара утәала ирктәыз? – реицәажәара аҽаӡәы имаҳауа, рхала ианааизынха, Мухран диазҵааит.
– Бериа ацәгьаршҩы иоуп ҳвизир зынӡа деилазгаз, – Давид Соломон-иԥа уахгьы-ҽынгьы Бериа аԥсцәаҳа еиԥш ибла дыхгылан, игәаӷ дыкны дагон. – Еҳ, усҟан абыржәы
еиԥш сыҟазҭгьы, скыдҵаны сшыршьуа здыруазҭгьы, сақәшаҳаҭхомызт, саҿагылон… Аха усҟан аԥсҭазаара сҭахын, уажәшьҭа исҭахӡам, ари еиԥш аҟазаара зхәарҭоузеи… Иугәалашәома, 1935 шықәсазы Бериа Қарҭ ақалақь актив еизганы «Аахыҵ-Кавказтәи абольшевикцәа рҭоурых иазкыу зҵаарақәак» ҳәа ажәахә мыжда аныҟаиҵаз?
Мухран уи «ажәахә» атәы аниаҳа, иҿы изеихымхуа, днеихаԥсы дцеит, агәалашәараҿы дыҟазма, иԥсҭазаара зегьы аарҳәны хланҵы изгаз иара ахаҭа акәымзи. Иҿыцӡа ибла иаахгылт, Сталин дуӡӡа ихьӡ рҳәацыԥхьаӡа заҟантә унапы еинумҟьаз аҟара лаба ухы ианҟьарц иҟоуп ҳәа аусҭҵааҩцәа ихагыланы, иааисуа иԥсы анихырхуаз.
– Уи ажәахә мыжда ауп сара сызқәдырӡыз, сзықәдырхәашаз, – Мухран акгьы анахимҳәаа, Давид Соломон-иԥа, игәахы еибафо, иажәа анагӡара далагеит. – Иахьагьы сыбла ихгылоуп, Ерик Бедиа (Қырҭтәылатәи акомпартиа Ацентр Комитет апропогандеи, агитациеи, акультуреи рыҟәша аиҳабы) дҳаԥхьан икабинет аҿы ҳанеизигаз гәыԥҩык анаука аусзуҩцәа, – аҭоурыхҭҵааҩцәа. Хә-минуҭкгьы ҳаанимкылт, иаарласны актив реизара ҟалараны иҟоуп, Бериа ажәахә изааҩроуп, изызкугьы Аахыҵ-Кавказтәи абольшевикцәа рҭоурых ауп, шәусқәа зегьы шәаарҟәаҵны, мчыбжьык иалагӡаны аматериал еизыжәгароуп, архьивқәа аашәырҳәыр ауп ҳәа адҵа ҳаҭаны ҳауижьит. Аматериал еизаагеит, нас инеилаҵаны ажәахә алаҳхит, аҿҳәара иҳамаз иахьаҳагӡеит. Адырҩаҽнгьы Ерик ҳаизигеит, ажәахә Бериа данаԥхьа игәамԥхеит, «игәылырҭәаам» ҳәа ирхынҳәит, иҵегьгьы аус адыжәулароуп ҳәа ҳаиҳәеит. Ҩаԥхьа архьивқәа еилырттауа ҳрылалахт, «игәылырҭәаам» ҳәа ииҳәаз иаҵанакуаз ҳаздыруамызт. Акык-ҩбак (урҭқәа маҷқәан) аԥхьа ҳалаԥш иҵамшәақәаз агәылаҵаны ажәахә ҳарҿыцит. Бериа игәы намӡакәа еиҭаирхынҳәит, «игәылырҭәаам» ҳәа аԥхьа иҳаиҭаз авба еиҭах иҳаиҭеит. Абас ҳнеиҭа-неиҭасуа жәаа вариант ҟаҳҵеит, аҭоурых ҳзаамырҳәит, уаҳа егьҳагымхеит, аха Бериа ииҳәац иҳәон, «игәылырҭәаам» ҳәа. Иҳалшоз ҟаҳҵеит, уаҳа акгьы ҳзацҵом ҳәа Ерик иаҳҳәеит, ҳгәы анкыдгылаӡа. Абри ашьҭахь Бериа ихаҭа дҳаԥхьан, ҳазегьы ҳаизигеит. Зынӡа ҳаимырцәажәеит, шәарҭ анбанфаҩцәа, акьаад ҳәынаԥқәа, афальсификаторцәа, Сталин дуӡӡа агәҭаны дмыргылаӡакәа,
аҵыхәахьы дааныжьны излажәгәаӷьызеи ҳәа дҳалагьежьит, амца иҿырддуа. Убасҟан ауп ианеилаҳкаа «игәылыҭәааӡам» ҳәа дгәааны, иршәны изҳақәижьыз змааназ.
– Аҭоурых амаҭәажә еиԥш иузынарҳәы-аарҳәуам, ишыҟаҵәҟьаз иҟаҳҵеит, – сҳәеит исзымчҳакәа.
«Сталин иакәмызҭгьы, Аахыҵ-Кавказтәи абольшевиктә организациа шыҟамлоз шәзазымхәыцзеи, шәарҭ, ахҟәаз-хҭыԥшшақәа?.. Уи иакәмызҭгьы иара шәаргьы шәпартфел дуқәа ыргьало, абас шәҟәалап ҳәа шәгәы иаанагозма?.. Абыржәыҵәҟьа шәысԥырҵ, ҳәа дҳаҵаҟьаны хдәылицеит. Исҳәаз ихы ихнахит, аха усҟан хаҭала акгьы сеимҳәеит.
Ҩба-ҩба хы ҳхагыламызт, ишԥаҟаҳҵарыз, ҳахишьаауан, аҭоурых еилаганы, хьӡи-ԥшеи змаз абольшевикцәа рыгәҭа дҩаганы дрылаҳаргылт, Бериагьы дааҭынчхеит.
Актив реизараҿы ажәахә аныҟаиҵа ашьҭахь, иара иакәызшәа изҩыз, ихьӡала хаз шәҟәны иҭыҵит. Қарҭ уи ада ԥхьатәи-ҳәатәи ыҟамызт, иддырҽхәалон, идырныҳәалон амҵақьақьаҩцәа. Аҭоурыхтә фактқәа шеилагаз здыруаз ишәаны ҿырҭуамызт.
Ашәҟәы шааҭыҵыз еиԥш, иаашьҭԥааны Москваҟа иманы дцеит, уара ҳгәыӷырҭа ду узы, иахьа исылшаз абри ауп ҳәа, дқьақьаны Авизир иаԥхьа иқәиҵеит. Даԥхьаны далгаанӡа шьҭахьҟа дыхнымҳәит, игәы иахәоу, иамыхәоу еилымкаакәа диԥырымҵит. Авизир дшәаԥырҳаԥуа даԥхьон, дзакәыз иара имдыруази, аха дызлаҟаӡамыз далаҟазшәа, ароль хадақәа руак шииҭаз аниба, игәаԥхеит, рыгәҭаны акәымкәа, зегьы даарылыҳәҳәо, Аахыҵ-Кавказтәи абольшевикцәа рханы диргыларгьы цәгьа имбо дааҟалеит. Авизир агәаԥхара иоуз Бериа агьангьаш игәы дҭатәазшәа идырын, исцәагхақәаз хасырҭәаауеит аиҭаҭыжьрааны ҳәа икәа дҭаланы, имаӷра дкылԥаны, имҵәыжәҩақәа еиҵыхны дхынҳәит Қарҭҟа.
Дшааиз еиԥш ҳаиҭеизигеит. – Рыгәҭаҟынтәи рхахьы диагатәуп… Аахыҵ-Кавказтәи абольшевикцәа зегьы рханы дыргылатәуп. Аеҵәақәа шыҟоу аадыруеит, аха амра лаша-лашо ианкыду, урҭ аабаӡом. Ҳара иахьа иаҳҭаху амроуп, – ҳәа ҳаиҳәеит, ажәҩан ахь дзыԥыруамызт, уаҳа егьигмызт, убри аҟынӡа агәалаҟара бзиа иман.
Уи иҳаиҳәоз иаанагоз, амра анкыду аеҵәақәа шаҵаӡуа еиԥш, Сталин егьырҭ абольшевикцәа зегьы иҵашәырӡ ҳәа акәын.
Зыжәлар рҭоурых аазырҳәуа ижәлар дырнаԥхаҩуп… Уи ус шакәыз аадыргәышьон, аха игәаӷьны аҭак ҳзыҟамҵеит. Ҳабз ҳахәлашәаны, ҳахқәа ҳакәаҽ ҳахьындәылҵыз, ҳалагап алаба ҩа, аӡы ҳзалхуазар аабап сҳәеит еиҭах исзымчҳакәа. Схы згаша сҳәазаап, шықәсык ааҵаанӡа, иуҳәахьоу угәалашәоит, аӡы иулоу улаҳхыроуп ҳәа сырҩара иалагеит… Ишубо иахьанӡа сырҩара иаҿуп.
Бериа усҟан ииҳәаз ҳаимырҟаҵар имуит, хылагьы хшыҩлагьы зегьы рышьҭахь игылоз Џьуӷашвили рыгәҭанынӡа дахьынӡашьҭихыз азмырхакәа, иара иакәмызҭгьы Аахыҵ-Кавказтәи абольшевиктә организациа зыҟамлозшәа, ажәларқәа мааԥшӡакәа ацәа ишалаз иаанхозшәа… Аԥыжәара зегьы иара инаиҭаны, изыбзоурақәаҵәҟьаз наиҵарӡны, рханы дҩаганы, дынцәаханы днархаҳаргылт.
Бериа ишиҭахыз аҭоурых нарҳәы-аарҳәны ианиоу зегьы ҳусумҭа ихьӡала еиҭаҭижьит. Аԥхьатәи аан ашәҟәы сахьак аӷраӡамызҭгьы, аҩбатәи аан Сталин данхәыҷыз инаркны ипатреҭқәа жәиԥшь аӷрамӡо иагәылеиҵеит. Иллиустрациа азура аҭыԥантәи аҭыжьырҭақәеи атипографиеи, Аду игәаԥхо ирзыҟамҵар ҳәа дшәан, Леипциг иҿаҵаны, идырҟаҵаны ашәҟәы иагәылеиҵеит, уи зынӡа иаҩычеит. Иссирны иҭыҵит, узнапык иакызар, игәаӷьны егьи унапы иузамыркуа иҟалеит.
Инагӡаны игәаԥхеит Авизир, иаанкыланы илаԥш анаахига. Аԥхьатәи ашәҟәы анҭыҵыз Қарҭ мацара акәызҭгьы уи ада ԥхьатәи-ҳәатәи ахьыҟамыз, аҩбатәи аан аҳәынҭқарра зегьы иахыҵәеит. Агазеҭ «Правда» (аԥхьажәа иара акәын изызкыз), зегьы ирыланаҳәеит, ҳаб ҳахьӡырҳәага Сталин ибольшевиктә усуреи ибаҩхатәратә напхгареи ирызкны, иарӷьажәҩа Бериа ԥсра зқәым аусумҭа шаԥиҵаз.
Бериа ишәҟәы шедеврхеит, шықәсык ала шәи ҩажәибжьба бызшәа рахь еиҭаргеит, иллиустрациа Леипциг иҟаҵаны иааганы иагәыларҵар акәын, акьаад Финлиандиантәи ада аҽак ала иркьыԥхьыр ҟаломызт.
Марксизм-Ленинизм ашьаҭақәа рышьаҭа Бериа ишәҟәы акәхеит. Шеишықәсеи аполитикатә ҵарақәа рҿы изхысуаз иара акәын, Маркси Ленини русумҭақәа згәалашәодаз. Иреиҳау аҵараиурҭақәа рҿы ирҵага шәҟәны иҟалеит, жәаҩыла, ҩажәаҩыла анаукатә степенқәа рыхьчеит, икандидатцәахеит, идокторцәахеит.
Бериа, цәгьа зықәшәаз, Авизир абас хшыла дкәабаны, дымпахьшьхәбабаха диқәҵәиашаны дырбаны, дрыцқьаны дышьҭихит, Ленин диваиргылт. Ажәахә аҿы иалоуп абарҭ реиԥш аҳәоуқәа: «Ареволиуциа аӡәы ихала изыҟаҵомызт», «Ашьаурдын мҵәыжәҩазаҵәык ала ҵәҩанҵәыҟа ишзышьҭымԥраауа еиԥш, ареволиуциагьы зыҟаломызт ҩ-мҵәыжәҩак амамызҭгьы», «Урыстәыла Ленин дыҟазҭгьы, Кавказ зегьы мҵәыжәҩас иамаз Сталин иакәын». Урҭ Бериа инапала иациҵақәаз роуп.
Авизир имҵәыжәҩа даҵагыланы дышьҭызхыз ус баша даанимыжьит, уара уи улшазар, саргьы исылшо абри ауп ҳәа имҳәа мырзаӡакәа (акьыԥхь аҿы иҟаӡамызт) Ленинтә премиа ҳамҭас ианеишьеит.
Аха уажәы иҟалаз умбои, Кавказтәи имҵәыжәҩа кьаҿханы Ленин иҩаӡара аҟынӡа дазышьҭымхуашәа аниба, Сибра иҵдыркәыкәхьаз ԥшааны иахаԥишьит. Уазхәыци, Мухран, исҳәо иашаӡами, Ленингьы хышықәса дахганы Сибра дыҟан… Ҳвизир Сталингьы хышықәса дахган, уигьы Сибра ихигеит.
Ленин Шушинск дыҟан… Уигьы иара еиԥш ҩнеихаса хәыҷык аҿы дынхон, аха иахьа ҭоурыхтә музеихеит… аӡәгьы изымдырӡоз ақыҭа Шушинск адунеи зегьы иадыруа иҟалеит. Уи иаамышьҭахь иахьатәи ҳ-Ленин уара уоуп… Куреикагьы адунеи ахьынӡанаӡааӡо иадыруа иҟалар ауп ҳәа еиҭах ихы-игәы дҭалазар акәхап анцәа дзықәшәиз Бериа. Аха урҭ еидкылашьас ирымоузеи, Ленин хышықәса ихы дымҩахаӡакәа аус иуан. Ҩажәижәаба усумҭа аԥиҵеит. Иԥсҭазаара хьамҭан, мызкы аа-мааҭк ракәын иоуаз… Урҭгьы ихы-иԥсы иагыжьны ашәҟәқәа, агазеҭқәа алааихәон. Абра дахьынӡаҟаз иҩны далгеит адунеи зегьы еицырдыруа иҟалаз аԥҵамҭа «Урыстәыла акапитализм аҿиара», Маркс «Капитал» инаԥыҳәҳәо, илагаламҭа дуӡӡаны адунеи иазынижьыз. Сталин хышықәса дуӡӡа Куреика дыҟан, иаԥиҵазеи? Свердлови, Каменеви, Булатови, Спандариани уахгьы-ҽынгьы имыцәаӡакәа аус руан, руаажәлар зҭагылаз аамҭа хьамҭа иаламырӡкәа, ԥхьаҟатәи рԥеиԥш лаша амҩақәа рыԥшаауан, аха иара урҭ ирылеиҵаша ахшыҩи азыҟаҵареи имамызт… Есымша иҵәгәыр аанкыланы, Енисеи аԥшаҳәахьы ԥсыӡкра дцон… Хәылбыҽхала, музыкак абжьы ахьааиаҳауаз, кәашара дцон… Абас ихигеит хы-шықәса… Уажәы агазеҭ иркны ибаҟа шдыргылаз убоит…
Агазеҭ акәӡамызт, аҵәгәыр акәын ирктәыз… Ҳазшаз суҳәоит, ибаҟа ықәҳәаны, иганы аԥсыӡ ахьикуаз ихаххала ишҭажьу сурбарц! – Давид Соломон-иԥа иԥсы ааихыҵаанӡа абас анцәа диҳәон, аха дахьымӡеит, амлеи, ахьҭеи, аџьамыӷәа цәгьеи иԥсҭазаара далырхит… Лажәкеиԥш дыԥхьаӡаны, ишьацәа данкны дықәшьуа, днаганы Енисеи даларыжьит.
Ирҳәоит, аамҭа еикәшоит, зны аӡынра наскьоит, аҽазны ааԥынра ааскьоит ҳәа, аха Хариузовка аџьаҳаным дгьыл аҿы ҽнак иадамхаргьы аамҭа еиҭасра аҽаԥсахуамызт, инаскьомызт, иааскьомызт, адгьыл еиқәшәы ишьҭан, аԥсабара еиџьны игылан ииун мза инықәлаанӡа, убасҟан ааԥынра аарлаҳәа, аӡынра аԥсы ацәганы, иҭыгга иаацәырҵуан. Ааишьа еиԥшын ацашьагьы, шеишықәсахьы ҩымзи бжаки заҵәык ракәын амра анабоз.
Уи ашықәс азы абаандаҩцәа зынӡа ишымгәыӷӡоз ауп… февраль мза анҵәамҭазы ааԥынра кылҟьа ишырзааз. Насгьы ԥасеиԥш аԥсы алӡааны акәӡамкәа, иҷкәынханы, ишааԥынраҵәҟьаз дырдыруа, ишаацәырҵыз еиԥш аси аҵааи цкьа-шәҟьа иагеит, еиқәыцәашь ишьҭаз адгьыл аԥхарра аҵанаҵеит, аԥсы ҭанаҵеит, еиқәшәы игылаз ашәаԥыџьаԥ арҿыхеит, аҽеиҵнахит… иҵысит. Акыр шықәса раахыс иҭаӡуа, иҭанҵәо иҭаз абаандаҩцәа уи ашықәсан еиԥш ааԥынра заа иаауа рымбаӡацызт. Абас ишԥаҟалеи, аӡынра ҳшалагылаз ааԥынра шԥааи, измаанахарызеи ҳәа иџьаршьон. Аӡәы, ари бзиарак иамаанамзар ҟалап ҳәа, агәкажьга иҳәон, аҽаӡәы, шәанымыӡбан, имԥсыша аџьма амаҵә азылаҟәуеит ҳәа, ҳаиқәнархарц акәзаргьы шәыздырам ҳәа ргәы ирыӷәӷәон.
Адунеи иқәынхо ауааԥсыра зегьы ааԥынра агәыӷреи агәалаҟареи рзаанагоит. Аха арҭ алахьыцәгьақәа гәаҟроуп ирзаанагаз, зцәеи зыбаҩи еикәыршаны аарлаҳәа зыԥсы ҭакьакьаз, аҵаа рылашәны ишыҟаз, амра иаакылҟьаз анрықәыԥха, азныказы иаацәхәаҭашәа иааҟалеит, аха еижьагазаарын, рыблахаҵ гьежьуа, ршьапы изықәымгыло, ихышәҭны икаҳауа, рымч хәыҷы ирылаз аарылхны иагазшәа, рыбжеиҳараҩык рхы иамыхәо иҟалеит, ацинга чмазара рыхьит. Ахәышәтәырҭа ашьапыргыларҭа умоуа ачымазцәа рыла иҭәит. Иазымкыз
акаридорқәа рҿы ишьҭан. Наҳар дахьынхоз абарак аҿы зегь раԥхьаӡа ичмазаҩхаз афилософ Мақсим Пиотр-иԥа иоуп. Ргәы далан, аха излаихәагәышьоз, аусураҟынтәи ианааилак идтәаланы дшырҷаԥшьоз идыршон. Еиҳа-еиҳа деицәахо далагеит, иҿыҵа инаркны ицәеижь зегьы ашьаҟӡҟы рылжжуа, иаанханы иҟаз ихаԥыцқәа акаԥсара рҽазыркит. Наҳар есыхәылԥазы аусураҟынтәи дшааилак, ахәышәтәырҭаҿы дцон ишьҭаҵарҭа аҭыԥ азы, аха иҟамызт. Афилософ ишьҭахь аҽа хәҩык чмазаҩцәахеит, урҭгьы уи ачымазара ауп ирыхьыз.
Ари чымазара бааԥсуп, анкьа ҳажәлар ықәнаххьан, ахәшә ахьыҟоу сара издыруеит, аха изхәарҭоузеи, сшьапы сныҟәнагом ҳәа дааҟәымҵӡакәа аҳәара даҿын ҿыц иаанагаз хакасык. Даара иқәрахь днеихьан, изшьапык иҵҩахьан, абнахь усура ацара илшомызт, азы акрыфарҭаҿы аус идыруан ӡаагаҩыси чанахӡәӡәаҩыси. Канӡа ихьӡын, баандаҩык дыбналаны дышцоз иҩны ааигәара дымлаго дбабаӡа дычны дшышьҭаз ибан, диҵаланы иҩныҟа дганы хаха-хымш дҵәахны дахьимаз азы хәышықәса иқәҵаны дҭакын.
– Иахьыҟоу соуҳәар, сара сцаны иаазгоит, – иҳәеит Наҳар, ачымазцәа ила ишабоз аԥсхыхра ианалага.
– Ицәгьоуп уаанӡа ацара, азона уҭыҵроуп. Саиансктәи ашьхақәа ршьапаҿы, арҩашқәа рхықәкәа рҿы ииуеит есааԥынра, Черемша ахьӡуп, ҳара ҳтәала абнаџыш ҳәа ҳашьҭоуп. Уи ала акәын анкьа, хәшәы-быӷьшәы аныҟаӡамыз, Сибра инхоз ацинга анрыхьлак рхы злеиқәдырхоз… Абнаџыш уи ишахәшәыз злардырыз уасҳәап…– илахәыҷқәа ҭакәи-ҭакәиӡа, Наҳар цқьа агәра изымгошәа аниба, – ирҳәоит, анкьа ацинга зыхьуаз иамгар ауамызт ҳәа. Еиҳарак абыргцәа ракәын изчычаз. Аха рыԥсы ахәага ахьынӡаҭоу ибалатәымзи, рымаҵ утәымзи. Усгьы иеиқәхо ракәӡам, иаҳԥыраагап, иахьаҳамбо, рқьыбжьы ахьаҳмаҳауа аԥсҭа иганы иаанҳажьып ҳәа, ҭаца ԥандак, гәымбылк лабхәеи ланхәеи ацинга чмазара рыхьны, рхы иамыхәо ианалага, лхаҵа ихы дааҭалан, дақәлыршаҳаҭзаап. Акәыцҳа иҭартәаны, ирыманы иандәықәла, ҳабажәгои аҩны хдәылганы ҳәа рыҷкәыни рҭацеи ирызҵааит. Хәышәтәра шәаагоит, лҳәеит рҭаца бзиахә… Даргьы акәҵәҟьаз џьыршьеит, арыцҳақәа. Ауаҩԥсы иахьиҿархарсҭаӡамыз ԥсҭак аҿы (Саиансктәи ашьха ашьапаҿы) инаганы иааныжьны ихынҳәит. Аҭаца дгәыргьаҵәа дыҟан, санхәеи сабхәеи сԥырсхит, шьҭа
исыбаргәузеи, сҭынчхеит ҳәа, аха уара иушьуа анцәа дишьуам ҳәа шырҳәо еиԥш, аҭакәажәи аҭаҳмадеи мышкы-ҩымш имԥсыкәа ианаанха, амла иакын, иахьышьҭаз рааигәа-сигәа игылаз аҵиаақәа ыҵкәкәааны рыфара иалагеит. Аҭакәажә, изакәыз лзымдырӡакәа, лханы игылаз абнаџыш (черемша) ыҵыхны илфеит, ԥыҭрак ашьҭахь илзеиӷьхазшәа лбан еиҭалфеит, еиҳагьы деиӷьхеит. Нас лыҭаҳмадагьы иҿалҵеит, уигьы изеиӷьхеит. Абас иааҟәымҵӡакәа абнаџыш рфо ианалага, иахьтәоу изымгыло иҟаз, амч рыланаҵан, ршьапала ихынҳәны, рыҩныҟа иааит мчыбжьык ашьҭахь. Абри инаркны еилкаахеит ачеремша шԥсҭаҵагаз. Ацинга чмазара зыхьуаз усҟангьы иахьагьы уи ала рҽырхәышәтәуеит… Акрыбжьоу џьушьома, уи ахьиуа абраантәи ашьжьымҭан уҿыноухар, шьыбжьаанӡа унеиуеит. Ее, заҟантә сцаны, иааганы заҟаҩ еиқәсырхахьаз!..
Канӡа дахьынӡацәажәоз, афилософ угәы даарыцҳанашьаратә, узиҿамԥшуа аҟынӡа илақәа ҭырхаха Наҳар дихәаԥшуан, иахиҳәаарызеишь ҳәа.
– Уаҵәашьҭахь аԥсшьара сымоуп, сара сцаны иаазгоит уи ахәшә, амала, сызлацаша иарбан гану сырба, насгьы уи аҵиаа зеиԥшроу цқьа исаҳәа, – Наҳар иаҳаз ажәабжь акыраамҭа дазхәыцуа дтәан, аха аҵыхәтәан абас ааиҳәеит.
Канӡа ииҳәаз ачымазцәа убасҟак агәра ргеит, ибзиахазшәа рхы рбо иааҟалеит.
Уаҵәашьҭахь анбаауеи, Наҳар дцаны ахәшә изаагарымашь ҳәа иԥшын. Наҳар уи ауха инаркны азхәыцра далагеит азона дҭыҵны дышцаша, имариамызт ихы иадиҵаз анагӡара. Авишка ҳаракы иқәгылаз асолдаҭцәа (урҭ уахгьы-ҽынгьы иԥшыхәуан) дрымбакәа азона дныҭшәаны шьаҿак ҟаҵашьа имаӡамызт, рылаԥш даныҵашәа, дыбналаны дцоит ҳәа аҟәҟәаҳәа инеигәыдҵан дыршьуан, уабацоз, узышьҭаз… ҳәагьы иазҵаауамызт. Уаангыл, ухынҳәы ҳәагьы игәиҽанырҵомызт. Ус акәын ара аԥҟара шыҟаз. Ачымазцәа реиқәырхаразы ахәшә аагара азин сыҭа ҳәа дцаны аопер диҳәарц ақәикит, аха знык мап ицәикыр, нас цашьа амаӡамызт, ишьклаԥуша иалагон, уи еиҳагьы еицәан. Дзымцакәа данаанха, афилософ мчыбжьыкгьы дызнеиуамызт, есымшааира дҵыкәкәа ацара даҿын. Уи изы ижьы ԥҟатәызар деигӡомызт, убасҟак дрыцҳаишьон.
Ашара адәы ишаақәлаз еиԥш, Канӡа ишьапы иҵышьуа абарак ашә аартны даалагылан, узцозар абанҭ рыҵаҟа ауп иахьиуа ҳәа Саиансктәи ашьха хәдаарақәа иирбеит. Шамахамзар урҭ ашьхақәа ааԥшуа ирымбаӡацызт, анаҟәа ихыжьлаз иаҵаҵәахны ирыман. Уи аҽны амш каххаа еилган, ажәҩан ԥсҭҳәа ҟьалакгьы аҵубаауамызт… Наҳар ашьхақәа ахьыҟазаалакгьы зегьы шԥеиԥшу ҳәа иџьашьаны аԥсынтәиқәа ибозшәа акәын дшырзыԥшуаз.
Уаҵәашьҭахь дцараны еиԥш, хәылбыҽхак аусураҟынтәи иқьыԥахьа, рыԥсы рқьышә иқәкны рааимҭа иақәыршәаны аԥошьҭаныҟәгаҩ ааҵәак азна асалам шәҟәқәа иманы абарак дааҩналт. (Аибашьра ашьҭахь абаандаҩцәа мызкахьы знык асалам шәҟәқәа рыҩреи риуреи иақәиҭыртәит, «ишәарҭоу» ҳәа иԥхьаӡаз рыда. Наҳар «ишәарҭақәаз» дырхыԥхьаӡалан, дынҭаркызар аахыс аҩрагьы аиурагьы дақәиҭымызт. Ари абарак аҿы ус иҟаз ҩыџьа-хҩык ракәын аҵыхәтәантәи аамҭазы.
Аԥошьҭаныҟәгаҩ данырба, иааԥса-икараха иҟаз рааԥсара рыхҟьеит, ичмазаҩны ишьҭақәаз рхьаа рхашҭит, рылақәа ҭырхаха, рыгәқәа хыҭ-хыҭуа иахәаԥшуан, азин змақәаз азыԥшын асалам шәҟәы. Мызкахьы знык-знык урҭ гәырӷьон, ахақәиҭра роузшәа рбо иааҟалон ашәҟәқәа зауаз аԥошьҭаныҟәгаҩ дгәыдыркылон, аҭаҭын цырақәа изырҵәахуан, ҳамҭас иаҳҭоит ҳәа, уи еиҳаз амал дара усгьы ирымамызт.
Абжьааԥны ишыҟаиҵалоз еиԥш, уи ахәылбыҽхагьы Наҳар ихы кны днеины ицәарҭаӷәы днықәтәеит. Аԥошьҭаныҟәгаҩ асалам шәҟәқәа ззааз рыҭара даналагалак, баҩ-баҩы деиҿышәшәон, знызаҵәыкгьы дааидгыланы диазымҵаацызт сыхьӡала акрыҟоума ҳәа, изаҟаразаалак гәыӷра имаӡамызт.
Уахгьы-ҽынгьы игәы иҵхоз иҷкәын хәыҷы, ичмазаҩ гәаҟны иаанижьыз иакәын, аԥошьҭаныҟәгаҩ данибалак, зынӡа игәы ҿикаауа далагон. Иҭаацәа рҟынтәи цәаҳәак иадамхаргьы ирыԥсҭазаашьоу атәы зҳәо иоур, ахақәиҭра ирҭозшәа иԥхьаӡон. Абарак аҿы иара ида зегьы есымза акатаҳәа асалам шәҟәқәа ахьроуаз рхы ахырбаауан, дрыцҳашьаны, иахьибоз, амыцхә игәырӷьомызт.
– Иахьа уаргьы иузааит, – аԥошьҭаныҟәгаҩ (даара уаҩы разык иакәын) Наҳар ихьӡи ижәлеи неидкыланы ҿааиҭит, асалам шәҟәқәа рызшо дышнеиуаз. Ԥхыӡу, лабҿабоу иаҳаз изеилымкаауа, дгачамкны даанхеит. Аԥошьҭаныҟәгаҩ асалам
шәҟәы узааит ҳәа ибжьы еиҭанаиқәиргеит, дахьтәаз данзымгыла. Аҩы иашьыз ихы ҭууа, ишьамхқәа иҵамгыло дшыҟало еиԥш, дҩыҵыгәгәаны днаидгылт, инапы инаиркаанӡа агәра игомызт. Асалам шәҟәы ацәа ибла нахигеит. Иҷкәын ихьӡи ижәлеи ақәыҩны ианиба, ихы инаркны ишьапаҟынӡа амца аҽыԥҳәа инаихҟьеит. Инапқәа ҵыс-ҵысуа, игәы ҭыҵны ицо днахан иаахиртлан, анапылаҩыра атетрад бӷьыцқәа ааҭигеит, рыгәҭаны агазеҭ даҟьак абжа хҵәаны иагәылан. Иԥси-иԥси еихьымӡо абӷьыцқәа ааиҵихын, саԥхьоит ҳәа даналага, длашәхазшәа, нбан цырак изанымхуа даанхеит. Илаирхеит, иҩаирхеит, аха дзамыԥхьеит, излаҩыз алфавит изеилымкааит, сҩашьазар игәахәын, ҩаԥхьа аконверт ацәа дахәаԥшит, дамжьо даԥхьеит, урыс бызшәала иҷкәын ихьӡи ижәлеи ақәҩын.
Асалам шәҟәы ақырҭуа алфавитла иҩын, уи иара издырӡомызт, инапала иԥсы изҭымхуа дахәаԥушан, жәиԥшь шықәса уахгьы-ҽынгьы дгәаҟуа дзызхәыцуаз иҷкәыни иареи «еиқәшәеит», изеицәажәом… Закәытә рыцҳароузеи, иаирԥхьода абарак аҿы, қырҭуак дрылаӡам.
– Анцәа иџьшьоуп, уҷкәын иоума иузызҩыз, ииҳәозеи? – асалам шәҟәы ахьиоуз идеизаланы идырныҳәалон, аха аӡәы дибо, аӡә диаҳауа ҳәа дыҟамызт, дахьзамыԥхьоз игәы ԥжәон, ихатәы бызшәала изимҩызеи, иаанагозеи, Аԥсны дыҟаӡами, дахганы аҽаџьара драаӡама ҳәа. Еиҭа аконверт ацәа дахәаԥшит, иахьынтәиааишьҭыз збоит ҳәа. «Аҟәа араион ақыҭа Санапиро» ҳәа анын. Ақыҭа Санапиро ҳәа Аҟәа араион аҿы иҟаны имаҳацызт. Уик зынӡа дарҟьалеит. Иҟаиҵара изымдыруа дуалуашо дыҩнан. Уажәы-уажәы атетрад бӷьыцқәа еихыршәшәаны дрыхәаԥшуан, ацәаҳәақәа ибла изрыҟәгомызт, агазеҭ ирҽны иагәылазгьы қырҭуа алфавитла иҩын.
Абас ауп сзықәшәаз, сыҷкәын исзиҩыз асалам шәҟәы сзамыԥхьеит, қырҭуа алфавитла иҩит ҳәа дангәаҟӡа иреиҳәеит, иҟалазеи, уҽзахушьаауеи ҳәа ианиазҵаа.
– Уаҵәынӡа иаачҳа, ухаҵами… қырҭуак дыздыруеит, абжьбатәи абарак аҿы дынхоит… Сҭаркаанӡа ажәеинраалақәа зыҩуан иҳәеит… ҳара ҳнаҩсҵәҟьоуп дызлоу абригадагьы аус ахьыруа… Уаҵәы даҳарԥхьап, – иҳалшозеи, ҳазлаицхраарызеи ҳәа дрыцҳашьаны, икәшаны игылаз хаҵа еиқәак даарылҵын, абас иеиҳәеит.
Азныказы иаҳаз игәы ааиқәнаҳәалт, аха ашьҭахь деиԥхьхәыцаауа даналага, уаҵәынӡа шықәсык бжьазшәа ибо далагеит, уаанӡа дамыԥхьаӡакәа дадтәаланы ахәаԥшра изымчҳаит, ахаҵа еиқәа Џьабриел Ҟасаев иакәын, дилаҳәны дикит, ибзианы дидыруазар, уи ақырҭуа ишҟа уахаҵәҟьа ҳцароуп ҳәа. Ибзианы дыздыруеит, шәбарак ахь сиаргаанӡа хымз иареи сареи хәархьк ҳаицахон… ҳцәарҭаӷәқәа еивагылан… Аха уаха ҳзышьҭуада… Иучҳароуп… ҳаркыр еицәаҳтәуеит ҳәа ихы инапаҿы иааигарц далагеит. Аха акы дааннакыло дҟамлеит… Сыҷкәын исзиҩыз иаҳәо саҳааит, нас скыдҵангьы сыршьааит, сақәшаҳаҭуп, усыцымцозар схала сцоит, ихьӡи ижәлеи саҳәа иҳәан, дымцар шимуа иирдырит.
Наҳар уи ауха еиԥш ихшыҩ дахыҵуа дрымбаӡацызт… Афилософ лымкаала ҳаҭыр зқәиҵоз, иҿы иааҭшәарызеи ҳәа дызхәаԥшуаҵәҟьагьы дгәаҟуа дахьышьҭаз, Наҳар изқәикыз игәамԥхакәа, жәиԥшь шықәса ачҳара улшазар, уахызаҵәык ичҳа ҳәа иеиҳәеит, аха иимырҳаӡеит. Зегьы ирдыруан арежим аилагара шыҟамлоз, абаракқәа рҿы инхоз реиҭанеиааира шамуаз, аусурахь ианцоз, ианаауаз еиҿаԥшыргьы ҟалаӡомызт. Маӡала имцакәа аргама ирышьҭӡомызт, аԥшыхәыҩцәа ршәақьқәа хыршаны иқәгылан.
Наҳар уаҳа аӡәгьы дааизнымкылаӡакәа дандәықәла, Џьабриелгьы дишьҭалеит. Ааҵрала мацара маӡала абжьбатәи абарак инадгылоны еиԥш аамҭазы игәарҭеит. Шәыԥсит, шәымҵасын, рҳәан, иаарыкәшаны иркит.
Алашьцара рҽалакны ибналарц ишцоз иаҳкит рҳәан, ираԥцаны аопер иҿы инаргеит. Уи имацара аԥечка амца ҭаҵаны дшаҳәшаҳәуа дадтәалан.
Наҳар ари аопер уахада димбаӡацызт, ихы инаркны ишьапаҟынӡа лаԥшыла дааимидеит, уаҩы мҽыӷк, леишәацәгьак, гәымбылк шиакәыз ихы-иҿы ианибаауан. Асалам шәҟәы икәа иҭаршәны, иҵәахны ишимазгьы, аопер иблақәа ырцәгьаны дызлаихәаԥшуаз ала, укәа иҭаҵәахы иумоу унапала иааҭганы, абра саԥхьа иқәҵа ҳәа ада аҽа ажәак иҿыҵымшәарашәа акәын иқьышәқәа еихарԥсны ишикыз.
– Шәыбналаны шәцарц иақәшәкызма? – абас дналагеит аопер, аԥечка ааиртын, ихәажжаӡа иҭаз амца ҩ-кәасҭха кьаҿқәак нақәԥсаны рышҟа даахьаҳәуа.
Наҳар иааџьеишьеит, иԥшра аиԥш ибжьы цәгьаӡамызт. Ихаҭа думбо ибжьы уаҳауазҭгьы, даара уаҩ гәыразык ихылҵуеит уҳәарын, итатаӡа акәын ишыҟаз.
– Мап, ҳабналарц ҳаҿӡамызт, – ици-ишәи еиҵамгыло аҭак ҟаиҵеит Наҳар.
– Ацәгьара ҟазҵо есқьаангьы мап икуеит… Уи еилкаау усуп, – аопер ибжьы иациҵомызт, аха иҿаԥшылара аҽаԥсахуамызт. – Еилыхны еимыжәда! – ҩыџьа асолдаҭцәа, ашә ааигәара игылаз адҵа риҭеит. – Иахәҭам акы аншәыдаабала шәус цәгьоуп, – ҳәагьы нациҵеит.
Аканвоицәа иара уаҵәҟьа аопер икабинет аҿы Наҳаргьы Џьабриелгьы ран ишаалыхшаз иҟьантазӡа иааилырхит. Асалам шәҟәи агазеҭ бжеи раамҷыдарахаз акгьы рыдрымбалт.
– Ари закәызеи, укәа иҭаҵаны иҵәахны изумаз? – иҳәан, атетрад бӷьыцқәагьы агазеҭ бжагьы ааиҵыхны, иаԥхьа инықәҵаны, днахәаԥшит, аха данзамыԥхьа, аганахь инықәиҵан, ихы ҩышьҭыхны Наҳар днеиҿаԥшит.
– Сыҷкәын исалам шәҟәы ауп, – иҿы изамырҳәо, ибжьы изҭымкаауа даацәажәеит.
– Аусҭҵааҩцәа сзаажәга, – аопер Наҳар уаҳа акгьы иамҳәаӡакәа, асолдаҭцәа руаӡәы ихы наиқәикит.
Аусҭҵааҩ даанӡа аопер ҿымҭӡакәа дтәан. Наҳар иҟаиҵара изымдыруа, дышьханԥсыланы, атетрад бӷьыцқәа астол иқәԥсаз ила ааихмырсыӷьӡакәа дрыхәаԥушан, ибжа ааимырхызшәа, игәы ҭнашьаауан иахьицәигаз.
Аусҭҵааҩ дшааҩналаз еиԥш, аҩыџьагьы русқәа шьҭыхны иахәаԥштәуп ҳәа адҵа ҟаиҵеит аопер.
Ҩ-папкак ааганы, ирымҵаҵаны ахәаԥшра иалагеит. Наҳар итәы ԥштәы ахаӡамкәа иахыҵхьан, абӷьыцқәа аадыртуа ианалага, асаба агәылҩры ицон. Џьабриел итәы еиҳа иҿыцын. Аопери аусҭҵааҩи апапкақәа еилырхуа ишрылаз, бӷьыцк аҿы иааҭгылан, рнацәақәа ақәкны еибарбо, Ҟасаев шәуа дарбану ҳәа ирызҵааит.
– Сара соуп, – иҳәеит Џьабриел.
– Уара абналара уашьцылахьеит… Угәы ахымшәаӡеи? – иажәақәа ахҿа еиԥш икылкааны ихысуа, ихы ааирҵысит аусҭҵааҩ.
– Аибашьраан аума абна уанылаз? – аопергьы ихы ҩышьҭыхны днеиҿаԥшит.
– Аибашьра ааилгаанӡа сеибашьуан… Ашьҭахь ауп…
– Иазхоуп, уҭоурых аҭҵаара акәӡам ҳазҿу, – аусҭҵааҩ иажәа анагӡаха имҭакәа даахьижәан, – узышьцылоу узаҟәымҵит… Абга бжьараҳа убжьом, – аҟыҿыҳәа дыцҳауа инациҵеит.
– Изқәышәкызеи, шәыбналарц шәаҿызма? – аопер деиҭарызҵааит.
– Мап, – аҩыџьагьы еицҿакны еицырҳәеит.
– Нас шәыҽӡаны шәабацоз, аиҭанеиааира шыҟамло, ианаахәла нахыс абарак адәылҵра шамуа шәзымдырӡози? – ибжьы ҭицомызт, иҭаҷкәым раҵәаны астол иқәкшаны, егьырҭ реиԥш дрықәмақарӡомызт, аха ҭынч ицәажәашьа еиҳагьы уацәшәаратәы иҟан.
– Сынҭаркызар аахыс сҭаацәа рҟынтәи шәҟәы бӷьыцк смоуӡацт. Сыҷкәын иҟынтәи асалам шәҟәы исоуз аныхсыртла, сзамыԥхьеит… Ҟасаев акгьы ихараӡам, иидыруа қырҭуак абжьбатәи абарак аҿы дыҟоуп, сиҳәеит ақырҭуа ишҟа сигарц, – иҟалаз аиаша реиҳәеит Наҳар.
– Избан, уи ишҟа шәызцоз?
– Асалам шәҟәы даҳарԥхьарц.
– Уара аԥхьашьа узымдырӡои, ушәҟәыҩҩуп. Москва иреиҳаӡоу аҵара уалгахьеит, аиаша зумҳәозеи?
– Ақырҭуа алфавитла иҩуп.
– Исзеилкаауам. Уҷкәыни уареи шәбызшәа еибамкӡои?
– Сара саԥсуоуп, сара схаан уи алфавит ала акәӡамызт аҵара злаҳҵоз.
– Ақырҭуа, аԥсуа, асеҭин, алезгин, зегьы аӡәы шәакәӡами? Шәарҭ Кавказаа, сара сакәым, аҩысҭаагьы шәизеилыргом, аопер дгәааны, ҿыцха аԥшра далагеит.
Аусҭҵааҩ Наҳар иус дшагәылаԥшуаз: – Уара азин узҭада асалам шәҟәқәа рыҩреи риуреи, ушақәиҭым узымдырӡеи? – иҳәан, илақәа ҭыҵны ицо, инапы астол инықәикшеит.
Афымца дбылны, инаихысны ицазшәа дааҟанаҵеит иаҳаз, ибла иаахгылт абаандаҩцәа асалам шәҟәқәа рыҩреи риуреи азин змамыз, ианрыдырбалалак иаарымхны амца иақәыжьны ишырбылуаз.
Аопер ҿымҭӡакәа, атетрад бӷьыцқәа ааникылан, аԥечка ашә ааиртит, амҿы ҭеиҵарц иҭахызу, асалам шәҟәы ҭаршәны иблырц иҭахызу узеилымкаауа, акыраамҭа дҭаԥшуан. Аҵыхәтәан иҭеиҵаз амҿқәа амца рықәҵәиааша аҭабылра иаҿын.
Аусҭҵааҩ асалам шәҟәы аопер иааимихын днахәаԥшит, аха дзамыԥхьозшәа аниба, иааилеижәжәан, аԥечкахь аԥшра далагеит. Наҳар иԥсахы еибакны дгылан, иблыҵәҟьарц далагар, ихәда ҵкааны дысшьуеит, ма сара сҽысшьуеит ҳәа ӡбаны. Аусҭҵааҩ дмыццакӡакәа дҩагылан, аԥечкахь иҿанынеиха, Наҳар, азаара изаазшәа, деиҵас дыԥаны днаидгылан, иааимпыҵижәааит.
– Уара аиӷрабаа, ишԥоугәаӷьи, мчыла усымпыҵасны ишԥоугеи, унапала инаганы иҭаршәны иблы, акәымзар уеилыхны аԥечка уақәсыртәоит! – аусҭҵааҩ дԥаԥашькит.
– Самыԥхьакәа ишәысҭом… сыҷкәын иԥсҭазаашьоу еилыскаар, ишәҭаху сзыжәу, скыдҵангьы сышәшьы, – абарҭ ажәақәа аниҳәоз, иԥси-иԥси еихьӡомызт, аҭӡамц хыла дасны, икылжәаны дцарашәа акәын иҩныҵҟатәи иҭагылазаашьа шыҟаз.
Иусырбап сара ҳәа аусҭҵааҩ деилашәаны дисырц иҿанынеиха, ухы уцәымӷымзар сааигәа умааин, иҳәан, ила ашьа хыҵәало, данааилакьыс, деимыжәжәа дшигара иҽырхианы даагылт.
– Уаангыл!.. Иҟоу аиаша еилаҳкаап, – аопер ицәымыӷханы аусҭҵааҩ даанкыло, – Ижәлоузеи уи ақырҭуа абыжьбатәи абарак аҿы инхо?.. Дааганы даҳарԥхьап, ашәҟәы иаҳәо ҳазыӡырҩып, – иҳәан, аусҭҵааҩ иахь даахьаҳәит.
– Ӡаламиӡе Вахтанг, – иҳәеит Џьабриел.
Аканвои ддәықәиҵан, али-ԥси рыла дрыманы иааҩналт, иҟалаз изымдыруа, агага еиԥш дҭыгга хаҵа ҳаракык, арахәыц еиԥш дпаӡа. Наҳар уи ауха ада димбаӡацызт, ихы инаркны ишьапаҟынӡа лаԥшыла дааимидеит.
– Вахтанг Ӡаламиӡе уара уоума? – дшааҩналаз еиԥш аопер азҵаара ииҭеит.
– Ааи, сара соуп, – иҳәеит иҿы акуа-иашьҭуа, уаха ҵхыбжьон сзааргаз бзиарак иатәымзар акәхап ҳәа дшәаны.
Вахтанг данааҩнаргалаҵәҟьа Џьабриел дизгәамҭаӡеит, даниба зынӡа дшәеит, уи алагер аҿы аҵыхәтәантәи аамҭазы «ишәарҭаӡоу» ҳәа дыԥхьаӡан. Ашьашьма рыцқьара ддәықәаҳҵоит ҳәа иалаган, аканвои дисны ихаԥыцқәа ыҵиххьан, уи иахырҟьаны уаргьы усҟан ивараҿы угылан, дзаанумкылазеи ҳәа Вахтанггьы даара ддыргәаҟхьан, хаха-хымш аҟарс дҭакын. Еиҭах цәгьарак ҟаиҵаны дааргаз џьишьеит.
– Шәеибадыруама? – аопер Џьабриел инапы иқәкны дирбо дизҵааит.
– Ҳаибадыр… руеит, – иҳәеит иԥсы изҭымкаауа.
– Ибзиоуп… Ухатәы бызшәала аԥхьареи аҩреи удыруама?
– Ишԥасзымдыруеи?! – иааџьеишьеит.
– Иааги ушәҟәы, – Наҳар иааимхны иркуа, – абри уаԥхьарцаз ауп узаагаз.
Вахтанг цәгьарак азы дшаарымгаз агәра анига, иԥсы ааивиган, асалам шәҟәы ааиҵыхны аԥхьара далагеит: «Исызгәакьоу саб»… – аԥхьара дышналагаз еиԥш дааҭгылан, – Қырҭуа алфавитла иҩуп, аха иаҳәо ажәақәа сзеилкааӡом, абызшәа аҽакуп, – иҳәеит уи.
– Уара уаԥхьала, – аопер ихы инапы аҵыргәаны астол днадтәало, – уара еиҭаганы иҳаҳәала, – иҳәан, Наҳар ишҟа дынхьаԥшит.
«Саб, сара жәибжь шықәса сырҭагылоуп. Упатреҭқәа рыда ухаҭа усымбаӡацт… Акыраамҭа исцәырӡон аб гәакьа дышсымаз»…
Абарҭ ацәаҳәақәа Наҳар убасҟак игәы ҿнакааит, иҿы ааихыхны изеиҭамго далагеит аурысшәахь… Мбатәыс ихимгац ҳәа иҟаз, аха абас дкәадаханы илаӷырӡ изнымкылакәа иҿаҵәо ахаан дҟамлаӡацызт.
– Изеиҭоумгозеи, ажәақәа уҿы иҭарбылгьо изҭаурхозеи? – аусҭҵааҩ Наҳар иҿы еилымго даналага, дихәлаџьаџьеит. Ахызаҵә еиԥш игәы кылжәаны ицазшәа дааҟарҵеит урҭ ажәақәа, ибла ихыз алаӷырӡ нхыӡла ицан, ихәцәа ҵкааны дысшьында иҳәо дааҟалеит, аха мчыла ичҳаны иҽааникылт.
Аопер ҿымҭӡакәа дтәан. – Уара уаангыл, уиԥырхагамхан, иҳәан, аусҭҵааҩ дахьыбжьалаз шигәамԥхаз ирдыруа аҵыхәтәан даацәажәеит.
«Сан даныԥсы ашьҭахь саншьа сигеит, – аԥхьара даҿын Вахтанг. – Сынтәа абжьаратә школ салгоит. Уаб дытроцкиступ, ажәлар драӷоуп, ужәла ԥсахны уан лыжәлала уҽыҟаҵа, акәымзар уаԥхьаҟа иузеицәахоит ҳәа сарҳәеит, аха исҭахым… ишԥаҟасҵари, саб?»
Аҽырҳәа аӡыршы назҵаҭәаны здацқәа зҵырблааз аҵла еиԥш идақәа илаԥсны деилнарҩааит иҷкәын изҵаара. Аҵкыс еицәоу гәкылблаага ыҟоума, уаб ихьӡ дамыӷоуп, иԥара мап
ацәукроуп ҳәа ихшаз иарҳәо ианалага. (Урҭ ацәаҳәақәагьы еиҭеигеит, ажәақәа ихәда икылымсуа.)
– Иазхоуп, уаҳа уамыԥхьан, – аопер ибжьы ааӷәӷәахеит, Вахтанг аԥхьара дааҟәихит. Акыраамҭа ҿиҭуамызт, дқәыԥсычҳауан.
«Инагӡаны даԥхьар зимузеи, иблырц ақәикызар?» – Наҳар ихы ҩышьҭыхны аопер данынеиҿаԥш, иааџьеишьеит, ихы-иҿы аныԥшылара зынӡа аҽакын, амҽыӷра иҿысны ицан, арыцҳашьара аныԥшуан, илахь инацәкьарақәа алеиҵарц иҭахызшәа, уажәы-уажәы иаларԥаны иааникылон. Аусҭҵааҩ ҽыԥсахра ҳәа имаӡамкәа дыштәац дтәан иҽхыршаны, Вахтанг аԥхьара дахьаҟәихыз еиҳагьы даргәааны.
– Ари трагедиоуп, – иҳәан, инапгьы аҿаҩҳәа астол инықәикшеит, икылжәаны игарашәа. Иҳәарц иҭахӡамкәа ауп ишиҿыҵҟьаз уи ажәа. Дрыцҳашьаны игәи илаӷырӡи шеилаҵәаз димырбарц азы дырҿамԥшӡакәа, – Шәца наҟ шәыхҩыкгьы, абарак аҿы шәаԥхьала, араҟа ишәықәҳарӡуа аамҭа ҳамам. Амала, аҽазны абас шәымҵаа-шәымԥшаа, абаракқәа шәышрыбжьоу шәақәаҳкыр, ахамышҭыхә шәақәсыршәоит, – иҳәан, дрыҵаҳәҳәеит, аха ибжьы иаҵыҩуаз зынӡа аҽакын, шәрыцҳасшьоит, аха ус сымҳәар ауам ҳәа акәын иаанагоз.
Абарак аҿы инеины асалам шәҟәы нарымҵаҵаны аԥхьара иалагаанӡа Наҳар агәра игомызт, иҟаиҵаз аопер ианаижьуеит ҳәа.
Вахтанг даԥхьаны даналга, Наҳар акыраамҭа ихы кны дтәан. Иҽеиқәкны ҭынч азыӡырҩра ахьилымшаз абжеиҳарак имаҳаӡеит. Знык еиԥш шәынтә, зқьынтә дамыԥхьар игәы иауазма, жәибжь шықәса дызҿыгәҳәаауаз иҷкәын исалам шәҟәы.
Вахтанг абарак ахь дымцар ҟаломызт, нас изаԥхьода, ишԥаҟаиҵари?
– Вахтанг, ақырҭуа лфавит шаҟа нбан амоузеи? – иҳәан, аҵыхәтәан ихы дааҩахан днеиҿаԥшит.
– Ҩажәи жәаҩа.
– Суҳәоит исырҵа!
Ашьжьымҭан ихала анбанқәа еицҵо актәи акласс аҿы итәоу ахәыҷы еиԥш, асалам шәҟәы аԥхьара далагеит. Ажәак анихыцыԥхьаӡа, иҷкәын иаԥхьа дгыланы диацәажәозшәа игәы иабон.
«Сан данԥсы ашьҭахь, саншьа Аслан иҩныҟа сигеит ақыҭахь, Санапироҟа. Уаҟа ашкол сҭеиҵеит, хышықәса аԥсышәала аҵара ҳҵон, нас ақырҭуа бызшәахь ҳаиаргеит. Сынтәа сара ҳашкол аҿтәи акомкавшьир еидгыла амдиванс салырхырц рҭаххан, аха ҳмасҵавлебел дақәшаҳаҭымхеит, иаб дытроцкиступ, даҳзыҟаҵом, иҳәеит. Убри аҽнынӡа аӡәгьы исеимҳәаӡацызт уаб дытроцкиступ ҳәа. Убри аҽны сара сшыҟалаз сызуаҳәом, саб, даара игәнызгеит… Уажәраанӡа изсоумҳәоз, саб дытроцкистҵәҟьоума ҳәа саншьа силаҳәны дыскит, аха ақәҿимҭит. Уи аҽны нахыс ашкол аҿы атроцкист иԥа ҳәа исышьҭоуп… Ахәбатәи акласс аахыс ажәеинраалақәа зыҩуеит. Зегьы саб уакәын иззыскуаз… Саб данбаауеи ҳәа саншьа сиазҵаацыԥхьаӡа, ҳаԥхьа даауеит ҳәа сиргәыӷуан. Ҳаԥхьа нымҵәаӡеит… иузкны изыҩуаз ажәеинраалақәа сара изысышьҭуеит ҳәа исымихуан… Џьаргьы идәықәымҵаӡакәа иҵәахны имазаарын, абыржәааигәа еиқәҵаны, иҭаҵәахны ишимаз збеит. Сицәгәааит, сзужьазеи ҳәа аниасҳәа, дахьыҟоу адрес сыздырӡом ҳәа сеиҳәеит…
… Мҽышак аҽны зегьы аҩны ҳшыҟаз аколмеурнеба аҭавџьдомар сасцәақәак иманы дааит, рхәы ҟаҳҵарц саншьеи сареи амҿы аххра ҳшаҿыз аихала сшьапы ԥысҟеит… Ахәышәтәырҭаҿы ауп уахьыҟаз ахьеилыскааз. Сызхәышәтәуаз аҳақьымԥҳәыс ужәлеи, ухьӡи, уаб ихьӡи ҳәа дансызҵаа, акыраамҭа исзымгәаӷьит абри сиԥоуп ҳәа ухьӡ аҳәара. Сыхьӡи сыжәлеи заҵәык роуп иласҳәаз, аха лара, уаб ихьӡузеи ҳәа саныхҭалкӡа, сшәаԥырҳаԥуа ухьӡ ааҭкааны исҳәеит. Сышлыхәаԥшуаз лыԥштәы лыԥсахит, аҩыга илкыз лымпыҵшәаны икашәеит, уажәымзар-уажәы атроцкист иԥа уоуп ҳәа салҳәоит ҳәа сгәы ҵысуа сылҿаԥшуан, аха акгьы лымҳәаӡеит, акыраамҭа дааҟәымҵӡакәа дқәыԥсычҳауан. Уи ашьҭахь уӡбахә зынӡа далацәажәаӡомызт. Сахьынӡашьҭаз, лымкаала напы сыдылкылон. Аҩнынтәи афатәқәа ҟаҵаны исзаалгон. Исыцышьҭақәаз уамашәа ирбон, дызлоузыҟоузеи ҳәа исызҵаауан. Дсыздырӡом, абра санаанага ауп данызба ҳәа анрасҳәалак, агәра ргомызт. Сыбзиаханы, ахәышәтәырҭа сҭыҵны санцоз, ушыҟалаша, ушыбзиахаша ҳәа дсылабжьеит, аҵыхәтәан, уаб дудыруоу ҳәа лхы аасыдкыланы маӡала дсызҵааит… баргьы уаб дытроцкиступ ҳәа сабҳәарц аума ибҭаху сҳәан, слызгәааит, слыдҟьаны сцарц саналага саанылкылан,
уара уб дытроцкистӡам, ус уазҳәо рыгәра умган… Уи сара ибзианы дыздыруеит, акгьы ихараӡамкәа дҭакуп ҳәа салҳәеит. Саб, убасҟан заҟа сгәырӷьаз удыруоу. Сыҽлыларԥсны даанкыланы лгәыдкылара салагеит. Уаб ашәҟәқәа изуҩуоу ҳәа дсызҵааит аҵыхәтәан дахьыҟоу сыздырӡом, иабасыҩуеи ҳәа анласҳәа, уадрес зныз акьаад бӷьыц хәыҷы лџьыба иааҭганы ислыркит. Сара ишусҭаз џьаргьы иумҳәан ҳәа сгәысҽанылҵеит… Адунеи зегьы сылҭозшәа сгәырӷьеит уадрес ансоу… Иахьаҵәҟьа унатәаны изҩы ҳәа салҳәеит, абзиала ҳәа санлыдҵуаз…»
Ашарԥазы асаркьал абжьы агара иалагаанӡа абранӡа даԥхьеит. Иаанхаз икәа иҭаҵаны аусурахь игеит. Аҽны хәлаанӡа аҩы иашьыз еиԥш акәын ихы еилаҩынтуа дшыҟаз, аус ииуаз ҳәа акгьы ибаӡомызт, иҷкәын изиҩыз ацәаҳәақәа ибла ихгылан… Џьара игәы шьҭнахуан, аҽаџьара иканажьуан. Абриаҟара аамҭа абасҟак агәаҟра ихигахьаз зегьы иханаршҭуан, иҷкәын акгьы имыхькәа деибганы дахьаанхаз, аха уара уанҭарк ашьҭахь сан дыԥсит ҳәа ииҩуаз анааигәалашәалак, агәырҩа неихаԥон, лажәа гәацәыхьк издырӡомызт иахьынӡеицынхоз, игәы иахәаша исҳәарызеи, иҟасҵарызеи ҳәа ибла дхыԥшылон. Закәытә гәырӷьараз ирымаз, раԥхьатәи аҵеи рцәа даналҵ. Дшаҳааӡаша, ҳшыҟалаша ҳәа заҟа агәҭак бзиақәа рымаз!.. Зегьы ааҳәит, зегьы мцурахеит. Ҽнак ала рыԥсҭазаара хыбгеит. Ахәыҷы дихӡыӡаауан, данычмазаҩха дихыԥсаауан… Дразын, дхаан, ԥшрала даҩцамызт, аха аҟазшьа бзиа илымаз, аԥшӡара дыкны дагозшәа дҟанаҵон, амаҷ ҟәнылшьомызт, аду рацәалшьомызт, ани ҳагуп, ари ҳагуп ҳәа џьоукы-џьоукы реиԥш лхаҵа аныӡба илҭомызт, студентцәақәак реиԥш акәын ишынхоз. Агәабзиареи аманшәалареи ҳамазааит, уаҳа акгьы ҳҭахӡам, лҳәон. Аҵыхәтәантәи аамҭазы ашәара ҵганы дыҟан, иаха шьоукы ҭаркит, иахьа џьоукы ааныркылт ҳәа анаалаҳалак, аҵысра далагон. Угәуҽаныз, суҳәоит, уара акы анухь, ишсызхымго удыруаз… Нас ҳхәыҷы иԥсыхәоузеи, дзааӡода ҳәа лгәы ԥшаауа аҵәуара далагон. Исзырураны иҟоузеи, ицәгьоу акы аҟаҵара акәым сыгәгьы иҭасымкӡацт ҳәа лыгәшәамшәа иҳәо даналагалак, уи акәӡам сара сзыцәшәо – убаҩхатәроуп, иаҵашьыцны акы уҵаргалар ҳәа ауп… ашәҟәыҩҩцәа раҟара еиҵашьыцуа уаа ыҟаӡам ҳәа иалҳәон… Уи еиԥш усҟан ихахьгьы изаагомызт, дыччо илымпыҵаирӡуан. Абарҭқәа зегьы
анигәалеиршәа, игәы дрыцҳанашьеит: «лара диашазаарын, дҟәышын, зегьы лбон, сара сылақәа хҩан, сҩызцәа рыгәра згон, сгәы иҭаз аартны ирасҳәон».
…«Саншьа иҩныҟа ақыҭахь Санапироҟа сигеит сан даныԥсы ашьҭахь» ҳәа зныз ацәаҳәа анигәалашәа, игәырҩа аҽа гәырҩак изацнаҵеит. Шыцкәара акәын иахьӡыз жәытәнатә аахыс урҭ ахьынхоз… Алфавит рыԥсахит, ақырҭуа алфавит ахь ииаргеит… Ус анакәха аԥсуа ҭыԥхьыӡқәагьы рыԥсахма. Уи еиԥш ҟалашьас иамоузеи? Бериа изқәикхьаз анагӡара далагама?… 1936 шықәсазы Қарҭ имҩаԥысуаз апленум аҿы ареспубликаҿтәи азеиԥшҵараиурҭақәа ԥхьаҟатәи русура аиӷьтәра ианахәаԥшуаз, ажәа алеигалт (апроект ҟаҵаны иаԥхьа имҵан) «Қырҭтәылатәи ССР иахьаҵанакуа иқәынхо амилаҭ маҷқәа ирыцхраатәуп, иазыҟаҵоу акадрқәа рыла еиқәыршәалатәуп, акультура ду ашҟа икылгатәуп, аха аԥсҭазаара излаҳнарбаз ала урҭ амилаҭ ссақәа рхатәы бызшәа цәыҵахала ирзыцәгьахеит… Идыру усуп, акультура ду ашҟа мҩас иҟоу абызшәа ду ауп… Шьаҭанкыла еиҭактәуп… Қырҭтәыла амилаҭтә школқәа рхатәы бызшәала аҵара дырҵара аԥыхтәуп, ақырҭуа бызшәахь ииагатәуп» ҳәа.
Апленум далахәын Лакоба, ари еиԥш аниаҳа изымчҳаит (Бериа иаартны имҳәеит, аха аԥсуа бызшәеи ауаԥс бызшәеи ракәын изықәкны имаз), ари иаанаго Ленинтә милаҭтә политика аилагара ауп ҳәа диҿагылт. Ахрагьы дыҟан уи аҽны аизараҿы, даныхынҳә игәы ԥыжәжәо Наҳар иеиҳәеит иҟалаз. «Лакоба дыҟамызҭгьы, ақәҵара рыдыркылон ҳаԥсуа школқәа раркразы. Ҳ-Нестор ԥшьынтә дықәгылт, уи аҽны еиԥш деилашәо дсымбацызт, аҵыхәтәаны иамуӡошәа аниба, Бериа ихы наиқәикын, амилаҭ хәыҷқәа ааӡатәуп ҳәа иҳауҳәаз иаанаго, амилаҭ хәыҷқәа шьтәуп ҳәа ауп… Иудыруазааит Аԥсны ԥсуа заҵәык ида даанымхаргьы ила шааԥшуа дыршьыр шимуа… Амилаҭ рхатәы бызшәа рымхра иаанаго рышьроуп. Абри еиԥш ақәҵара иахьа абра ианшәыдышәкыла, сара схы шхоу Москваҟа сцоит ҳәа ибжьы ҿацаӡа азал дуӡӡа аархыџ-хыџит. Ибзиоуп нас, иаанҳажьып… Ҳаԥхьаҟа иҟало аамҭа иаҳнарбап иҳәан, Лакоба ианимуӡа, Бериа дыцәқәырчны апроеқт днаханы хазы инықәиҵеит»…
«Аамҭа иаҳнарбап ҳәа усҟан изиҳәаз, Лакоба иусырбап ҳәа акәзаарын»… – дхәыцуан Наҳар. Уи ашьҭахь рацәак аамҭа
днеимгеит, иԥсы даҵеиҵеит. Дагьизымхеит, аԥсуа жәлар иреиӷьӡақәаз рҵеицәа, аҵарауаа, апартиатәи асоветтәи аусзуҩцәа зуаажәлар рҿахәы зҳәоз аӡәы заҵәык идамхаргьы даанмыжькәа дрылгеит. Иԥырхагаз, иҿагылаз зегьы анҭаирха, игәҭакы еиқәаҵәа наигӡеит.
… Абас игәахы ԥыжәжәо, иҷкәын исалам шәҟәы цәаҳәацыԥхьаӡа игәаларшәо дышнеиуаз, атроцкист иԥа ҳәа сарҳәоит, сыгәра ргом… Уаб ихьӡузеи ҳәа аӡә дансазҵаалак, сацәшәаны исызҳәом ҳәа ахьаныз ибла ианаахгыла, аҳаҵәыҳәа аӡәы игәы аҳәызба алеиҵазшәа дааҟалеит. Имбаӡакәа изызҳаз, данхәыҷӡаз аахыс зыбжьы имаҳаӡацыз, абас зегьы рнацәа сықәкны сзеибадырбозеи, изысхыкәласуазеи, сгәы зҭадырҷаҷозеи, цәгьарас иҟоуҵахьоузеи, саб, ҳәа илаӷырӡ икәааша дибошәа, ибжьы иаҳауашәа дааҟалеит… Иуасҳәарызеи, сыҷкәын, уҿаԥхьа схы зласыриашарызеи, изласхысхрызеи адамыӷ хьыӡ исху? Уан дыҟазҭгьы, уаб иҟамзаара унлырԥшуамызт ҳәа дрыцҳашьаны дзықәгылаз адгьыл луанытә ихон.
«Аҳақьымԥҳәыс сылхәышәтәит… Лҭынхак еиԥш нап сыдкыланы сылбон… Уаб дытроцкистӡам, акгьы ихараӡамкәа дҭакуп… Уадрес сылҭеит… Ухьӡ анысҳәа лыԥштәы лыԥсахит… Лҩыга лымпыҵшәеит»… – ҳәа аҵыхәтәантәи ацәаҳәақәа рҟынӡа даннеи, игәы ааиԥсахит, сызҭаху аӡә даанханы дыҟазаап, игәахәын. Излеиҳәо ала Назира лакәзар? Раԥхьа данибаз инаркны, дызҿарҵарц иҭакны ирымаз алақәа ахәшә рыҭаны ианылшь дырбаандаҩны данааныркылаз аҟынӡа зегьы игәалаиршәеит. Дхәыцуан, деиҭахәыцуан, аха адрес злалоуз ҳәа акгьы изеилкаауамызт. «Издыруада сылхамышҭӡакәа иахьа уажәраанӡагьы сылгәалашәозар?»
… Асалам шәҟәы абжада аԥхьара дахьахьымӡаз игәы иҵхо ҭаха инаҭомызт, анаҩысҟа ииҩуаз аилкаара даргәаҟуан, хҩаха имаӡамкәа ақды мыждақәа рырҳәазара дахьаҿыз уи акәын дзызхәыцуаз. Ирҽны игәы иахьадыз ицәыҭшәар ҳәа дшәаны, уажәы-уажәы инапы иадкыло игәеиҭон. Ақды даҵаԥсуа аҭыԥ аҿы инаганы, инышьҭаҵаны даахынҳәыцыԥхьаӡа, аканвои днеизыԥшуан, илаԥш иқәкны дгыламшәа ибар, иааҭганы цәаҳәак иадамхаргьы сзаԥхьозар ҳәа, аха уи аӡә илаԥш рыхирԥомызт, иҽхыршаны дгылан, ишибоз асалам шәҟәы аԥхьара ҟалашьа амазма.
Аканвоицәагьы зегьы еиԥшӡамызт, зны-зынла уарла-шәарла ауаҩы ишьа злаз, арыцҳашьара змаз анрықәшәозгьы ҟалалон. Урҭ рҿы ирзарҳәомызт, аха абаандаҩцәа зҭагылаз аџьамыӷәа цәгьа ргәы днархьуан, егьырҭ реиԥш идыргәаҟуамызт, ирылымшакәа инатәаргьы, ирымбаӡозшәа ҟарҵон.
Уи аҽны ирхагыланы аус дзыруаз аканвои дҿыцын, раԥхьаӡа акәын данырбоз, иҟазшьаз ҳәа аӡәгьы акгьы издырӡомызт, ишәақь аԥса ҵәызӡа иахаҵаны дуауаӡа дгылан, иҿы ааихыхны ажәак реимҳәаӡацызт.
Шьыбжьон ҟало ианалага, игәы ҿыӷьуа қыдуахәак дахьнықәтәаз, ацәа иқәҳан, ахырсысра далагеит. Наҳар ари еиԥш аамҭа аниба, икәа дынҭасын, асалам шәҟәы ааҭԥааны иԥси-иԥси еихьымӡо аԥхьара далагеит. Ишԥеиҭахыз дласны аҵыхәанӡа ибла ахигарц, аха, игәнаҳа зықәшәаша, алфавит «дашьаҳауан», ҳәоукгьы нагӡаны дзамыԥхьеит, узыԥхьо закәызеи иҳәан, аканвои ахырсысра дааҟәыҵын, ашырҳәа дҩагылт. Наҳар дныҵакка дцеит, иаразнак ашәҟәы икәа инҭаиршәын, қыд дуӡӡак ҩыџьа, хҩык ирзышьҭымхуаз, ихала даҵаланы иҿынеихеит. Аканвои иҽирцәгьоз џьишьеит, аха, анцәа иџьшьаны, уаҳа акгьы иеимҳәеит. Уи ашьҭахь аусура мшы нҵәаанӡа ашәҟәы саԥхьоит ҳәа даламгеит, ичҳаит.
Ахәылбыҽха, аусура ашьҭахь рбарак аҿы ишааиз еиԥш, имҵаҵаны днадтәалт, араҟа аӡәгьы диԥырхагаӡамызт. Ауха акрыфараҵәҟьагьы дымцеит, ихы адԥҽыланы, анбанқәа неицҵо даԥхьон ҵхыбжьонынӡа. Уи иҩуан: «Сангьы аԥхыӡ еиԥш ауп дшысгәалашәо. Схаҿы иаанхаз, ацәашьы лыркны ишлымҟәыҵарбылуаз ауп. Уи лыԥсы анылхыҵуаз аамҭаз акәзаап, аха сара иаанагоз сыздырӡомызт… Уи нахыс иҟалаз ҳәа акгьы сгәалашәаӡом… Уани уаби џьара ицаны иҟоуп, иаауеит ҳәа саншьа сижьон. Шәсымазарц шԥасҭахыз… Аԥшьбатәи акласс саналга ауп иҟалаз аиаша анеилыскааз, уаанӡа иахьамзар уаҵәы сани саби аауеит, нас џьарак ҳаицыҟалоит ҳәа сгәыӷуан… Усҟан ауп сара сшеиҭымыз аныздыр. Убри аҽны инаркны сани саби ишәызкны ажәеинраалақәа рыҩра салагеит, цәаҳәацыԥхьаӡа сылаӷырӡқәа рхьыкәкәоит… Изыҩуан, саншьа ида аӡәгьы исырбаӡомызт. Ҽнак аԥсуа бызшәа ҳзырҵо ҳмасҵавлебел, ажәеинраалақәа шуҩуа аадыруеит, усызрыԥхьа ҳәа дсыҳәеит. Аԥсуа бызшәа мчыбжьыкахь гаквеҭилк ҳауеит, абжьааԥны қырҭшәалоуп. Санаԥхьа игәаԥхеит, уаб
еиԥш уаргьы ашәҟәыҩҩра абаҩхатәра улазаап ҳәа схы-сгәы ақәбзиеитәит. Иааидкыланы иуманы уца агазеҭ «Аԥсны ҟаԥшь» аредақциахь, хымԥада иркьыԥхьуеит ҳәа сабжьеигеит. Смасҵавлебел иҳәатәы хаҵаны, сажәеинраалақәа сыманы сцеит. Сара исаҳахьан уара уа аус шууаз, насгьы издыруеит уҩымҭақәа шҭыҵхьоу, аха џьаргьы иҟаӡам, сахьазҵаалакгьы мап ркуеит, саб, ишысҭаху удыруоу уҩымҭақәа сымазарц… Аредақциахь сажәеинраалақәа сыманы сызцаз еиҳаракгьы уҩызцәа аус зцууаз схы дырдырны, ушәҟәы сырҭозар ҳәа ауп, аха урҭгьы иҳамаӡам ҳәа сарҳәеит. Уахьтәаз укабинет аҿы сыҟан, апоет Раҭба сидикылт, уаб абра сара сахьтәоу аҭыԥ аҿы дтәан, аус еицаауан ҳәа сеиҳәеит. Сажәеинраалақәа санрыԥхьа, акыраамҭа ҿымҭӡакәа дхәыцуан… исеиҳәарызеишь ҳәа сгәы хыҭ-хыҭуа сиҿаԥшуан. Акы укьыԥхьартәы иҟоуп, аха… иҳәан, «Саб уахь» ҳәа хыс измаз ажәеинраала аарылихит. Сгәырӷьаны ажәҩан ахь сзымԥрит, уаҳа акгьы сыгымхеит, уи акәын саргьы исҭахыз… Заацәа сгәырӷьазаап, имҵаҵаны дахәаԥшуа, «аха» зысҳәо умбои, уаб дҭакуп… дызҭакугьы удыруазар акәхап… Бзиа узбоит, уда схәарҭам… Уара иуеиӷьасшьо уаҩ дсымам ҳәа… уаб иоуп, аха атроцкист изы агазеҭ анҵара ҟалаӡом. Уаб бзиа дшубо акәым, дышумоугьы умҳәароуп. Уара абар абжьаратә школ уалгоит, уаԥхьаҟа умҩақәа аартхарц, ууаҩхарц уҭахызар уаб уааиҟәаҵны, ҳабиԥара ахьӡырҳәага ҳ-Бериа изкы уажәеинраала ҳәа сеиҳәеит. – Уи шԥа?! – иааџьасшьеит. – Ишԥа умбои, ажәа «саб» ааҵәаӷәаны, «ҳ-Бериа» ҳәа ахьыӡҵа уажәеинраала, нас иаҳкьыԥхьуеит, – иҳәеит. Саб изкны изҩыз аҽаӡәы ихьӡ шԥасҭои ҳәа исеиҳәаз сцәымыӷханы имысхырц саналага, заб иаҵкыс Бериа бзиа дзымбо уи зхы зцәымӷу иоуп. Уара уеиԥш ҿыц аҩра иалаго зегьы раԥхьатәи ражәеинраалақәа ҳ-Бериа изыркуеит. Иубома ари зеиқәыршәара саҿу адаҟьа, амчыбжь анҵәамҭазы иҭҳажьуеит, ишеибгоу изызку иара иоуп. Есымчыбжьа абас ҳахьӡырҳәага изкны даҟьак-даҟьак еиқәҳаршәоит. Уара утәгьы анаҳҵоит ишуасҳәаз иҟоуҵар, уи уара ауаҩрахьы укылнагоит, уабгьы џьара ихәар алшоит.
Аҵыхәтәаны ииҳәаз, «уабгьы џьара ихәар алшоит» ҳәа, сгәы сыҵԥраауа сҟанаҵеит. Саб, уара иузеиӷьу акрысзыҟаҵозар, сыхгьы сеигӡом. Сақәшаҳаҭхеит. Мчыбжьык ааҵаанӡа сажәеинраала ркьыԥхьит. Изну агазеҭ узынасышьҭуеит, џьаракыр иухәозар, амала иудыруазарц сҭахуп иззыскыҵәҟьо уара исызгәакьоу саб шуакәу».
Наҳар асалам шәҟәы даԥхьаны даналга, иԥсахы еибакуа агазеҭ ааникылан, адаҟьабжа ибла нахигеит, зегьы рҵыхәаны ианын иҷкәын иажәеинраала хәыҷы «Ҳ-Бериа уахь» ҳәа хыс измаз. «Бзиа узбоит, уда схәарҭам… Уара иуеиӷьасшьо уаҩ дсымам…»
Адаҟьа аханы ианын Б. Раҭба иажәеинраала «Ҳабиԥара ахьӡырҳәага» ҳәа хыс измаз:
Аԥсынтәыла – стәыла гәакьа,
Бериа дацсымбакәа
Избом стәыла нагӡаны,
Бериа ихьӡ мҳәакәа,
Аԥсынтәыла дацсымбакәа,
Избом сашәа еилганы…
«Абас акәын уи Лакобагьы ашәа шизиҳәоз, «даныцәгьаха», иаразнак дааҳәит, аӡы дазымыӡәӡәо аҳәынҵәа иқәҭәара далагеит. Уажәы Бериа ашәа изиҳәоит, аҟама аҿы еиԥш днаҳәы-ааҳәуеит, аамҭақәа зегьы иҽрықәиршәоит. Анаԥхаҩы, аҭиҩы, амҵақьакьаҩ, амаҵуразы зани заби зыԥсахуа, знымзар-зны сеибганы сзыхынҳәыр иуанасыжьуам… аҩыза ҳәа сухәаԥшуан… унапала исзуҩыз ашәҟәеиқәаҵәа Ԥачулиа иаԥхьа иқәын, сыблала саԥхьеит… «Аҟәша аиҳабы ҳабиԥара хьӡырҳәагақәа ҿҭыӡәӡәала дрыхцәажәоит» ҳәа хыс изуҭаз. Уара уҵыхәала сҭаацәеи сареи ҳаԥсҭазаара цҟьашәҟьа ицеит… Санҭаркуаз аҽны агәаҟра иаҿыз схәыҷы изы аԥҭека аҟынтәи ахәшә амхны ига ҳәа ешьак иеиԥш суқәгәыӷны суҳәеит. Уара ауаҩ ишьа улаӡам. Уара иухҟьаны схәыҷы деибаны даанхеит. Уара уҿы иажәеинраала хәыҷқәа иманы даннеи блас ихәаурԥшызеи? Уԥхамшьаӡакәа, уаб мап ицәкы ҳәа иоуҳәеит… Аԥсабара мчы амазар, агәнаҳа иҟоуҵаз узымгааит!» – иԥсахы еибакуа иаԥхьа дыргыланы диқәҳәацәозшәа игәы дҭацәажәон.
Наҳар иҷкәын исалам шәҟәы амца ицранаҵаз ҿыцәаашьа амаӡамкәа ибылра иаҿын, дартәомызт, даргыломызт, зегь
раҵкыс изхымгоз ҳхатәы бызшәала аҵара ҳаҟәырхит ҳәа изиҩыз акәын.
– Аӡәы ихьаа аҽаӡәы издырӡом, сашьа, уҽеиқәк, уара уаҵкыс сара сшеицәоу удыруама? Уара иугәырҩо абызшәоуп, аха уԥсадгьыли ужәлари еибганы иаанымхеи. Аҟәада иуқәу уалгар, уҩныҟа, уԥсадгьыл ахь умцои! Сара сыздызкыло ԥсадгьыл сымаӡам, – Наҳар игәнигаӡо даналага, Џьабриел раԥхьаӡа акәны игәы каҳаны даацәажәеит.
Џьабриел ари абарак ахь диаргеижьҭеи рацәак ҵӡомызт. Аԥхьаҵәҟьа данаанагаз аӡәгьы дизеилымкааӡеит, хьаак, гәырҩак змоу аӡә иоуп ҳәа изуҳәаратәы еиԥш акымзарак инирԥшӡомызт. Уимоу, аусураҟынтәи рыԥсы ахәага рыманы абарак аҿы иааины аххы инеилаҳауа ианынатәа: – Ашәаҳәареи акәашареи еиҿкааны ишәымаӡами, шәеиқәышьшьы шәышԥатәоу, – ҳәа дрылалеит. Уамашәа дбаны дихәаԥшуа, – уара ашәа уҳәаратәы, укәашаратәы агәы умоума? – иҳәан, аӡәы изымчҳакәа дизҵааит.
– Ауаҩы қәнамгарала абри еиԥш агәаҟра данақәшәалак, есқьаангьы дазхәыцуа далагар дхагахоит, ма дахыԥсаауеит, ацәа жәпа ухоуҵароуп, угәаҟынӡа иноумышьҭроуп. Уҽахугароуп, ашәаҳәара, акәашара хәшәуп, гәырҩахҽыгоуп. Сара иахьанӡа саазго уи ауп… – абас ааиҳәан, ибжьы ныҵакны ашәаҳәара далагеит, ишанханы изыӡырҩуан, иеилаԥсахьоу аӡәы даҳзаанагеит ҳәа.
Мап, Џьабриел деилаԥсаӡамызт, агәырҩа ӷәӷәа имаз иҽеимҭарц даҿын. Иара иаасҭа егьырҭ еиҳа еиӷьын, ауаҩ дызнымиац амықәшәатәҵәҟьа иақәшәаны иҟаз иакәын… Дазхәыцуа далагар деилагахаҭон. Хәышықәса ахыцаҳәцаҳә даҿагыланы деибашьуан, есымша аԥсреи абзареи дрыбжьагылан. Ҟарачынтәи Берлинынӡа днаӡеит. Аиааира ганы дхынҳәит, иԥсадгьыл – Ҟарачыҟа, хәышықәса раахыс иимбацыз иан, иаб, иаҳәшьцәа, иҳәаны изтәаз аԥҳәызба, дырҿгәҳәаауа, ауха цхыбжьон Микоиан-Шахар (усҟан ус ахьӡын Карачытәи автономтә област аҳҭнықалақь) адәыӷба дахьналбааз имилаҭ иреиуамыз, збызшәа имаҳауаз ауаа днарылагылт. Ихатәы бызшәа ықәыҩӡомызт, аӡы зҭиуаз инаидкыланы зегьы қырҭбызшәала ицәажәон. Сабаанагеи, сыԥсадгьыл аҿы акәӡамкәа Қырҭтәыла снанагама ҳәа аҩырақәа икыдыз данрыхәаԥш, зегьы
қырҭбызшәала ианын… Убри аамҭаз иҩызцәа Қьеазыми Идрыси (урҭгьы аибашьрахьынтәи ихынҳәны иаауан, аҽа вагонк иҭан) ааидыххылан, уҿы еихакны уҳашьҭал рҳәан, ацәыҵалашьцарахь дрыманы иҩит. Урҭ Микоиан-Шахар инаӡаанӡа ираҳаит рыжәлар шахыргаз, аибашьраҟынтәи зыԥсадгьыл ахь ихынҳәуаз даанкыланы ддырбаандаҩырц НКВД аусзуҩцәа адҵа шрымаз. Адәыӷба астанциа аҟынӡа инеиаанӡа иԥаны ибналарц ақәыркит, аха Џьабриел дкажьны изымцеит, заа адырра иҭашьа рзыҟамҵеит.
Ахҩкгьы, аӡәгьы изгәамҭаӡакәа, алашьцара рҽаладырӡит.
Изхылҵыз рымацара ракәым, еибганы иҟазҭгьы, рмилаҭ зегьы реигәырӷьаны ирԥылон, ахҩыкгьы хьӡырҳәаганы, рыжәлар рзы игәыҭгаганы аибашьраҟынтәи иахьыхынҳәыз азы. Идрыс – Асовет Еидгыла Афырхаҵа ҳәа ахьӡ ҳаракы иҽаԥсеитәит. Џьабриел – Багдан Хмельницкии Алеқсандр Невскии рорденқәа дыркавалерхеит, Қьеазым – аӷа ижәланы аӡиас Одер раԥхьа ирыз архәҭақәа руак командирс даман, игәышԥы зегьы орденла иҩычан.
Ауха адәыӷба ианылбаа, изааӡахьаз рыдгьыл гәакьа нарыҵыԥсаа ицеит, ргәи рылаӷырӡи еилаҵәо алашьцара рҽалакны ҭоуба руит, ҳаԥсы ҭанаҵы ҳаԥсадгьыл Ҟарачы ҳаԥырҵуам, ҳажәлар иахганы идырӡыз ҳаршәаџьҳәаҩцәаны ҳаанхап ҳәа.
Хәышықәса аԥсреи абзареи ирыбжьагыланы еибашьуаз знызаҵәык иадамхаргьы згәы ҭрысны шьаҿак ихьамҵыз арԥарцәа рыԥсадгьыл аҿы иахьааиз, аӷа итәылаҿы инанагазшәа, ицәырҟьа-цәырасуа рыҩнқәа, рқыҭақәа, рҳаблақәа ааныжьны, ашәарахи агыгшәыги рыда уаҩԥсы дахьаҿамыз, ашьхарахь ицон хыҵәахра, уахьынтәи ма иԥшны иалаԥшларц рыдгьыл гәакьа.
Абри еиԥш алахьынҵа цәгьа зроузеи абарҭ арԥарцәа рыжәлари дареи? Изыхдырҟьазеи, иҟарҵазеи цәгьарас жәытәнатә аахыс зԥашә-дац зыԥсадгьыл иалаз аҟарчы жәлар, ҽнак ала рдац ныҵак иааҵыршәаны иахыргартә еиԥш?
Ажәларқәа зегьы раб, ҳанцәахәы ҳәа зсахьа зханы икыдҵаны зегьы зҵаԥшуаз изымдыруа, 1944 шықәсазы дәыӷба ҷыдала Микоиан-Шахар даарызма иарӷьажәҩа Бериа, ишькылкҩы Кобулов дицны, Нхыҵ-Кавказ иқәынхо ажәларқәа рлахьынҵа «чаԥаразы»
Адунеи ахаан аахыс аҭоурых иаздырӡом уи еиԥш агәнаҳара ду, хәыҷгьы-дугьы милаҭк зегьы неилакны, шәыцәгьоуцәоуп ҳәа аҟәада рықәҵаны рахгара, рырӡра.
Амца ицрыддуа ауп Бериа адәыӷба дышҭыҵыз. Иабардыруаз аҟарачы жәлар уи аҽны ирзыԥшыз арыцҳара. Анемеццәа шәылсны Ельбрус аныргоз хаха шәырҿамгылт, ацхыраара рышәҭон, ажәытәӡатәи Абаи ихьтәы кәадыр аҽыхәа иақәҵаны, ауапа шкәакәа ақәыршәны уара ҳаутәуп ҳәа афашистцәа ркомандир шәиԥылт, Асовет Еидгыла чарҳәара азыжәуит ҳәа, рыг-рҿы амырҳәаӡакәа ҩ-сааҭк рыла 70-нызқьҩык рҟынӡа зхыԥхьаӡара наӡоз амилаҭ Џьегәҭа астанциаҿы ихианы игылаз, аешалонқәа, арахәмҩангага авагонқәа ирҭацаланы Абжьаратәи Азиахь иахыргеит. Аҭакәажәцәеи, аҭаҳмадцәеи, аҳәсеи лаӷырӡышо, ахәыҷқәа ҿаа-ҿаауа рыԥсадгьыл иаҟәыкәкәааны ирыманы ицон, уи аамҭаз 18-нызқьҩык рҵеицәа ахы иаҿагыланы Асовет ҳәынҭқарра рыхьчон. Рыбжеиҳараҩык хнымҳәӡеит, рхы ақәырҵеит, еибганы игьежьуаз идгьыл гәакьа ишьапы нықәиргылаанӡа дырбаандаҩны дхырҵон.
Иара уи аҽныҵәҟьа ақалақь Микоиан-Шахар ахьӡ ԥсахны Клухори ахьӡырҵеит. Аҟарачы жәлар Асовет мчра анышьақәгыла инаркны аконституциа ирнаҭахьаз, автономиа амхны ираионыртәит. Клухортәи араион ҳәа ахьӡҵаны Қырҭтәылатәи ССР иадырҵеит. Ихдырҵәаз амилаҭ рхаҭыԥан, Қырҭтәылатәи араионқәа рҟынтәи ауаа ааганы индырхеит. 1944 шықәса сентиабр 4 аҽны Қырҭтәылатәи Иреиҳаӡоу Асовет Апрезидиум аусԥҟа аднакылт, Ҟарачы иахьаҵанакуаз аҭоурых ҭыԥ хьыӡқәа зегьы ааԥсахны, ақырҭуа хьыӡқәа рыхҵазарц азы. Убас иагьыҟарҵеит.
Ианыӡааз амилаҭ ршәаџь зҳәоз хҩык абна илан инасыԥцәгьаха, аха ҳаԥсадгьыл аанҳажьуам ҳаԥсы ахьынӡаҭоу ҳәа рҭоуба еиларгомызт, рышьха ԥшьа Ҭеберда ашәарахқәа реиԥш иҿҟьаса иаҿан, аӡә илаԥш иҵашәар ҳәа ишәаны. Изықәгәыӷуаз ахәашақәа, ҳаԥымзар хыҵакырҭа змаӡамыз… ианбанӡарыцҳаз, анемеццәа анықәырҵоз ирцәаанхаз ахәыцхақәа аабозар ҳәа рыԥсадгьыл аҿы иԥшаауа ацаҟьақәа иахьрҿаз. Амаҭ ацәа еиԥш ирцәымӷыз афашистҵәа рымаҭәа, иԥсны аҵаа ишылаз анырбалак, иааршәыхны дара иршәырҵо аҟынӡа инеиит. Рхахәи рԥаҵеи еимиааны абнауаа реиԥш иҟалахьан, аха зегьы рычҳауан, уахьынтәи инаԥшны
ирызгәакьоу Ҟарачы иахьалаԥшуаз. Ргәы иазычҳауамызт иахганы иргаз рырахә ибнакны абна илаз рыхәаабжь анраҳалак. Аҿыцынхацәа иаҳкуеит ҳәа ирышьҭан, аха рхацәа ианнықәыԥшлак итәымуан, рааигәара инарышьҭуамызт, абна иасны ицон. Ирмааӡеит, ирмыхьчеит, изрышьҭаз, шәарахқәоушәа аҟәҟәаҳәа иреихсны иршьуан… Абарҭқәа анырбалак аԥсра иалагон, ирзыхгомызт.
Ҭеберда ашьха ашьапаҿыҵәҟьа акәын Џьабриел дахьынхоз, дышԥаргәаҟуаз дахьааӡаз иаб игәараҭа зынзаҵәык иадамзаргьы анықәыԥшра, аха аӷа игыларҭаҿы дцаны, аӡәы даарылԥааны, дҳәынҷаны иаагара аҵкыс ишәарҭан иҩныҟа анеира. Иага ус акәзаргьы изымчҳаит, уахык ҵхыбжьон, зегьы рыцәаԥсымҭаз, маӡала дылбааит. Икьаԥҭажәха аҳәира ахыҵәан иҟан рашҭа. Иаарыкәыршаны игылаз аҩнқәа рҿы аҽыцынхацәа ахын, дара ртәы макьаназ иҭацәын, ашә ыҵарбаҟа иаркын. Иашьцәа ԥшьҩык, иаҳәшьцәа хҩык, иаб, иан, ианду, аҭаацәара ду еҵазааӡахьаз аҩны аеҭымцәа ахьыкәкәа игылан. Игәы ҭҵәуо ашә кны дахан ианааирт, аӷәтәы ҩны аҭӡамцқәа ауаз рҳәозшәа, аҿҿаҳәа рыбжьы агара иалагеит. Ицәеижьы наихыԥсааит, ачуан ахрыӷ ҭаԥсаны ахьурӡы шыкнаҳаз аниба… Ахәышҭаара ыцәахьан… Уаҳа аҩнаԥшра илымшакәа, ашә ыдыжьланы дындәылҵит. Ауаҩы мыжда игәы иачҳаӡозеи, Џьабриел иԥсы ахьынӡаҭоу ихамышҭуа гәырҩаны изыҟалеит ахьурӡы хьшәашәа амца зҵыцәааны иибаз. Игәы кылнаҵәон, ирыцҳашьаны дыԥсуан, акруны акрыфахаҵәҟьа рымҭакәа, идәылцаны иргаз иҭаацәа дрызхәыцуа даналагалак. Иаҳәшьцәа хәыҷқәа, иашьцәа еиҵбацәа (рыхәмаргақәа абарҵаҿы иҵаԥсан), иани, иаби (анышә ахарада акгьы ззымдырӡоз) шәаӡыӡо ираԥцаны ианыргоз рҭагылазаашьа ибозшәа аҟынӡа игәы ҿнакаауан.
…Абна ишылаз аӡәгьы имбаӡакәа иаанхазаргьы ҟаларын, ҽнак арахә зманы игылаз ахьшьцәа рҿы имнеизҭгьы. Ԥхынран, аарҩара ӷәӷәа ыҟан, ахьаҟалара акрагын, ирфо рымаӡамкәа ианықәха, имҩасцәоушәа, рҽырҩашьаны ахьшьцәа рҭыԥ аҿы инеит. Иреигәырӷьаны ирыдыркылт, амла ишакуаз анырба, рхәы ҟарҵеит. Напы адыркуаны еиԥш, шәара шәазусҭцәада, шәабантәиааи ҳәа Џьабриел дрызҵааит. (Иабасҭахыз,
сызразҵаазеи ҳәа ашьҭахь акырынтә ихы даныӡбон). Ҳара Мзисатәқәоуп ҳәа иалаҽхәо, иқыҭа рнапы ақәкны идырбеит. Абри ашьҭахьгьы иазырханы иҽааникыларауаз, аха, ашьа ицаша ада иалагылом ҳәа шырҳәо еиԥш, уи жәытәнатә аахыс Ҭеберда акәын иахьӡыз, сара сзазҵааз шәара шәабантәиааи ҳәа ауп ҳәа реиҳәеит.
Изахьӡузеи шәабантәиааи, ари адгьыл жәытәнатә аахыс ҳара ҳтәы акәын, аҟарачқәа ҳәа шьоукы ашьхантәи илбааны инхон ҳадгьыл аҿы. Ҳахьӡырҳәага ҳ-Бериа урҭ атәымуаа ахицан, изтәу шәара шәоуп, шәааи, шәынха ҳәа иаҳзирхынҳәит, ҳааганы ҳанирхеит… Ахьшьцәа Џьабриел иреиҳәаз ргәы иалсны, аҭак ирҭеит. Абарҭ ажәақәа рышьҭахь аҿаҵа рыхәда илымбаауа иааҟалан, ахәы ирымҵарҵаз рнапы амаркьысӡакәа, иҩагыланы ицеит.
Мчыбжьыкгьы аабжьымсыцкәа, лбаа ишьҭаз ақыҭақәа ирылаҩит, аума ҟалеит, аҟарачқәа хҩык абна илоуп, иаарымԥыхьашәо нырҵәо… Уажәы ааигәа Мзисатәи хьышьцәақәак ашьха рырахә рыманы иахьгылаз ирықәлеит, рырахә рыхцаны иргеит, даргьы ршьуан, аха ршьамхы рҽадыргеит ҳәа.
Ари еиԥш заҳаз шәаӡыӡо, иаахәлар рыҩнқәа ирыздәылымҵуа иалагеит. Ана ирбазшәа, ара ирбазшәа… аӡәы иқәланы иԥҳәыс димхны дыргазшәа, аҽаӡәы ихы ларханы аҵеџь дҭакнарҳазшәа, иҟам-иным ашьапы аҵаҵаны игәарарҵо иалагеит. Абас еиԥш ашәарҭа араиком амаӡаныҟәгаҩ Имнаӡе, Қарҭҟа ацентр комитет актәи амаӡаныҟәгаҩ Чарквиани ишҟа адырра ҟаиҵеит, хҩык аҟарачқәа (абрагьцәа) бџьарла рееибыҭаны абна илоуп, цәгьамзар бзиа ҟамҵо. Араион ҭынчым, ишәаӡыӡоит, рыкра ҳамч ақәхом, иаарласны иаашәышьҭроуп Аахыҵ-Кавказтәи арратә округ аибашьцәа ҳәа.
Афашистцәа Клухортәи акаҵәара ианахырцозгьы усҟак ар мчқәа ыҟамызҭгьы ҟаларын, бӷьык ааҵысыцыԥхьаӡа абџьар ҭҟьон, хыхьынтәи аҳаирпланқәа ахагьежьуан. Хаала шәҽанҳашәымҭа шәҭаҳархоит ҳәа уажәы-уажәы абжьқәа гон. Ашәарах рҳаны ахрақәа ирҿууаа ицон рхы ахьынахаз.
Мчыбжьык аахыс акырзымфацыз «абрагьцәа» рымч рылӡааны, ршьамхы ашә аҟынӡа инанамго, аԥсреи абзареи аҩбагьы рзеиԥшны, рзааигәахара иаҿыз аибашьцәа ирзыԥшуан, иаарыкәыршаны бџьар хкыс иуҭахыз ана-ара ишкажьыз рбон, аӷацәа анахырцоз ирцәынхақәаз, аха рыгәгьы иҭадмыршәит
иаанкыланы ахысра… афашистцәа ҳауаажәлар зларшьуаз абџьар ала ҳара ҳтәқәа храбашьуама ҳәа. Иамуӡошәа анырба, рхала илҵит, ҳзықәшәаз аиаша ҳҳәар ҳаилыркаауеит ҳәа иақәгәыӷны. Хәышықәса иеибашьуаз аӷа иҿаԥхьа рнапқәа шьҭыхны уара ҳутәуп ҳәа рыҽирҭар аҵкыс еиӷьшьаны гәышԥыла аԥсра иаԥылоз, рыԥсадгьыл аҿы тҟәацәас рнапқәа шьҭырхыр акәхеит.
Ҳашԥарзеилымкаари ҳәа агәаанагара ироуз башахеит. Иагьразымҵааит, иагьырзымӡырҩит, ааба-ааба шықәса рықәҵаны, аӡәы алада дадырхеит, аҽаӡәы – аҩада. Џьабриел Сибра днанагеит, иҩызцәагьы иҭаацәагьы ахьагаз ҳәа акымзарак издырӡомызт.
Џьабриел иааихигахьаз агәаҟрақәа зегьы Наҳар ианеизеиҭеиҳәа ауп ианеиликааз, уара уаҵкыс сара сеицәоуп… Аҟәада исықәу сзалгаӡаргьы сабацои, сыздызкыло Ԥсадгьылк сымаӡам ҳәа иеиҳәаз змааназ.
Иеиҳәаша, игәы зланикылаша ажәа изымԥшаакәа, дрыцҳашьаны диҿаԥушан. Уамашәа дибон, абасҟак зхызгахьаз, згәы ҭаԥҽхьаз изаҟаразаалак акы ахьинимырԥшуаз адәахьала.
Аиаша ҟаиҵоит, иҽеиҭом, абарҭқәа зегьы дааҟәымҵӡакәа дрызхәыцуа далагар, иара ишиҳәоз еиԥш, ма дашьуеит, ма дхагахоит ҳәа, лацәеихьшь изыҟамҵо, ҵхыбжьонынӡа дизхәыцуа диан.
Иаашар амҩа сымоуп ҳәа, мчыла иҽамхны игәы ааиқәиҳәалан, ацәа дынҭанагалоны еиԥш, Клухор акаҵәараҿы уашьцәа аԥсуааки ҳареи ҳаиқәшәан, ҳаргьы шәара шәеиԥш ҳахыргарц планс ирыман, дәыӷба станциацыԥхьаӡа аешалонқәа хианы игылан ҳәа ҳарҳәеит ҳәа иеиҳәаз ааигәалашәан, аӡәы аӡаӡ илеиҵазшәа дҩаҵԥаны даақәтәеит, аҟарачқәа реиԥш аԥсуаагьы Аԥсны ихганы, иаргьы ԥсадгьылда даанхазшәа аҟынӡа игәы ааӡан, амцабз наицрасны днеилыблаа дагазшәа дааҟалеит. Уи нахыс цәашьа изыҟамҵеит, дшыгәаҭеиуаз, иԥсадгьыл дшазхәыцуаз иршеит. Днықәганы дыргазар аахыс Аԥсны зҭагылаз ҳәа акгьы издырӡомызт, аҵыхәтәан иҷкәын иҟынтәи асалам шәҟәы иоуаанӡа. Уи заҟа даргәырӷьоз аҟара, еиҳаны игәы инархьит. Ианаҳәаз рацәан, аха иҟаз зегьы ахәыҷы иабеидыруаз.
Аԥсуа жәлар аԥсреи аӡреи ирыбжьагылан, рлахьынҵа ахәыц иакын. Афашистцәа Клухор акаҵәара ихыҵны Аԥсны
ахаҩаӡара Ԥсҳәы ақыҭа анырга, ҳаӷеимшхарахеит, амшын аԥшаҳәаҟынӡа шә-километра заҵәык роуп иаанхаз. Уанӡа ианынаӡа, Кавказ зегьы азы даара ишәарҭахон.
Аԥсны жәлар зшьапы инанагоз абыргцәа аӡә даанымхеит (рыҷкәынцәа аибашьрахь иҟан), ар ирывагыланы хацәнамырха аӷа иҿагылан, Ԥсҳәы далырмыжьит.
Убри аамҭаз Москвантәи дкылҟьа Аҟәа дааит Бериа, зегьы зымчу ихаҭа иҟынтәи Кавказ аиқәырхаразы адҵа иман. Аха игәҭакыҵәҟьа Кавказ аиқәырхара акәӡамзаарын, ақәхра акәзаарын. Дшааиз еиԥш, иааӡамҭа Аԥснытәи НКВД аиҳабы Гагуа ицәа ккаӡа ихихит, ацентр иадыруеит аҭыԥантәи ауаа афашистцәа ҽыхьшьырҭас иҟаҵаны ацхыраара шрырҭо, уара уззыԥшузеи, амҵқәа куа укабинет уҩнатәоуп, иахьаҵәҟьа напы арктәуп «Аԥсуаа рус» ҳәа идиҵеит. Уажәы ирбазма, иҟам-иным аус еиқәырҽаҽаны, акгьы зхараӡамыз ауаа аанкыланы рҭархара.
«Аԥсуаа рус» аԥхьа излалагаз ахьшьцәа рыла ауп. Ашьха ишгылаз анемеццәа ааигәахо ианалага, ишьхыҵны ишзахәоз идәықәлеит, аха ага рымҩа ԥҵәаны рырахә рцәыргеит, ирылшагәышьоз, дара рыԥсы ргеит. Аха ишыҟалаз ус акәӡамызшәа, иаарҳәны, ахьшьцәа арахә хацаланы рнапала ирырҭазшәа, уи еиԥш дзырҟаҵаз Аԥсны еиҿкаау ачарҳәаҩцәа ргәыԥ акәушәа ирбылгьаны аус ду алырхит.
1937 шықәсазы Бериа иԥсы изаҵамҵакәа Аԥсны кьоу-шәоуқәак иаанханы иҟақәаз, аҵарауаҩ Симон Басариа аԥхьа днаргыланы, ҩажәаҩык аԥсуаа рхы иҭамыз, ргәы иҭамыз рхаратәны, чарҳәаҩцәоуп ҳәа аара рыдҵаны иҭадырхеит. «Аԥсуаа рус» иҵегьгьы амҽхак ырҭбааны, аԥсуа жәлар зегьы Асовет мчра иаӷацәоуп, афашистцәа ирыдгылоит ҳәа ахҭынҟьа ӷәӷәа рыҭаны, аҟарачқәа, ачеченқәа, аингәышқәа, абалкарқәа ишырзыруз еиԥш, иахыргарц гәҭакыс иман, аха иқәымҿиеит, ҩажәаҩык гәнаҳарала иҭадырхаз рышьҭахь иааҟарымҵаз ҳәа егьыҟам, аха аус рымпыҵышшеит.
Аха Бериа изқәикыз наимгӡар иҽизеиқәкуазма, акы иамур еицәаз аҽакы иԥшаауан, Аԥсны агәаӷ дыкны дагон, ахьӡ ихы ихнахуан. Қырҭтәыла хадара аназиуаз зышьақәырӷәӷәара дахьымӡаз апроект «Аԥснытәи АССР Гал араион иахьаҵанакуаз аӡбаарақәа ҭарбатәуп, ақыҭа нхамҩа шьҭыхтәуп. Қырҭтәыла
араионқәа рҟнытә ихырҵәаны иганы инырхатәуп» ҳәа деиҭазыхынҳәит.
Москвантәи игаз аҭел абжьы рызхеит Қырҭтәылатәи ССР Аминистрцәа рсовет аусзуҩцәа уи апроеқт ашьақәырӷәӷәаразы, Гал араион ҳәа ақәҵара иарбаз лахьԥыракыган, зықьҩыла, жәанызқьҩыла ихырҵәаны иааргоз Галтәи аӡбаарақәа ахьыҟазгьы рымбеит, акурорт ҭыԥқәа Гагра инаркны амшын аԥшаҳәа иреиӷьӡақәаз аҭыԥқәа рҿы еивҵаԥсаны рнырхара иаладыргеит.
Аибашьра ду зхысыз атәыла ӷарханы, ажәлар аӷәыцәҳәы иқәханы ианыҟаз, еилаԥыххаа ицҟьа-шәҟьа аӷацәа иргаз ақалақьқәа реиҭаргыларазы, аҭаҳмадцәеи аҳәсеи раамҷыдарахаз мчы аныҟаӡамыз, атрест «Абхазпереселенстрои» ҳәа ахьӡҵаны, Новороссииск аахыс аусуцәа, зыргылара иаҿыз аанкыланы, Аԥсны иааганы Қырҭтәылантәи ихырҵәаны иааргоз рзы хәыда-ԥсада анхарҭа ҩынқәа рыздыргылон.
Есымчыбжьа Москваҟа Бериа иахь адырра ҟарҵалар акәын шаҟаҩы аҩнқәа рыздыргылаз, шаҟаҩ ааганы индырхаз. Уи аамҭазы аибашьраҿы зыбжа ааныжьны, зыԥсы ахәага зманы ихынҳәуаз, хыҵакырҭа рымаӡамкәа, иаанханы иҟан.
Кавказ иқәынхо амилаҭ маҷқәа рықәхра Бериа нап шалеикыз збоз рацәаҩын, аха ақәыӡбара акәым ажәа наак аӡәы иааиҿыҵшәеит ҳәа раҳар даанкылан, дақәдырӡуан… Иага ус акәзаргьы аԥсадгьыл аҵеи иашақәа мшәаӡакәа иаҿагылон, ашәҟәқәа рыҩуан Сталини аполитбиурои рышҟа. Жәытә-натә аахыс зыдгьыл иқәынхоз, арыцҳара ишҭадыргылаз, рыԥсадгьыл иахыкәкәааны ӡра-ԥсра ишдәықәырҵоз, Сталин изымдыруа иҟалаз џьыршьон… Ҳаиқәирхоит ҳәа агәыӷра рыман… Аха урҭ зегьы жьан… Зегьы ҟаҭәан…
Ԥсуа ҵарауаҩык Калинин ишҟа абас иҩит: «Ҳаҭыр зқәу аҩыза Калинин!
СССР Иреиҳаӡоу Асовет ашҟа адепутатразы зыӡбахә рҳәаз Бериа икандидатура, хаҭала шәара уи изкны шәықәгылараҿы ишәҳәаз шәажәахә иахьа агазеҭ «Правда» иану санаԥхьа, сгәы иаанагаз аартны ишәзысҩырц сыӡбеит… Уи ашьҭахь исзыԥшу шыздыруагьы… Бериа абас еиԥш ажәақәа ихышәҳәааит: Аҩыза Сталин иарӷьажәҩа, милаҭ еилыхра змам аинтернационалист, Асовет жәлар рҵеи иаша. Уи иахьа инаигӡо аус, ҳтәыла абаагәара акәыршоушәа иарыӷәӷәоит, иахьчоит… Гәшаҭарак
ҟамҵаӡакәа, хҩахашьак рымҭаӡакәа иаҿаԥиххаауеит Асовет мчреи – Сталини раӷацәа ҳәа…
Ҳаҭыр зқәу аҩыза Калинин, шәара аԥышәа ду злашәымоу ала ишәдыруазароуп, абри еиԥш ахәшьара ҳаракы зишәҭаз, Бериа дызусҭаҵәҟьоу. Уи дмилаҭеилыхҩуп, иахьа зымҩаԥгара даҿу аполитика Кавказ иқәынхо ажәлар маҷқәа рхырҵәароуп… Сара агәра ганы сыҟоуп иахьа уи знагӡара даҿу ақырҭуа меншевикцәа реиҳабыра ахада Нои Жорданиа иполитика шакәу.
Шәара ишәзымдыркәа шәҟаларым Нои Жорданиа Қырҭтәыла Асовет мчра аиааира шагоз аниба Англызцәа реиҳабыра рышҟа аҳәара шыҟаиҵаз, Кавказ зегьы неидкыланы ишәаасырхәоит, амала шәнапаҵаҟа ҳаныҟалалак, Кавказ автономиа ахадара агылараҿы ақырҭуа ида аҽаӡәы аҟалара шәшақәиҭымхо азхаҵара соуазар ҳәа.
Жорданиа усҟан дызхьымӡаз игәҭакы, иахьа Бериа аргама анагӡара далагеит. Амилаҭ маҷқәа харада ахара рыдҵаны Кавказ аҭарцәра даҿуп… Ари гәнаҳара дууп. Даанкыламзар, иаарласны Кавказ, ақырҭуа жәлар рыда аҽаӡәы дыҟамкәа иҭаирцәуеит.
Изҳәақәогьы ыҟоуп уи ақырҭқәагьы маҷҩы ахигама ҳәа. Уигьы иашоуп, ақырҭцәагьы ахигоит, аха егьырҭ ажәларқәа реиԥш Сибраҟа, ҭанҵәара-ҭаӡра идәықәиҵаӡом. Иахганы иааганы Аԥсны амшын аԥшаҳәа, акурорт ҭыԥқәа рҿы инирхоит.
Аҽакы, уигьы шәара ишәмаҳацкәа шәҟаларым, абжьаратә школ иалгаз, ақырҭуа милаҭ еиуоу дарбанзаалакгьы, Москватәи иреиҳау аҵараиурҭақәа рҿы ԥынгыларада ишрыдыркыло. Урҭ рзы ақалақь агәҭаны азеиԥш нхарҭа ду ҟаҵаны ишгылоу. Рыфатә лымкаала аҟаҵаразы, ахәыҟаҵаҩцәа Қырҭтәылантәи иааԥхьаны амаҵ шыддыруа… рынхарҭа ҭыԥ азы, рҵаразы, рыкрыфара – рыкрыжәразы уҳәа зегьы рзы ишхәыда-ԥсадоу… Абарҭқәа зегьы зыбзоуроу Бериа иоуп».
… Дзазымхәыцзеи Калинин… Бериа ипроеқт, СССР Иреиҳаӡоу Асовет апрезидиум ахәаԥшны, иахганы иргаз амилаҭқәа: аҟарачқәа, ачеченцәа, аингәышқәа, абалкарқәа уҳәа рыдгьылқәа ақырҭуа хьыӡ ҿыцқәа рыхҵаны, Қырҭтәылатәи ССР иадҵахарц азы Аусԥҟа инапы анаҵиҩуаз иаанагоз… Изеилымкааӡози Бериа игәҭакы, Кавказ зегьы Қырҭтәыла ахьӡҵаны, аимпериа ду аимператор ду диацлабны, аимпериа хәыҷы ҟаҵаны, иаргьы димператорхарц дшаҿыз.
Аԥсуа жәлар анизахымга, иӡбеит, хыԥхьаӡарала хынтә иреиҳаны ақырҭуа жәлар ааганы ирыланырханы ирылаиӡҩарц, рбызшәа рцәырӡны, ржәытә ҭоурых ҭыԥхьыӡқәа ԥсахны, рхылҵшьҭра рхаршҭны, рыԥсадгьыл аҿы ишыҟоу иахымгаӡакәа рдац-ԥашә ыҵирҩаарц… Аха урҭқәа Наҳар иабеидыруаз.
Жәиԥшь шықәса канвоида ашә аҟынӡа ашьапеихгара азин змаӡамыз имацара, аныцә еиԥш еивҵарыԥхны еилагылаз абнаршәыра таига дылаланы дахьцоз, дынхьаԥш-аахьаԥшцыԥхьаӡа «анаԥшы-ааԥшра ҟалаӡом, ушиашоу уцала, акәымзар ушьапқәа уҵаԥысҵәҵәоит» ҳәа игәы кылызҵәахьаз аканвои ибжьы абыржәымзар-абыржәы дыдбыжьҵас агьеҩ ааихнаргарашәа, иҭагылазаашьа ааҟалон, дышиашаз дхыԥ-хыԥуа иҿынеихон, ишьапы дақәиҭны дышцоз акыраамҭа ихаҿы изаагомызт.
Шьыбжьааразы рацәак агмызт, шьжьымҭан аахыс амҩа дықәын, даанымгылаӡакәа ашьхахь ихы рханы ацара даҿын, аха дандәықәлаз дызхьыԥшуаз рықәцәақәа ракәын макьаназ иибоз, дазааигәахацыԥхьаӡа ицәыхарахозшәа ибон.
Ахәылбыҽха иҩызцәа аусураҟынтәи ирхынҳәны абарак аҿы инаргаанӡа дгьежьыр акәын, иҩнацаланы ианырԥхьаӡо дрымбар, иусқәа цәгьахон, убналарц уаҿын ҳәа еиҭах иус ӡбаны, иқәыз ашықәс изацырҵар алшон.
Наҳар уи аҽны аус иуӡомызт, аԥсшьара азин иман, аха абарак ддәылҵны џьара ацара дақәиҭымызт.
Ашарԥазы зшьапы инанаго иҟаз зегьы еидцаланы аусурахь ианырга, абаракаҿ ишьҭаз ачымазцәеи иареи ааидхалт.
Ачымазцәа хәшәы-быӷьшәы ҳәа уажәыгьы акгьы роуӡомызт, ашьха ашьапаҿы шәалзырго ыҟоуп ҳәа анраҳа нахыс, рылақәа ҭырхаха Наҳар ихәаԥшуан, аԥсшьара мшы аан сцаны ишәзаазгоит ҳәа иреиҳәаз заҵәык акәын гәыӷрас ирымаз. Аха иҷкәын иҟынтәи асалам шәҟәы иоуз данаԥхьа нахыс, ирбахьаз иакәӡамызшәа деилашәаны, ихы ицәымыӷханы, илахь ааиҵыхны аӡәгьы диҿамԥшуа иҽаниԥсах, уцома, ахәшә ҳзааугома ҳәа игәаӷьны изиазҵаауамызт.
Мақсим Пиотр-иԥа иҭагылазаашьа цәгьан, еиҳа илаҽхьан, аха егьырҭ реиԥш дықьуамызт, дӷызуамызт, иԥсы ахьылеигаҩеигоз акәымзар ажәак ихәлшәомызт, игәы ҩарханы дықәын, ихыбаҩ мацара аанхазшәа акәын уаҳьиҿаԥшуаз дшыҟаз, илакҭақәа ҭашәашәахьан, илақәа ҵаакәкәала аҵахь ицахьан, ихала ихы амаҵ изазуамызт, имч зегьы илнарӡаахьан. Абас дшыҟазгьы ихдырреи, игәаҟәышреи шимац иман. Ианша, ихы аарҳәны иқәҵаны, Наҳар иахь аԥшра далагеит. Наҳар дызтәомызт, дызгыломызт, дгәаҭеиуа дыҩнан, уажәы-уажәы ашә днылаххуан, игәы иҭаз аӡәгьы издырамызт.
Мақсим Пиотр-иԥа диҳәарц иҭахын, џьаргьы умцан, баша аџьабаа ухы иаумырбан, ҳара усгьы иԥсуа ҳауп ҳәа (избан акәзар уигьы ибон иҭагылазаашьа шыҟаз, Саиансктәи ашьхақәа ршьапаҿы дцаны, ахәшә ԥшааны аагара ус имариамызт), аха иҿыҵа зегьы еиҟәышьшьа-еиҟәыжәжәа иҟалахьаз дарцәажәомызт, иҿы изеихыхуамызт.
Наҳар усҟанҵәҟьа дзызхәыцуаз, абарак аԥхьа игылаз авишка иқәгылаз асолдаҭ иҽимырбакәа, диҵысны дызлацашаз акәын. Урҭ асолдаҭцәагьы акыршықәса раахыс аԥшыхәра ргәы ԥнаҵәахьан, насгьы аполитиказ иҭакыз аӡәы заҵәык идамхаргьы сыбналоит ҳәа иҽазимкыцызт. Аӷьычцәа ракәын ибналоз, аха урҭ араантәи иқәыргеижьҭеи ҩышықәса ҵуан. Асолдаҭцәа шьыжьымҭанла рҽанеиҭнырԥсахлоз, «аҭарпҟара» иашьцылахьан, ҿыц иқәгыларц иаауаз литрабжак иџьыба иҭаргыланы иааигон, днаиҵагыланы инапы иҟьон, хыхь иқәгылаз дгәырӷьаҵәа дналбаауан, нас абудка иҩналаны, маӡала инарыхәладырпҟон, уи аамҭаз шьапыла акәым, атанк ала урывсны уцозаргьы урызгәаҭомызт.
Аҵыхәтәантәи аамҭазы асолдаҭцәа абас шыҟарҵоз Наҳар акырынтә ибахьан, изышьцылахьоу иахьа ишԥаҟәыҵри ҳәа, дышнаҵҟьара иҽырхианы ашә дшылагылаз, иԥынҵа ду ҟаԥшьшьӡа аҽеиҭныԥсахларазы иааз хыхь иқәгылаз дааиҵагыланы игәабжьынацәала ихәда дасуа, ақьафруга аазгеит, ушзахәо улбаа ҳәа аанарго иирбеит. Дгәырӷьан дкәалаауа дҭалт, ацыгәгьы ус ирласны изылбааԥарым, али-ԥси рыбжьара дналбааҟьан, ишьапы адгьыл иқәмыркьысӡакәа авишка аҵаҟа игылаз абудка дныҩнаԥалт, аԥынҵа хыҟаԥшьаагьы дишьҭаԥало дныҩналт, аӡәы имбарц азы ашәгьы нархадыркит. Наҳаргьы дыззыԥшыз аамҭа аниба, Мақсим Пиотр-иԥа дахьышьҭаз дааихаххын, сара сцеит хәшәаагара ҳәа наиаҳәаны, дыццакуа абарак дындәылҵит.
Мақсим Пиотр-иԥа ицәымыӷхан, димышьҭырц азы дихьынҳаланы дааникыларц далагеит, аха инапқәа изышьҭымхит, аҵла амахәқәа хыҵәҵәаны ианаваԥсоу еиԥш иваԥсан, ажәалагьы акгьы изымҳәеит, илаӷырӡқәа аахаҟәҟәалт, сара усгьы иԥсуа соуп, ихы сықәҵатәыс изисҭазеи, иабадгьылу, ицара-иаара мариоума, насгьы дрышьҭуама, дааныркылар аума дақәдыршәоит ҳәа, ахьаа имаз даҽа хьаак изацнаҵеит.
Асолдаҭцәа абудка иҩнеибагәаны рҿархәхәара иахьынӡаҿыз, Наҳар аӡ еиԥш ишьҭыбжь мыргаӡакәа дрывсны дцеит, дагьрызгәамҭеит.
Аҽны амш даара ибзиан, ажәҩан агәышҵа казказуа ицқьан, ицаҳә-цаҳәуа иԥхоз амра, еимиааны игылаз ашәаԥыџьаԥ иалсны, адгьыл аҟынӡа изынаӡомызт, асы шышьҭыҵхьазгьы аҵа хьшәашәан, адгьыл џьара-џьара ибахҵәаӡа иҟан, еиҳарак амажәа еиԥш шьамханынӡа дныҵашьшь дцон. Агыгшәыгқәеи ашәарахқәеи ракәымзар ауаҩы ишьҭа џьара ианны ибомызт. Шьыбжьагәы ианахыс, ихы зықәкны дцоз ашьхақәа рықәцәақәа имбаӡо ицәыӡит. Убасҟан ауп ианигәалашәаз, – «Бнала мацара сцоит ҳәа уалагар, даара ицәгьоуп, уҟьалоит… Саиансктәи ашьхақәа ирылсны Енисеи иалало аӡиасқәа рацәоуп, акы узыԥшаар, ушавоу ашьха ашьапаҿы укылнагоит, уаныхынҳәуагьы, Енисеи аԥшаҳәаҟынӡа уаанагоит», – ҳәа Канӡа иеиҳәахьаз. Уи ашьҭахь дааҭгыло, ӡиаск абжьы саҳауазар ҳәа, илымҳа кыдҵаны аӡырҩра далагеит. Аҵла быӷьқәа аԥша ҵәҵәы ахьрысуаз абжьы ада акгьы илымҳа иҭасуамызт. Дцон даанымгылаӡакәа, ус иармарахь ала ашшыҳәа аӡиас абжьы иаҳаит: иаразнак даақәҵәиааны, уахь ихы рханы ддәықәлеит… Зны иааигәаӡаны иаҳауа, нас ицәыхарахо акырӡа дцеит, имчгьы каԥсо далагеит, дынҭаркызар аахыс иахьа ииныҟәахьоу абжа-аиҭабжагьы дымныҟәаӡацызт, иԥсы ааиҭеикырц дахьынатәаз аӡиас ашьҭыбжь ахьиаҳаз акәӡамкәа, зынӡа аҽаџьара игошәа иаҳаит, даахьаҳәын, уахь ихы рханы деихеит, аха уахьгьы лҵшәадахеит, ԥыҭк данынаскьа зынӡа имаҳаӡо импыҵаӡит.
Уажәраанӡа иказ-казуа дызҵаԥшуаз ажәҩангьы, шьҭа иазхоуп ҳәа аҳәозшәа, аԥсҭҳәақәа кәашо иаахылан, рҽеибаркны, рҽааиҵыхны ахыза еиқәаҵәа еиԥш, рыҽнаҵырҟьеит али-ԥси рыбжьара, иара усгьы иҵылашьцаа иҟаз абнара, инеихашәы ихәлазшәа иааҟалеит. Иааицәымыӷхеит, дунеи ахаан ауаҩԥсы дзымбаӡацыз, абна агыгцәа ргыланы, ихаԥаны дакуазшәа игәы ааҟалан, аԥхӡы хьшәашәа наиқәнаҭәеит. Ԥхьаҟа цашьа шимамыз аниба, дхынҳәны дызлааз ишьҭа дхылт, сзылҵуазар ҳәа, аха хара дазнамгеит, аиуазеиуоу имбаӡо ишьҭақәагьы адгьыл иналаӡ ицеит. Аԥсҭҳәақәа нхыҵны лашарак ибо дҟалаанӡа ашәиҭышәи изыҟамҵо, дууаӡа имацара абнаршәыра даалахеит, аха аԥсҭҳәақәа заҵа ихымҵрыз, еиҳа-еиҳа еилаҳанто, ажәҩан иаҵамӡо, адгьыл рҽықәрыжьуан ибба-ббаӡа. Иаарласны ихәлоу, ишоу изымдыруа, илашьцаӡа иааҟалеит. Уаҳа еиҭаҵшьа изыҟамҵаӡакәа, дшьахны џьарак дышгылаз, инеихашәы ихәлеит. Ҳаӷоу-саӷоу имацара абри еиԥш абнаршәыра дҟьаланы дылахааит, даара агәы ӷәӷәа змам ашәа-ӡыӡа дагоит. Наҳар акыраамҭа иҽырӷәӷәаны дгылан, ашәара зынӡа имԥынгьы иааиуамызт, аха агыгшәыг ифҩы ркызар акәхап, апрожекторқәа реиԥш рылақәа жжаӡа, аддыҳәа аҽыҩқәа реиԥш, зны иармарахь ала, аҽазны иарӷьарахь ала ивыҟьҟьаны ицо ианалага, игәы ҭрысит, ақәыџьмақәа дҭаԥшыхәны ивагьежьра ишаҿыз идырит, ихы зларцәихьчаша ҳәа, аҽакы ҳаҟәыҵып, алабаҵәҟьагьы икымызт. Ирҳәоны иаҳахьан, ақәыџьмақәа мышә ҟәыш иҟәышуп, хаха арахә ианрыжәло еиԥш акәӡам ауаҩы ишижәло, ифҩы анырклак «ивакәашо» ивалоит, дԥыршәоит, ихы злеихьчо имоу, имаму ҳәа, иҭҟьо акгьы шимам агәра аныргалак, иааикәшаны дыркуеит ҳәа.
Ашәарҭа ӷәӷәа данҭагыла иаразнак аҵла дықәлеит, абжараҟынӡагьы дымҩеицызт, ицхлымуа гәарҭак еицрыԥсса иааиҵагьежьит. Ирхалашаауаз рылақәа, ацәашьы аркны аҵла ашьапы иадгылазшәа, икаххаа инарбон, хыхьынтәи дахьрылаԥшуаз, ҽык-ҽык иаҟаран. Ҳаӷеимшхара, даарылашәар али-ԥси рыбжьара дааимыржәжәон, аҵла дшықәлаз анырба, ашьапы рзыҵымхит, уаҳа егьрыгымхеит, рхаԥыцқәа аларԥаны иахон, ршьапхыцқәа рыла ацәа ахыржәжәон, акгьы анрылымшалак, дара-дара еизгәааны аибарԥсра иалагон. Иԥсы ӡаны дықәтәаны дрыхәаԥшуан, иҟрым-ҿрымуа иҵагьежьуа иҵагылан, ицомызт (иҟалап урҭ дара рбызшәала еицәажәозҭгьы). Аҵыхәтәаны рызегьы ааидгыланы, акы иасны иркын, иаргьы ӷәӷәаӡак акәызҭгьы акәхарын, акыраамҭа ирҿагыланы иқәԥон, аха ирулак икарыжьит, иқәшьуа ирыманы ԥыҭк инаскьаргон, нас ирхынҳәны еиҭа аҵла ашьапҟынӡа
иаарган… иааҟәымҵӡакәа ихәаауан. Иҟалап уи ус зазыруаз, уара уоуп изхароу, ҳнаивга-ааивго ҳуманы ушықәыз дҳацәцеит, игәаӷ уара иухаагоит ҳәа акәызҭгьы. Абас иқәшьуа, ирҳәазо, иааӷрасуа ишрымаз ирыцәгылан, акакала иаанкыло, рыхәцәақәа ԥыжәжәо, иаапкны инарылалан, зегьы еимбӷьыжәаа рхы ахьынахаз афасара иасны ицеит. Иааҭынчрахеит. Уи ашьҭахь ишҟа уаҳа гыгшәыгк ықәымлеит.
Наҳар ауха аҵла дшықәтәаз иааиршеит. Ақәыџьмақәа реибафара ашьҭахь ԥыҭраамҭак иҭынчран, аха нас убри еиԥш бжьы ҿаасҭақәак абна илыҩны иаҳауа далагеит, угәы ааҭнарӡыӡааратәы еиԥш. Зны асаби икьаасыбжь еиԥш игаларын, аҽазны акыр-кырҳәа еибарччо џьоукы ишҟа иааиуазшәа, нас арҵәаа-арҵәааҳәа ԥҳәыск дыҳәҳәозшәа… Ақьыбжьы… аӷызбжьы… аҵәуабжь… хкыс иумаҳауаз иарбаныз, аха игәы мышьҭыкәа ихигеит. Зны-зынла убри еиԥш абжьы мӡанрақәа иаҳауа далагон, изымчҳакәа илымҳақәа икуан. Ииулак цәгьала иршеит, аха анаҟә шхыц ихын, ахыҵра зынӡа агәы иҭаӡамызт. Аҵла данылбаа ақәыџьмақәа ауха ирылибахыз ашьаршәы днылагылт.
Ԥыҭрак ашьҭахь инеилыҩры-ааилаҩрын, амра кылԥхашәа амш аҽанеиҭанак, Наҳар иԥсы ааивигеит, днаԥшит-дааԥшит, аха ашьхақәа ибаратәы ажәҩан ахаҿы амрыцқьацызт, аԥардақәа реиԥш игьало иаҵакнаҳан, уажәымзар-уажәы ихыҵуеит ҳәа ила ааихмырсыӷьӡакәа дышрыҵаԥушаз, ҩаԥхьа рҽааибадыркын, анаҟә еиԥш еишьылӡа инхыҳалан, иаԥхьа игылоу димбо, иныҵлашьцааит. Аҽны хәлаанӡа амш уаҳа аҽеиҭанамкӡеит. Ишԥаҟаиҵагәышьоз, еиҭах аҵла дықәлеит, уиак заҵәык акәын хыхьчагас имаӡаз. Ҽынла иҭынчӡа бжьы зхымыҩӡоз атоура ианыхәла, иҿыхазшәа, еиҭах «ацәажәара» иалагеит. Иацуха еиԥш бжьымӡанрас иҟоу зегьы шиаҳауаз, ихәы-ижьы қақаӡа ишааилагылоз иршеит, лацәеихьшь ҟамҵаӡакәа.
Адырхаҽынгьы анаҟә шхыц ихын… Алашьцара зынӡа иааимнахаанӡа дныҟәон, џьара сызкылсуазар ҳәа, аха дахьцалакгьы зегьы еиԥшын, бнаршәыран. Абас акы-ҩба ҳәа иааԥхьаӡаны, мчыбжьык днасыԥцәгьаха дҟьаланы дылан. Абжьымшы аҽны анаҟә хыҵын, ажәҩан каз-казуа днаҵаԥшит, аха дзышьҭаз ашьхақәа рцәаара имбаӡо ицәыӡит, зынӡа аҽа дгьылк дықәнагалазшәа ибо далагеит, амрагьы ааҳәны, мраҭашәарахьтәи аганахь ала агылара иаҿызшәа, зынӡа зегьы ицәеилагеит. Игәы каҳаит, ихы ицәымыӷхо аҟынӡа днеиит. Абасҟак аамҭа ачаӷьа ихәда илымбаацызт, имч каԥсеит, ишьамхқәа дрызнымкыло икәадахеит. Акрымфара аҵкыс дзыргәаҟуаз аӡыжәра акәын, иацы аахыс (уаанӡа иагьигәалаиршәомызт) игәы шабо, дҿажәкуа далагеит. Илақәа шаҟь-шаҟьо џьара ӡытҟәак ҭатәаны избозар ҳәа дыԥшаауан, аха ҳәынҵәаршьшьырамзар акгьы имԥыхьашәомызт. Ила акакаҷ ыҵашәо, иблахаҵ еилагьежьуа дышнеиуаз, ауаҩы ишьҭа акәушәа акы ибеит, акыраамҭа агәра изгомызт ауаҩ ихаҭа ишьҭа шибаз. Еимаада, ашьапышьҭақәа ҿыц-ҿыцӡа ианпыҟҟала ианын. Имлакра ихашҭит, иӡышра наихҟьа ицеит, игәы ӷәӷәахеит, ауаҩы ихаҭа дибазшәа дҟалеит. Ихыршәланы иҿынеихеит, ԥыҭк данынаскьа, дыбнауаҩымзар, ауаҩыҵәҟьа ара даазгоз, насгьы еимаада дыҟоуп, ишьҭа схыланы сцоит, аха абнауаа ахьыҟоу скылсыр ҳәа ацәалашәара иоут. Азныказы дхынҳәырцгьы ақәикит, аха амҿы еизганы ишышьҭаз ибеит, уи агәыҩбара иоуз аанарҳәит, избан акәзар амҿы еихала иԥырҟазшәа ихыҵәҵәан. Лаба шәпакгьы аалихын, иаанкыланы ашьҭа иибаз деиҭанхылт. Днаскьацыԥхьаӡа еиҳа-еиҳа ицәымыӷхон урҭ ашьҭақәа, ддаумзар уи иаҟароу ашьапы зҵоу ауаҩы дыҟоуп ҳәа игәы иаанагомызт, ацәеихақәа реиԥш иҟьаҟьа-ҟьаҟьаӡа акәын ишаныз, насгьы ишьаҿақәа убасҟак еихиҳәон, аки-аки рыбжьара иара х-шьаҿак изтәон. Адауқәа ртәарҭаҿы саанагазар ҳәа дынкахәыцуа дышнеиуаз, «умҵасын, уԥсит» ҳәа ишьҭахьҟа игәиҽанӡамкәа аӡәы ибжьы аагеит, абнаршәыра зегьы еиларӡыӡо. Игәы ҭыԥсаауа данаахьаҳә, ҩыџьа ҩыз-ҩызӡа (иаҟара ҩба аура рыман), рхахәи ржакьеи еимиааны иқамса-қамсаӡа, реиха дуқәа раҳаны ихагылан. Дныҵакка дцеит, адауқәа алакә аҿы иаҳахьаз рхаҭа-ԥсаҭақәа ракәушәа акәын ишыҟаз. Аӡәы днаимҵасын, алаба иикыз ааимихын, иршәны икаижьит. Драԥцаны дрыманы рҿынархеит, ицон, ицон, инҵәаӡомызт, реихақәа раҳаны ишыркыц иркын, рҿы ааихыхны иацәажәомызт. «Идауқәаҵәҟьазар? Аха адауқәа амаҭәа рышәӡам, арҭ иршәуп, ааҵәақәа реиԥш ирхарԥоуп, аха усгьы маҭәоуп. Изусҭцәахарыда?» – игәы дҭахәыцуан. Рҿымҭра иқәыӷәӷәаӡо даналага, «шәуааӡами, шәызусҭцәада» ҳәа дҵааит.
– Уҳацәажәар ухы хаҳҵәоит, уҳахәаԥшыр улақәа ҭаҳхуеит, уҿы еихакны ухьамԥшӡакәа уцала, уара аџьныш, аҵыхәа змоу, атәыҩа зхагылоу… Иҭарблыша!.. – руаӡәы ибжьы аҩ дыҵанацало иаагеит.
Наҳар уи ашьҭахь уаҳа ҿимҭӡеит, иаҳаз дааиҵанарӷәӷәеит. «Аҵыхәа умоуп… атәыҩа ухагылоуп… уџьнышуп» ҳәа иеиҳәаз иаанагоз акымзарак изеилкаауамызт… Амықәшәатә дшаниаз, мыждақәак дышрымпыҵашәаз ибон, иаԥхьа изыԥшыз издырамызт, ихы иҭагьежьуа иҭаз срымпыҵыҵны цашьас иҟасҵарызеи ҳәа акәын. Мчыла ҳәа далагар, имч рықәхомызт, рыхәдақәа хызза, рмахәарқәа шәпа-шәпаӡа, еимиаа-еимҿиааны излеибаз ала, акәҷышь еиԥш даанкыланы ихәда хырҵәон. Сыҩны сцап ҳәа далагар, ашә аҟынӡа днарышьҭуам, иара жәантә еихигози, дара знык еихырҳәоз ршьаҿеи еиҟаран, ршьап дуқәа рыла инаиӷрагыланы ддырҟьацуан. Маанак рыҵагаланы, хшыҩла дыриааины, иԥсы рцәимгозҭгьы, аҽакала дрыхәомызт. Изусҭцәоу рхи рҵыхәеи еилкааны имазар, рызнеишьагьы иҽазишәарын, аха дцәажәар руам, дрыхәаԥшыр руам, аума хаҭа ззырҳәо дақәшәеит. Иуааушәа иҟоуп, урысшәала ицәажәоит, аха реиԥш зеиԥшроу ахаан имбаӡацт. Жәиԥшь шықәса раахыс дызқәымшәацыз иарбаныз, аха абри еиԥшҵәҟьа данымиацызт.
Аиха ахәала ишьҭахь иааисуа дрыманы ишнеиуаз, абнаршәыра иаалҵын, улаԥш зхьымӡо иҭахкааны иҟаз еиужьрак иаадгылт.
Аанда, аандак еиԥшымызт, адауқәа ргәара еиԥш, аҵла дуқәа рҟәаны, еихажьны, аҵыс захымԥраауа иҟаҵан. Агәашәгьы гәашәк еиԥшымызт, иара иеиԥш иҟаз даханы, иаартны аҭалара имч ақәхомызт. Дрыманы аҩныҵҟа инҭалт, раԥхьаӡа илаԥш зықәшәаз, шьамханынӡа иҩеиуа, иқашә-қашәо иҭагылаз ачарҭоуп. Иааџьеишьеит, ача лазҵо ауаа роуп… Ауаа рҿы саама игәахәын, ишчарҭаҵәҟьоу агәра ихы иаиргарц инапы нагӡаны чахәыҵәқәак анааникыла, аихахәы апҟаца ааихнарган, инапы ԥнаҵәазшәа, икәал-кәало иааицрахеит.
– Ҳҽаҩра далаԥшуеит, аџьныш… амышьҭацәгьа, ала цәгьа… иҭарблыша, иҭарҷыҷыша, илақәа акгьы рымбо иҿаҳәатәуп, – рҳәан, али-ԥси рыбжьара аҵлацәа еиԥш иџьаџьаӡа илахь инадҵаны, лашарак имбо иааҿарҳәеит. Уи ашьҭахьгьы акыраамҭа дрыбжьацаланы дрыман ицон, днышьацәхныслацыԥхьаӡа акака иаахон. Днаргараны иахьыҟаз аҭыԥ аҟынӡа инаӡазар акәхап, дааныркылт, инапқәа ҿарҳәеит, аҽы аныршьаҳауа еиԥш дыршьаҳаит, уигьы азмырхакәа агәашьа днадыргыланы, дԥахны дадҿарҳәалт. Нас иԥырҵны ицеит. Сааҭк аҟара бжьы иаҳаӡомызт… Ашьҭахь џьоукы рыбжьы иаҳауа далагеит ихараны… Хәыҷы-хәыҷла изааигәахо иаԥхьанӡа иааит. – Ҳазшаз иҳақәирԥхо ҭашәаанӡа, илақәа хышәымтын аџьныш… Ианарлашьцалак ила злаҿаҳәоу амыхны ижәыблы!.. – иаԥхьа игылаз аӡәы даацәажәеит, ибжьы ауахәама иҩныҩуазшәа. Абри ашьҭахь зегьы хынҳәны ицеит, ршьапышьҭыбжьқәа рыла ирацәаҩны ишааиз аҟара еиликааит. Еиҭаҭынчрахеит, бжьы имаҳаӡо.
Дзымҵасуа агәашьа дадҿаҳәалан, ус алақәа ршыбжьы иаҳауа далагеит. Харантәи дбаны, ишҟа еиханы ишаауаз ҩашьомызт, изааигәахацыԥхьаӡа рыбжьы цәгьахон. Деимыжәжәа дыргарашәа, аддыҳәа иааидыххылт. Рхаҭақәа ибомызт, аха рыбжьала ла дуқәан, игәы нҭыԥсааит, уажәы рхаԥыцқәа сыларԥсны сеимыржәжәоит ҳәа дышьхынԥсыланы дышгылаз, рызхара идшыланы, иламкьысӡакәа ихынҳәны ицеит.
Ԥсрак дахыԥазшәа игәы иабо, ицәеижьы ихыбзаауа, лассы ихы инапахьы изаагомызт… Абга кыдцаланы иркызшәа, рхаԥыцқәа еихакшо идгьежьылоз алақәа дыфа-дҟаҟа, деимыжәжәа дымгакәа дахьаанрыжьыз агәра изгомызт. Ахаҳә рҿаҳазшәа иԥырҵны ианца ашьҭахь ҩаԥхьа бжьы имаҳаӡо иааҭынчрахеит, иааигәа-сигәа, ԥсы зхоу акы ықәӡамызшәа, иууаӡа иааҟалеит.
Деибганы дшаанхаз агәра анига, ашәара наихыҵын, ихыԥсааны иҟаз аӡышра ааисны дакит, абыржәыҵәҟьа ианимоу иԥсы ааихыҵрашәа.
Аҟәа данҭакыз, Ԥачулиа дҿажәкны даниргәаҟуаз иханаршҭит, усҟан маҟҿаҳәара дызӡаагылаз аӡытҟәа, ихәынгашьаны иҿахьы аҩагара акәым, дахьӡааԥшылоз изымчҳауаз, уажәы имазҭгьы, аӡыхь еиԥш иԥхьаӡаны, даҵашьшь ижәуан, убри аҟынӡа игәы шабон.
Скыдҿаҳәаланы сабанӡарымазаауеи, уаҳа лашарак смырбаӡакәа исылгарц рыӡбама ҳәа дышгәжәажәоз, ашьапышьҭыбжьқәа иаҳауа далагеит, изааигәахацыԥхьаӡа ицәымыӷхон. Иҵаргалоз издыруамызт, аиха ду аӡәы иҟәаҟәа иқәҵаны, ихы хисарц дааиуазаргьы ибомызт, адгьыл иҵархәашаны
игарашәа акәын изааигәахара иаҿыз ашьыпышьҭыбжь илымҳа ишҭасуаз.
Иҟаларызеишь ҳәа игәы ҭыҵны ицо дшыԥшыз дааидыххылан, илақәа злаҿаҳәаз кны днахан иаамихын, ахыҭҟьа еиԥш дласны ишьҭахьҟа даақәгьежьааны иҿынеихеит.
Наҳар уи инеиҿаԥшраҵәҟьагьы дахьымӡеит. Ишьҭахьҟала дахьихәаԥшуаз, уигьы ихахәы қамызуа иоужьын, аԥшҟаԥшь аԥаҵа ԥшра змаз иҟәаҟәа аахнаҩо иқәыԥсан, дырбаандаҩны даазгақәаз реиԥш ишьапқәа хтын, аурыла дреиҵан, аха ижәҩахырқәа ҟьаҟьаӡа, акыр иааиланы деилаҟацаӡа дыҟан, ааҵәа еиԥш ишьамхы инахысуа ишәыз ишьахәарқәа аҵыԥшуан. Уигьы диламкьыскәа дидҵны иҿанынеиха, Наҳар игәы ааиԥсахын, суҳәоит, анцәа уишазар, ҵәыцак азна аӡыржәтә сыҭа, сҿажәкуеит ҳәа ишьҭеиҳәеит, аха дааҳәынгьы дихәамԥшит, аҭакгьы иимҭеит, ишьаҿақәа еихҳәо дцеит ихы шхаз, даанымгылаӡакәа.
Наҳар ила аҿаҳәага анамырхыз, амра ҭашәахьан, аха аилашәшәара аҽазнамкӡацызт, дахьынаԥш-ааԥшуаз зегьы ккаӡа ибон, раԥхьаӡа илаԥш зықәшәаз, аупцәа хылԥақәа реиԥш рхыбрақәа қәацә-қәацәӡа (зегьы неибеиԥшын) изхагылаз аҩынқәа роуп, рҭӡамцқәагьы рхыбқәагьы мҿлыхын, аҟауар акыр еиԥшын, абылра иалҵызшәа еиқәаҵәа-еиқәаҵәаӡа иҟан. Ихаан абарҭ иреиԥшыз аҩынқәа имбаӡацызт, иџьашьаны дрыхәаԥшуан, неиԥымкрада (амҿы иалху) аџьарсахьақәа рыдҟаҵалан. Аҩынқәа ракәын иибоз, аамҷыдарахаз ԥсы зхоу аӡәы илаԥш дыҵашәомызт. Акакала илаԥш рыхго дышрыхәаԥшуаз, зегьы иаарылыҳәҳәо игылаз ҩын дук, ауахәама ԥшра змаз, илақәа надхалт. Аԥхьа ахацәа, аҳәса, ахәыҷқәа рацәаҩӡаны игылан, еиқәышьшьы, аӡәгьы ҿиҭуамызт. Игылан иадырсызшәа зынӡа имқәацаӡо. Аҳәса неибеиԥшны ршьапаҟынӡа инаӡо ацәҩыча ршәын, рылақәа аарлаҳәа иааҵыԥшуа зегьы рылахьқәа ҿаҳәан. Ахацәа абжеиҳараҩык ршьапы хтын, рхахәқәеи ржакьақәеи аужьын, ршьамхы инахысуа ааҵәа аформа змаз амаҭәа ршәын. Хәыҷгьы дугьы рҿы џьарак ирханы игылан, ус аӡәы даацәырҵит, адгьыл дааҵыҵызшәа, дахьынтәиааз ҳәа изгәамҭаӡакәа, уи ишәыз амаҭәа зынӡа аҽакын, ишьапаҟынӡа илеиуа харԥуп ҳәа азуҳәаратәы иҟан, ижакьа ҟәашшӡа имаҟҿаҳәаранӡа инаӡон, ихахәгьы убасҟак иаун. Изнапык ала алаба ҟаҵа икын, егьи
инапы – ацәашь ду, ихәда аџьарсахьа хьлыхушәа еилыԥхаауа иахшьын. Иаԥхьа инеины, рхы адгьыл аҟынӡа иларҟәны, рылахь, рыџьымшь ӡатәны, инапы иагәӡуан, иара даарылыҳәҳәо диашахәҵәаӡа дрылагылан, ихы ирҵысуан, дымхырхәаӡакәа. Нцәак еиԥш дыԥхьаӡаны имҵахырхәоит… дреиҳабызар акәхап ҳәа игәы дҭахәыцуа Наҳар ила ааихмырсыӷьӡакәа дизыԥшуан, ихаан димбацызт, абасҟак зжакьа ауз ауаҩы, еиҳаракгьы изымбатәбараз, иара ида егьырҭ зегьы ибықа-бықаӡа амшәқәа реиԥш иҟан, ахәыҷқәаҵәҟьагьы ҟәаз-ҟәазӡа, амшәҳәарақәа реиԥш ирылан. Иара арахәыц еиԥш дпаџьхәаӡа, ибаҩқәа рыда жьы икзамызшәа акәын дшибоз.
Инапы агәыӡреи имҵахырхәареи ианалга, Ажакьа ду днараԥызан, рызегьы аҩнуҵҟа иҩналт. Рхаҭақәа ибомызт, аха анцәа ишьапкра ишаҿыз, «Алилуиа» ҳәа лассы-лассы иеицдырӷызуаз ажәақәа рыла еиликааит. Иааилалашәшәаанӡа, ҿааихак рымаӡамкәа, «Алилуиа» рҳәон.
Анцәа иашьапкра иалгазар акәхап, Ажакьа ду ида хәыҷгьы-дугьы адәахьы идәылҵит, анцәа иҿаԥхьа руалԥшьа ахьынарыгӡоз агәахәара шырнаҭаз рхы-рҿқәа ирныԥшуан. Ажәҩан ахь ишьҭыԥраарашәа, игәырӷьа-гәырӷьо еилыҵны, доусы рыҩнқәа рахь ицон. Дук ицәыхарамкәа игылаз аҩны ашҟа ԥҳәыск, ԥшьҩык ахәыҷқәа рнапы ианкны, илыма лҿаалхеит. Аума рбазшәа, ахәыҷқәа, нацәала деибарбо, ишҟа аԥшра ианалага, аԥҳәыс, иҟалом уахь аԥшра, аџьныш илаԥшцәгьа шәҽацәышәыхьча, лҳәан, дырԥырагыланы аҩныҟа иҩналгалеит. Наҳар агәра игеит сыџьнышны срыланагалазшәа рыԥхьаӡоит, уи азоуп скыдҿаҳәаланы сызрымоу ҳәа.
Аҩны ахәыҷқәа лыманы дшыныҩналаз еиԥш, алашара алыркит, ашәқәа ҟьаҟьаӡа иаартны инлыжьит, инеидыртәаланы акрырҿалҵеит. Наҳар абарҵаҿы дгылазшәа зегьы ибарҭан. Иџьеишьон, аџьныш илаԥшцәгьа шәыҵамшәан ҳәа, сышҟа имырԥшӡакәа, исывганы илгеит, арахь аҩны ашә аартны сызрыладырԥшуазеи ҳәа. Ахәыҷқәа акрыфаны ианалга (ран лакәхап ҳәа иӡбеит), аԥҳәыс, ацәеиқәаҵәа зхаз шәҟәы дук аартны лшьамхы инықәҵаны днатәан, лаԥхьа инаргыланы рзаԥхьара далагеит. Аԥхьара далагаанӡа ахәыҷқәа, рхәхәы рыкәа иҭассы, рылахь, рыџьымшь рӡатәит. Арҵаҩ бзиа леиԥш акәын ишыдлырҵоз, лыбжьы акара-караҳәа идәылыҩны иаҳауан. «Схәыҷқәа, амаалықь цәа зхоу, ахьӡы зхьыршоу!
Крышәфеит, крыжәжәит, ишәзыбзиахааит, шәҿы-шәнапы шәыӡәӡәеит, шьҭа ашьҭаларахь шәхы шәырхоит, хыхь иҟоу зегьы иаҳхылаԥшу ишҟа, шәҿы нарханы шәиҳәа, цәамҭхаа шәиҭарц, ианшалак дышәзылԥханы шәааирԥшырцаз… шәылахь, шәыџьамшь ӡатәны, шәалага абас аныҳәара: – Аби, Аԥеи, Аԥсыцқьа зхоуи шәыхьӡала, Амин!.. (Ахәыҷқәа рыбжьы еиқәыршәаны еицырҳәеит). Нас маҷӡак шәааҭгыланы, шәцәаныррақәа зегьы ҭынчхаанӡа… Ҳазшаз шәимҵахырхәа, шәыгәқәа аартны шәиҳәа… – Уара зхьышьаргәыҵа ҳакәхшоу, ҳагәнаҳауп, ҳрыцҳашьа… ианшалак ҳаарԥшы, ацәа ҳалых, улыԥха-угәаԥха ҳаҭаны, Амин! (Ахәыҷқәа еиҭарҳәеит еицҿакны.)
Аныҳәара ишаалгаз еиԥш, ахәыҷқәа уаҳа рышьҭыбжь мыргаӡакәа риарҭақәа рҿы инеины ишьҭалеит. Хаҵак аиха дуӡӡак кны даадәылҵын, Наҳар ишҟа дыԥшуа, абарҵа даақәтәеит. Уи даныҩналозгьы имбеит, даныҩнаԥшуазгьы аҭаацәа дрылибааӡомызт… Дабаанагеи, игәахәын, иааџьеишьеит.
Иаԥхьа игылаз аҩны мацараҿы акәӡамызт, егьырҭ рҿгьы аныҳәабжьы ҩныҩны акраамҭаӡа иаҳауан.
Аиха ду аанкыланы абарҵа иҵатәаз дшихьчоз шибозгьы, дзыдҿаҳәалаз агәашьа ыҵыхны сыԥсы сызрыцәгозар ҳәа, Абраскьыл еиԥш, уажәы-уажәы имч ааизыркәкәаны дахон, аха аҵыхра акәым, арҵысраҵәҟьагьы илшомызт, убасҟак иӷәӷәаны иарсын.
Наҳар данҭаркыз аҽны инаркны, ааӡабцәгьас хкы-хкыла ихимгацыз ҳәа иарбаныз, аха уи ауха еиԥшҵәҟьа ашьартәага дақәымшәацызт. Акы, дҿажәкуан, изыхгомызт, ҩба, деиқәԥах дызлакыдҿаҳәалаз ашаха ижьы ԥҟаны, дыҵкааны дахәаруан, ихԥахаз, дызлашәаз ауаа изырурц ирҭахыз издырамызт. Акы аҵкыс акы еицәаны изеилалан, игәы кыдгыланы, абри еиԥш алахьынҵа еиқәаҵәа соураны сзыҟаз, иҟасҵахьаз цәгьарас, ҳәа ихы ицәымыӷхо аҟынӡа днанагон, аха ичҳа… ахаҵа дызқәымшәо иҟоузеи, ҳәа игәаҵа иҭаршәыз агәаӷь дарыӷәӷәон, дхыбгаӡо даналагалак дааиднакылон. Исзыршандаз ҳәа дгәаҟуан, изыршаӡаргьы уаҵәтәи амш бзиарак сзаанагоит ҳәа зынӡагьы дақәгәыӷӡомызт. Аха усгьы… аԥсхыхра иаҿу
ачымазаҩ гәаҟ ашаранӡа сызнеиндаз ҳәа иԥсы ықәханы дшазыԥшу еиԥш, иаргьы ашара дазыԥшын. Аха ишаӡомызт, аҵыхгьы иара иеиԥш иаанкыланы икыдҿарҳәалазшәа, аамҭа мцаӡозшәа ибон. Уажәы-уажәы ихы ҩышьҭихуан, аха анаҟә ҳанто ихыжьлаз еиҳагьы иарлашьцон. Аеҵәақәа ибо ажәҩан цқьазҭгьы, ма урҭ рыла ианшоз имдыруази, дышрыхәаԥшуаз аамҭа ихимгози.
Имч илӡааны, арҩашьыга ирҭазшәа, дыҵашьшь акы даманы ицошәа анибалак, ихы аҿыгәҳәа агәашьа ианҟьаны иҽаалихуан.
Ҵхыбжьон агәы ианахыс, аҵых аҽеиҭанакит, анаҟә хыҵит, ажәҩан аҽарыцқьеит, аеҵәақәа кыдыӷӷаа иааԥшит… Митәык ихаԥаны ихәаҽра ишаҿыз, аӡәы дҩахан иааихихызшәа, иԥсы ааивигеит, анаҟә хыҵны аеҵәақәа аниба. Убри аамҭазы игәы ааҭанарӡыӡо ивараҿы бжьыцәгьак аагеит, гыгшәыгу, дуаҩу зыбжьы газ изеилымкааит. Днаԥшы-ааԥшит, аха ԥсы зхаз ҳәа иааигәа-сигәа акгьы имбеит. Слымҳа сажьама ҳәа иԥсы ӡаны дшыӡырҩуаз, аҳәагыла еиԥш ихаԥыцқәа аҿаԥ-аҿаԥ рыҵго, – «Аеҵәа кыдысхуеит… Адгьыли ажәҩани еиҟарастәуеит… шәызегьы шәыҟаӡамшәа шәыхәҵәы ықәсхуеит… Алақәа… Аҳәақәа»… – ҳәа аргамаду илымҳа иаҳауа, ауаҩы ибжьы адгьыл иҵыҩны агара иалагеит. Дгачамкны абжьы ахьиаҳауаз ахь дыԥшуан, ивараҿы икажьыз ахаҳә ду иаҵыҩны акәын ишааҩуаз. Убриаҟынӡа ибжьы цәгьан, абыржәымзар-абыржәы адгьыл даахәыҵыҩрны, аеҵәақәа днарымҵасны иаакыдиԥаарашәа… адунеи зегьы аархыџ-хыџны, еилаԥыххаа игарашәа. Иаҳауаз абжьы шизхымгоз… – «Уҿахы еиқәаҵәахааит… шәиԥхьыӡ угымхааит… Окоиани!» – ҳәа хыхьынтәи аҳауа иалаланы иаауазшәа, аҽаӡәы ибжьы аагеит. Уик зынӡа деивнагеит, аҩада дҩаԥшын, аӡәгьы дибом, алада длаԥшын, аӡәгьы дыҟам, арахь ирҳәо иаҳауеит. Аӡәы дмақаруеит, аҽаӡәы дшәиуеит. Сеилаԥсама, исыхьзеи ҳәа ихы агәра изымго дӡырҩуан. Ус еиҭах анаҟә нхаҳалан, аҵых еиҵапата ианааҟала, аҩыџьагьы рҿы ашәаҳазшәа, хыхьынтәи зыбжьы ааҩуазгьы, адгьыл зыбжьы хәыҵыҩуазгьы «аицәажәара» иаҟәыҵит.
Аџьаҳаным дгьыл аҿы саанагама ҳәа, иҟоу акгьы изеилымкаауа, дышьхынԥсыланы дыԥшын иҟаларызеишь ҳәа. Абри ашьҭахь, дук хара имгакәа, аԥсаатә ацәа иалҵын, рыбжьы агара иалагеит, џьаҳаным дааҭыҵны дунеик днықәлазшәа, изгәакьаӡоу џьоукы умшәан ҳәа рыбжьы иқәдыргозшәа, иҽааиԥсахит. Урҭ ирҳәоз, шьҭа ашарккара иалагеит ҳәа акәын.
– Шәыбжьы мгааит!.. Адунеи шәаныӡааит… шәышԥасцәымӷу ԥсгьы-бзагьы!… Шәызегьы шәыҟаӡамшәа шәыхәҵәы ықәысхуеит!… – Аҵарақәа рҿы шааихырхыз еиԥш, ҩаԥхьа адгьыл иҵыҩны уи абжьы мыжда агара иалагеит. Уи еиԥш заҳарыз сара соума иҳәозшәа, хыхьтәигьы, – Уҿахы еиқәаҵәахааит!.. Шәиԥхьыӡ угымхааит!.. Иҟоуҵахьоу агәнаҳа узымгааит… Окоиани! – ҳәа ишәира деиҭалагеит.
Сабаанагеи, ҳара хдунеи аҿы акәӡами сахьыҟоу, излацәажәо иаанагозеи, насгьы дара зусҭцәада, рхаҭақәа зысымбозеи ҳәа ахәыцра бааԥсқәа изцәырыргон, дунеи лашьцак ахь даманы ицон дҵааркәкәала. Зыбжьы анышә иҵыҩуаз, Окоиани ҳәа хыхьтәи диқәшәиуа даналага, Каин (Библиа аҟынтәи) дигәаланаршәеит, Каин ицәымӷра ауп ажәа «Окоиани» зхылҵыз, уи шәира дууп.
Ҽаамҭанызҭгьы Библиа ашәҟәы заҵа игәалеимаршәарыз, уи аҵыхәала аума ихигахьан, аҵара далганы ҿыц аредақциаҿы аусура даналага, Библиа дшаԥхьахьаз, насгьы ахаҭа шимаз, игәра ганы аус ицызуа Раҭба ианиеиҳәа, иану хәыҷ-мыҷқәак сзеиҭаҳәа ҳәа диҳәеит. Адами Евеи рыҷкәынцәа – Каини Авели ртәы изеиҭеиҳәеит. Наҳар урҭ аишьцәа ирзеибауз ихамшҭӡо ихаҿы иаанханы иҟан. Аныки абыки ирыхшеит, ашьа ирылаз акакәын, аха зынӡа еиԥшӡамызт. Авель дуаҩыразын, дымшын… иикуаз, иишьҭуаз ицааиуан, инкаиршәуаз ииуан, аҩа икыр, аԥсы ҭалон, иаӡахон. Жәа-уасак абна илеиҵар, шәкыла игәарлон, аҿырпын аирҳәон, абжьы хаа ауаа зегьы ргәы ҟанаҵон, ауаа ракәым аеҵәақәеи, аԥсаатәқәеи, аԥсабареи бзиа ибаны иазыӡырҩуан. Каингьы ажәла леиҵон, аҽаҩра беиа ҭигарц иҭахын, аха адгьыл ицәымӷын азы иӷьацомызт. Авель иеиԥш иаргьы ауаа зегьы бзиа дырбозар иҭахын, аха дбаны иаанхомызт. Аеҵәақәа, аҵарақәа, аԥсабара, ауааԥсыра зегьы игәы рзыразымызт. Ажәакала, дуаҩы мыждан. Иашьа диҵашьыцны, игәаӷ кны дагон.
Ҽнак аишьцәа еицны дгьыл харак аҽы ишыҟаз, ахьҭа ӷәӷәа ҟалеит. Ааигәа-сигәа уаҩ дынхаӡомызт, бна дуӡӡак агәҭаны акәын, ахьҭа рзымчҳауа ианалага, амца еиқәҵаны ҳаҽҳарԥхап ҳәа рыӡбеит. Хаз-хазы иалагеит аиқәҵара, аха Каин иага иундазгьы имҿы амца амкит. Авель инапы ахьирсаанӡа аҽыԥҳәа ицгылеит, иԥхеит, илашеит. Абжьааԥны еиԥш ибжьы хааӡа ашәаҳәара далагеит. Каин уи ихы-игәы иасит, саргьы абас сашьа еиԥш искуа, исышьҭуа зсыцмааиуазеи ҳәа дыцәгьашьыцуа дихәаԥшуан, ианизымчҳаӡа дҩагылан, хаҳәла дааисны дишьит. Адунеи ахаан аӡәгьы ибараны дыҟаӡам сашьа изызуз ҳәа дигәҭасны, дхәыҵажьны диҵәахын, дцеит. Абнаршәыра дылаланы дышнеиуаз, аҵлақәа аазаза-мазан, – Каин, уашьа Авель дабаҟоу? – ҳәа рыбжьы иқәдырго иалагеит. Иаҳаз иамхацәгьахан, абнаршәыра дылҵны ҵла шьаҭа ахьымиӡоз асакара дықәлеит, шьҭа исыбаргәызеи, аҵлақәа рыбжьы саҳауам ҳәа игәы рҭынчны, аха дышнеиуаз аеҵәақәа аакәеицеин, – Каин, уашьа Авель дабаҟоу? – ҳәа изҿыҭра иалагеит. Абнаршәыра дзыламгылт, асакара дзықәымгылт, аума дақәшәеит, дабацари? Иӡбеит ацәыслампыр еиԥш адгьыл дхәыҵаларц, ус егьыҟаиҵеит, ижны дхәыҵалт, аарлаҳәа ихы аацәыҵыԥшуа. Иаашаанӡа ҽԥныҳәа имаӡамызт. Ишо ианалага аҵар ҿыхан, дыкны илақәа ҭырхуа иалагеит, – Каин, уашьа Авель дабаҟоу? – ҳәа. Убасҟан ауп ианеиликааз, аӡәгьы ибом, аӡәгьы иаҳауам ҳәа дақәгәыӷны агәнаҳара иҟаиҵаз шианамхоз… абна, адгьыл, аеҵәақәа, аԥсаатәқәа зегьы алымҳа шрымаз. Каин усгьы ауаа ргәы изҭамызт, Авель еиԥш изыразымызт, иашьа гәнаҳарала дҭарханы, ахаан ауаҩы ишьа зымбаӡацыз адгьыл иашьа ишьа шықәиҭәаз анраҳа, иахьарнахыс ҳазшаз дузыцәгьахааит ҳәа ашәиԥхьыӡ ишьҭарҵеит… Убасҟан ауп ажәа «Окоиани» анаԥырҵаз ажәлар, Каин ицәымӷразы…
Наҳар абри алегенда Бено Раҭба ианизеиҭеиҳәа ашьҭахь мчыбжьык ааҵаанӡа, Абиблиа шәҟәы уаԥхьахьеит, ахаҭагьы умоуп ҳәа дырххо дрыманы иаақәлан, дақәдырӡуан, аредақтор иҽаҿажьны деиқәимырхазҭгьы. Раҭба ицәгьа шиҳәаз аҟара гәҩарас иман, аха инагӡаны агәра изгомызт, аус еицаауеит, ҳаиҩызцәоуп, уи еиԥш ацәыхцәыфара илоуп ҳәа амалахазгьы ихаҿы изаагомызт. Зынӡа акгьы зхараӡамыз игәылак игәы изҩон, избан акәзар хәылбыҽхак имҵаҵан дшаԥхьоз, дизгәамҭаӡакәа, иҩны ашә аартны дааихагылахьан. Аха ацәгьа зҳәаз Раҭба шиакәыз агәра игеит, данҭарк, аусҭҵааҩ иҿахәы иҿихырц даннеига, «Наҳар Абыхәба Асовет мчразы игәы цқьам… Акоммунист партиа даӷоуп» ҳәа ашшыԥхьыӡ инапала ииҩыз шықәыз аниба. Уи нахыс аусҭҵааҩцәа иҿыхәы иҿырхырц днаргацыԥхьаӡа, игәы ҭыҵны ицо дазыԥшын, уара анцәа дхоуҵоит, Абиблиа шәҟәы умоуп ҳәа анбасарҳәои ҳәа. Аха, анцәа иџьшьаны, уи аӡбахә ала аӡәгьы акгьы иеимҳәеит.
Наҳар абарҭқәа зегьы игәаларшәаны дахьынӡарызхәыцуаз, изгәамҭаӡакәа иҟьаҟьаӡа ишеит. Раԥхьаӡа иибаз, ахаҳә ду ахькажьыз иахагылаз аҵла ҳаракы аиха кны илбааз ауаҩы иоуп. Уи иацы дытҟәаны даазгақәаз руаӡәык иакәын. Аҵла дышналбааз еиԥш, ишҟа дымԥшӡакәа днаивҟьан, ҩнык дныҩнашьшьы дцеит. «Иаха хыхьынтәи зыбжьы саҳауаз, хымԥада, иара ихаҭа иоуп, адгьыл зыбжьы ыҵыҩуази сареи ҳаиҷаԥшьозҭгьы акәхап», – ҳәа игәы дынҭахәыцит.
Абри ашьҭахь аҩнқәа зегьы рышәқәа атын, ахацәа дәылҵны иццакы-ццакуа иаха аныҳәара ахьрымаз аҩнахьы ицеит. Ахәыҷқәеи аҳәсақәеи ыҟаӡамызт. Рацәак аамҭа иҩнамхеит, иаха «Алилуиа» акәызҭгьы ирҳәоз, ашьжьымҭан «Амин» акәын иҩныҩуаз. Ажакьа ду раԥхьа дгыланы зегьы аадәылҵит. Иаха ахәылбыҽха иныҳәаны иандәылҵыз еиԥш акәӡамкәа, рыҿныԥшылара даара ицәгьан, зегьы акы иргәааны иаман. Ажакьа ду раԥхьа дгылан ицон, аӡәгьы дцәажәаӡомызт. Иаԥхьаҵәҟьа ииасит, ишҟа аӡәгьы дхьамԥшӡеит. Рхы шхаз адәы аханы игылаз аҵла ҩа иаадгылт. Ажакьа ду инапы ҳаракны иҩышьҭихын, акы реиҳәеит. Шьоукы аарылҵын, иҩны аҩынқәа рышьҭахьҟа ицеит. Ҩыџьа аиха дуқәа кны Наҳар ишҟа рҿаархеит. Уажәымзар-уажәы иаасыдгылоит, исзырурц ирҭахузеи ҳәа дшыԥшыз, иара иахь имнеиӡакәа, ахаҳә ду ахькажьыз иаахагылан, адауқәа реиԥш, иаашьҭыхны зымҩа ишьҭарҵеит, ианша нахыс адгьыл бжьы ыҵыҩӡомызт. Наҳар ила ааихмырсыӷьӡакәа дрыхәаԥшуан, ахаҳә аганахь ианышьҭарҵа ашьҭахь ашыш чалт еимакы-еиҿакны иааныркылан, иршәны икарыжьит. Адгьыл иҵыҩуазшәа зыбжьы иаҳауаз ажра дҭаҿаҳәаны дрымазаарын, дцар ҳәа ишәаны иақәҵаны ирымаз анаахырх, иханы дааҭырҳәеит, маҟҿаҳәара ҩахыс маҭәа ишәӡамызт, аха амшә еиԥш дқамсаӡа, иаԥхьагьы ишьҭахьгьы ахәы иқәын, ижакьа ицламҳәа иаҵацәахын, мчыла ишхырҵәаз ҩашьомызт, ихыргәдаан, ихәда еихасыҟәын, ижәҩахырқәа ылаԥыҵәҵәоушәа ихьыԥсаа-хьыԥсааӡа иҟан. Илақәа цәыркшаԥаны ихы-иҿы кылгәыгәӡа, ухала ушнеиуа амҩан даауқәшәар уицәшәаны уҩрын.
Наҳар абри еиԥш иҿаасҭаны еиҿартәыз ихаан димбацызт, дшанханы дизыԥшуан. Инапқәа ҿаҳәан, ишьапқәа шьаҳан. Даргьы иацәажәомызт, иаргьы ҿиҭуамызт, ихаԥыц аҿҿа ыҵго, илақәа ырцәгьаны дрыхәаԥшуан, инапи ишьапи дақәиҭызҭгьы, иааихихрашәа. Ишьаҳага ааишьырхын, драԥцаны, ауаа еизаны иахьгылаз ашҟа дрыманы рҿынархеит. Дырзааигәахо даналага, рызегьы рызқәа иеиарханы иаагылт. Днаганы аҵла ҩа дадҿарҳәалт. Уажәоуп иангәеиҭаз, баша иҵҩааз ҵлаӡамызт, ихыблаа-ҿыблааны амца иарҩахьоу акы акәын. Дадҿаҳәаланы ианаалгоз, аҩны ашьҭахьҟа идәықәиҵақәаз џьоукы аҭәа рхарчыла, аҽа џьоукы реидара амҿы иаҵаланы иааин, аҵла иаакәыршаны ишьҭарҵеит. Ажакьа ду даарылҵын, ажәҩан даҵаԥшуа илахь-иџьымшь ааиӡатәын, икыдҿаҳәалаз ихы наиқәкны ишәира далагеит абас:  (Зегьы еицҿакны – Амин!… Амин!..)  (Зегьы еицҿакны – Амин!)
(Зегьы еицҿакны – Амин!)  (Зегьы еицҿакны – Амин!)  (хнытә еицырҳәеит).
Ашәира дшаалгаз еиԥш, ацәашьы дҩахан иаашьҭихит, аӡәы днеин амца аиркит, абылра ианалага. – Абас ублыроуп, уара аџьныш, – ҳәа Ажакьа ду ианиҳәа, иажәақәа зегьы еицырҳәеит. Абри ашьҭахь аҭәа наиқәыжьны (аԥхьа иааикәыршаны, амца анеиқәырҵо еиԥш, амҿқәа шьҭарҵеит) амца адыркит. Али-ԥси рыбжьара амцабз аҵлагьы иаргьы инарықәҵәиаашеит. Знык-ҩынтә раҟара иҳәҳәабжь аагеит…
Наҳар ила ишабоз ауаҩы амца ицраҵаны аҿҿаҳәа дырблит. Ԥхыӡ ибаргьы зыгәра изымгоз алабҿаба ибеит. Ҳаӷоу дзыниаша, ауаҩы даанкыланы иԥсы шҭоу дахьырбылуа адунеи аҿы днанагеит… Дыццышәтәарахаанӡа ихагылан ихәаԥшуан, нас, иааира дук згаз реиԥш, игәырӷьаҵәа рышьҭахьҟа иаахынҳәит.
Ахәыҷқәеи аҳәсеи убасҟан ауп рыҩнқәа ирдәылҵны адәахьы ианықәлаз.
Амра макьана имгылацызт.
Наҳар идыруан, амра аныҩагыла нахыс ила ааԥшыр шырымуаз, иацы еиԥш ишҿарҳәоз, ҳазшаз иҳақәирԥхо алашара ила иамбароуп ҳәа иарҳәаз игәалашәон. Ажакьа ду гәыԥҩык ицны ахыбра ҳаракы, уахәамоуп ҳәа игәы иззаанагоз ахь ицеит. Егьырҭ зегьы рыҩнқәа рышҟа инеиит, аха минуҭкгьы иҩнамхеит, ажәжәаҳәа рхатә усқәа рнапы адыркит. Аԥхьа арахә реилыргара иалагеит. Рырахә рыҩнқәа рышьҭахьҟа акәхарын иахьҭакыз, ачуан дуқәа реиԥш (амҿлых) акака аанкыланы идәылҵны ицон, ԥыҭрак ашьҭахь хшыла ихыжжуа ирыманы иаацәырҵуан. Ахәыҷқәа рыцыԥхьаӡа чаҟәак-чаҟәак (уигьы мҿлыхын) аанкыланы, ашә илагылан. Ахш аҩнуҵҟа иҩнаргалаанӡа ачаҟәақәа рызна-рызна ааҟаҵаны рхәыҷқәа иддыржәуан ишаӡаз.
Ҩыџьа аҷкәынцәа ҽеиқәа ҳаракык, ахәда ахамуҭ ахаҵаны, ирыманы ауахәама азааигәара шьамхышәара ишьҭыхны еиқәыз ҩ-хаҳә дуӡӡақәак иаарыдгылт. Ахаҳәқәа иаарыкәыршаны, аӡлагара ахәыла еиԥш, мҿыла иҟаҵаны иаҵагылан. Аҷкәынцәа аҽы ахаҳә иаҵарҳәеит, нас уажәы-уажәы аҷын ахҟьо, иаваргьежьуа ирыманы иаақәлеит. Наҳар ашана ибазшәа дыԥшуан, хаҳәқәоушәа иибоз луқәазаарын, ахуҳәа алагара иалагеит. Аӡәы дахагыланы ачарыц ахәлеиԥсон, егьи аҽы даасуа иакәиршон. Алу аҳәиҵә-ҳәиҵәҳәа ашыла аҿыҵуан. Аӡәы иеиҳәеит ҳәа агәра игараны дыҟаӡамызт, иахьатәи аамҭазы абри еиԥш аԥсҭазаара змоу, раԥхьаӡатәи ауаа рыда аҽа џьоукы ыҟоуп ҳәа, иблала имбазҭгьы. Иҵегьгьы ибараны дыҟан, аха амра гыло ианалага, иацы дыкны даазгақәаз реихақәа кны (аиха мкыкәа аӡәгьы аҩны дцәылҵӡомызт) иааидгылан, илақәа ҿарҳәеит, амра аҵаԥшра дақәиҭымызт. Алуқәа рыбжьада акы имаҳауа. Акы имбо дгылан. Амца зыцраҵаны ирблыз ауаҩы данааигәалашәалак, маха-маха деиҿышәшәон. «Уџьнышуп ҳәа рыцҳашьарак ҟамҵаӡакәа дыццышәыртәит… сыкны санааргоз уаргьы уџьнышуп ҳәа сарҳәеит. Издыруада уигьы сара сеиԥш дҟьаланы таига дшылаз, дрымԥыхьашәаны, дыкны дааганы, ууаҩӡам ҳәа гәрамгарҭас дҟаҵаны дырблызар, саргьы уи еиԥш сзыԥшызар?» – абри еиԥш ахәыцрақәа ихы иҭагьежьуа, ҭаха имҭо, дырхха дшыркыз, аддыҳәа еибарыҩны иааидыххылан, агәашьа дызладҿаҳәалаз ашаха ԥдыртлеит, ишьапы ашьаҳага ашьырхит, илақәеи инапи ус ишҿаҳәаз иаанрыжьит. Дрыманы идәықәлеит, сырблырц сыргозар акәхап ҳәа, аԥхӡы хьшәашәа иқәнаҭәон. Ишьамхқәа иҵаҟәалон, дырзынкыломызт, аха мчыла игәҭасуа дыргон. Сабажәгои, исзыжәурц ишәҭахузеи, сеилышәкаа, шәуааӡами ҳәа драцәажәарц далагон, аха иҿы ааихихыр руӡомызт, аӡәы инап дуқәа иҿагәаны дааихеикуан, дара усгьы ажәак рыҿшәомызт.
Снаганы аҵла садҿарҳәалоит ҳәа дышгәаҟуаз, хыбрак дшыҩнаргалаз аҟара гәныхәҵысҭала идырит, излеидырызгьы ашәхымс ишьапы аахеит, дахҟьашеит, насгьы ашә анаатуаз абжьы иаҳаит.
Абра уеиҭамҵын ҳәа аанарго дықәкшаны дааныркылт. Ибаҩқәа еилаԥыҵәцәа дызкыз анапқәа дааурышьҭын, рышьҭахьҟа ихынҳәит, идәылҵны ишцаз ршьапышьҭыбжьқәа рыла идырит… ашә ыдырҵеит, аха ихадмыркӡеит, ма аҵәымӷ аадырхо, мамзаргьы ацаԥха ыладыршәуа ҳәа бжьы имаҳаӡеит илымҳа кыдҵаны дахьыӡырҩуаз. Сабааргеи, шьҭа сзықәшәараны сыҟоузеи ҳәа деиҵаӷәӷәа дышгылаз, уара аџьныш, уаҳзаазгазеи… иуҭахузеи… узышьҭоузеи ҳәа иҿаԥхьа аӡәы ибжьы аагеит.
Еиҭах «уара аџьныш» ҳәа аниаҳа, игәы ныҭӡыӡааит, иацәажәоз ибжьы ҵарыхәҵәаӡа иҟан, иааизымчҳаратәы аҟынӡа.
– Сара сыџьнышӡам, суаҩуп, – аҭак ҟаиҵеит аарлаҳәа, дахьҿажәкуаз ибз измырҵысӡо иҩахьан.
– Ауаҩы ҳара ҳҟынӡа ааишьа имаӡам, аҵыхәа змоу, атәыҩа зхагылоу, аҩысҭаацәа зықәтәоу џьнышуп уара. Издыруада ани антихрист, иахьа анцәа дзықәшәины, иқәццышәаа иигаз, усыцхраа ҳәа дуԥхьан уааигазар, аха хыхь иҟоу зегьы иаҳхылаԥшу угәҭакы уахьимгӡазар?
– Сара аӡәгьы дысмыԥхьаӡеит, ахәшә сашьҭан, сҟьалан сааит. – Наҳар шьҭа еиликаауан иацәажәоз ажәытә дин хаҵаҩцәа дышреиуаз, избан акәзар урҭ ракәын изҳәоз «анчи» ҳәа, «анти» ахаҭыԥан.
– Аби, Аԥеи, Аԥсыцқьа зхоуи, срыцҳашәшьа сара, гәнаҳа змаӡам, исаҳауа закәызеи, уи анчихристгьы аԥхьа ҳара ҳахь данықәнагалаз, сҟьалан сааит ҳәа ҳаиҳәан, иашаз џьаҳшьеит, ҳаижьеит, аригьы уи ауп ииҳәо… Рҵыхәақәа еивҵоуп… Изутәузеи? – Наҳар иакәӡамкәа аҽаӡәы диацәажәозшәа акәын ибжьы шиаҳауаз.
– Сшәыҳәоит, сеилышәкаа, харада ахара сыдшәымҵан, – Наҳар абарҭ ажәақәа аусҭҵааҩцәа иҿахәы аниҿырхуаз шаҟантә иҳәахьаз.
– Ҳара анцәа иишаз уаацқьақәоуп, харада ахара ауаҩы идҵара гәнаҳароуп ҳәа иҳаԥхьаӡоит, аха ҳазшаз ицәымӷу иқәнага дақәаҳмыршәар иҳанаижьуам. Анчихрист дҭаҿаҳәаны дахьҳамаз иаашаанӡа уихагылан еибышәҳәоз?
Наҳар абарҭ ажәақәа рышьҭахь идырит ажра иҭаҿаҳәаны идыргәаҟуаз ивараҿы иаргьы дааганы агәашьа дзадҿарҳәалаз змааназ, еимадоу, еимадаму еилыркаарц шырҭахыз. Ибжьы ихы иаламӡо даналагалак, узусҭада, узыргәаҟуазеи ҳәа диазҵаарц заҟантә иақәикызеи, аха убасҟак дҿажәкуан, ибжьы аҭгара илшомызт. «Анцәа иџьшьоуп сахьимацәажәаз, схы ахьиласымгалаз, акәымзар шәеимадоуп, шәҵыхәақәа еивҵоуп ҳәа саргьы сырбылуазҭгьы акәхарын», – абас акыраамҭа дхәыцуа дгылан ҿымҭӡакәа, нас иҽааԥсахны, – Сара сбаандаҩуп, жәиԥшь шықәса ҵуеит Сибра акартоӷа хгара саҿуижьҭеи, уара узҿу зынӡагьы дсыздырӡом, аашаанӡа бжьыцәгьак адгьыл иҵыҩны исаҳауан, аха ажра дҭыргаанӡа дуаҩуп ҳәагьы сыҟаӡамызт, – иҳәеит.
– Сбаандаҩуп уҳәама? Ус акәзар уантихриступ, уи азоуп ҳазшаз акартоӷа еиқәаҵәа узҭаиргылаз.
Игәы кылызҵәахьаз ажәа «анти» еиҭаиаҳаит, иааҟәымҵӡакәа уантисталиниступ ҳәа аусҭҵааҩцәа иҿагылан, уажәы уанчихриступ ҳәа иааидгылт. Сантисталинистӡам ҳәа ҭоуба иуан, аха игәра рымгеит, иԥсҭазаара абжа имырхит, уажәы уанчихриступ ҳәа егьи изаанханы иҟоугьы иаалгоит. «Дунеик салҵны аҽа дунеик саналалагьы, «анти» сзацәымцеит», ҳәа дхәыцуа дышгылаз, изҿумҭуазеи, уара анчихриступ ҳәа ибжьы ааизымчҳауа ихьамҭаӡа иаагеит. Наҳар ихы еилаҩынтуа, ибжа имҵны ицо дааҟалеит, Ԥачулиа ицқәа еихҳәаны, ихы-иҿы еицаҟьаӡа, иаԥхьа дааины даагылазшәа игәы иабеит, убри аҟынӡа рыбжьқәа еиԥшын.
– Анчихрист!.. Анчихрист! – еиҭеиҳәеит уи.
– Мап, сара санчихристӡам. Сара сқьырсиануп. Исус Христос ихылҵуаз алашареи, игәылҵуаз амшреи гәыкала уздызкыло ирзааныжь ҳәа апостол Симон Канонити деикәаҳәы-еикәаԥса, насыԥла дырҭәны, зымдырра иахҟьаны агәнаҳа иаҵаз ажәларқәа реиқәырхаразы дандәықәиҵаз, Кавказ данааи, гәыкала дыздызкылаз сабацәа рыдгьыл Аԥсынтәылоуп… Дазыразны наунагӡа иазаанижьит Исус имшреи илашареи. Убри аахыс ҳара ҳқьырсианцәоуп. Иара Симон Канонитгьы игәарԥханы наӡаӡа дазаанхеит ҳадгьыл. Ицәеижьы амадоуп, иара ихаҭа дзеилаҳаны иалихыз, Афон ԥшӡа… – Зны дзықәдырӡуаз Абиблиа шәҟәы ишаҳәоз инақәыршәаны аҭак ҟаиҵеит. Абасҵәҟьа акәын аусҭҵааҩцәа, уара уантисталиниступ ҳәа илақәа ҭырхуа ианалагалак, игәы ҭыӷьӷьаа сантисталинистӡам ҳәа шреиҳәоз, аха игәра ргомызт. Уажәы иҿахәы иҿызхуазгьы – аԥсыцқьа Исус Христос имшреи илашареи ажәларқәа иганы ирзааншәыжь ҳәа, апостолцәа еикәаҳәа-еикәаԥса, насыԥла ирҭәны иандәықәиҵоз иреиҳәоз иԥшьоу ажәақәа нагӡаны исмаҳаит ҳәа ҿааиҭит, игәра шимгаз ирдыруа.
Абиблиа уаԥхьахьеит ҳәа анкьа зны дзықәдырӡуаз иахьа ихы алаҿыхтәыс иоуит. Абаскак дышкыдырҟьахьазгьы, ихы инықәсуа ишдыршлахьазгьы агәынкылара имаз малыррак амаӡамкәа изаанханы иҟан. Гәаныла Абиблиа шәҟәы абӷьыцқәа еихыршәшәо, акакала игәаларшәо – Аԥсыцқьа зхоу Исус апостолцәа амш ианықәиҵоз абас реиҳәеит: «Зымдырра иахҟьаны агәнаҳа иаҵоу, еиуеиԥшым ажәларқәа шәрыласҵоит… абга ауасақәа ианрыларҵо еиԥш, аха шәҟәышыз амаҭ еиԥш… шәҭынчыз аҳәыҳә еиԥш… Шәахьнеиуа ауаа гәнаҳақәа ирзеиҭашәҳәала ажәҩан ахьынтәи ирхылаԥшуа дшыҟоу… алахьынҵа рызҭогьы иара шиакәу… Сара алашьцараҿы ишәасҳәо, шәара урҭ алашараҿы ирзеиҭашәҳәала… Сара шәлымҳа иҭасҳәо, шәара шәахьнеиуа ахыбрақәа шәрықәгыланы, шәыбжьы неиҵыхны ирашәҳәала. Амдырқәа, анцәа ихамҵаҩцәа шәҽырцәышәхьчала… Шәыршьыр ҳәа шәымшәалан… Шәцәеижьы ршьыргьы, хыхь иҟоу, иаҳхылаԥшу заҵәык иоуп шәыԥсы агара иақәиҭу… Шәхы иқәгылоу ахәыцқәа ԥхьаӡоуп, ҳазшаз иҭахымхакәа акы заҵәыкгьы алшәараны иҟаӡам. Сара сеиҭазҳәо дыхьчоуп… Уи сара деиҭасҳәоит хыхь иҟоу иаҳхылаԥшу ишҟа… Шәара шәыздызкылада, саргьы сидикылоит… Сара сыздызкылаз, хыхь иҟоу ҳаб анцәа ду (сара адгьыл ахь саазышьҭыз) иаргьы дидикылоит… Шәца, ачымазцәа аҩысҭаацәа рхышәцала, ишәхәышәтәла… аԥсцәа ргыланы аԥсы рхашәҵала… Анцәа ишәылеиҵаз ала шәымхәаахәҭлан ахьазы… Амалаҳәа ишәоуз амалаҳәа ауаа ирышәҭала»… – Наҳар иҿы ҭбо, иқьышәқәа еимаҷабны еибакуа, иҿы аарла еихыхуа, дыхәцәырххо схы сзеиқәырхозар ҳәа дшаҿыз, иазхоуп, иҳәан дааникылт. Иҿаирхьу, мамзаргьы шьҭа угәра згеит ҳәа акәзу иаанаго изеилымкаауа даанхеит, ацәажәара данаҟәих. Сԥышәара даҿуп, еиҭах азҵаара сиҭозар акәхап ҳәа дыԥшын, иацәажәоз ҿиҭуамызт. Иҿымҭра иамхацәгьахеит. «Ақьырсианра ажәлаҟьаҩ Симон Канонити раԥхьаӡа ишьапы ахьықәиргылаз, дыздызкылаз Аԥсуа дгьыл ауп, уа дыԥсит, уа джуп ҳәа исҳәоз игәамԥхазар? Уи азы акәзар зҿимҭуа?» – ашәара иоуит, Ԥачулиа дигәаланаршәеит, уара уантисталиниступ ҳәа дкыдцалаӡаны даник, уи еиԥш ҟалашьа амаӡам, Сталин Бақәантәи дыбналан, Амшын Еиқәаҿы «Цесаревич Гиорги» аӷба дақәланы, ирҳәны Аԥсны даныӡхыҵыз раԥхьаӡа дахьнеиз саб иҩнаҿоуп, бжьаха-бжьымш дҵәахны диман, саб уи ихьӡ ҳәаны дықәуан ҳәа аниеиҳәа, акыраамҭа ҿымҭӡакәа дтәаны дихәаԥушан, нас деилашәан, – Изахьӡузеи Сталин дыбналеит?.. Изахьӡузеи Сталин аӷба ирҳәит? Сталин, аџыр лых, ахаангьы дыбнамлаӡацызт, дрыцәцон, зегьы еилаԥыххаа… Аӷбақәа ирҳәуамызт, аха иааникылон… Уаб иҿы ахаангьы дымнеиӡацызт, схы алаҿысхуеит ҳәа ауп изуҳәо, – иҳәан, итапанча ҭԥааны ихы даасуа, иԥсы мцо-имаауа дҟаиҵахьан… Уажәы сҿахәы сҿызхызгьы иҿымҭра змааноу, – Исус Христос ила ухы ҿухырц уаҿуп… Канонити дыԥсит ҳәа шԥоуҳәеи?.. Уи ахаан дыԥсӡом… Уара уанчихриступ ҳәа дсызгәааны сиблырц ақәикызар, – ҳәа иԥсы ӡаны исеиҳәарызеишь ҳәа игәы аҭра иҭамгыло дшыӡырҩуаз, – Ҳазшаз срыцҳашьа, сыгәнаҳауп, саҭоумҵан… Исаҳаз закәызеи?…» – ҳәа аҿымҭра цәгьеи алашьцареи ибжьы аарылаҩит, ԥаса еиԥш акәӡамкәа инҿыцәаауашәа.
– Симон Канонити дахьжу унеихьоума? – еиҳагьы итатахеит ибжьы.
– Сышԥамнеиц, уи ҳара ҳзы иԥшьоу ҭыԥуп, – Наҳар иԥсы ааивигеит.
– Аби, Аԥеи, Аԥсыцқьа зхоуи! Саҭашәымҵан!… Сыгәнаҳауп, исанашәыжь! – уажәык ибжьы зынӡа аҽеиҭанакит, цәгьарак ҟаҵаны, ауахәамаҿы днеины, анцәа имҵаматанеира далагазшәа акәын ишиаҳауаз. Ус напы ԥшқақәак ила злаҿаҳәаз ашьшьыҳәа иаамырхит. Наҳар илақәа анаахит, аара зду аӡә
еиԥш, ихы ларҟәны илахь иџьымшь ӡатәуа, Ажакьа ду иаԥхьа дгылан. Уи иакәзаарын «иҿахәы иҿызхуаз». Ахацәа рацәаҩ-ны аҭӡамц иадгыланы ишҟа иԥшуан, есқьаангьы ишьҭыхны иркыз реихақәа уажәы ҵаҟа ишьҭан. Наҳар урҭгьы илаԥш нархигеит, аха иаци-иахьеи реиԥш рҽырцәгьаны ихәаԥшӡомызт, ҳаҭоумҵан уахьаҳзеилымкааз, ишухәҭамыз ҳахьузныҟәаз ҳәа иарҳәарц шырҭахыз рхы-рҿқәа ирнибаауан.
– Инапқәа ԥшәыртла, ашьаҳага ишьышәх!.. Хыхь иҟоу, зегьы иаҳхылаԥшу, ҳамдырра ҳахырҟьаны уаҳзымгәаан! – Ажакьа ду ида макьаназ аӡәы иҿы ааихыхны ажәак иҳәомызт.
Али-ԥси рыбжьара инапқәа ԥдыртлеит, ашьаҳага ишьырхит. Абарҭқәа зегьы алакәаҿ еиԥш ауп дшақәымгәыӷӡоз иаалырҟьаны ишыҟалаз. Акыраамҭа агәра изгомызт, инапқәа ԥдыртло, ашьаҳага ишьаз ишьырхуа аамҭак ибоит ҳәа дыҟаӡамызт.
Ихы аҭыԥаҿ иааины, деимырхха дызкыз ахәыцра хьамҭақәа ихыҵны ианца, зынӡа дкәадахеит, дҿажәкны иԥсы илышәшәо, – Аӡы!.. Аӡы!.. Шәуаазар, аӡыржәтә сышәҭа! – ҳәа дрыҳәеит.
– Ефросиниа, аӡы изаага ирласны! – Ажакьа ду ашә илагылаз аԥҳәыс ихы налықәикит. Иҳәаны даалгаанӡа, мҿтәы чаҟәак азна аӡы лыманы дааин, лнапала имҭакәа, ахацәа игылаз аӡәы инеилыркит. Уи даақәгьежьаан, Наҳар ииҭеит. Мшыла-ҵхыла згәы шабоз, иаразнак даханы ижәырц далагеит, аха иҿахьы иҩеигаанӡа Ажакьа ду дааидыххылан ицәигеит. Наҳар иԥсы мцо-имаауа даанхеит, инапы ишакыз ианицәига.
– Ефросиниа, аӡы мыршӡакәа ишаӡаз иаабгеит, ари дӡышаны иҩнуҵҟа зегьы абылра иаҿуп, иҟалом, дашьуеит… Ирласны бцаны иршу изаага! – иҳәеит, ачаҟәа лыркуа.
Наҳар усҟанҵәҟьа иҭагылазаашьа злаҟаз ала иршу, иршыму ҳәа еилихӡомызт, изакәызаалакгьы изхара ыжәны ашьҭахь ихьлакгьы хьаас имаӡамызт. Абыржәы иааимоур иԥсы шынеихыҵра дшыԥшыз, лыԥшь кахәхәа, Ефросиниа зыхьӡыз илыманы дааит. Наҳар еиҭаицәыргар ҳәа дшәаны, иҩнапык акәыршаны иаанкыло ажәра далагеит, аха ҿамҩа-ҿамҩала ижәла, анцәа уишазар, иузеицәахоит ҳәа дихӡыӡаауа дихагылан Ажакьа ду. Инҭыркәкәа ижәит, аха иҟырҟгьы азмырбааӡазшәа ибеит, еиҭасышәҭ ҳәа дрыҳәеит. Мап, уажәазы иузхоит, ԥыҭрак ашьҭахь, иҳәан, Ажакьа ду имуит. Наҳаргьы иамеикуамызт, шьҭа аргама ибон деиқәдырхарц ишаҿыз.
Уи ашьҭахь ихәы ҟаҵаны иааганы имҵадыргылт, аԥхьа ахҷаҭ амацара идыргалт… ахҷаҭ акәым, ахш аԥшра ихашҭхьан, ача макьана иуфар ҟалом, рҳәан, даладмыркьысит, ила ҭраа дахәаԥшуан, чахы шкәакәак шеибгаз иаԥхьа иқәын, имбеижьҭеи иҵӡоз… Ахҷаҭ ашьҭахь ацха ирҭеит, нас аԥсыӡ жәны. Абас хәыҷы-хәыҷла криҿарҵеит. Уааԥсаны уҟоуп рҳәан, днаганы уадак аҿы дышьҭарҵеит. Зыбӷа анарақәа ицәдырҳәхьаз, ацәарҭа тата даннылаиа, иаразнак ацәа дагеит. Ԥсык еиԥш дымқәацаӡо дықәын шьыбжьышьҭахьынӡа. Убасҟак дгәаҟны дыҟан, шеишықәсеи дмааԥшӡакәа дианы дыцәазшәа, имч илӡаахьаз изыхынҳәны дааԥшит, игәы ҿыцӡа. Алакәаҿ еиԥш, ицқьа-шәқьаӡа иҟаз ауадаҿы имацара дышьҭан, раԥхьа илаԥш зықәшәаз, Исус Христос, ашьа ихьшы, ихы хьыхәхәа, ԥсышьацәгьа иҭаны, аџьар данырҟацаланы, дышьны аҭӡамц икыдыз асахьа ауп. Ирацәаны ибахьан Исус исахьа зныз аҿыханҵақәа, аха абасҵәҟьа аԥсы ахаҵаны, иҭыхыз аусумҭа уи аҽнынӡа имбацызт, ихаҭаҵәҟьа дааганы дкыдырҵазшәа акәын ишибоз. Дышгыларыз ихашҭны ибла адхаланы дахәаԥшуан, акыр шәышықәсақәа рышьҭахьтәи аҿыханҵаҩ ишыҟеиҵоз, ақәра дуӡӡа шамаз ихацыркны изныз арамкақәа идырдыруан. Иаакәыршаны аиконақәа кыдын, урҭгьы жәытәӡатәиқәан, ҵлас излыху узымдыруа аҟынӡа рыԥштәы еиҭаркхьан, ахәажәцәа рыҟәнылахьан. Ҵаҟа ахыӷәра дахьықәыԥшуаз амшәцәақәа рыла ихҟьан ауада ахи аҵыхәеи. Амшәцәақәа аниба, игәалаҟара бжьысны ашырҳәа дҩагылт. Убри аамҭаз дааԥшит… Дгылеит ҳәа бжьык адәныҟантәи илымҳа иааҭасит. Исаҳаз иаанагозеи ҳәа азхәыцхагьы дахьымӡеит, илақәа анбахитуеи ҳәа ааҵра иавҵагыланы иԥшызшәа, ҩыџьа ахацәа афатә рнапы иқәыргыланы иааҩналеит, рхы ахыӷәра инықәсуа аҟынӡа иеихырхәаны, иаԥхьа инықәыргыланы, ҳазшаз ҳиҳәоит иуфо ухаҳарц рҳәан, идәылҵны ицеит. Дшанханы дахәаԥшуан, илаԥш ахьӡомызт, убриаҟара афатә изааргеит, акартош жәны, аԥсыӡ ӡны, ацха хазы, ача шкәакәа ԥхаҵәы-ԥхаҵәуа, абыржәыҵәҟьа иӡны иааҭыргазшәа, зынӡа ирацәан ачалыхқәа, ихаан иимбаӡақәацыз. Ус Ефросиниагьы ҩ-чаҟәак лыманы дааит, акы ахш ца ҭан, егьи – ацха. Уигьы диеихырхәеит, ҳалалс анцәа
иуиҭааит лҳәан, инаимҵаргыланы ддәылҵит. Лыблақәа шамшамуа, лӡамҩақәа ҭыҵәрааны ицарашәа, лхы-лҿы акыр иаазоуны, даара ԥҳәыс ԥшӡак, еиқәымтәа-еиқәымгылак лакәын. Анахь Ефросиниа, арахь Ефросиниа рҳәон, лара дшаҵәы-шаҵәуа зегьы дрыхьӡон.
Наҳар абарҭ даазықәшәақәаз зегьы макьана ԥхыӡушәа акәын ишибоз, ишлабҿабоу агәра ихы изаргомызт, сабаҟаз, сабаанагеи ҳәа дынкахәыцуа ауада дыҩнан. Сҩызцәа анҵәара иаҿуп, сара абра қьаф уа тәашьас исымоузеи, рыфатәгьы сҭахым, рыжәтәгьы сҭахым, срылҵны цашьас иҟасҵарызеи ҳәа дыгәжәажәо, аҿаҵа ихәда илымбаауа дышгылаз, Ажакьа ду дааҩналт. Илахь иџьымшь ӡатәны диеихырхәеит, аха егьырҭ реиԥш ихы ҵаҟанӡа иламышьҭкәа, иҽаанкыланы, инацәкьарақәа хәхәаӡа, инап ашҵақәа ҟәымшәышәӡа, (ахәыц аҵиаарц егьагмызт) иааиҵыхны дырнырԥшыло, инаимҵеикит, даирԥшырц иҭахызшәа, нас ижәҩахырқәа ирықәҵаны ирхьшьуа имаҟҿаҳәаранӡа инеигеит. Наҳар, уи инапқәа зихьишьыз иаанаго изымдыруа, иџьашьаны дихәаԥшуан.
– Анцәа иҳаиҭаз амшра улахь еиқәҵаны узадтәалоузеи, изумфозеи?! – иҳәан, ихәы изааргаз кьыс амаӡамкәа ишықәгылаз аниба, Ажакьа ду ҿааиҭит, ишигәамԥхаз ихы-иҿы ианубаауа.
– Сшәыҳәоит, соушәыжь, сҩызцәа ачымазцәа ахәшә анбаҳзааигои ҳәа игәаҟуа исзыԥшуп… Урҭ рылымкаа сгәы акгьы агом, – игәы ҭыӷьӷьа аҭак ҟаиҵеит.
– Уаанаҳкылар ҟалома?.. Ҳазшаз игәамԥхо ҟаҳҵарц ҟалома? Уоуҳашьҭуеит… Уҩызцәа ҳазшаз дрыцхраарц, анцәа сиҳәахьеит. Аҷкәынцәа ахәшә, абнаџыш аагара идәықәысҵахьеит. Уи ахьиуа хароуп, иаҳхылаԥшу илыԥхала, хәылбыҽханӡа еиқәыршәаны ирхынҳәуеит, аха уаха амҩа усзықәҵом, аџьныш аҵых далахәмаруа далоуп, иуҵеигало издыруазеи?.. Анцәа ҳазшаз даҳзыразны, уаҵәы шьжьымҭан, ацәа ҳаналихлак, адунеи анирлашалак, амҩа уқәысҵоит. Уажәы акруфароуп, умч каԥсаны уҟоуп, хыхь иҟоу, злыԥха ҳауша ҳахимбаауа иҳаиҭаз амышра (афатә акәын иззиҳәоз) уарыӷәӷәоит, угәҭакы уахьнагӡоит… – дхааӡа, дразӡа акәын дышиацәажәоз, иахьа ашьжьымҭан дгәымбылџьбараха, ауаҩы дшыҿаа-ҿаауаз амца ицраҵаны днеимгәабыл дызгаз.
Наҳар иацы аахыс иҭагылазаашьа заҟантә аҽаԥсаххьаз ала уажәыгьы агәыҩбара иман, Ажакьа ду ииҳәоз изхаҵомызт,
аха иблақәа дахьырхыԥшылоз ицқьаӡа иҟан, изаҟаразаалак цәгьарак рхибаауамызт.
– Ԥсаҭа лаша Симон Канонити наӡаӡа дахьамадоу идгьыл ԥшьа ҳара ҳцаны ианаҳзымбаӡа, хыхь иҟоу, зегьы иаҳхылаԥшу ҳрыцҳаишьан, уаантәи уара уаҳзааишьҭит, ҳанарцәымҩа ҳанықәло џьанаҭҟа ҳарызго цҳаны уаҳзыҟаларазы, – Наҳар акымзарак изеилкаауамызт Ажакьа ду ииҳәоз иаанагоз. Аҩада ихы шьҭыхны икын, хыхьынтәи аӡәы дизыӡырҩуазшәа, игәы-иԥсы иҭаны. – Шәышықәсала амҩа ҳақәын уҳәахьа анагӡаразы, аха аџьныш амҩа кны дтәан, аӡәы заҵәыкгьы дивысны, ԥсаҭа лаша Симон дахьамадоу дцаны, ҳазҵоу агәнаҳа ҳхыхны дзымааит, иахьанӡа ҳхы ҳзымрыцқьакәа ҳаҟан, зхьышьаргәыҵа сакәхшоу, уара даҳзааушьҭит… Абар саԥхьа дахьгылоу, мацқьа-шьацқьала снапы ихьысшьит, шьҭарнахыс сара схаҭа уа сцаны саазшәа ԥхьаӡа, агәнаҳа ҳазҵаз уазыразны иаҳхых… Сара снапы ҳауаа зегьы ирхьысшьуеит…
– Шәара шәызусҭцәада? – Ажакьа ду инапы ихьишьуаз змааназ анеиликаа, Наҳар уажәраанӡа агәыҩбара имаз дыккаӡа даалҵын, дизҵааит.
– Ҳара ажәытәтәи адинхаҵаҩцәа – Аввакум ԥсаҭа лаша иуаа цқьақәа ҳауп, – дазыгәдуны ауп ишиҳәаз.
Наҳар изеилымкааит, аха Аввакум дызусҭада ҳәа дизымҵааит, уи адуӡӡа дышԥоузымдыруеи ҳәа игәы иалсыр ҳәа дацәшәаны.
– Аввакум ԥсаҭа лашеи Никон анчихрист шәиԥхьыӡ згымхашеи Вселенски ауахәамаҿы анцәа имаҵ руан, – ишизеилымкааз аниба, изеиҭаҳәара далагеит. – Ари ахлымӡаах ҟалеит 1654 шықәсазы, Никон, џьанаҭ гыларҭа змоуша, даӷрагылеит жәытәнатә аахыс Аби, Аԥеи, Аԥсыцқьеи иаԥырҵахьаз аԥшьареи аматанеиреи, ҩ-нацәак рыла алахь, аџьымшь аӡатәра аԥыхны х-нацәала иалаиргеит. Иуда иакәын х-нацәак рыла, акранифоз аџьыкахыш шьҭызхуаз… Иуда еиԥш х-нацәак еидкыланы, ауаа гәнаҳақәа рылахь, рыџьымшь аӡатәра иалаиргеит, анцәа ицәымӷыз дирҟаҵеит. Аџьар сахьа, уаанӡа аа-хык змаз, ф-хык рҿы иааигеит, аматанеира ашьҭахь 17-нтә анцәа имҵахырхәоз, ԥшьынтә заҵәык азхоуп ҳәа, ауаа гәнаҳақәа еилеигеит. Аԥаҵасареи ахырҟәыдреи иҟамлаӡоз, ауасақәа реиԥш икажьны ирҟәыдит. Убас ирацәаны аилагарақәа ҟаиҵеит.
Аввакум ԥсаҭа лаша анчихрист Никон анцәа иҵәымӷу иимырҟаҵарц диҿагылт, ауаа гәнаҳақәа аԥсра иацәихьчарц, аха анчихрист аҳәынҭқар дидгылт. Аҩыџьагьы аџьар ԥшьа рыхәда иахшьны, абџьар аанкыланы Аввакум иуааи иареи ирҿагылт. Абри агәнаҳа ду анцәа иҿаԥхьа Никони аҳәынҭқари иҟарҵаз ранеимыжьит. Иара убри ашықәсазы зегьы иаҳхылаԥшу дрызгәаан, Москва инхоз рыбжеиҳараҩык аҿкы (чума) нарылаҵаны иаақәихит.
Аввакум ԥсаҭа лаша анчихрист Никон диҿагыланы ақәԥара имч анақәымха, уи ихҟьаны адунеи ақәӡаара аамҭа ааигәахо ианалага, ҳазшаз иирбаз амҩала дцеит, иуаа иманы, еиқәирхарц. Аҳәынҭқар ир дыԥхаҵо ишьҭан, иуаагьы иаргьы ааигәа-сигәа даангылар рымуит. Ииулак ахаан уаҩы дахьымнеиӡацыз, аҳәынҭқар инапы ахьымнаӡоз аҭыԥ алыхны, иуаа ганы инирхеит, еиқәирхеит. Аввакум ԥсаҭа лаша ҳабдуцәа урҭ рабдуцәа анчихрист ицәыхьчаны абра иааганы, гыгшәыгымзар уаҩԥсык дахьықәнамгалацыз инирхеит, шәыҿиааит, шәӷьацааит ҳәа дрықәныҳәаны. Ҳара урҭ рхылҵшьҭра ҳауп. Ҳара ҳдунеи хазуп. Никон иуаа анцәа иаԥиҵаз иаӷрагылази ҳареи ҳаиҿцааӡом, урҭ анчихристцәоуп, – ижакьа инапы алышьуа, иуасҳәаз узхоуп ҳәа аанарго, иажәа ааҿахиҵәан, дындәылҵны абарҵа дныҵагылан, иуаа днарылаԥшит.
– Ҳдоуҳахырлашааҩ ҳаб Фадеи, иаҳцәыӡны иҟаз ҳажәқәа иахьа рхала игәарлеит… аҳәарақәа рыҵарԥало иаҳзааит, – аӡәы дааины димҵахырхәо, дгәырӷьаҵәа иеиҳәеит.
– Ҳдоуҳахырлашааҩ ҳаб Фадеи, ажьицәа ирызмырҭәаз аиха, иахьа ахәша еиԥш аҭәара иалагеит, – даҽаӡә дааин абас иеиҳәеит.
– Ҳцоуҳахырлашааҩ Фадеи, ҳҵеџьқәа иахьа аӡы рҭало иалагеит, – ахԥатәигьы ҿааиҭит.
– Издыруада, ҳазшаз ҳрыцҳашьаны, арыӷьарахь ҳирхынҳәызар? – Ажакьа ду иаҳаз игәы иахәаны, илахь, иџьымшь ӡатәуа, Наҳар ишҟа даахынҳәит. – Амшра уманы уаҳзааит, уара уаазгаз ихьышьаргәыҵа сакәыхшоуп, – иҳәан, дааигәыдыҳәҳәаланы дгәыдикылар цәгьа имбо дааидгылт, аха иҽааникылт.
– Адоуҳахырлашааҩ Фадеи (ихьӡи имаҵуреи анеиликаа, иаргьы ус аҳәара далагеит), иахьа ашьжьымҭан ижәблыз ауаҩы дзыхшәырҟьазеи, цәгьарас иҟаиҵазеи? – Наҳар ари
азҵаара игәы иҵхон, аха уи уара иуусым, иҟаҳҵо ҳара иаадыруеит ҳәа иҿаирхьыр ҳәа дшәон. Уажәы, Ажакьа ду Фадеи, дыхәшаханы данизыҟала, игәаӷьны дизҵааит.
– Аџьныши агыгшәыги ҳара иаҳԥырхагамызт… Иаҳхылаԥшу ҳарцәихьчон. Иаҳкуаз, иаҳашьҭуаз ҳацааиуан, арахә иҳамаз абна иазкуамызт, ҳашьхагәарақәа хаха-хымш ҽыла урзылсуамызт, адгьыл инықәҳаршәыз ажәла ӷьацон, аҽаҩра иҳауаз гарҭа амамызт, аимак-аиҿак, ашьыцибагара аибацәымӷра захьӡызгьы ҳаздырӡомызт… Анцәа ишиҳәара ҳаҟан, – Фадеи дааҭгыланы луанытә дқәыԥсычҳауа абас далагеит.
– Нас иҟалазеи, ишәԥырхагахазеи?
– Ирҳәоит, уаанӡагьы бзиа иааиуан ҳабацәа ҳәа, аха ҳара уажәы иубогьы анцәа ишиҳәара ҳаҟан, џьанаҭ гыларҭас изауша ҳдоуҳахылаԥшааҩ Сельвестр дахьынӡаҳамаз. Ҽнак, уи мшымыждазаарын ҳара ҳзы. Ангаратәуп, шәара шәтәы соуп, Аввакум иуаа среиуоуп, Матфеи сыхьӡуп, сшәыдышәкыл ҳәа даҳзааит уи зыхәҵәы ыӡша. Ҳабацәа ирҳәоны излаҳаҳахьаз ала, ҳара иаадыруан, Аввакум иуаа зегьы џьарак ишыҟамыз, гәыԥ-гәыԥла рыҽшаны, ҳара ҳаиԥш, абна тоурақәа ишрыланхоз. Сельвестр ԥсаҭа шкәакәа дрыцҳашьаны дидикылт, ихамызт-ишьамызт, дхьыжәкәыжә дыҟан. Асыс-мҟаа даҩызаны ихы ҳирбеит аԥхьа. Сельвестр ихы-игәы дҭаланы, иԥсы дизалымхуа иҽигәаирԥхеит. Убасҟак дизааигәахеит, анцәа ишьапкреи, аматанеирақәеи, аныҳәа дуқәеи раан диваиргыло далагеит. Иҿҳәара ааны, иԥсы ихыхны ҳазшаз ианииҭоз иҿала иҳәеит: – сара сышьҭахь Матфеи доуҳа хагылас (доуҳахырлашааҩыс) дшәымазааит ҳәа.
Зыҽны дахагылаз инаркны анцәа ҳаицәымыӷхеит, ҳхьышьҭра ҳақәҟьеит. Ҳарахә агыгшәыг рысит, ҳашьхымӡаҭрақәа ашьха рҭамгылт, ҳҵеџьқәаҵәҟьа ахаан ӡы згымхаӡацыз ҭабеит. Аҽаҩра миит, амлакра ҟалеит. Ҳнапы еикәыршаны ҳанхон, бзиа ҳаибабон, ҳазшаз иҳәахьа ҳахыԥомызт, аӡәы ихьаа зегьы ирхьаан… Аӡәы игәырӷьара зегьы иргәырӷьаран. Агәреибамгара, аибацәымӷра, ашьаҵибажәаара ҳҟәыблаан. Матфеи аџьныш данаҳхагыла нахыс, ҳазшаз иҳаиҭаз зегьы ҳцәыӡит, агәреибамгара, ацәгьаҳәара, ҷан-ҷаны ҳаибакны ҳалақәа ҭибахуа, аибацәымӷра ҳабжьалт. Ҳарҭ агәнаҳақәа иҳаздыруамызт иҳахьуаз зегьы аџьныш ишихҟьоз… ҳазшаз игәамԥхоз акы ҟаҵаны ҳахирҟьоз џьаҳшьон, сара шәеиқәсмырхозар, зынӡа шәықәӡаара аамҭа ааны иҟоуп ҳәа ҳаиҳәон. Игәра аагон, нцәак иеиԥш дыԥхьаӡаны, ҳаиқәырха ҳәа ҳимҵахырхәон… Ихьыӡ Матфеи иԥсахит. Иммануил ихьӡиҵеит, ҳазшаз ус иҭаххеит ҳәа. Иммануил иаанаго – «ҳара ҳанцәоуп». Ҳарҭ агәнаҳақәа акәҵәҟьаз џьшьаны уи аҽны нахыс Иммануил ҳәа иаҳҳәон. Христос иеиԥш, уи анчихрист жәаҩаҩык апостолцәа алыхны иваиргылт, урҭ шьыжьы инаркны аахәлаанӡа, Иммануил анцәа иаашьҭымҭа иоуп, изыразым, гәыкала изыҟам, цәгьарак иара изы згәы иааҭазкыз, џьаҳаным ада џьанаҭ ибараны дыҟаӡам ҳәа иҳалан. Аԥхьа ҳжьицәа дырзыцәгьахеит, аиха бзианы ишәырҭәом ҳәа. Ажәа анимарк, шәара шәанчихристцәоуп ҳәа, хҩык аҵла иадҿаҳәаланы, амца рыцраҵаны иблит. Бжаҩык адгьыл жны, ажрақәа ирҭакны рыргәаҟра далагеит шәсыбжьоит ҳәа, мчыбжьыла акрырҿеиҵомызт, аӡыҵәҟьагьы диржәуамызт. Уи ашьҭахь, сышәшьырц шәсышьҭоуп ҳәа, зегьы гәрамгарҭас ҳҟаиҵеит. Аӡәи-аӡәи ҳгәы иҭоу ҳзеибымҳәо ҳҟалеит, ацәгьаҳәаҩцәа рацәаҩхеит. Акы зхараӡамыз ауаа иргәаҟуан, ажрақәа рхыԥхьаӡара есымша иазҳауан, мчыбжьыла ргәынқьыбжьы анышә иҵыҩуан. Иаанханы иҟаз уаҵәы иаҳзиуаз ҳаздырамызт. Апостолцәа иара иааиҳәоз акәын иҟарҵоз, дара акгьы иақәиҭӡамызт. Иара урҭгьы рыгәра игаӡомызт, амаӡа шәзыҵәахуам ҳәа рҿы ахаҳә дҭаирҵон. Иоанн гәнаҳа хы-шықәса иҿы ахаҳә ааҭымхӡакәа ишҭаз ҳазшаз иԥсы ииҭеит. Данаажуазгьы иҿы ахаҳә ҭаҳхыр имуит. Ара сасра даныҟаз ибз иҿы иҭагыломызт, аԥшәымара дахьцо ииҳәо иаадыруазеи ҳәа.
Иммануил ҳәа анихьӡиҵаз аҽны инаркны, саныцәо исыҵажәгало сыздырам, анчихристцәа шәрацәаҩхеит иҳәан, хазы аҩны ргыланы ихала аҵаԥхьара далагеит… Ҳара ҳагәра игомызт, есыуаха иакәшаны игылан, дырҷаԥшьалар акәын… Зынӡа ҳақәӡаауан ҳазшаз иҭаххарала аимааӡахҩы Михеи аџьныш иҵыхәа ылимхызҭгьы. Иммануил ԥсаҭеиқәаҵәа, џьаҳаным ада шьапыргыларҭа змоуша, аҵыхәҭәантәи аамҭазы шықәсык ахь ҩынтә, хынтә рыда иҽимкәабо далагеит, уигьы ҵхыбжьонла акәын. Иҽыкәабара амш ааигәахо ианалагалак, ҳшәаны аӡыӡара ҳалагон, изықәшәоз иаџьал цәгьан, дызкәабоз рыбжеиҳараҩык ашьжьымҭан иԥсны иззаӡа ааҵра ишаважьыз аабон. Ирыхьзеи ҳәа ҳҵаар ҟаломызт. Анцәа
итәын, анцәа игеит иҳәон, ҳарҭ агәнаҳақәагьы акәҵәҟьаз џьаҳшьон. Икәабацәа иара иалихуан, аҵыхәтәанӡа Михеи иқәшәеит, изыԥшыз имдыруази, уахарнахыс ҳазшаз сигоит ҳәа аԥсра иҽазыҟаҵаны аҽыкәабарҭа данынҩнала, Иммануил иҽеилыхны, иҽырмазеины дизыԥшын. Аԥхьа ишьапқәа рахь ауп дахьыԥшыз, избан акәзар, аимаақәа аниирӡахуаз, ишьапы еилымхӡакәа, харантәила инаимҵакны акәын иақәшәо исзыӡах ҳәа ишидиҵоз. Иақәшәо изымӡахыр, ихы аахиҵәон азы, есқьаангьы дшәаны дқыџь-қыџьуа акәын ишиӡахуаз, уажәы ихтны, ҳазшаз ианиирба, илаԥш адхаланы дшахәаԥшуаз, уаҩхша дызлаҟамыз идибалт… изшьапык х-шьацәкьарак аман, егьи – фба. Ҳаӷоу-саӷоу иибаша ила ианаба, иара уаҵәҟьа дгәыӷьны дкаҳауан, дагьахәитәуан, аха ҳазшаз дицхраан, ишьамхы иҽаиргеит, ддәылҟьаны дицәцеит. Иҳәҳәабжь зегьы ҳаанарԥшит, Иммануил аԥсыцқьа ихам, аџьныш цырҟьа ишьапқәа иҵоуп ҳәа анҳаиҳәа, ҳаиланарӡыӡеит, ҳала иамбакәа иҳазхаҵом ҳҳәан, ишҟа ҳандәықәла, иҵыхәа шылаҳхуаз имдыруази, ашә аркны ҳнеимышьҭырц далагеит. Сааигәа шәмааин, акәымзар шәызегьы шәықәсхуеит ҳәа дҳақәмақаруа иҽирцәгьеит, аха иҳамуит, ашә ԥҽны ҳаҩналаны даҳкит. Михеи иҳаиҳәаз иашахеит, аџьныш цырҟьа ишьапқәа иҵан. Деиқәԥах днаганы, иара ихаҭа ауаа гәнаҳақәа ҭажьны иахьиргәаҟуаз ажра дҭаҿаҳҳәеит. Хаха-хымш шәсыцхраа ҳәа иаҩысҭаацәа ирызҿиҭуан. Ҳара ҳаихаҩон, аха имԥын аӡәгьы дықәымлеит. Иара урҭгьы кны иаабылуан. Уара аԥхьа уанырба, иара итәқәа уреиуаз џьыршьеит, аха уеилыскааит ушыцқьаз.
– Дшәымблыр ҟамлаӡози? – ибла ихгылан аҿҿаҳәа дшырблыз, уажәыгьы иҳәҳәабжь иаҳауазшәа игәы иабон.
– Иҟалаӡомызт, ашьацәа хҿиаа, ашьацәа мҿиаа змоу дзыхшо аԥҳәыс, аџьныш дзыҿцаауаз, ииҟьашьыз лоуп. Аџьныш илхылҵуа дыџьнышхоит. Уи илаԥш зықәшәаз аҵла арҩоит, аиха арҭәоит, ашьанҵа ԥнаҽуеит, адгьыл кылнаблаауеит… Уи анцәа ицәымӷу дызлоу ауаа гәнаҳақәа ықәӡаауеит. Ҳаргьы уи акәын иаҳзыԥшыз… Аха ҳазшаз дҳацхрааит. Смерть сатаны спасло нас, – илахь иџьымшь иӡатәит.
Фадеи убасҟак агәра ганы иҳәон, Иммануил днықәццышәаа дрымгар дара зегьы иашаҵәҟьаны инықәӡаа ицараны иҟаҵәҟьазшәа.
Наҳар иахиҳәаара изымдыруа дгылан.
– Хдоуҳа хырлашааҩ ҳаб Фадеи, ҳахьушьҭыз ҳазшаз ҳаиқәиршәеит, иаагеит, – рҳәан, Ажакьа ду иажәабжь ҳәаны данаалгоз аамҭазы ҩыџьа ахацәа (ҩыџьа-ҩыџьала еицымкәа иныҟәаӡомызт), абнаџыш агәыцәқәа ҟат-ҟато, ҿаҳәарак-ҿаҳәарак кны ашә иаалагылт игәырӷьаҵәа.
Наҳар ахаангьы имбаӡацызт, аха дышнахәаԥшыз еиԥш идырит дгәашаха ииԥшаауаз ахәшә ахаҭа шакәыз. Ишьамхы иҵԥраауа дааҟалеит, абыржәыҵәҟьа иаарымхны амҩа сықәлап, агәаҟра иаҿу рыԥсы иахьысыгӡап ҳәа игәы инҭеикит, аха уахала амҩа усзықәҵом, ишәарҭоуп, аҵых лашьца аџьныш далахәмаруа далоуп ҳәа Ажакьа ду иеиҳәахьаз анааигәалашәа, иҽааникылт. Мап, «аџьныш» дицәшәаны акәӡам иҽзааникылаз, Фадеи шьжьымҭан аахыс дызлеиликааз ала, иҳәатәы ахыԥара акгьы шалнамдоз ибон, иеицәеитәыр ҳәа дшәеит.
Аухагьы даангылар акәхеит. Лацәеихьшь изыҟаҵомызт, дзыҩнаиаз ауада, абахҭа акамераҿтәи акылҳара еиԥш, аԥенџьыр хәыҷы иамаз уажәы-уажәы дкылԥшны ажәҩан даҵаԥшуан, ашара адәы ианбақәлои ҳәа. Иара дыццакуан, аха аамҭа ццакӡомызт, аҵых мшаӡозшәа ибон, хәыцра-шәкы изцәырҵны, деимырхха дыркуан. Аханатә аахыс, иааины иааихаҳауан, ахаҳә еиԥш ихьамҭаӡа иқәыӷәӷәон иҽизмырҵысуа, аха иҷкәын иҟынтәи иоуз ашәҟәы анааигәалашәалак, аҵааршә еиԥш ихьшәашәаӡа иҟаз игәы аҵа ҟәандашьшьыраӡа иааҟалон, Аҟәара хаҳә еиԥш ихьамҭаӡа игәы иқәжьыз дааҵыҵуан, ицәыӡхьаз агәыӷра аацәырҵны, агага еиԥш днахьыԥшуан, аҽа дунеик ахь иханы дагон.
Ишо ианалага нахыс дзышьҭамгылт, аҳ еиԥш сышьҭаҵаны сымаҵ руеит, сҩызцәа абарак аҿы аԥсхыхра иаҿуп ҳәа ихы ахибаауан итатаӡа дызлаиаз ацәарҭа, ицқьа-шәқьаӡа дзыҩнаиаз ауада ихы изыҩнакуамызт, аҟарс еиԥш акәын ишибоз.
Иҟьаҟьаӡа ианшагьы, ишҟа аӡәгьы дмааиуа, адәахьгьы ԥсы зхоу дықәны имбо, иаха зегьы ахыҵны ицазшәа, быжьгьы имаҳауа, иууаӡа аҭынчреи иареи рхала ианааизынха, иамхацәгьахеит, иаашар амҩа уқәаҳҵоит ҳәа сеиҳәахьан, Ажакьа ду сижьама, игәахәын, ауада ихы изыҩнамкуа, дыгәжәажәо дшыҩназ, иацы еиԥш ихәы ҟаҵаны Ефросиниеи аҽа хаҵаки ааҩналан, иаԥхьа инықәыргыланы, иуфо уамфааит, ҳазшаз
уахимбааит, иухаҳааит, рҳәан, рылахь, рыџьымшь ӡатәны, ҵаҟанӡа ихырхәаны индәылҵны ицеит.
Амра ашәахәақәа нықәнаԥсаанӡа ишҟа уаҳа аӡәгьы дмааиӡеит. Фатәхкыс иҟамыз ҳәа иарбаныз, аха инапы нагӡаны иаимыркьысит, ахәшә аҭаны ирҭазшәа акәын дшахәаԥшуаз. Акы заҵәык, уамашәа иибоз (иацы изгәамҭаӡеит), ифатәума, ижәтәума ирҭоз злааргаз зегьы мыҿлыхын, амҳаҵәқәа, ачанахқәа инадыркны напыла иҟаҵан.
Амра ашәахәа даанагазшәа, деихышәашәо дааҩналт Фадеи, игәалаҟара даара ибзиан, иацы аҵкыс иахьа илакҭа еиҳагьы ихаан, ижакьақәа, амра ашәахәақәа ахьрылаԥхоз, зынӡа имшлақәацызгьы рылан, убасҟак агәахәара урҭон, иаанкыланы снапы налысшьында уҳәо аҟынӡа. Наҳар уи абас дахьибаз дааигәырӷьеит, изгәакьаӡоу аӡәы еиԥш аԥсшәа иеиҳәеит.
– Амҩа хара умоуп, ибзианы акруфароуп… Уцәеижьы иаднакылаз аамҷыдарахаз амҩаныфа уҭара ҳазшаз ҳақәиҭитәуам, амышра иҳаиҭаз адәахьы ашьҭра ҵасым, – иҳәеит, ибжьы хааӡа, ацәажәара даҟәымҵындаз, сизыӡырҩландаз уҳәо.
Абри еиԥш ауаҩы ҟәымшәышә, ауаҩы раз, аблакҭа хаа, зыбжьыҵәҟьа ухы-угәы иҭнымҵәо, иацы гәшаҭарак ҟамҵаӡакәа ауаҩы амца ицраҵаны дышԥеибли ҳәа еиҭах дазымхәыцыр игәы иамуит.
– Уалга, аамҭа умган, умҩа хароуп, – ҿабызшәа хаала ихәахьы дхьеирԥшит.
Наҳар, Ажакьа ду иажәа еиҭа имырҳәакәа, акы днацҳашәа ҟаиҵеит, аха игәы иагомызт, иҭабуп, сызхара сфеит иҳәан, дҩагылт.
Дныҳәа-ныԥхьаны амҩа дықәиҵеит, ҩыџьа (дытҟәаны даазгақәаз) аӡиас аҟынӡа днаскьажәга ҳасас ҳәа здиҵаз, рыҽрхианы иԥшын.
Наџьнатә аахыс дзышьцылахьоу аӡә еиԥш игәы изыбылуа ауп Наҳар Фадеи абзиала ҳәа иаҳәаны дшаанижьыз.
Реиха дуқәа аанкыланы, Наҳар рыгәҭа дыбжьаргыланы, нҵәара зықәӡам таига абнаршәыра илаланы ицон. (Аихақәа ракәӡан бџьарс ирымаз.) Днаскьазгақәоз цәажәаӡомызт, акы данрызҵаалак аҭак ҟарҵон, аха уигьы ажәак, ҩажәак иреиҳамкәа. Ишьамхқәа иҵӡааны, иԥсы ааиҭеикырц данаангылалак, уааԥсеит, ушьҭыхны уаагоит ҳәа, гәык-ԥсыкала ишырҳәоз
рыблақәа ирхибаауа иааидгылон. Иҟалома, сышьҭыхны сышԥажәгои, аџьабаа ишәсырбо азымхошәа ҳәа анреиҳәалак, ашьшьыҳәа рҽааныркылон, имаркуамызт, уара ушьҭыхра ҳара ҳзы џьабааӡам, аҵысхә еиԥш уаҳҩыҵраҳкуеит ҳәа аанарго ихәаԥшуан.
Иара дрыцраҳәуан акәымзар, рхала амҩа иқәзижьҭеи, урҭ таига дуӡӡа ахи аҵыхәеи иахьӡон, адоуқәа реиԥш ршьаҿа еихҳәашьа злаҟаз ала.
Ицон, ицон, таига нҵәара амаӡамызт. Игьежьуа, џьара ҭыԥк аҿы илхо илазшәа акәын ишибоз Наҳар. Убри аҟынӡа еиԥшын, еиҩдыраашьа амаӡамкәа, ашәаԥыџьаԥ зегьы цәак акәын ирхаз, рҽеидҵаны, «рнапқәа еикәыршаны», еивыршьаар ҳәа ишәозшәа игылан. Атәы ззымдыруа, ауаҩы амшын агәы дыххаланы, ӡхыҵшьа имаӡамкәа, дынхыӡла дышцо еиԥш акәын дшылаӡуаз. «Схала сдәықәлар ишԥасыԥсыхәаз? Еиҭах сылаӡуан», – дааҟәымҵӡакәа дхәыцуан.
Днаскьазгоз акомпас рнапсыргәыҵа ианыргыланы иахәаԥшуазшәа акәын, аҵлақәа инарыҵаԥшны, рымахәҿиашьала аӡиас ахьиасуа иарбан ганыз шырдыруаз, аԥсабареи дареи «еицәажәон», еилибакаауан. Ԥсаатәык аахылар, амҵәыжәҩаҟьашьала амш зеиԥшрахоз рдыруан, лассы ақәоура иалагоит ҳәа ирццакны идәықәлон. Абас ишнеиуаз ҳәыгәрак иааҵагылт. Иқәгылаз аҵлақәа ирымҵагьежьуа рымахәҿиашьа акыраамҭа иахәаԥушан, нас Наҳар ишҟа иаахьаҳәын, умшәан, аӡиас ҳазааигәахеит, шә-шьаҿакгьы бжьам ҳәа иарҳәеит игәырӷьаны. Ихеиҵомызт шә-шьаҿак рыда бжьамзар абжьы заҳмаҳауазеи ҳәа, аха агәрамгара иоуз димырдырӡеит. Ииашаҵәҟьаны ишырҳәаз еиԥш, иаарласны ӡиас дук аԥшаҳәа иааҽԥынгылт. Шьҭа ҳагәра угоу рҳәан, игәы иҭаԥшызшәа ираз-разӡа иаацәажәеит. Наҳар ииаҩырны инеиуаз аӡиас данынхыԥшыла, дҭәыцханы дныхшәаланы, даамҵарсны Хариузовкаҟа дынкылнагозшәа игәы ааҟалеит.
– Уавымшәаӡакәа ушавоу уцала… Амҩа бзиа уқәлааит, ҳазшаз духылаԥшуеит, – рҳәан, ҵаҟанӡа еихырхәаны, рылахь, рыџьымшь ӡатәны, иқәныҳәаны, ахәшә абра илаҳәоуп, ақәоура ухьӡар, уахьчоит рҳәан, ацәа аҵҟьала иаарҳәны изкәыршаз аилаҳәара наидыркын, рышьҭахьҟа иаахынҳәит.
Наҳар изааигәаӡоу џьоуки иареи наӡаӡа еиԥырҵуазшәа, игәы рзыбылуа рнапқәа аанкыланы абзиала ҳәа анреиҳәа,
ажәҩан ахь изымԥрит, уаҳа егьрыгымхеит, убасҟак еигәырӷьеит рнапқәа ахьикыз.
…Аӡиас даваланы дцон, хәлаанӡа Енисеинӡа сзынаӡозар ҳәа. Иага ҟаиҵандазгьы дызлашәаз ажәытә динхаҵаҩцәа рдунеи далҵны, аҽа хәыцрак иҽизалагаломызт. «Смерть сатаны спасиот нас», – ҳәа, Иммунаил данырбылуазтәи рыбжьы аӡы иаманы ишьҭазшәа, уажәы-уажәы игәы иқәыҩуан. Уи абжьы игәаланаршәеит, Џьабриел Хариузовка данаанага, абасоуп абраҟа ҳара ҳаԥсҭазаара шыҟоу, уҽауршьцылароуп ҳәа иҽизааигәатәны иацәажәара даналага аҭакс иеиҳәаз хҭыск.
– Алагертә ԥсҭазаара зегьынџьара еиԥшуп. Магадан сахьыҟазгьы, абра шәара шәҿы сахьаанагазгьы еиԥшуп, аха иҳарҭоз, ҳахьышьҭалоз… уаас ҳшырымшьоз… уҳәа зегьы акоуп…
Ара шәара шәҿы еиԥш, уаҟагьы зеиуа уҭаху иумбоз ҳәа иҟамдаз, анхаҩи аусуҩи инадыркны, анарком аҟынӡа аџьамыӷәацәгьа еицырхыргон…
Акы заҵәык, зегьы рычҳара еиԥшымызт… Уааӡамшәа ирызныҟәо ианалагалак ирзычҳауамызт, шаҟаҩы ргәы ԥжәаны рыԥсҭазаара иалҵхьадаз…
Уаҩышьалагьы, ҟазшьалагьы аӡәгьы иҳаиԥшымыз, зуаҩыбжара акыр инахысхьаз баандаҩык дҳалан, шәақьшьхәала исыргьы, аҵаа ҭаԥҽны аӡытҟәа дҭадыртәаргьы, шәысҟәаҵ, ус сзышәымун ҳәа, иҿы ааихыхны ажәак аӡәгьы иеиҳәомызт, зегьы изеиԥшын. Ажәакала, иааизааргалак зегьы дақәшаҳаҭын. Дааганы данҳаларҵа аҽны нахыс дџьашьаны ҳихәаԥшуан. Акы уиазҵааргьы, аҭак ҟаиҵаӡомызт… Аусураҟынтәи ҳанааилак, дхәыҵашьшь днаҳалҵны ихала дтәон.
Акыраамҭа даҳзеилымкааит дызусҭаз. Зегьы ҳгәы иаанагон нцәахаҵаҩуп, уи азоуп абас ихы зымҩаԥиго ҳәа… Аха ашьҭахь излеилкаахаз ала, уи анцәагьы уаагьы аӡәгьы дхеиҵомызт, агәрагара ицәыӡхьан.
Дзакәыҵәҟьаз ҳзеилымкаазаргьы ҟаларын, аҽа ҟазшьа ҷыдак идҳамбалазҭгьы. Ҵхабжьонла, зегьы ҳацәаԥсымҭоуп ҳәа игәы ианаанагоз, ашьшьыҳәа, ишьҭыбжь мыргаӡакәа дҩагыланы, днеины акылҳара дкылыԥшны ажәҩан даҵаԥшуа аеҵәақәа заҟа кыдшәози, заҟа кыдлози рыԥхьаӡара далагон. Ианиҵаҳх «Аеҵәаԥхьаӡаҩ» ҳәа хьӡыс иаҳҭеит.
Абри ашьҭахь ари дычмазаҩуп, ихы еиқәшәам ҳәа дрыцҳашьаны ҳихәаԥшуан.
… Шьыжьымҭанк ҳгылаанӡа, ҳбарак иакәшеит еиҳаби еиҵби ҳәа аӡәы даанымхакәа, рыбжьы убыс ицәгьан, ҳазегьы амца ҳацраҵаны ҳбарак ҳаҩнарбылуаз џьаҳшьеит. Иҟалаз уи ауп, зынҵиарк абжа ԥжәаны «СССР – смерть Сталина спасиот Россиу» ҳәа анҵаны ҳбарак адәныҟала ишадыкнаҳалаз рбазаап.
Аҩыза Сталин изы абри еиԥш згәаӷьыз шәыԥсык ихазаргьы ԥсык изаанрыжьраны иҟазма.
Ҳбарак аҿы инхоз ҳазегьы ҳаилакны ҳаԥсы ҳхырхуа иалагеит, шәуа иҟазҵада ҳәа.
Зынӡа ҳаршьӡо ианалага, сара соуп иҟазҵаз, урҭ аӡәгьы акгьы ихараӡам иҳәан зынӡа гәҩарас уаҩы имаӡамыз «Аеҵәаԥхьаӡаҩ» дааҳалҵны даагылт, дхахаӡа.
Ҳазегьы ҳгачамкит, абри арыцҳа абас еиԥш шԥеигәаӷьи ҳәа.
– Уара аԥыхҭ уоума абас ҟазҵаз… Иуабжьазгада? Иузырҟаҵада, – иԥсы шҭоу дылбааидарашәа акәын дгәааны дышихәаԥшуаз алагер аиҳабы.
– Схоуп исзырҟаҵаз, – иҳәеит зынӡа хьаас иҟамҵаӡакәа… Нас ихы шьҭыхны ажәҩан даҵаԥшуа – «иаарласны убри еиԥш ажәабжьк шәаҳараны шәыҟоуп… шәызегьы шәааилазыргьежьыша…»
– Сыла уаҳа дашәмырбан… ари деилагоуп, – изымчҳакәа дыҳәҳәеит алагер аиҳабы.
Дҳалганы дыргеит, ихаҳҳәаара ҳзымдыруа ҳшеилагылаз.
… – Аецәақәа дрықәӡит.
– Иҟалап деилаԥсазаргьы.
– Акы дырны иҳәозар?
– Дҵара уаҩызтгьы ҟалап…
Абас акыраамҭа даҳгәалаҳаршәон… Акгьы ҳзеилымкааит дырблу, дкыдҵаны дыршьу, амала иаҳхамышҭуа ҳхаҿы иаанхеит «СССР – смерть Сталина спасиот Россиу» ҳәа аҩыра икыдиҵаз.
Мчыбжьык ааҵаанӡа (дҳалганы данырга ашьҭахь) «Аеҵәаԥхьаӡаҩ» дзакәыҵәҟьаз еилаҳкааит… Игәҭыха зеиҳәахьаз баандаҩык дшәаԥырҳаԥуа иаҳзеиҭеиҳәеит.
Алеқсандр Андреи-иԥа Вихтов дҭаркаанӡа физикеи – астрономиеи Ринститут аҟны аус иуан… Хаз ҷыдала акосмос шҭиҵаауаз здыруаз маҷҩын. Иколлегацәеи иареи анааиқәшәалак аеҵәақәа дрылацәажәо далагон.
– Баша шәысмеисын, сара сакәым анкьаӡатәи аҵарауаагьы ирдыруан дарбанзаалакгьы ауаҩԥсы ҿыц иины адәы иаақәло, раԥхьатәи иԥсылагаҩагара инаркны иԥсҭазаара зегьы акосмос ишадҳәалаз.
Сара аус ахьызуаз алабораториа зызкыз ауаҩи акосмоси адгьыли реизыҟазаашьа наукала аилкаара акәын.
Амреи амзеи аеҵәақәеи рҭагылазаашьа (урҭ уажәы-уажәы рҽырыԥсахуеит) ҿыц ииуа ршьа-рда иалалоит, ирҟазшьаҷыдахоит.
…Сталин илаԥш ҳаҵашәаны ҳаҟан… Ҿыц иааҳартыз алабораториа игәаԥхозу, игәамԥхозу аиаша ҳаздыруамызт. Иашоуп аус ҳацызуаз аӡәы Сталин изы ацәыҵаӡырҩра аппарат ахьыҟаиҵаз азы ақалақь агәаны ауада бзиақәа ииҭеит… Уи аамҭазы ҳара аҿаԥарақәа ҳрыҩнаҟәыкуа ҳаҩнан, аха акы ҳҳәар ҟалозма.
Ҽнак зны Сталин адҵа ҳаиҭеит Троцки игороскоп сзыҟашәҵароуп ҳәа. Амала иара ида аҽаӡәы ибар шыҟамлозгьы ҳгәыҳҽаниҵеит.
Алабораториа аусзуҩцәа зегьы Сталин идҵа анагӡара ҳалагеит, иаарласынгьы иҟаҳҵеит:
«Ишдыру еиԥш Лев Давид-иԥа Троцки диит Ноиабр 6 аҽны (1879 ш.) Херсонтәи агуберниа Иановка ҳәа иахьашьҭоу аҳаблаҿы. Иан лымгәарҭа дааҭыҵны адунеи даннықәшәоз аамҭазы аеҵәақәа рҭагылазаашьа злаҟаз ала ҟазшьа бааԥсык иларымгалт, дышуаҩхатәрахоз, адырра ҵаула иоураны дшыҟалоз, амаҵура ду шизыԥшыз ртәы акәын ирыҵубаауаз. Амза аԥшышьа злаҟаз ала Троцки ауаҩы иатәамбара, иларҟәра, ахдубара, амаҵура ҳаракқәа реиҩаӡара, амчра импыҵахалара, есқьаангьы аӡәы иҿагыланы ақәԥара… абарҭ аҟазшьа ҷыдақәа ракәын иаԥхьаҟа изыԥшыз.
Амра агылашьа злаҟаз ала уи аамҭазы Троцки, иԥсадгьыл далцаны тәым жәҩанк аҵаҟа иԥсҭазаара дшалҵуаз… аха иаџьал ааины акәымкәа иаӷацәа рнапала дҭахараны дшыҟаз акәын иаҳәоз.
Троцки игороскоп ҟаҵаны ианиаҳҭа ашьҭахь Сталин дук ҳхимырҵит, ҳаинститут аиркит, аусзуҩцәа бжаҩык ҳҭеикит анцәеи шәареи шәеиҿцаауеит ҳәа, егьырҭ иаанхаз ԥхеиҵеит, еимирбӷьыжәааит.
…Анцәа иџьшьаны Сталингьы игороскоп аҟаҵара ҳахьӡеит. (Уи акәхап ҳазқәыӡызгьы).
Заҟаҩы иҳәахьадаз Сталин игороскоп иаҳәо реиҳәарц, аха акыраамҭа мап икуан, ҽнак зны игәазырԥхаз здыруада, дызцәымшәақәоз ҩыџьа-хҩык зыгәра игақәоз анаанха иреиҳәеит:
– «Сталин диит декабр мза 21 ашарԥазы (1879 ш.) ԥшьсааҭки ҩажәа минуҭи рзы Қырҭтәылан, Гори ақыҭаҿы. Амш амшқәа зегьы раҵкыс ианкьаҿыз, аҵых аҵыхқәа зегьы раҵкыс ианоуз… Амра агәы кыдгыланы ианыҟаз, аҵыхәанынӡа илаҟәны ианкыдыз, ашәалҟьа ахаԥаны уанзаҿамԥшуаз, ахьҭеи аԥхарреи ианрыбжьагылаз… Ноиабр 21 инаркны 24-нӡа иқәԥоит, ашәалҟьа иалҵырц, ахаҭа иагәылҵырц… 25 рзы иалҵуеит, аҽышьҭнахуеит. Абри амш – ноиабр 25 ныҳәа мшуп ҳәа ишьоуп, избан акәзар амра нцәа Митра имшира ҳәа ирыԥхьаӡоит жәытә-натә аахыс. Ақьырсианцәа уи амш Исус Христос еиҭаира мшуп ҳәа ныҳәаны иазгәарҭоит.
Ажәак ала, Сталин аныҳәа мшқәа раԥхьа иҟаз амшбааԥсқәа дрылиааит.
Излашьақәҳаргылаз ала амра абри еиԥш аҭагылазаашьа анамаз ииуа дԥандахоит. Ибжа уаҩхоит, ибжа рахәхоит. Ауаҩрахь иҽизадҵар дразхоит, дымшхоит, бзиарамзар цәгьак аӡәы изимуа дҟалоит, аха арахәрахь данага, иара ихы иааҭашәо аамҷыдарахаз ԥсы зхоу ииҳәо имаҳауа дпапанҵҟәырхоит.
Амза акәзар… ҿыц иангыла ажәбатәи ауха азоуп Сталин даниз… Ахаҿы ҭакәаҳа хаарак аҵаӡамкәа игәрымуа иҟан, уи аамҭаз ииуаз иланаҵоз ҟазшьа бааԥсқәан: амаҷ азы агәаара, аӡәгьы игәрамгара, ацәқәырчра, хада хатәамбара, амҽыӷра, ацәгьа мыцәгьа аҟаҵара, аԥсымҭәра, цәгьамзар бзиа зымбо, ауаа реичырчара, реигәыдҵара… дынцәоушәа иҽыҟаҵара, аҽырчра… Гефестгьы адгьыл аҿы дынцәоушәа ихы иԥхьаӡо ауаа атәеимбо, иргәаҟуа даналага, анцәа иҳәахьала ашьха ҳаракы Олимпа ақәцәаҿы дҩаганы хланҵы данҭарҵа, изшьапык иҵаԥҵәеит, агра иоуит, дцыркьуа даанхеит. Сталингьы аеҵәа леишәацәгьа Анторес (даниз ауха) амрагыларахь ала ихәаԥшыз агра ду изааннажьит, иарма напы хьарџьхеит, иарӷьа шьапы хшьацәкьарак рыда амамкәа иаанхеит, ахҵа ихнаҵеит.
Ари иаанагоз Сталин ауаҩреи аџьнышреи рыбжьара дыбжьагылан, ауаҩрахьы иҿы ҳәыр даара дуаҩхатәрахон, ажәлар
рзы дхәарҭа дуны дҟалон, амаҵура ду изыԥшыз ахагылара разҟыс иоур, аха ус акәымкәа аџьныш иахь дагар, ҳаӷеимшхара, ауаа рцәымӷра дыкны даго иахьагьы уахагьы заҟа изыргәаҟуаз аҟара агәахәа иоуа далагон, ажәак ала дхыхсаҩхон, дшьажәыҩхон.
Ажәакала иуҳәозар Сталин мшы мыжда аҽны диит. Мшы мыжда аҽны ииз аԥсҭазаараҿы мыждарамзар бзиарак ҟаиҵараны дыҟаӡамызт, ихала идырны имаҵура шьҭаимҵозҭгьы.
…Римтәи аимператор Диоклетиангьы игороскоп излаҳәоз ала Сталин еиԥш мшы мыжда аҽны иалиааз аӡәы иакәын. Уигьы дҳәынҭқархеит 42 шықәса анихыҵуаз. Аԥхьаҵәҟьа ижәлар дҭәыцны рыбла дхызар дхырымхуа аҟынӡа бзиа дырбон… Убасҟак даԥсан, дразын, дгәыбылҩын, дҟәышын… Еилаҳаны ицәыҳәцәыҵәаны иҟаз атәыла шьҭихит… игәыҳәны иҟаз ауаа рызхара рфо рызхара ржәуа, ихьӡ ҳәаны иқәуа иҟаиҵеит… Абас дыхьӡырҳәаганы дрыман ауаҩрахьы иҿы ҳәуа дахьынӡаҟаз, аха ашьҭахь аџьнышрахь дианамгар амуит. Ирбахьоу иакәӡамкәа иҽиԥсахит, зегьы гәрамгарҭас иҟаҵаны дрышьклаԥшуа, акала иааигәамԥхаз лашарак иирбомызт. Абас есымшааира ауаа ргәаӷ дыкны даго дшааиуаз дгәымбылџьбараха, аӡәгьы дрыцҳаимшьаӡо, рыхқәа рхыссара далагеит. Заҟа рыцҳара ҟаиҵараны дыҟаз здыруада ҽнак ашьра зықәҵаз «Аеҵәаԥхьаӡаҩ» акнаҳарҭахь дрыманы ишнеиуаз, аҳәынҭқар, иуасҳәо урҳа, нас сыкнарҳааит ҳәа аҳәара ҟаиҵеит.
– Исеиҳәарц ииҭахузеи, ишәырҳәа, – иҳәан, дақәшаҳаҭхеит аҳәынҭқар.
– Ирласны уҳәынҭқарра шьҭаҵаны уқәымҵыр, ажәлар ушәиԥхьыӡ ада рымҳәо уҟалараны уҟоуп ҳәа еиҳәеит.
«Аеҵәаԥхьаӡаҩ» дыкнаҳаны дыршьит, аха Диоклетиан, иаҳаз гәниган (игороскоп данахәаԥш) иҳәынҭқарра шьҭаҵаны, иаҳҭынра ааныжьны қыҭа гҿахак аҿы дцаны нхаҩык иаҳасабала абаҳага ҟаҵареи, ауҭраҭых ааӡареи далагеит.
Иара ишьҭахь атәыла еилаҳауа ианалага, ԥыҭҩык рҽеибаркны ицан ршьамхы нарсны иҳәеит, ухынҳәыроуп уаҳҭынрахьы, ҩаԥхьа ҳәынҭқарс уаҳзыҟалароуп, уда ҳхәарҭам ҳәа.
– Ишәҳәо саҳауеит. Аха ҳәынҭқарс аҳҭынраҿы стәаны ауаа рхы хыссалар аҵкыс, снапала исааӡо акапусҭақәа рхы хыссалар саргьы исзеиӷьуп ауаагьы ирзеиӷьуп, – ҳәа мап рцәикит…
Сталин игороскоп иаҳәоз анеиликаа заҵа Диоклетиан еиԥш иҳәынҭқарра шьҭаҵаны дымнаскьарыз, зынӡа џьнышҵас ауаа баны дықәымгыло иахьеи уахеи рҭакреи рнырҵәареи далагеит…
Наҳар абри ахҭыс дазхәыцуа дышцоз, иаалырҟьаны убас еиԥш қәаршаҩык аакылсит, аԥҳал хышәҭызшәа акәын икыдхаҽа ишлеиуаз.
Дбааӡаны деилысаанӡа игәаламшәаӡеит, сасра дахьыҟаз, амҩан ақәа ухьӡар иукәнакуеит ҳәа, акәахьча ирҭаз еилаҳәаны изқәа ишкыдыз. Еиҵыртланы даннахәаԥш, мышәцәан, игәы нкыдыҩрызшәа ибеит. Иҿыцӡа ибла иаахгылт Аҟәа данҭакыз ихигахьаз ахамышҭыхә – Захар Агрбеи иареи амшәцәақәа рхарԥаны, шарԥазык аҿаԥара идәылганы, шәҿахәы хаала ишәҿыҵуам, ишәҿызхуа ҳамоуп ҳәа Аҟәа ашьха ашьапаҿы иганы, мышәқәоушәа абна иларгыланы, алақәа рышьҭаҵаны ирҿарҵарц ианыргоз. Уи аҽны иԥсҭазаара абжа имҵит… Ажәытәтәи акино лента еиҭа ҿыц аекран аҿы дахәаԥшуазшәа, асахьа хьамҭақәа иҿаԥхьа еишьҭагыланы, ииасны ицошәа ибо далагеит. Амшәцәақәа рхарԥаны НКВД ашьҭахь игылаз амашьына иақәырцалт. Ишьхынԥсылан игылан акыраамҭа. Алақәа згозгьы ааины иԥшын, аха дара рхаҭақәа ыҟаӡамызт, рыбжьгьы иаҳауамызт. Абжьааԥны шарԥазыла «ҵгара» ирго ианалагоз рыбжьы угәы кылнаҵәон… Наҳар изымчҳакәа дцәыҵыԥшны алақәа рыҭра ахьгылаз ахь днаԥшит. Ашә ҟьаҟьаӡа иаартын, аха дара имбаӡеит. Ражьден Гангиа дадгьежьыло дадгылан. Ус Ԥачулиа даадәылҟьеит, ихахәы еиларгыланы, идәылҟьашьа злаҟаз ала акы даргәааны даауан, иҽеихарԥсны, ашәиқәара иҿхысны, митәык шимпыҵҟьоз ҩашьаӡомызт. Изқәикызеи цәгьамзар бзиа ҟазымҵо ҳәа иԥсахы ҩеины, ихәда иҵагыланы дшизыԥшуаз, Гангиа дааидххылан, ажәак иамҳәаӡакәа, ишьапы рыҳәҳәа данис, ибабаӡа игылоу аҵла афы наласны, ашьапы иаақәҟьаны, еилажәжәа ишканажьуа еиԥш, деизҟәыҿы дкаҳаит. Аха уигьы азмырхакәа, дааихагылан, ижьцәа ааизганы диқәыжьцәеит. Ԥачулиа зынӡа изааны дыҟан, днаганы иаргьы уахь дрывашәҵа ҳәа дрықәыҳәҳәеит ишьҭаланы, ҩыџьа иааиз. Урҭ али-ԥси рыла Ражьден даашьҭырԥаан, дыршәны алаҭра дҭарыжьит.
– Уброуп уара уҭыԥ! – Ԥачулиа иҽизеиқәкуамызт. – Уара аҿабырҳацә алақәаҵәҟьа узымыхьчеит… Уара уакәызма
аҳәынҭқарра зыхьчоз! – Абас иҿы иааҭашәоз зегьы иқәҳәацәаны, даахьаҳәны дцеит. Наҳари Захари рахь зынӡагьы дхьамԥшӡеит.
Наҳар иҟалаз акгьы изеилымкааит, алақәа реиԥш дара НКВД аусзуҩцәа еибакны иахьеибафоз змааназ ҳәа.
Шәылбаа рҳәан, амашьына илбаацаны, амшәцәақәа ршәыхны аҿаԥарахь ираԥырцеит. Захар давганы дыргеит, иара ихала днаганы дыҩнаркит. Уажә дааргоит ҳәа дыԥшын, аха уаҳа дыдмырхынҳәӡеит. Уи нахыс есымша игәы иҵхон, Қарҭ абахҭаҿы аӡәы иеиҳәеит, уара дувганы даныргаз аҽны хәлаанӡа иԥсы ҭан, ауха Гәмысҭа дганы дыршьит ҳәа.
…Ихы кны дгәырҩацәгьаха имацара аҽаԥара мыжда дшыҩнатәаз ашә аартны абахҭахьчаҩ, ахаҵа ҳаракы дааҩналан, – ухы кны узтәоузеи, иахьа уԥсы ахьеиқәхаз азы анцәа уиҳәала, абас уеибганы ухынҳәып ҳәа уҟазма, аҳақьымԥҳәыс Назира лакәмызҭгьы, удәылганы узыргоз алақәа рыц укылырхырцыз акәын. Иаха алақәа ахәшә рыҭаны илшьит, уеиқәлырхеит, лхы уқәылҵеит рыцҳа, ларгьы иахьа ашьжьымҭан ддырбаандаҩит, сгәы дышԥалоу, ахырзаман дақәдыршәарц дыҟоуп ҳәа маӡала иеиҳәеит. Наҳар уик зынӡа игәы иасит, аҽакы изеиԥшымхеит, амца инаркит, лаб иаҳәшьа леиԥш ларгьы аԥхьатәи абзиабара илоуз лхы ақәылҵарц дшаҿыз ибон. Гәырҩала иҭәыз игәы, абзиабара акуа ишыҟамызгьы, аҵааршә ацәыкәбар ҟәандаӡа ианақәҭәо еиԥш, уи аҽны инаркны еиҭа игәы дҭынымҵәо дҭалт, ихыԥсаахьаз лыбзиабара ԥсыԥхак рылаҵо. Уи нахыс заҟа аамҭа бжьысзеи, насгьы иарбан аамҭоу? Аџьамыӷәацәгьа дзаҵымҵӡакәа мацара дшаҵазгьы, игәы дышҭаз дҭан дҭахәхәа, ихәыцра далан далымшәаӡо. Абасҟатәи ци-шәи дрыҵыҵны, деибганы даанхеит ҳәа дыҟаӡамызт.
Иҷкәын иԥсҭакыга, – «ҭынхагәакьак еиԥш напы сыдкыланы сылбон, ахәышәтәырҭаҿы санышьҭаз аҳақьым ԥҳәыс, акыр даҳзыҟоума, саб, сара сыԥхашьаны сылзымҵааит, уадресгьы сызҭаз лара лоуп», – ҳәа изиҩыз дазхәыцыцԥхьаӡа, издыруада уи Назира лакәзар ҳәа игәы ҿкааны аԥсҭазаара ицәашьхьаз еиҭа изархынҳәызшәа ибо дааҟалон. Уажәы абра, Сибра агәҭаны зегьы анааидихәыцла, Ԥачулиа ихы-иҿы жьакцаӡа, аԥсцәаҳа ԥшра иҭаны, амышәцәа ухарԥаны усаԥыза ҳәа, еиҭах иҟамчы кны дааихагылазшәа, игәалаҟара бжьысын, заҵа изқәа икыдимыршәылара, дахьахәаԥшуаз аԥсра ахикаауа далагеит. Ақәа сарӡыҭуазаргьы исышәхасырԥом иҳәан, ацәымӷра дыкны даго, иршәны аӡы иалеижьит. Еидара хьамҭак изқәа икыдҳәаны инкаижьызшәа дласӡа ихы ибо аԥшаҳәа давалан днеиуан, аха амшәцәагьы цас иауазшәа, аӡы иаманы иваҩуа ишьҭан. Зны ишьҭахьҟа иаанхон, уцала, уи уаҳа ула иаҳарбом ҳәа ацәқәырԥақәа ицхраауазшәа, џьара-џьара икҿаргьежьуа иааныркылон, аха хара дашьҭуамызт, сухьӡаны иҵегьгьы угәы ԥызжәароуп ҳәа цас изнауазшәа, аҽрымжәааны, аӷьыра аҽаҭаны, иаԥысны ибла иаахгылон. Абас ишеишьҭаз иааиԥырымҵӡакәа Сибратәи аӡиасқәа зегьы лбааздо, Енисеи ду иааҽԥынгылт. Араанӡа изхарззала изыхҵаны иаазгозгьы иаргьы ҟьарак инанамгеит, инахәлабга ицеит, иҟаӡамызшәа. Наҳаргьы дааҭынчхеит, абасҟак уара узыргәаҟуаз иазаауа убап ҳәа рҳәозшәа, ацәқәырԥа дуқәа ргыгцәа ргыланы инасын, уаҳа имбаӡо иргеит.
Хариузовка иахьеицәоу, адунеи ахьынӡа-наӡааӡо аҽакы ыҟоуп, ҳәа згәы иаанамгоз, уажәы дазааигәахо даналага, дахьынтәиаауаз аасҭа, иԥсадгьыл Аԥсны даазшәа ибо дааҟалеит. Ашьжьымҭан алагер аҟынӡа днаӡеит. Иаашаанӡа тәамҩахә имаӡамкәа амҩа дықәын, – Шаҟа мшы ҵуазеи сыҟамижьҭеи, сахьнеиуа сҩызцәа гәаҟқәа рыԥсы ҭаны избома?.. Алагер аиҳабацәа убналарц уаҿын, уанзымца ухынҳәит ҳәа иаасысны сыркуама? Еиҭах сҿахәы аҿыхра, сыргәаҟра иалагома? Сзықәшәаз аиаша сҳәеит ҳәа исызхазҵода? Ирҭаххалак сзыруааит, зынзаҵәык иаазго ахәшә наганы ачымазцәа исызрыҭандаз!.. Авишкақәа ирықәгылоу аԥшыхәыҩцәа срымбакәа срыҵысны абарак ахь неишьас иҟасҵарызеи? – ҳәа игәы ҭыҵны ишцоз, аԥхьатәи авишка днаҵагылт (уаҵымсыкәа высшьа ыҟаӡамызт), уажәымзар-уажәы, уеиҭамҵын, уԥсит ҳәа хыхьынтәи абжьы анбасаҳауеи, ҳәа дшеилаӡыӡоз, аӡәгьы даанимкылаӡакәа давсит, егьырҭ аҩба иаанхақәазгьы, иԥсы ӡаны драҩсит.
Ԥынгыларак имаӡамкәа дахьцоз агәра изгомызт, абжьааԥны агагаҵәҟьа рбар иаҳкуеит ҳәа иазыҭрысуаз, уажәы илашәхазшәа, идагәахазшәа, акгьы рымбо, акгьы рмаҳауа иахьыҟалаз. Издыруада алаԥшхырԥага хылԥа схаҵаны соурышьҭызар «сасра» сызҭаз ауаа ҳәа уамашәа ибо, игәы згахьаз абарак ашә аартны днылагылт. Ачымазцәа рыда егьырҭ аусурахь
иргахьеит ҳәа дыҟан, аха рызегьы шыҟаз аниба иааџьеишьеит, абыржәаанынӡа аусурахь ирымгакәа ишԥаанхеи ҳәа.
Азнык азы рызегьы чмазцәаханы, иахьтәоу изымгыло иҟаланы иаанхаз џьишьеит.
Шықәсык аахыс имбацызшәа, дгәыкны дрылаԥшуан, дара ахәыҷқәа реиԥш, акьыжыҳәа иҵәуо, рыхқәа рыкәаҽ еилатәан, дааины ашә дшаалагылаз рбеит, аха уеибганы ухынҳәыма ҳәа заҵа иеигәырӷьаны иԥымларыз, иагьиҽамԥшит… шәышьҭахьҟа иаанханы ишәымаз шәҭынхацәа нҵәеит ҳәа ашәаџьҳәаҩ дырзааны иреиҳәазшәа рылахь еиқәын. Ирхиҳәаара изымдыруа даанхеит, ичмазцәаны иаансыжьқәаз ԥсызар, урҭ ракәзар ирџьабо, ирҵәуо игәахәын, абарак еиӷрыкка ду ахи аҵыхәеи лаԥшыла иааимидеит, аԥхьа Мақсим Пиотр-иԥа дахьышьҭаз ахь днаԥшит. Уигьы егьырҭгьы риарақәа рҿы ишьҭан, иааныжьны данцоз ишыҟаз егьеицәамкәа, иагьеиӷьымкәа рыԥсахәага ларга-ҩаргон. Урҭгьы рылақәа ҭыкәкәа иҵәуон. Аӡәы заҵәык алабжыш зыбла ихымыз Мақсим Пиотр-иԥа иакәын, игәы ҩарханы дааҟәымҵӡакәа аҭуан даҵаԥшуа, ҩымчыбжьа рышьҭахь ахәшә аагара сцоит ҳәа иаҳәаны, днаихыҵны дцазар аахыс дымнаҳәы-аамнаҳәыцкәа дшықәыц дықәын. Зегьы ҵәуон, зегьы џьабон, алахьеиқәҵара ззымдырӡоз Џьабриелгьы узиҿаԥшуа дыҟамызт, инапқәа игәыҵаԥсаны ихәда хҽны дтәан. Игәаӷьны ишәыхьзеи ҳәа дзырмазҵаауа, рааигәара дзымнеиуа, дшанханы дышгылаз, Џьабриел заҵәык даарылҵын, ҿымҭӡакәа дааидгылт.
– Ишәыхьзеи, уара, иҟалазеи?.. – Наҳар иамхацәгьахан, Џьабриел имахәар нҭарс иааникылт, иҟаиҵара изымдыруа.
– Иҟалаз умаҳаӡаци, ҳамра лашьцеит… Ҳаеҵәа кыдшәеит, ҳара ҳтәы ҳәа егьыҟам, ҳалгеит, адунеи ааҳәит… Ст..ал…ин ддыҟ…ам, Ст…ал…ин дыԥ…сит, – аҵыхәтәантәи ажәақәа игәаӷьны иҿы изарҳәомызт.
– Сталин дуӡӡа дышԥаԥсуаз?! – дахьыҟаз-дахьаныз изымдыруа днеилууаа дцеит.
Уи ашьҭахь еиҭа ҿымҭрацәгьахеит абарак аҩныҵҟа. Наҳар иаҳаз ихахьы изаамго, аӡәаӡәала илаԥш иныҵигеит, ажәларқәа зегьы раб иԥсра иацәынханы иаанхап ҳәа угәы иаанагарымызт, убасҟак рхы-ргәы далырсны, уара уҳамамкәа ҳара адунеи иқәаҳхуазеи ҳәа аԥсҭазаара рцәымыӷханы акәын ишыҟаз, алаӷырӡ зымҵәахьаз лабжышк рызкамыршәуа аҟынӡа згәы былхьаз, уажәы ҭаҷкәымк-ҭаҷкәымк иаҟараны иаауан.
Абаандаҩцәагьы ҵәуон, алагер аиҳабацәагьы ҵәуон, аӡәы ибжьы уаҳауамызт, уахгьы-ҽынгьы аҟыба-ӡыба ахьагымхоз, ацәҳареи, аӷьреи, амақарреи дыдбжьҵас иахьықәыҩуаз уи аҽны анышәынҭраҿы еиԥш ҭынчран, зегьы ашәиқәара рҿысны игылан. Хариузовка абжьааԥны еиқәыцәашь-еиқәылашьца, агәыҭҟьа, агәкажьга ԥшшәы змаз, уи аҽны, ауаа зегьы агәырҩа ду анроу, иара гәырӷьозшәа, амра ашәахәа иақәыԥхоз, рхаан иадрымбалацыз аҽа цәа хаак аҟәыннаҵон.
Шәгыл, аусурахь шәаала ҳәа аӡәгьы иреиҳәомызт, шәҽышәымшьын, шәгәы шәҽахаԥышәымжәан ҳәа аӡәгьы ижьжьомызт.
Наҳар акыраамҭа дынкахәыцуа дтәан, ашьҭахь дҩагылан, днеины Мақсим Пиотр-иԥа дааихагылт. Ахәшә иааигаз, дыздынҵәалаха ҩымчыбжьа дзышьҭаз аҿаҳәара шеибгаз иаԥхьа инықәиҵеит, аха хәыцрак дҭагаланы убриаҟынӡа хара даганы даман, дааҳәынгьы дахәамԥшит, дааины дшихагылазгьы изгәамҭаӡеит.
– Ахаҭаҵәҟьоуп, излоуԥшаазеи? – ҳәа ахакас шьапхҵәа, дкәылԥуа иаашьҭыхны дафыҩуа данаацәажәа, Мақсим Пиотр-иԥа ацәа даалҵызшәа Наҳар днаиҿаԥшит, илақәа ҭыгга.
Наҳар шиакәыз аниба иҽааиԥсахит, илақәагьы ԥаса аасҭа ицқьахеит, аҿыцәаара иаҿу ҩ-цәашьык аԥша ахьадсыло уанааԥырагылалак ҩаԥхьа иххаӡа ишакуа еиԥш иааҟалеит. – Уеибганы ухынҳәыма?.. Абасҟак аамҭа уанымааӡа суцәшәеит… Анцәа иџьшьоуп!.. Анцәа иџьшьоуп!.. – иҳәан даацәажәеит. Даачмазаҩхазар аахыс иҿы еихимхӡацызт, ибз изырҵысуамызт.
– Сааит, ахәшәгьы аазгеит, – иҳәеит, аилаҳәара аашьҭыхны ирбо.
– Сықәыртәа, сыбӷа сазынкылозар збарц сҭахуп.
Дицхрааны ашьшьыҳәа даақәиртәеит.
Абасҟак аамҭа еиҵыхны иқәыз, атәара изыцәгьахеит, иқәлашьцо, иблахаҵ ааилахынҳәит, аха иҽкамыжькәа иҽааникылт, Наҳар ак иеиҳәарц иҭахын, аха акыраамҭа иԥсы изеивгомызт.
– Уқәсыриап, – данықәиртәа, ишьа хәыҷы илаз зегьы еизыкәкәаны алада ицазшәа, ақьаад еиԥш дҟәашӡа даныҟала, дицәшәеит.
– Мап, мап… Абанҭ шәымҵәуан, шәҽихышәымшьаан ҳәа расҳәарц сҭахуп… Дыҟам иахьарнахыс, адунеи даныӡааит агәымбыл… Харада-барада ажәлар ҭазырхоз… Издыруада шьҭа ажәлар арыӷьарахь игьежьыр… Абанҭ ирасҳәарц сҭахуп изхацәаны иҟаз ҳамра шааԥшыз, икыдшәаны иҟаз ҳаеҵәахә шкыдлаз… – дышцәажәоз иԥсы илшәшәо далаган, иажәа изынамыгӡакәа ихы нхьышьшьит, дкамыжькәа даанкыланы днықәириеит. Абасҟак дысмырцәажәар акәын ҳәа ихы авба аҭо, дшаҟь-шаҟьо, дызлаицхраара изымдыруа, дааилахеит азныказы, аха дыҩны дцан, аӡы ааганы ианиҿеирхәхәа, иԥсы ааивнаргеит. – Умшәан, шьҭа акгьы сыхьуам, ахәшә сзааугеит, – агәыцә ҟат-ҟато акы аарылхны акыраамҭа дахәаԥшуа, – Иахьа аԥсабараҵәҟьа гәырӷьоит, Хариузовка иахьеиԥш ашкәакәа ашәны иубахьазу, ашәы ашәнахит. Издыруада уи аџьныш иԥсра ҳаиқәнархар, – ихала иҽышьҭыхны ихәамц инапқәа аҵыргәаны абарак, зышә ҟьаҟьаӡа иаартыз, ддәылыԥшны адәныҟа дыԥушан.
Наҳар дгәаҟ-ҵәаҟуа «сасра» дахьыҟаз ахьынтәи дхынҳәны данаауаз, Сталини Иммануили еиԥшушәа, аҩыџьагьы аӡә ракәушәа изырбаз, амшәцәа ианиханаршҭ нахыс, иага ҟаиҵандазгьы изигәаламыршәеит. Уажәы Мақсим Пиотр-иԥа дшизыӡырҩуаз иажәақәа игәаладыршәеит. Иара ихаҭа иакәын уи ажәабажьгьы иазҳәахьаз: «Есқьаангьы акәымзаргьы, ԥсшьара ҳәа данцалоз саргьы сигалон. Ԥсшьара дцоит, уаргьы уигоит, уҽырхианы уҟаз ҳәа анаасаҳалак нахыс, ашыӡ зыхьыз еиԥш арыхьҭашьра салагон, аԥсшьарахь акәӡамкәа акартоӷахгарахь ирго аӡә еиԥш сҟалон. Иҟазшьа ақәшәара даара ицәгьан. Марттәи амш еиԥш, ҽнак шәынтә иҽиԥсахуан, игәы иахәози иалсуази реиҩдыраара уадаҩын.
Ааԥынран, Гагратәи асанаториа «Холоднаиа речка» ҳаҟан.
Ҽнак, ашьжьымҭан, даныҩагыла инаркны иқәшәацәгьаны, лацәажәа имаӡамкәа, ибла ҵархәны, аӡәгьы даҳҿамԥшӡо, изааны дыҟан. Дзыцәгәааз уазҳәодаз.
Аус зуеит ҳәа ашә ихаркны дтәан, игәы изақәымкит, адәныка слеиҩеиуеит ҳәа ддәылҵын, ихы изықәымкит. Дыҩналон, ддәылҵуан, дааҟәымҵӡакәа аҭаҭын дахон.
Ашьыбжьышьҭахь деихыкка дааҟалан, аҽага сышәҭ, абаҳчахь сцаны аҵла ашьапқәа сҽоит аниҳәа, зегьы ҳаԥсы ҭалеит, уаанӡа иҟаларызеишь ҳәа ҳаиҵаӷәӷәа ҳаилагылан.
Аҽага аанкыланы абаҳчаҭрахьы иҿанынеиха, ҳишьҭалт, аха схала сыҟазарц сҭахуп, иҳәан ҳирхынҳәит.
Ҵлак ашьапы ҽо дышгылаз, абаҳчааӡаҩ дыхраа-ӡраауа дааидгылазаап. Уи илымҳа иагзаарын, – ихала дыҟазарц иҭахуп, абаҳчаҭрахь ԥсы зхоу аӡәгьы шәымцан, – ҳәа зегьы ргәырҽананырҵоз, иара имаҳаӡазаап.
Сталин дуӡӡа ишьапқәа еилыхны аус ахьиуа џьашьо дышихәаԥшуаз, изшьапык х-шьацәкьарак рыда амамкәа аниба, изымбатәбарахазаап, илаԥш изаҟәымго, дгачамкны даанхазаап, ҳанцәахәы абри еиԥш агра иманы дсымбакәа сыԥсында ҳәа игәы иалсызаап.
Сталин абаҳчааӡаҩ дахьихҭыгәлаз даара игәамԥхеит. Узышьҭоузеи, иуԥшаауазеи, узусҭада ҳәа даниазҵаа, сбаҳчааӡаҩуп иҳәазаап. Абаҳчааӡаҩ, аҩада аҵлақәа дырҿаԥушеит. Уара хланҵыҟа уԥшуеит, иуцәыӡзеи ҳәа гәрамгарҭас дҟаиҵазаап.
Уи иашоуп, аха абаҳчааӡаҩ аԥышәа змоу, аҵла иаҿало адагьы, излагылоу адацқәагьы ибозароуп ҳәа аҭак ҟаиҵазаап. Уи ашьҭахь Сталин игәалаҟара зынӡа ибжьысит, дгәааны, иҽага кажьны абаҳчаҭра дҭыҵит. Уи ашьҭахь иҟалеит, аха иҟалазеи, амшын цәқәырԥаны, аҭра иҭыҵны, асанаториа иасызшәа, хыла-гәыла зегьы ааҳәит.
Ҳара акгьы ҳхарам… Ҳара акгьы ҳаздырӡом ҳәа, «ацәқәырԥақәа былгьо» ианрылала, досу дахьгылаз излаилшоз ала ихы ирқьион. Абаҳчааӡаҩ дҳаздырӡом, дҳамбаӡацт ҳәа ҭоуба руан.
Аӡы иаго аҳәҳәабжь иаҳаӡом ҳәа, абаҳчааӡаҩ насыԥда, иҟалаз еилымкааӡакәа, Сталин дуӡӡа абри еиԥш агра зиоурыз, абас дсымбакәа сара снапқәагьы сшьапқәагьы сымамындаз ҳәа игәы иалырсны даазыдгылоз иреиҳәон.
Ауха Сталин лацәеихьшь изыҟамҵаӡакәа иршеит. Иара данзмыцәа, ҳаргьы ҳацәо ҳаҟазма. Адырҩаҽынгьы ҳшыҟалашаз здыруада ашьжьымҭан иааҳаламҩызҭгьы, абаҳчааӡаҩ иаха дахьнышьҭалаз иааиқәшәаны дыԥсит ҳәа.
Иахьагьы исзеилкаауам уи иԥсра Сталин игәалаҟара зыбзианатәыз. Уи игәалаҟара аныбзиаха, зегьы ргәалаҟара бзиахеит…»
Абри ажәабжь ауп Иммануили Сталини аӡә ракәушәа Наҳар изырбаз. «Иџьашьатәуп, аҩыџьагьы аӡәы ракәушәа ишԥеиԥшу, рыхьыӡқәаҵәҟьагьы еибыҳәаны ирыԥсахызшәоуп… Коба
– Сталин, Иофар – Иммануил. Ишмыждахәыцәгьақәаз аханатә аӡәгьы ирызиҵымхит асыс-мҟаақәа реиԥш рҿыҟаҵаны, аӡәы Ленин дуӡӡа ихы-игәы дҭаланы иҽизааигәеитәит, убриаҟынӡа ихы игәаирԥхеит, сара саныҟам ашьҭахь Асовет ҳәынҭқарра дуӡӡа анапхгара аҭара зылшоны иахьазы избо уара уоуп ҳәа иҿала иирҳәеит. Сельвестергьы иԥсымҭаз иуаа иреиҳәеит, сара сышьҭахь доуҳахылаԥшҩыс Иммануил дышәзаансыжьуеит» ҳәа.
Аҩыџьагьы «анынцәаха» инаркны ишьажәцәахеит, аҳәа ццышә аанкыланы, гәшаҭарак, рыцҳашьарак ҟамҵаӡакәа, ауаа гәнаҳақәа рхы хсара иалагеит… Абас ишрызныҟәозгьы шәара шәҳамазааит, шәара ҳанцәахәқәа ҳәа ирымҵахырхәон, ҳахқәа хышәҵәала ҳәа ирымҵаркуан. Иқәӡаауан, луанытә ацара иаҿын, аха ауаа гәнаҳақәа изыхҟьоз рыздырӡомызт.
…Аџьныш дҳалҳарӡааит, шьҭа ҳдунеи цқьахеит, арыӷьарахь ҳхынҳәит ҳәа дгәырӷьон Фадеи, Иммануил дбылны, дыццышәтәараха данырга ашьҭахь.
Адунеи даныӡааит Сталин аџьныш, издыруада шьҭа ҳажәлар еиқәхар ҳәа Мақсим Пиотр-иԥагьы агәыӷра ицәыӡхьаз изыхынҳәны ибла ихибаауан Наҳар дахьиҿаԥшуаз.
«Адунеи амаӡа макьана аӡәгьы изаҵымхӡацт, иашаҵәҟьаны абасҟатәи агәнаҳареи, азалымдареи, агәаҟреи (амлакра, амлашьра, ауаа еичырчаны ақәибахра, анибарҵәара, миллионҩыла акгьы рхараӡамкәа рҭархара) зыхҟьаз Сталин амшьҭацәгьа иакәзар?..» – Наҳар изцәырҵыз ахәыцра дагәылархаланы хара дагон. Аҩыџьагьы шьацәа мҿиаа шьацәа хҿиаақәа…. «СССР – смерть Сталина спасиот Россиу», – ҳәа абаандаҩцәа ҩыџьа – анцәахаҵаҩцәа икыдҵаны иршьыз рыбжьы, «Смерть сатаны спасиот нас», – ҳәа «сасра» дызҭаз ажәытә динхаҵаҩцәа рыбжьы, Енисеи аӡиас наҟ-ааҟ ихықәгыланы еиқәдырԥозшәа игәы иқәыҩуан. Урҭ рыбжьы Хариузовка адгьыл аҵа атымитыша дыҭганы, даашьҭԥаа аҽа дунеи лашак ахь дагозшәа ибон.
Иҟьаланы акәымзар, ахаан мрашәахәак инамҩатәны иахьҭамԥхацыз, есқьаангьы игәыԥҵәагаха еиқәшәы, еиқәҵаа акалаҭ аҵа еиԥш Саиантәи ашьхақәа рыҵаҟа итым-итышаха ишьҭаз Хариузовка, шеишықәсала инасыԥцәгьаха, иҭанҵәо иҭаз абаандаҩцәа, знымзар-зны ҳаԥсы ахәага ҳаманы ҳашԥазҭымҵри, лашарак ацәаара шԥаҳамбари ҳәа гәыӷра хәыҷык (ишәаны рҿы ирзамырҳәоз) ргәаҵаҿы иҭаҵәахны ирымаз, нҭыԥсаа ицан, гәыӷырҭа рымаӡамкәан иаанхеит, Сталин иԥсҭазаара далҵит ҳәа анраҳа инаркны. Рнапқәа ргәыҵаԥса, рыхқәа рыкәаҽы, уара уда ҳара адунеи иқәаҳхуазеи ҳәа, раԥхьа дықәҵаны идтәалазшәа, илаӷырӡышо ажәларқәа зегьы раб дырџьабон.
Сталин дырҵәуон, аха урҭ дара рыхгьы рҵәуон. Абас рхы ԥҽуа дшырџьабоз, ирызгәамҭаӡакәа аҽынтәи амш алашьцара иаарымнахит.
Аамҭа ааит, уаххьа хиоуп ҳәа ахәыҟаҵаҩцәа абаандцәа ирыларҳәеит акрыфарахьы ианымнеиӡа. Абжьааԥны имлашьуа, згәы ахәыц еиҩнаҵәо иҟаз шәааи анырҳәалак, абжьы абарак аҟынӡа инаӡаанӡа иҩны ицоз, иахьа ирмаҳаӡазшәа итәан, баракк ашә аартны аӡәгьы ддәылымҵит, зегьы еиҵаӷәӷәа ачаӷьа акәым, аӡыҵәҟьа рыхәда илбаауамызт.
Наҳаргьы зегь реиԥш Сталин иԥсра ихы-игәы иалирсит, аха уи иаҷыдангьы аҽа хьаак иман, ҭаха имҭо иӷрыхон.
Уаҵәы иаашар аусурахь амш ианыргалоз, абарак иаадәылганы, иааиларгыланы аканвои данрылаԥшлак иаргьы дышрылагылоу ибар, изиураны, дзықәшәараны дыҟаз издыруамызт. Аусурахь акәым, уара уахьгатәу аҽаџьароуп ҳәа днаган аҟарс дҭеикуазу, акәымзаргьы дышиашоу аусеилыргаҩцәа
рахь дигозу изыԥшыз ҳәа акгьы издыруамызт… Мышкы уҟамызт… ҩымш уҟамызт… Убналарц акәын, аха уанзымца, ушьҭахьҟа ухынҳәит ҳәа иаасысны сыркуазар акәхап. Хҿыхшьас иҟасҵарызеи? Ачымазцәа рзы ахәшә аазгарц сахьцаз сҟьалеит сҳәап. Сзықәшәаҵәҟьаз аиаша расҳәеит ҳәа аӡәыр сыгәра игараны дыҟоума? Сыга-сҿы амырҳәаӡакәа сус ӡбны еиҭах, аҟәада исықәу ахыхь ашықәыс анысзацырҵа ишԥасыԥсыхәо?
… – Ҳара ҳауп Сталин дызхыԥсааз… Иаџьал аанӡа игәы ԥжәаны даҳшьит… шьҭоуп ҳамцахә анкацәаҵәҟьаз… – Абарак аҩныҵҟа аҽны хәлаанӡа аҿымҭра цәгьа «иҩнырҭәаа» иҩназ ибжьы аалҩит, Наҳар рацәак ицәыхарамкәа зызқәа иеиарханы итәаз хаҵак.
Наҳар дызлаз ахәыцра хьанҭа, (ацәа даалҵызшәа) даалнахит уи ахаҵа ибжьы. Иџьеишьеит, ибжьала дахьизымдырыз. (Абарак аҿы еицынхоз еиҿаԥшны еибамбо алашьцара иалагыланы ицәажәозаргьы рыбжьқәа рыла еибадыруан… уи акәым реимҳәабжьалаҵәҟьагьы еилибакаауан). Ари сара сыҟамижьҭеи иаанагаз аӡәы иакәзар акәхап ҳәа ихы ҩышьҭыхны ишҟа днаԥшит. Ихы-иҿы ибарҭамызт, ишьҭахьҟала дахьихәаԥшуаз излымҳак абжа шыхҵәаз илаԥш анақәшәа дныҵаҟҟа дцеит, амца қьоуқьад наицрасны, дхыблаа-ҿыблааны инаихысны ицазшәа, ицәа-ижьы быз-бызуа иааҟалеит. Игәы аҭра иҭамгыло, иԥсахы ааины ихәцәы аанкыланы, дахәаррашәа ихәда иааҵагылт. Дахьыҟаз, дахьаныз акы игәалашәо дыҟамызт усҟанҵәҟьа. Сталин дуӡӡа иџьабараҵәҟьагьы иханаршҭит уи алымҳа бжахҵәа дахьибаз.
Абыржәыҵәҟьа дҩаҵҟьаны, иааимԥыхьашәо ихаҳәума, имҿума иаашьҭԥааны, дааихаххны ихы неиҟәырԥа инеихеимҵар амуа днеикәаҳәы-еикәашәа дцеит.
– Сталин ҳара ҳауп дызхыԥсааз… – еиҭеиҳәеит алымҳабжахҵәа, аӡәгьы анеиқәҿимҭ.
Наҳар ихала иҽыҟажо, аӡәы сихҩашьаланы акгьы зхараӡам иҿы машәырк сымпыҵҟьар аҵкыс еиӷьуп цкьа деилсыркаар иҳәан, еиҭах илаԥш дныҵигеит.
Илакҭа ибарҭамызт, аха ихәда хызза, илымҳа абжа амхны дызлеибаз ала ԥшьышықәса раахыс згәаӷ дакны дагоз ихаҭа-ԥсаҭа иакәын. Ибжьы иахьа уажәыгьы игәы иқәыҩуан. Ихәда,
илымҳа, ибжьы зегьы еиԥшны измоу аҽаӡә дзыҟаларым, иара иоуп… Иара ихаҭа… Игәы изыԥжәон…
Наҳар (уи мшы мыжда аҽны) иусураҟынтәи дырбаандаҩны даныргаз инаркны иахьа уажәраанӡа гәаҟрас ихимгацыз иарбаныз, ихи иареи рымацара иааизынханы дрызхәыцуа даналагалак, ак аҵкыс аҽакы еицәан, аха зегьы ихы иқәикуан… Изхымгоз акы заҵәык акәын. Уи шамахамзар игәалаиршәомызт, мчыла ихы дақәԥаны ихәыцрақәа аҽа хҭыск ахь ииеигон… Убасҟак изыцәгьан. Азхәыцреи аԥсреи еихикаауан, ихы-игәы иҭагьежьуа иаргьы мчыла аҽаигәаланаршәон… Игәалашәацыԥхьаӡа дак-дак наилыԥсаауашәа ибон. Заҟаџьара заҟаҩы иԥсахы ԥыржәахьадаз, аха абри алымҳабжахҵәа иаҟара аҽаӡәы игәаӷ игәы иҭашны иаанымхеит.
Ԥшьышықәса раԥхьа аколнхара «Красныи маиак» рлагери рыбжьара, аӡҭачы апҟызра зхиааны иҭажьыз ахықәан, рыхәдацәақәа ҵибакаа еибакит, руаӡәык ҵа змам аӡҭачы аҵахь ахаҳә еиԥш, дынӡаакәкәала дымцакәа еилгашьа рымамкәа…
Иҿыцҳаҳараӡа ибла иаахгылт алымҳабжахҵәа ҵлак ашьапы дадгәаланы ԥҳәыск лцәаԥыҽра дшаҿыз… Лыӷызбжьы, лыҳәҳәабжьы гәыҭшьаагаха уажәыгьы игәы иқәыҩуан.
Иԥсы ҭаны адунеи дықәуп ҳәа дыҟамызт… Еиҭах уи агыгшәыги иареи ҳаиқәшәоит ҳәа игәы иаанагомызт. Абар уажәы ихәда еихасыҟәӡа иаԥхьа дахьтәоу. «Иаҳзеибоухьоу, уажәы абарак аҿы иаанханы иҟоу аӡәгьы издырӡом».
… Сыԥсы ахәага аанханы саныхынҳә сзықәшәаз засҳәаз Мухран заҵәык иоуп. Ԥшьышықәса ҵхьеит уи аахыс, ҽымдыр ҟаҵаны ицәыримгаӡар… исычҳар еиӷьзар? Аха мап, ари еиԥш чҳаны изласыласыгӡарызеи? Мап, уи агыгшәыгра иҟаиҵаз, дахьхәыроуп… Ацәгьа ҟазҵо ацәгьа дақәшәароуп. Дунеи ахаан дызбоит ҳәа сгәы иаанагозма, мчык даанагеит… Абраҵәҟьа зегьы рҿаԥхьа дшьамхныршланы заҟа да сылишьааз аҟара иаргьы илысшьаауеит». Абас дахьынӡаизхәыцуаз иҽизынкыломызт, ишьа хыҵны ижәлон, уажәы уажәы игәы иҵаххуан утәаны ушԥаихәаԥшуеи, ихәдацәа ҵкааны дзысымшьуазеи ҳәа иҵанаҳәон. «Уҽеиқәкы, ухы унапаҿы иаага… Ачҳара ду иумаз уцәыӡыма… Иахьанӡа уаазго учҳара шакәу ухоумыршҭын. Ачҳара – иааироуп… Акыр зычҳаз акыр ибеит… Акры збаз такәы ниҵит» ҳәа имч иаҿагыланы ихшыҩ дааннакылон.
Избан изыхҟьазеи, абасҟак дицәымӷызтәызеи Наҳар уи алымҳабжахҵәа?
…Ажәа ахы мҳәакәа аҵыхәа шузхмыркәшо еиԥш, иҟалаз уи ауп: Иара усгьы зцәеи-зыбаҩи еикәыршаны амҵқәа реиԥш имчыдаха ҳбаҩҷа абра иҭамырӡыкәа знымзар-зны ҳазҭыҵуазар ҳәа зымшқәеи зыҵхқәеи зыԥхьаӡоз абаандаҩцәа аибашьра ашьҭахь иаалырҟьаны еиҳагьы ицәгьахеит рыԥсҭазаара. Арҳәреи, ақәылареи, ашьреи рзы иҭакыз ахыхсаҩцәа ааганы ирыларҵеит. Убасҟан ауп амыждараҵәҟьа анырзыҟалаз. Абгеи ауасеи еилоуҵар ишԥаҟалои? Убас ауп арҭ ахыхсаҩцәа абаандаҩцәа ишрылалаз, рҿаҵа аашьҭыхны рҿахьы иҩаргаанӡа ирымпыҵԥааны дара ирфон. Маҭәа ԥхак (зҭаацәа рҟынтәи аиура иақәиҭыз) рышәны ирбар инарышәхасны, иаарышәхԥааны дара иршәырҵон.
Ахыхсаҩцәагьы, егьырҭ абаандаҩцәа реиԥш аусурахь иргон, аха иахьнеиуаз рнапы нагӡаны маҵәынаак шьҭырхуамызт, аԥхын иҩыз-ҩызӡа ашәшьыра ишыҵаиаз ирхыргон, аӡын амца еиқәҵаны инаҳәы-ааҳәуа иҽҳәагыланы рыҽшырҟәиоз идырхәлон. Алагер анапхгаҩцәа, урҭ шәылахь шәыџьымшь ыҟоуп ҳәаҵәҟьагьы рарҳәомызт.
Џьоукы рыцҳарыла иԥҟаны еиқәырҵоз ақыдқәа дара иҟарҵазшәа ирзанырҵон. Урҭ ауаа ахьдыргәаҟуаз, иахьырхыччоз, амш ахьрылыргоз еҳагьы еиӷьаршьон аиҳабыра, ҽырдагәа, ҽмырба ҟаҵаны аганахь игыланы ирыхәаԥшуан. Алагьер шәазымбжьеит, аха ахыхсаҩцәа шәыдҳарбжьоит ҳәа ргәы иҭаччон.
Ргәалаҟара зынӡа иаабжьнахит, рыхәдагьы хнаҽит Санакоев Казбек иԥҳәыс лҟынтәи иоуз ашәҟәы, абарак аҿы инеимда-ааимдо зегьы анаԥхьа. Казбек дуаԥсын, аладахьтәи уаԥстәылатәын. Аибашьра ашьҭахь иҭаркыз дреиуан. Дқәыԥшын, 25 шықәса инагӡаны дрылымгацызт Хариузовка аҵааршә игәылашәны, агәаҵәыхь ихьны ирыԥҳақәа аӡы анаархәаз. Ҩба-хԥа шықәса рыла, ԥаса дыздыруаз дибар иакәу иакәму изеилымкаауа аҟынӡа иҽиԥсаххьан. Ахәажәцәа иҟәнылеит, иӷра ҭаҳаҳа ихәамц аанкыланы измоузеи ҳәа дааџьоушьаратәы игын, ихаԥыцқәа бжеиҳарак каԥсеит. Акартоӷа бааԥс изҭагылаз гәнызымгоз, ихьаазымгоз ҳәа иҟадаз, аха Казбек даара изыцәгьан алагьертә ԥсҭазаара аҽанрааланы ахгара. Дцәажәаӡомызт, зны-зынла ахәыҷқәа реиԥш
деиҵақьыз-қьызуа аҵәуара далагон. Абарак аҿы зегьы дрыцҳаршьагәышьон, аха ирымчыз, ажәала игәы дырӷәӷәашәа ааҟарҵон.
Мухран даҽа лагьерк ашҟа данахырга Казбек аҳәара ҟаиҵеит шәгәы иацәымӷымзар уи ицәарҭаӷәаҿы сара сышьҭалоит ҳәа.
Уи даара иҭахын Наҳар иааигәара дыҟазарц, дзиҟәынҷабломызт акәымзар уаҳа акгьы игхомызт убасҟак бзиа дибон. Уахгьы-ҽынгьы иааигәа дыҟазарц иҭахын.
Ибзиоуп рҳәан зегьы ақәшаҳаҭхеит Наҳар дназлаз.
Казбек арҵаҩратә институт далганы Цхинвал абжьаратә школ аҟны аус иуан. Шаҟа игәы ақәкны далагазеи, дхәыҷыз аахыс бзиа иибоз азанааҭ. Иԥсы ахьынӡаҭоу даҽа занааҭк ала исыԥсахуеит ҳәа ихаҿгьы изаагомызт. Аха ԥшьымыз заҵәык роуп рҵаҩыс аус ахьынӡеиуаз. Абри аамҭала дзыхьӡақәазгьы маҷӡам. Ашкол аҿы аҵара аниҵоз аахыс иԥсы зыҿҳәараха бзиа иибоз, ауаԥс ҭыԥҳаԥшӡа ссир Ҭамара ԥҳәысыс дигеит. Иани иаби ачара ду изыруит… Иабхәараа маҳәра днарыԥхьеит. Анцәа дзықәныҳәаны иҟоу иоуп ҳәа изуҳәаратәы аԥсҭазаара ашьапы икит.
Адунеи шԥаҟоу уҳәарауазеи, ауаҩытәыҩса ихатә ԥсҭазаара амҩа алхра нас «аргылара» иаҭахӡозеи, иԥсы ахьынӡаҭоу даҿызароуп, аха ахыбгара акгьы аҭахӡам.
Казбеки Ҭамареи уи аҽынгьы абжьааԥны еиԥш ашарԥазы игылан рҽазыҟарҵеит, аҩыџьагьы рклассқәа рҿы иаартыз аурокқәа рыман Аҵара аминистрра аҟынтәи аметодистцәа рылатәан. Казбек иан есымша ишыҟалҵалоз еиԥш иныҳәа-ныԥхьаны агәашә аҟынӡа инаскьалгеит лыҷкәыни лҭацеи. Амш даара ибзиан, амра ашәахәақәа рықәыҷҷа, агәалаҟара бзиа рыманы ашкол ашҭа ианынҭалоз, адиреқтор иқьаадқәа еихыҩры-еиҵыҩруа иҩыҵракны, џьоукы иҵаҟьаны ддәылырцазшәа илахь еиқәышьшьы даарԥылт.
Казбеки Ҭамареи адиреқтор иааишьа ргәамԥхеит, еснагь илахҿыхыз, даауԥылацыԥхьаӡа угәы шьҭызхуаз, ахаареи аԥхареи меигӡарахда изцыз, иахьа урҭ зегьы ицәыӡызшәа илахь еиқәын, иблақәа ԥсҭазаарак рхумбааӡо, ашьра зықәҵаны акнаҳарҭахь инаргоз еиԥш акәын дшааиуаз.
Зныкыр иҟалахьазма зегьы аԥсшәа раҳәо, арҵаҩцәа есышьжьымҭан рнапқәа рыӷәӷәа иаанкыло дрылымсыкәа. Казбеки
Ҭамареи рнапқәаҵәҟьагьы шрымихыша дақәымшәеит, деиқәшәы дрывсит, ихыҵәҟьагьы нарықәкны имырҵысит.
Казбеки Ҭамареи шанханы иаанхеит ирҳәо рҿамшәо.
– Шәабацои? – днарывсны акыргьы дааскьахьан, ишьҭахьҟа даахьаҳәын ҿааиҭит, иара еиԥш ибжьгьы ԥсы ԥхак алаӡамкәа.
– Аусурахь ҳмааи?.. – «Шәабацои?» ҳәа дахьрызҵааз џьашьо аҭак ҟаиҵеит Казбек.
– Аусурахь уҳәама? – Иажәа нагӡаны изымҳәакәа ихы наикәаҽит.
– Иҟалазеи, абас шәылахь зеиқәузеи? – Казбек дааидгылт.
– Шәаргьы шәхынҳәны шәсышьҭал, иахьа инаркны ҳбызшәа шьуп… ҳашколқәа хатәы бызшәала аҵара иаҟәыхуп. Аменшевикцәа рхаан Жорданиа илымшаз… Абольшевикцәа рхаан Бериа илиршеит. Ҳбызшәа аныҟамла, ҳмилаҭгьы ҟалаӡом. – Абарҭ ажәақәа рышьҭахь адиреқтор игәи илаӷырӡи еилаҵәо ашкол ашҭа ахи аҵыхәеи лаԥшыла иааимидеит, аҵаҩцәа аџьџьаҳәа иҭәны иқәын, рхатәы бызшәала ахьхьа-хьхьаҳәа ицәажәон, ихәмаруан, ашәа рҳәон… Макьана минуҭқәак агын аҵара мшы алагара.
Игәы еиҟәыҷҷа дахьрылаԥшуаз изычҳауамызт, ихатә хшара реиԥш игәыбылра здыз аҵаҩцәеи иареи иахьарнахыс еиԥырҵуан. Иԥсы еиԥш бзиа иибоз ашкол гәакьа ашҭа иахьарнахыс аҭалара ишьапы алихуан.
Минуҭқәак рышьҭахь аҵәҵәабжьы аагашт, зегьы еибарыҩуа игәырӷьа-гәырӷьо рклассқәа рышҟа иныҩналоит, есымша аԥсшәа зарҳәоз рырҵаҩцәа гәакьақәа рцынхәрас рхаан ирымбаӡац арҵаҩцәа ааҩналан раԥхьа иаагылашт. «Шьыжьбзиа аҵаҩцәа» ацынхәрас ирмаҳаӡац абызшәала аԥсшәа рарҳәашт… ахәыҷқәа ирҳәо рҿамшәо иаанхашт… Иахьа рнахыс ауаԥс бызшәа шәхашәыршҭыроуп… Ашкол аҩныҵҟагьы, анҭыҵгьы, шәыҩнқәа зегьы қырҭбызшәала шәцәажәалароуп… Ишәдыруазааит иахьарнахыс шәхатәы бызшәа ақырҭшәа шакәхо ҳәа иаарыдгылашт…
Абас иаалырҟьаны, ҽнакала жәларык рхатәы бызшәа аарҿыхны рышьра зыӡбада? Ухатәы бызшәа уҿырхыргьы, алашара узырбо улақәа ҭырхыргьы акоуп!
Казбек иныҵыҩ-ааҵыҩны иаҳахьан Қырҭтәылатәи акомпартиа ацентр комитет ақәҵара аднакылт, аԥсуаа рмилаҭтә
школқәа адыркит, ақырҭшәахь ииаргеит, аинтеллигенциа аҿагыланы акыргьы иқәԥеит, аха акагьы рылдмыршеит. Иаарласны шәарҭ ауаԥсаагьы иаашәыдгылараны иҟоуп шәгәы шәҽаныз ҳәа, аха ус еиԥш ҟалашьас иамоузеи ҳәа иаҳаз агәра изгомызт… Уажәы адиреқтор ихы икәаҽ диԥыланы иҟалаз аниеиҳәа, дзеиҭамҵуа џьарак дадырсызшәа даанхеит.
– Арахь усышьҭал, ахрылагалара иаԥсам. Егьаҳзалхуам, – иҳәеит адиреқтор. Уи ибзианы идыруан Казбек иҟазшьақәа, игәы иамыхәоз акы данақәшәалак (иара усгьы дыџьбаран) аҽынкылара изыцәгьан, хәахәак, қәнамгак баны иаанымгылоз иакәын. Иаҳаз изымчҳакәа даарылалар, ишианармыжьуаз, иакәӡам дшақәдыршәоз идыруан.
– Мап, сара макьана сырҵаҩуп, смаҵура аӡәгьы самимхӡацт… Иахьа аԥшьбатәи акласс аҟны аԥхьатәи аурок ахатәы бызшәа мҩаԥызгараны сыҟоуп… Иагьымҩаԥызгоит… – деилашәаны ихы-иҿы узаҿамԥшуа дхәацхәаԥшьханы адиреқтор акры ихаразшәа иқәҳәацәара далагеит:
– Аҵаҩцәа рҭаацәа аҳәара ҟарҵама ҳахшара атәым бызшәала аҵара дырҵалатәуп ҳәа?.. Ауаԥс интеллигенциа еизаны ирыӡбама ҳхатәы бызшәа мап ацәаҳкуеит ҳәа? Урҭ зегьы ирыцку ажәлар?.. Ажәлар иразҵаада? Ажәлар рхатәы бызшәа адунеи иаақәлазар аахыс изланхоз, излаӷьацоз, ашәа зларҳәоз… излаҵәуоз иахьа дара рхала мап ацәыркыма? Ирзымҵааӡакәа рыбызшәа рҿыхра азин змада?
– Бара бҳәатәы иаҳауазар ашкол ахь дыҩнабмыжьлан, дырхынҳәны дга, – адиреқтор Ҭамара ихы лықәкуа, – сара уаҳа сылшом, – иҳәан игәы кны, Казбек ацәажәара дшаҿыз, ашкол ашҭа дҭыҵны дцеит. Иара убри аамҭазҵәҟьа аҵәҵәабжьы аагеит. «Суҳәоит адиреқтор ииҳәаз урҳа, ашкол ашҟа ҳнеирым, ҳхынҳәып, арҵаҩцәа зегьы ҳаизаны, иашамкәа хатәы бызшәала аҵара ишаҟәырхыз ашшыԥхьыӡ ааҩып» ҳәа игәшәымшәа лҳәашәа луит, аха дааннакыло дыҟазма, игәы шны дшыҟаз иҿынеихан аԥхьатәи аурок мҩаԥигараны дахьыҟаз акласс ашә ааимԥааны дныҩналт, аха иара иаԥхьа арҵаҩ ҿыҵ (атәым бызшәа арҵаҩы) днеины иҭыԥ ааникылахьан.
Ахәыҷқәа зегьы ӡыӷә-ӡыӷәӡа еилагылан, ирдыруаз, иззыԥшыз рырҵаҩы ихаҭыԥан иҩналаз атәымуаҩы дџьашьаны ихәаԥшуан, шьыжьбзиа аҵаҩцәа ҳәа қырҭбызшәала аԥсшәа иреиҳәаз иаанагоз рзымдыруа, аҭак рзыҟамҵо.
Казбек абри аҭагылазаашьа даналаԥш, ахьхьаҳәа ицәажәоз иҵаҩцәа иҿаҳахазшәа рҿы рзеихымхуа ишаанхаз аниба, иԥсы иамхарацәахо ихы ихашҭуа днеилууаа дцеит. Имч иҵасны даашьҭнаԥааит, «угыланы узихәаԥшуазеи, даанкыланы ддәылга, дызлаҩналаз ашә аҽазны ашәхымс ишьапы ахгара изымгәаӷьуа дҟаҵа» ҳәа иааиҵагьыжьны дакит, аха имч дацымныҟәакәа иҽааникылт. Иара ихаҭагьы уамашәа ибеит убри аамҭаз абасҟак ичҳара иахьалаӡаз. Сара снапы исыркьысуам иара итәы ирҵысаанӡа ҳәа дааиԥхьхәыцаан, днеины дааивагылт. Казбек уаҩы ҳаракын,егьи дкьаҿын, аха шәпа-жәпак иакәын, иҟыԥсцәа гьалгьало ҩ-цламҳәак еиқәиааны ихы-иҿы иаҵагылазшәа, уахьихәаԥшуаз арҵаҩра аасҭа абуфеҭ иҵагылоу исахьа иман. Казбек дааины дышивагылаз ибеит, аха дааҳәынгьы дихәамԥшит.
– Иахьарнахыс ахатәы бызшәазы шәырҵаҩы сара соуп. «Ҳаҭыр зқәу ҳарҵаҩы Валико» ҳәа сашәҳәалоит. Ҳалагап раԥхьатәи аурок анбан «дедаена» ала. Иахьанӡа излашәҵоз наҟ ишәҵәахы. Абар аҿыцқәа! – иҳәан еиқәырчаҟәа Гогебашвили ианбан шәҟәқәа иқәыз инацәа нарықәикит.
Аҵаҩцәа уи ииҳәаз акгьы рзеилымкааит, (қырҭшәала акәын дышрацәажәоз) иҟалаз рзымдыруа рылақәа ҭырхаха, рхатәы бызшәа рҿызхраны иҟаз «дедаена» астол иахьықәызи ҿымҭӡакәа игылаз рырҵаҩ гәакьеи неимда-ааимдо ирзыԥшуан.
– Шьыжьбзиа, аҵаҩцәа! – иҳәан Казбек абжьааԥны еиԥш ҿааиҭит, изаҟаразаалак игәала инмырԥшӡакәа.
Зыҭра ихымԥраац ажәҵарақәа ран рхыҵны рхәы аанагарц ианцалак, акыраамҭа ианырымбалак ҳан анбаауеи ҳәа игәхьааганы ишазыԥшу, рхәы аманы иааины раԥхьа ианықәтәалак игәырӷьаны иҷырҷыруа ишеилало еиԥш, ирызгәакьаз рырҵаҩ ибжьы анраҳа, ажәҵарақәа реиԥш ажәҩан ахь изымԥрит уаҳа егьрыгымхеит: «Бзиа жәбааит, ҳаҭыр зқәу ҳарҵаҩы» рҳәан – аҭак ирҭеит рхатәы бызшәала.
– Шәтәақәа, – иҳәан, иртәеит.
Акласстә журнал астол иқәыз аашьҭыхны аҵаҩцәа иҟоу иҟаму гәасҭоит ҳәа иҽаназикуаз аамҭазы «Ҳаҭыр зқәу арҵаҩы Валико» иааимпыҵԥааны иҩыҵра иныҵаршьшь икны даагылт, уара узусҭада, сара соуп арҵаҩы ҳәа аанарго илақәа цәыркшаԥаны дихәаԥшуан.
Казбек уажәык зынӡа деилашәаӡеит, даанкыланы даашьҭԥааны аԥенџьыр дынкылырбганы хланҵы дҭасҵандаз иҳәо аҟынӡа деикәанаԥха-ааикәанаԥхеит, аха еиҭах ичҳаит. Уаҳа диламцәажәаӡакәа, уаҩԥсык сывараҿы дгылоуп ҳәагьы мԥхьаӡакәа ихы игәы зегьы бзиа иибоз иҵаҩцәа ирыҭаны, – аҵаҩцәа аҵара шәҵаларц шԥашәҭаху, шәхатәы бызшәала акәу қырҭшәала акәу? – ҳәа ҿааиҭит.
– Ҳхатәы бызшәала… Ҳхатәы бызшәала. – Игәырӷьаҵәа еицҿакны ҿаарҭит.
– Шәаԥхьа ҩыџьа арҵаҩцәа ҳгылоуп, руа ишәҭаху далышәх… – даарылагылт.
– Шәара… Шәара… Иҳазгәакьоу ҳарҵаҩы, – рҳәан Казбек иааидибаҳәалт.
«Ҳаҭыр зқәу арҵаҩы Валико» абри ашьҭахь уаҳа ҿымҭӡакәа, иқьышә кылыршьшь, унеикьысыр дыԥжәарашәа, дычны, дгәааны акласстә журнал шиҩыҵракыз ддәылҵны дцеит.
Казбек аурок мҩаԥигеит аӡәгьы диԥырхагамхаӡакәа, аха уи аҵыхәтәанӡатәи акәхеит.
Адырҩаҽны даанкыланы дырбаандаҩны Қарҭ дганы дҭаркит. «Қырҭтәылатәи акомпартиа ацентр комитет абиуро иаднакылаз ақәҵара аиҵаҟьаҩы», «Амилаҭ еилыхҩы», «Абуржуазиа идеологиа злаҽу арҵаҩы», «Сталин дуӡӡа ибызшәа аҵара иаҿагылаз арҵаҩы», «Асовет мчра аӷа хәымга…» ҳәа аара идырҵеит. Абарҭқәа зегьы идыԥхьаӡаланы, уахгьы-ҽынгьы аусҭҵааҩцәа ддыргәаҟуан, ԥсеивгаха ирҭомызт. Иара ишьҭахь дук хара имгакәа иԥҳәысгьы «бхаҵа иеиԥш баргьы бмилаҭеилыхҩуп» ҳәа дҭаркит.
– Ҳхатәы бызшәада ҳхәарҭам, иаҳзышәымун, иҟашәҵо шәазхәыц, шәара ус џьоукы ишәзырур шәышԥаҟалои?.. Аӡәы ишәзиурц ишәҭахым, аҽаӡәы изышәымун ҳәа аҽны иурок анынҵәа арҵаҩцәа ҿыцқәа дрылагыланы игәҭыха ахьиҳәаз азхеит, иԥсҭазаара абжа имырхит, ҟамчи, лабеи-ламси дызҵырымгаз ҳәа иҟоузеи, иԥсы рызҭымхит аамҷыдарахаз изаарымгаз арбан. Шаҟантә инаихагыланы ихы шҩаз ирсахьааз… Иқьышә инҭасуа мацара шаҟа хаԥыц ԥыххаа иҿы иҭарыԥсахьааз. Амҵҵәҟьа зхызмырԥраауаз, агәеилахх-еиламгыла аусҭҵааҩ иҿахәы иҿихыцыԥхьаӡа ииҭахыз ианизмырҳәалак, ҵаҟа днышьҭаҵаны алуқәа ишьоушәа ишьап дуқәа рыла ихы даӷрагылон, аха ичҳауан.
Дыхҽит… дыԥҽит «аҳәыҳә» еиԥш дрыбжьеит… Аҵыхәтәан убас дкәатахеит, аусҭҵааҩ абамба еиԥш илымҳа дҭеиџьгәо дҟалеит.
Дышнеи-шнеиуаз убасҟак аҟынӡа днаргеит, уаҩы дибар аҵкыс димбар еиӷьеишьо, уиацәажәар аҭак ҟаимҵо, ацәгьагьы абзиагьы изеиԥшушәа, игәаҟынӡа акгьы мнеиӡозшәа, гәырҩа имаӡамызшәа дҟәызгаӡа, дгаӡахазшәа зынӡа иҽеиҭаикит.
Казбек Хариузовка Наҳар дахьынхоз абарак аҿы даннанага зегьы уамашәа дырбеит… Ааигәа-сигәа ҿыц аӡәгьы даанамгацызт, адәныҟа иҟаз ҳәа акгьы рыздырамызт, ажәабжь ҳазҳәарыда ҳәа игәаҟуан. Иааикәшан, иазҵаара иалагеит.
Иарбан зҵааразаалакгьы ирҭоз «исыздырӡом» ҳәа ажәа заҵәык акәын ииҳәоз.
– Анцәа иџьшьоуп ухьӡи-ужәлеи ахьудыруа, – ҳәа уахык абарак аҿы аӡәы игәы намӡакәа аҽыԥныҳәа ииҭеит.
Казбек ари еиԥш заҳарыз иара иакәызма. Ирбахьоу иакәӡамшәа деилашәаны дҩаҵҟьан, абыржәыҵәҟьа аҭамзаара шьҭаҵа акәымзар ухацламҳә аҿаӡамшәа иаҿысхуеит, иҳәан, иҭаҷкәымқәа раҵәаны дааидыххылт акшара иҽазырхианы, убри аҟынӡа игәы иалсит ииҳәаз.
– Иууазеи, уеилагама, дыхәмарны иуеиҳәаз дахырҟьаны уиеисуама? – иҳәан Наҳар игәшәа-мшәа ҳәо дааникылт.
Казбек алаԥшҵашәара иоузшәа абас иаалырҟьаны дыҵзырҟьаз, иус анырӡбуаз игәы аныԥҵәа, аусҭҵааҩ изҵаарақәа рҭакс «исыздырам» «исгәалашәом» аамҷыдарахас ажәак сҳәарым ҳәа иҽырӷәӷәаны дшааиуаз, ҽнак аусҭҵааҩ дааилашәан, анцәа иџьшьоуп макьана ухьӡи ужәлеи ахьудыруа, аха иаарласны иухасыршҭуеит, иҳәан даниҿас, ихаԥыцқәа ҩба ԥыххаа иҿы инҭаԥсеит.
Ари раԥхьаӡа иқәшәаз анапы ибыз-бызуа ихы-иҿы иқәымҵуа акыраамҭаӡа иқәын… иажәақәа, ихы «ыфо» игәы «ыфо» иҩныҵҟа илаханы иҟан, илҵуамызт. Игәалашәацыԥхьаӡа маха-маха деиҿнахуашәа ибон. Уажәы абарак аҿы дыштәаз баандаҩык, «Анцәа иџьшьоуп ухьӡи ужәлеи ахьухамышҭыз» ҳәа аҽыԥныҳәа анииҭа, дахьыҟаз ааихашҭын, хышықәса раԥхьа ихаԥыцқәа ыҵызхыз аусҭҵааҩ иаԥхьа дгылазшәа днеилууаа дцеит… Наҳар даанимкылазҭгьы импыҵҟьоз здыруадаз. Ашьҭахь ихы аҭыԥаҿы ианааи иԥхеишьан, ихы аанкыланы ашьшьыҳәа днатәеит.
Казбек есқьаангьы деиԥшӡамызт, зны-зынла иҟәызгара даалҵны ацәажәара игәаԥхо даныҟалоз аамҭақәакгьы ҟалалон. Еиҳараӡак ус даныҟалоз иԥҳәыс лҟынтәи ашәҟәқәа аниоуаз акәын. Иԥҳәысгьы иара еиԥш, «бмилаҭеилыхҩуп», «Асовет мчра баӷоуп» ҳәа аара лыдҵаны дҭакын, аха ашәҟәқәа рыбжьысуан, уиак азин рыман. Ацәажәара игәаԥхо даныҟалалозгьы зегьы драцәажәомызт, игәҭыхақәа зеиҳәоз Наҳар заҵәык иакәын.
– Илҳәозеи, иузылыҩуазеи уԥҳәыс? – ҳәа даниазҵаалак, умшәан, уҽырӷәӷәа, лассы ҳаибабоит, – ҳәа сзылҩит иҳәон. Иԥҳәыс лышәҟәы акәын хәшәыс имаӡаз, акыраамҭа имоур аԥсра далагон, игәы каҳауан, ианааиоулак иԥсы ҭанаҵон, лажәақәа агәыӷра ирҭон, иҟазшьагьы аамҭала акәзаргьы аҽаԥсахуан.
Есымза иааиԥмырҟьаӡакәа знык иоуан иԥҳәыс лҟынтәи ашәҟәы, иаргьы знык илзиҩуан, еиҳаны иақәиҭымызт. Аҵыхәтәантәи ашәҟәы иоураны ианыҟаз мызкыи бжаки иахыԥеит. Инимырԥшырц даҿын, аха даара ихьаагны иман, абасҟак аамҭа иахьахыԥаз. Аԥошьҭа мҩангаҩ ахәылбыҽха (аусура аҟынтәи ихынҳәны ианааилак) иааҵәа даҵаланы абарак данааҩналалак (уигьы мызкахьы знык акәын ианырзааигоз) дҩаҵҟьаны дхахаӡа зегьы раԥхьа дааидыххылон. «Мап, ухьӡала иахьала акгьы аасымгеит, аха амҩа иқәуп, егьырааны санаауа ишусыркуа агәра га» иҳәон. Уи ус зегьы иреиҳәон, ргәы ирӷәӷәон, иара ихаҭагьы дара дреиԥшын, дбаандаҩын.
Казбек аҵыхәтәантәи амшқәа рзы зынӡа ацәажәара даҟәыҵит, инеиужьны дгәырҩон, ачымазара акәзар еиҳа-еиҳа игәабзиара аҵшәаара иаҿын. Ихы дамыхәо ауп уи аҽны аусура аҟынтәи дшыхынҳәыз, ичымазара аҵкысгьы иԥҳәыс лҟынтәи ашәҟәы ахьимоуаз, изцәырнагоз агәырҩа еҳагьы дашьуан.
Уи аҽынгьы абарак аҿы иааины ианаатәа, аԥочҭамҩангаҩ иааҵәа даҵаланы дааҩналт. Зегьы реиԥш Казбекгьы дгәеиҭеит, аха ԥаса еиԥш акры сзааугама ҳәа дҩаҵҟьаны дигәыдымхахалт, уи еиԥш аразҟы сара исызҭода ҳәа, игәы каҳаны дахьтәазгьы иҽимырҵысит.
– Казбек, ухьӡала ашәҟәы амҩа иқәуп, аҽазны санаауа иузаазгоит ҳәа уасымҳәахьази. Абар… Сажәа самеижьеит, – иҳәан, аԥочҭамҩангаҩы зегьы раԥхьа асалам шәҟәы наганы инаииркит.
Аҳәара уадаҩуп Казбек усҟан дшыҟалаз, иԥсы ҭалеит. Иблақәа хтит, аԥсҭазаара зхыӡлахьаз еиҭа рҿыцны ирхылт. Еиқәшәы иҟаз ихы-иҿы ишьа алыԥхаауа иааҟалеит, ихыԥсаахьаз иқьышәқәа ччеит. Ашырҳәа дҩагылан, уажәы-уажәы еивҵахоз иԥсы ааивигеит. Иблақәа аконверт инахигеит. Иԥҳәыс лакәын изыҩуаз. Дахӡыӡаауа, амарса аҟара ипахахьаз инацәкьарақәа аӷраҵо, днаха-аахо ашьшьыҳәа иаахиртит, нас абжьааԥны ишыҟаиҵалоз еиԥш ицәырҭаӷәы иҽынеиҵыхны дықәиан аԥхьара далагеит. Ԥасатәиқәа раан аԥхьара рацәак иҽадирхалаӡомызт дласны ибла ахигон, уажәтәи акыраамҭа дадхалт, даԥхьо дышнеиуаз даангылон, абӷьыцқәа имҟәыҵшәаны игәы инықәԥсон, луанытә даақәԥсычҳауан, игәы иамыхәоз акы шаныз удырратәы иҟан уахьихәаԥшуаз. Даԥхьан даналга агәырӷьара хәыҷы иоуз наилаӡ-нилыԥсаа ицеит. Ԥыҭраамҭак аҭуан даҵаԥшуа дқәыԥсычҳауан, аҭагылазаашьа еиҳа-еиҳа еицәанамтәуазҭгьы еиӷьнатәуамызт.
Наҳар уи иҟаиҵоз уамашәа ибаны дизыԥшуан илаҿымҭӡакәа. Уаанӡа иоуаз ашәҟәқәа дрыԥхьан дшаарылгалакь еиԥш дгәырӷьаҵәа Наҳар дааидтәалан, изеиҭеиҳәон иԥҳәыс изылҩыз.
Акыраамҭагьы илаҿимҭит, аха ихымҩаԥгашьа игәамԥхо даналага днеины дааихагылан, – илыҩуазеи Казбек уԥҳәыс, иҿыцу ҳәа акрылҳәома, – иҳәан ихы наилаигалт.
– Наҳар, уашьҭан иуасҳәоит, суҳәоит уажәы усҟәаҵ… Сеиҭаԥхьоит… Ус ахьуасҳәо саҭоумҵан… – Иажәақәа даара еиқәшәаӡамкәа аҭак ииҭеит. Наҳаргьы уаҳа акгьы ахымҳәаакәа даахынҳәит.
Казбек ауха уаххьафара зегьы анцоз амла сакӡом, сгәы еималаны сыҟоуп иҳәан мап ацәикит. Наҳар дназлаз зегьы иҳәеит, аха мап аҿаршәны иикыз икит. Наҳар деиҭааихагылан акыр ухьуама иалкааны ҳәа диазҵааит.
– Акымзарак сыхьӡом, – иҳәеит иаарымчны, усыдызцалазеи, иҟалозар ашәҟәы исоузи сареи ҳхала ҳаизныжь, усԥырхагамхан ҳәа аанарго. Ажәакала ашәҟәы данаԥхьа ашьҭахь азаара изаазшәа зынӡа лацәажәак иламӡо, дҟаланы акәын дшыҟаз.
Наҳар акрыфарҭаҟынтәи часаки кыԥк ашьақари маӡала идәылганы иааганы ииҭеит, аха уигьы имфеит, ихчы ишаҵаз
иаанхеит. Ҵхыбжьон агәы инахысаанӡа ицәырҭаӷәы дазкуамызт днаҳәуан, дааҳәуан, аҵәы дахазшәа акы деилархынҳәуа, деиларгьыжьуа даргәаҭеиуан. Ашьҭахь дҭынчхеит.
Адырҩаҽны, ашарԥазы есқьаангьы еиԥш асаркьал мыжда абжьы гәыԥҵәагаха агара иалагаз зегьы аанарԥшын иҵнарҟьеит, ажәжәаҳәа рымаҭәақәа нарышәхарԥаны идәылҵны иааикәагылт. Аканвои дааины рыԥхьаӡара далагаанӡа Казбек дышрылагыламыз рбеит. Наҳар ашырҳәа дныҩнаххын угыл ҳәа ибжьы иқәиргеит, аха иҽмырҵысӡакәа ихыза ҵаӷаԥс ацәашәа баа ахьыкәкәа, асаркьал абжьы даанамырԥшуа, саргьы сыбжьы имаҳауа абас ацәа зынӡа дынҭагалаӡаны дышԥагоз, акы имыхьзааит ҳәа иҿымҭра ицәымыӷханы дааихагылан ихыза ахы ианкны данааха, дыԥсны дышьҭан. Еиҭах алыԥсаа дҳауит, Казбек ахәаша дҳамбаӡакәа дыԥсит, шәыҩнала, абзиала ҳәа иашәҳәа, аусурахьтәи ҳаныгьежьуа даабап ҳәа шәыҟоума ҳәа Наҳар игәи илаӷырӡи еилаҵәо ашә даалагылан ианрылеиҳәа, рызегьы аагьежьын иааины иааихагылт.
Убри аамҭазы аканвои даакылҟьан идәылҵны адәаҿы ишгыламыз аниба арҵәааҳәа дрыҵаҳәҳәаны, абзиала ҳәа рнапы игәы анықәшьраҵәҟьагьы азин рымҭакәа идәылцаны иааилаиргылан рыԥхьаӡара далагеит.
Ауаҩы дыԥсу, лак ԥсны икаршәызу иара изы зегьы акы акәын.
– Дыԥсызар дыԥсит, шәаргьы шәишьҭаланы уахь шәиццарц шәҭахума?… Мап, макьана шәахымццакын ишәылоу зегьы шәылхтәуп… Нас иахьышәҭаху шәца. – Дыцәҳашҳауа иаԥцаны, иркәаҳахьаз, иррапахьаз амҩа мыжда, есымша аусурахь излацоз излаауаз има днанылт.
Наҳар даара ихы-игәы иалирсит Казбек иԥсра, аҽны хәлаанӡа дрыцҳашьаны дизхәыцуан. Еиҳаракгьы игәнигоз, дизгәамҭаӡакәа, акы дзимыцхрааӡакәа, аӡыҵәҟьа ихәламырхәхәаӡакәа, аӡәы џьабаак даламҵаӡакәа, иҟыт бжьы мыргаӡакәа ашьшьыҳәа адунеи дналӡаа – дналахәаша дахьцаз акәын.
… Ала иахнамгоз рхыргон. Ахьҭагьы рычҳауан, амлакрагьы рычҳауан, аџьамыӷәа цәгьа – аусура хьамҭагьы иахьынӡарылшоз иахон, аха акы заҵәык ирызхымгоз, ирзымычҳауаз, акатаҳәа ирывыԥсаауаз рҩызцәа ракәын. Ирҳәоит ауаҩы мыжда ус анцәа дишеит, аԥсрада зегьы дрышьцылоит ҳәа. Хариузовка ианнанагаз аԥхьа рҩызцәа аӡәаӡәала ирывыԥсаауа ианалага ари еиԥшҵәҟьа ҳзыхгом ҳәа еидашшылон, аха ишнеи-шнеиуаз аԥсраҵәҟьагьы иашьцылт. Уаха ишьҭалоз шьыжьымҭан сеибганы сгылоит ҳәа дақәгәыӷуамызт. Шьыжьымҭан игылоз хәылбыҽханӡа сыԥсы назгоит ҳәа дыҟамызт. Аҵыхәтәаны аԥсра убасҟак иашьцылт, ргәы ацәымса еиԥш акгьалымсуа иҟалеит. Рҩызак данрылԥсаалак инеихагыланы лаӷырӡыда, рылаӷырӡқәа рымҵәазшәа абзиала ҳәа иаҳәаны, иааихыҵуан.
Уи аҽынгьы Казбек рыцҳа абзиала ҳәа иаҳәан (цқьа иарҳәаанӡа аканвои дрыҵаҟьаны ихицеит, аха) аусурахь амҩа ианықәла нахыс даархадыршҭын аҽа хҭыск алацәажәара иалагеит.
Наҳар заҵәык иакәын Казбек дызхамышҭуаз «иԥҳәыс лҟынтәи ашәҟәы аниоу дгәырӷьеит… Аԥхьара даналага деилашәеит… Игәы ԥжәаны дызгашаз изанылҵазеи?.. Ашәҟәы имоузҭгьы акгьы ихьӡомызт… дашьит… Изылҩыз еилкаашьас иамоузеи? Ашәҟәы ыҟаӡамызт, сахьынаԥш-ааԥшыз џьаргьы исымбеит, иԥсымҭаз иџьыба иҭеиҵазар? Иџьыба ишҭоу дганы анышә дарҭозар акәхап. Ишԥасҭахыз ианыз збарц» ҳәа дышхәыцуаз аусура мшы нҵәеит.
Ахәылбыҽха аусурахьынтәи иааԥса-икараха, неихыркәа рымамкәа ихынҳәны ианааи, Казбек абарак ддәылганы дыргахьан.
Дызқәыргаз ацәарҭаӷәы иқәыз аиарҭа дшагәылыргаз иаанханы иҟан, еиԥхьытта. Издыруада уи ахәаша иԥҳәыс лҟынтәи иоуз ашәҟәы ихчы иаҵеиҵазар ҳәа игәахәын, Наҳар абарак данынҩнала ихы шхаз днеины ахчы дҩахан даҵаԥшит. Игәы аҟыҵәыҳәа аӡәы аӡаӡ налеиҵазшәа дааҟалеит, иаха изааигаз ачасеи ашьақар кыԥи кьыс рымаӡамкәа ихчы ишаҵаз аниба. Ма крыфаны дыԥсында ахәаша иҳәан, иаашьҭыхны иханы игылаз аҟәардә иқәиҵеит, еишәа иргылозшәа. Ашәҟәы ахьимбаз даара ихьааганы ишьҭахьҟа даахынҳәит, наҟ иццазар акәхап ҳәа дхәыцуа, аха издыруада игәабан иаҵеиҵазар ҳәа деиԥхьхәыцаан даахынҳәит, ацәыцә зҭаԥсаны иҵаз дҩахан данаҵаԥш, абӷьыцқәа еиларҟәыҷы ишаҵаԥсаз ибеит. Иаразнак иааҵиԥаан иџьыба иҭаҵаны ицәахит, акылԥш-кылӡырҩцәа дәылҵны ианцалак, ианааҭынчхалак даԥхьарацы
ӡбаны. Ус иагьыҟаиҵеит, ианеилгақәа ашьҭахь абӷьыцқәа ааиҵыхны инаимҵеиҵан аԥхьара далагеит.
«Акыраамҭа снапы иакуамызт аҩыга… Абри еиԥш агәкажьга ашәҟәы узыҩра даара исзыцәгьоуп… Уанаԥхьалак угәы шунархьуа здыруеит»… Абас аԥхьатәи ацәаҳәақәа инадыркны иаауцәымыӷхаратәы далагон. «Казахсҭан асакараҿы ҳаанагеижьҭеи иаҳхаҳамгацыз иарбаныз, аӷьра, ацәҳара, ақәмақарра ҳашьцылахьан (аиҳабацәа рҟынтәи есымша иҳаҳауаз уи акәӡан) амра ацара ҳхы агәҭа кылнаҵәон, ҳаԥсы ҳалышәшәаны ҳхышәҭны аӷьара ҳақәҳауан аԥхын… аӡын еиҟәжәаны иҵаауан, уахынла «ҳаҩны» адгьыл кылҵәаны ҳахьхәыҵалоз ашьжьымҭан ҳахцәқәа аҭӡамцқәа мчыла ҳрыханы акәын ишрыдаҳхуаз… амлакра… аџьабаа цәгьа… аха урҭқәа зегьы хәмаргазаарын аҵыхәтәаны ҳзықәшәаз аасҭа. Иашоуп, уаанӡа гәаҟра ҳагмызт, аха аханатә аахыс еицҭакыз аҳәса хазынақәа рыламыси, руаҩреи, рыхдырра ҳараки ҳаиқәырханы ҳаман. Гәаҟ-ҵәаҟра ҳагмызт, аха ҳаибазымчҳауа ҳаиқәгәамҵуа, ҳагәқәа цәибаҟьо ҽнакгьы ҳҟамлаӡацызт. Ауаҩреи аламыси иҳамаз ҳзаанханы иҟан, алагьертә ԥсҭазаара хьанҭа иҳацәнарӡырц ишаҿызгьы еицәоу убаанӡа еиӷьу уздырӡом, усҟан иҳабаргәуз. Уажәы иаҳзыҟалаз аасҭа.
Ҩымз раԥхьа хәҩык аҳәса ааганы иҳацыҩнарҵеит жәафҩык ҳахьынхоз. Аԥхьаҵәҟьа ус рҽыҟарҵеит… Иуааз џьаҳшьеит. Адәныҟа иҟоу иану акы наҳарҳәақәап ҳгәахәын. Аха иааҩналаанӡа изакәқәаз рыԥсшәаҳәашьала иаадырит. Урҭ зегьы аӷьычразы, ацәгьоуразы, ацәгьацәыԥхамшьара – акаҳԥразы иҭакқәаз ракәзаарын. Аах, Казбек, урҭ заҟа ихьӡыда-цәадақәоу сызҳәом.
Ишаатәаз еиԥш иҳалаԥшуа, шәарҭ «Бижқәа» иахьарнахыс шәықәгьежьааны ҳамаҵ жәулароуп ҳәа ҳарҳәо иалагеит.
Ашьҭахь ауп ианеилаҳкаа «Биж» иаанагоз –  акәзаап. Уи амацараҿы ҳаанхама, ҳхаан иаҳмаҳаӡацыз ажәа ҟьашьқәа рыла иҳацәажәо иалагеит… Ҳашжәафҩыкыз ҳшанханы ҳаанхеит…
Бара сара бысгәаԥхоит иахьарнахыс цәыбзас бсымазаауеит… Сара бара бзиа бызбеит, абра сахьынӡаҟоу ԥҳәысыс бысҭахуп ҳәа ҳаҳәара ианалага ҳаилагарц егьҳагымхеит…
Арҭ зхы аҭыԥ иқәым уаауп, ахагацәа ааганы иҳалашәкит, абыржәыҵәҟьа иҳалганы ижәга ҳәа аҳәҳәара ҳалагеит. Ҳабжьы анышә ҩны (адгьыл иҵыҩны) изаҳаз аҷаԥшьаҩцәа ааины шәзырҳәҳәозеи, аилагақәа шәара шәоуп урҭ рхы аҭыԥаҿы иҟоуп рҳәан иҳақәҵәҟьаны, иҳақәмақарны ицеит. Аҳәса хаас хгәашақәа ҳрымпыҵахеит.
Лиза рыцҳа сус ӡбаны Ҟазахсҭан санахырҵоз аҽны аахыс аеҳәшьа гәакьа леиԥш сзықәгәыгуаз, еицынхоз зегьы ҳгәыӷырҭа, шаҟантә ҳаԥсы еиқәлырхахьааз… агәырҩа ҳиааины ҳашьуа ҳаналагалак дааҳалатәаны ажәеинраалақәа дҳазрыԥхьон, дпоетессан. Уи лажәақәа ҳгәы еиқәырҳәалон, ҳгәырҩа хырҽуан, ԥсыԥхак ҳаларҵон, ҳдақәа ирҭашәуаз ашьа аусура иаланаргон. Макьана ҳашуааз аадыруа ҳҟарҵон. Лара лхаҭагьы даара илыԥшнын, лыбла гәыӷрақәа ҭбааӡа, игәыкӡа, лқьышә ԥшӡақәа есқьаангьы ачча ықәххуа, шамахамзар лылахь еиқәны лхы улырбаӡомызт. «Ҳара иахьа абасҟак ҳзыргәаҟуа ауаа дара адунеи хырфаауа, иахаанхо џьыршьоит… Ирдыруазарц шԥасҭаху, адунеи иқәынхо ауаа иины ианыҩагыло – аԥсҭазаара ианалаго рызегьы рымҩақәа шхаз-хазу. Аха аҵыхәтәан ианалго мҩа заҵәык ада шыҟам!…
Ажәак ала дгәырҿыхаганы, дгәышьҭыхганы дҳаман. Иааганы иҳаландырхаз ахсақәа ҩыџьа: аӡәы даԥшьын, лыхәда кылҳәаны амахҽ еиԥш дхаҩҩала, аԥҳәыс лзы анцәа иишаз аԥшӡара ахаара, изаҟаразаалак акгьы лымаӡамызт, ма зны илыманы илцәыӡхьан, ма зынӡа илымаӡамкәа диит. Лыбжьыҵәҟьа аҳәса рыбжьы еиԥшымызт. Егьи уи лаҟара даумкәа, драԥшьҭроума уҳәаратәы аҟынӡа деиқәаҵәаӡа, лхы-лҿы апытҟәыр иаганы, уигьы ԥшрацәгьак лакәын.
Абарҭ аҿаасҭақәа аҩыџьагьы деимаркит Лиза насыԥда. Еиҿагыланы ахацәа реиԥш рыхәдацәақәа ҵибакаауа иалагеит. Сдунеи ахаан аҳәса абас еисуа сымбацызт. Агәыҭҟьа ҳагеит.
Аԥҳәыс еиқәаҵәа даиааит, аԥҳәыс аԥшь лхы дамыхәо дҟалҵеит. Лиза рыцҳа дааҳалԥааны дылгеит.
Лиза аҽышьра лҽазылкит, длыцымцарц далагеит, лыҳәҳәабжь уажәыгьы сгәы иқәыҩуеит.
Ҳазегьы ҳалхьынҳалт уи ахса длаҳамҭарц, аха иҳалшагәышьоз.
Уи акәым аԥҳәыс аԥшь уажәраанӡа цәгьала иҟалҵазгьы длыдгылт. Уи лара дылтәуп, закәанла дылгеит, шәҽеиқәышәк акәымзар, абыржәыҵәҟьа шәызегьы шәынкажьны амш шәылазгоит ҳәа дҳалагьежьит. Уаҳа акгьы ҳалмыршаӡакәа дааҳамхны дықәырҳәазо лцәарҭаӷәы ашҟа дылгеит.
Дышԥагәаҟуаз Лиза рыцҳа, лыӷызыбжьы шгоз ишеит, доулышьҭуамызт. Зыламыс еиҳаракыз, здунеихәаԥшра ҭбааз, ауаҩԥсы ижәла адунеи иқәлеижьҭеи анцәа еизишаз ахаҵеи аԥҳәыси рыбжьара аамҷыдарахаз, аԥҳәыси аԥҳәыси рыбжьара абри еиԥш амыцқьара, ацәаԥҽыгара ҟалар алшоит ҳәа амалахазгьы зхаҿы иззаамгоз Лиза бзиа, уи ауха араԥ ԥшра змаз ахаас илзылуз убасҟак ихьымӡӷылшьеит, илылшозҭгьы лыхәда ҵкааны дылшьуан, аха ақьақәа еиԥш илхаз данылзымиааи дахычмазааҩхеит. Уахык ала деицакит, илҳәо илуа дақәымшәо, деивҟьа-еивысшәа дҟалеит. «Схаҵа дабажәгеи… схаҵа ида схәарҭам… дысхыхны шәара шәоуп дысцәызгаз» ҳәа дыҳәҳәо дҟаауа дҳалалеит.
Уаҳа лхы аҭыԥ аҿы ианымааиӡа дҳалганы дыргеит… Ахәышәтәырҭахь дыргоу, азона дааҭганы доурыжьу (зхы еилаԥсоз аҳәсақәа азона иааҭганы иахьышәҭаху шәца ҳәа иоурышьҭуан агыгшәыгқәа ирыхәхаразы) дахьагаз ҳәа акгьы ҳаздырӡом, иҳазҳәагәышьода?
… Ихәынгашьаны ҳзырҿаԥшуам урҭ ауаҩра зцәыӡхьоу ахгәашақәа аха иҳамчузеи. Иҳалыжәга, иаҳзыруа шәымбаӡои, ҳала шааԥшуа ҳаԥсы ҳхырхуеит ҳәа ахылаԥшцәа ҳанрыҳәалак иааҳәынгьы иҳахәаԥшӡом. Шәзыргәаҟуаз уи акәын қьаф шәдыруеит, ишәҭахузеи ҳәа иаҳхыччоит.
Сара макьаназ схы рыцәго сҽеиқәырханы сааиуеит, аха ианбанӡа…» Ашәҟәы злахлыркәшоз ацәаҳәақәа убасҟак игәыҭшьааган, Наҳар аԥхьара илымшакәа аганахь инықәҵаны ихы инапқәа аҵыргәаны дынкахәыцуа днатәеит. «Казбек абри еиԥш данаԥхьа изхымгеит, усгьы хара изнеиуаз аӡә иакәмызт аимҳәаду игәаҵәеи ирыԥҳаи афахьан, аха ашәҟәы иоуз иарццакит». Наҳар уамашәа ибон ашәҟәы, абри еиԥш аҿаасҭа зҳәоз, аӡәгьы игәаҭаны иаанимкылаӡакәа ишиашаз изызкыз иҟынӡа иахьааз.
Наҳар еиԥш абарак аҿы еицыҟаз зегьы инеимда-ааимдо иаԥхьеит, еилыркаагәышьеит Казбек гәаҟ иԥсра аанӡа уи дшагаз. Уи иакәым дара иаԥхьазгьы убасҟак ргәы иасит, адунеи ақәзаара рцәымыӷхо иҟанаҵеит.
Казбек иԥсҭазаара даналҵыз адырҩаҽны Наҳар акартош аагаразы асовнхарахь ацара иқәшәеит. Аибашьра ашьҭахь
зны-зынла абаандаҩцәа акартош рҿарҵо иалагеит. Мызкахьы знык-ҩынтә (аҭагалара аамҭазы) иреиӷьны аус зуқәоз барак цыԥхьаӡа аӡәаӡәа алыхны акартош ыҵыхны аагаразы иргон. Иалырхуаз абаандаҩы насыԥ имоуп ҳәа дрыԥхьаӡон. Ҽнак хәлаанӡа азона анҭыҵ аҟазаара, анаԥшы-ааԥшра хәы-амаӡамызт. Егьырҭ абаракқәа рҟынтәи акартош аагаразы иалырхыз ф-ҩык гәырӷьаҵәа амашьына иангылан, Наҳар илахь ааиҵыхны аӡәгьы диҿаԥшӡомызт, Казбек иԥсреи иԥҳәыс лышәҟәи аҵаа еиԥш ихьшәашәаӡа игәаҵа иҭымҵуа иҭаханы иҟан.
Урҭ аҳәса хаасқәеи Хьимерааи еидкыланы данрызхәыцлак рхымҩаԥгашьала шаҟа еизааигәаз «Хьимераа ааганы, ишәҭаху рзышәула, амш рылажәгала, ишәыпҟала рцәа ӡаанамго, ргәы иахаԥжәаны ишәшьла, ҳәа ишҳаларҵоз еиԥшҵәҟьоуп урҭгьы ахаасқәа наганы ишрыларҵаз. Ахаан димбацызт, диздырамызт, дыҟоуп ҳәа имаҳацызт, апоетесса Лиза ҳәа аӡәы, аха ашәҟәы данаԥхьа даараӡа изааигәаӡаны иидыруаз аӡәы леиԥш убасҟак игәы дрыцҳанашьеит. Иааигәалашәеит, Хьимераа аԥхьа иааганы ианрыландырхоз, ирхыччо цәгьала ирызныҟәо ианалага ирзымычҳакәа Мухрани иареи анаарҿагыла, шәрыс, арҭ Бимаа алахшақәа ҳәа ишрылагьежьыз. Усҟанынӡа абарак аҿы еицынхоз аӡәгьы имаҳаӡацызт  акәзаарын иаанагоз.
Амашьына алагьер азона иҭыҵны аҳәынҵәа ршьышьы инылырҩы-аалыҩруа абнаршәыра иагәылҳәаны игаз амҩаду ианыланы инеиуан, акыргьы ицахьан аха Наҳар зынӡагьы игәаимҭаӡеит, ахәыцра хьамҭа дзалымҵуа далаханы даман.
Егьырҭ афҩык, уара уабанӡатәиу, сара сабатәиу ҳәа рыԥсы еилаханы иахьеицәажәоз, Наҳар ихы рыламырхәӡакәа зымҩа дрылҵны амашьына аган иҽадҵаны дгылан дынкахәыцуа.
Ҳазегьы ҳаибадырит, уара узусҭада рҳәан урҭ афҩык Наҳар насҭха игылашьа ргәамԥхо ишгәыԥыз ишҟа иааскьеит.
Дырхха дызкыз ахәыцра аҭҳарцәҳәа даалҵын ихьӡи-ижәлеи ҳәо рнапқәа рымхуа дшааиуаз, сара соурымуп, Аԥснытәуп, Христо сыхьӡуп иҳәан, Наҳар инапы рыӷәӷәа иааникылт руаӡәык. Иҟалап уи, Наҳар дшаԥснытәыз дырны акәзар ихьӡи дахьатәизи неидкыланы изиҳәаз…
Иҟалап иԥшреи исахьеи ала Кавказнтәи иаанагаз аӡәык шиакәыз гәҩарас иоузар?
Наҳар уи с-Аԥснытәуп аниҳәа убасҟак деигәырӷьеит инапы аумыжьӡакәа ирыӷәӷәа ишикыз даанхеит. Абасҟак аамҭа дызцәыӡны дыҟаз Иԥсны гәакьа инапқәа накәыршаны игәыдыҳәҳәала иааникылазшәа, иҟәандаӡа шьаԥхак ида иҭаланы, иоуразоуроу дааимнадеит. Иԥсны ԥшӡа ибла иаахгылт, иашьцәа иаҳәшьцәа зегьы рцәа ихыбааны ихы инаркны ишьапаҟынӡа лаԥшыла дааимидеит.
– Ишԥа, Аԥснытәуп уҳәама? – Дизҵааит аԥхьа иаҳаз ажәақәа ракәымкәа аҽакы иҳәар ҳәа дацәшәо.
– Ааи, Аԥснытәуп. Аҟәа ақалақь азааигәара Азанҭа ҳәа иахьашьҭоу сиит… сааӡеит.
– Уахыргеижьҭеи иҵуазеи?
– Ҩышықәса ҵуеит… 1949 шықәса рзы схырҵеит.
– Саргьы саԥсуоуп, Аԥснытәуп, 1947 шықәса раахыс сацәыӡны сыҟоуп.
– Ҳ-Аԥснытәқәоуп. Адгьыл аҵыхәан ҳабеиқәшәеи уҳәарауазеи – 1937 шықәса раахыс, сыԥсадгьыл сымбацт. Аӡбахәҵәҟьагьы смаҳацт. Игәхьаазгоит, сгәаҟуеит. Сыԥсадгьыл с-Аԥсны еиқәханы иҟоума? Анцәа уишазар иҟоу акы насаҳәа, – иҳәан дааилаԥсны дикит.
– Аԥсны ыҟоуп, аха ҳара ҳаҟам, – иҳәан, ацәажәара данналагоз аамҭазы, амашьына акабина дааҭыԥеит аканвои. Адгьыл ишьапы акьысаанӡа, шәласны шәылбаа ҳәа ибжьы рықәиргеит абаандаҩцәа. Уи акәхеит, абраҟа иааҿахҵәеит Наҳари Христои реицәажәара.
Наҳар уажәеиԥш акырынтә дааргахьан картошҵыхра, ибзианы идыруан, амҩа иахьынӡақәыз акәын аицәажәара азин ахьрымаз, аусура ианалагалак рҿы ааихыхны ажәак аҳәара зин рымамызт, рхы имҩахаӡакәа аус рулар акәын. Аканвоицәагьы зегьы ауеиԥшыхыз, ауаҩра злақәаз анрықәшәозгьы ҟалалон. Урҭ абаандаҩцәа ирылымшакәа, маҷӡак иадамхаргьы ҳаԥсы ҳзеивгозар ҳәа аусура иаҟәыҵны иаагыларгьы ирымбаӡозшәа аганахь иԥшуа иалагон, аицәажәара иалагаргьы ирмаҳаӡазшәа ҟарҵон. Ишԥеиҭахыз иахьатәигьы леишәа цәгьак иакәымкәа ауаҩра злоу аӡәы иакәны дҟаларцы. Дышԥазгәаҟуаз Христо изыӡырҩра… Аканвои лаԥшыла дааимидеит, аха иидыруаз дреиуамызт, иахьадагьы димбаӡацызт… Еиламгылак, ласык иакәын, аха цәгьара злоу ихаҿаныԥшылара имамызт, илақәа ҭыԥхаауа, ихаҿы цқьаӡа
дыҟан. Уи игәы ааиқәнаҳәалт, аусураҿы ҳиацәажәартәы аҭагылазаашьа ҳаур ҟалап иҳәан гәыӷрак инаҭеит.
Наҳар игәы дажьеит, аканови рыбыжьҩыкгьы хаз-хазы адгьыл шәаны анормақәа нарыдиҵан, агылара ҟалаӡом, ацәажәара ҟалом, шәхы шәымҩахаӡакәа аус шәулароуп… Ианаамҭоу аԥсеиҭакра азин шәоуеит, шьыбжьхьагьы ианшәыхәҭоу ишәырҭоит иҳәан, еигәнымыҩуа инеицәыхараны инахаиргылан акартошҵыхра иалаиргеит. Иара днеины рыгәҭа даагылт ихы кьакьаӡа ишьҭыхны, ила ааихмырсыӷьӡакәа дрыхәаԥшуа. Аусура мшы аанҵәаанӡа знызаҵәык иадамхаргьы илаԥш иҵимыршәеит, Наҳари Христои ажәабжь акәым ажәак еибырҳәаратәы аҭагылазаашьа зынӡа ирмуоит.
Наҳар акызаҵәык дзықәгәыӷуаз аусура мшы анынҵәалак алагьерахь ианыхынҳәуа – амҩа иахьынӡақәу Христои иареи шԥазымеицәажәари ҳәа акәын. Алагьер аҟны инеины амашьына ианылбаа нахыс уаҳа еибабараны иҟазма, дасу ибарак ашҟа дцар акәын ишьҭахьҟа дхьамԥшӡакәа.
Абас дышгәаҟуаз, уаҳа изымеицәажәаӡакәа аҽнытәи аусура мшы нҵәеит.
Амашьына акартош ақәԥсаны, абаандаҩцәа хыхь иақәгыланы ишындәықәлаз еиԥш (Аканвои усгьы акабина дҭатәан) Наҳар, Христо иҽизааигәаитәын, суҳәоит сашьа, сгәаҟуеит Аԥсны иҟоу саҳандаз ҳәа акы насаҳәа амҩа ҳахьынӡақәу.
– Издыруеит, избоит ушгәаҟуа, аха заҟа уасҳәарызеи? Аԥхьа сара сзықәшәаз уасҳәоит… Сара схала сакәӡам Аԥсны инхоз аурым жәлар зегьы ирзыҟалаз атрагедиа ду уасҳәоит.
Акымзарак ҳзымдырӡо, изаҟаразаалак гәаҽанызаарак ҳамаӡамкәа, «иаҳхаддит» «иаҳхамацәысит» аҽны ашьыбжьон…. Аҳәара сзыцәгьоуп уи аҽны ҳқыҭан иҟалаз арыцҳара. Ҳқыҭан мацара аума аурымцәа ахьынхоз ақыҭақәа рҽы… Ашьжьымҭан игәыҟаҵагаха иҳақәыԥхоз иунтәи амра ажәҩан агәаҟынӡагьы аҩеира иахьымӡеит, аурымцәа ҳзы иҭашәеит, илашьцеит. Уи аҽны ачара ҳаман, саншьа иҷкәын ԥҳәыс дааигон, ҳауацәа ҳҭынхацәа, агәылацәа азлацәа шьыжьымҭан иаркны ҳааизаны ҳаидныҳәалон, аҭацаагацәа амра гылаанӡа ицахьан ҭацаагара. Ашҭа иазымкуа еизаз гәырӷьон, ашәа рҳәон, аҭацаагацәа ҳарзыԥшын. Ус машьына дук ахәада иаахыҵын, (саншьагьы саргьы ҳаизааигәаны аӡиас аԥшаҳәаҿы
акәын ҳахьынхоз) ҳашҟа ахы рханы аҿаанахеит. Аҭацаагацәа роуп ҳҳәан, ишаԥу еиԥш ахәыҷқәа еибарыҩны ирԥыларц ашҭа иҭҟьан иҩит, аха уи еиԥшыз амашьына ҳқыҭаҿы шамахамзар аӡәгьы иҳамбацызт, насгьы асолдаҭцәа абџьар рҟәынҵаны иангылан. Акы шаҳҳәоз, еицырхәхәа ҵҩа рымаӡамкәа урҭ амашьына дуқәа (студабекерқәа… урҭ маҷын, Аҟәа аки-ҩбеи рыда ыҟаӡамызт) ахәада ихыҵны ҳқыҭа Азанҭа иаалалеит.
– Хҵыхәтәа ԥҵәеит… Ҳахыргарц ауп изаауа, – иҳәеит ҩымш раԥхьа змаҵура иамырхыз аколнхара ахантәаҩы.
– Иуҳәо закәызеи, – сныҵакка сцеит, саахьаҳәны санынеиҿаԥш, уи ԥшшәы ихаӡамкәа ақьаад еиԥш дҟәашшӡа дыҟан.
Мызкы аԥхьа иныҵыҩ-ааҵаҩны иҳалаҩит аԥсуааи агрекцәеи ахганы Ҟазахсҭанҟа идәықәырҵоит ҳәа, аха инақәырццакны баша ажәабжьны игәарарҵеит, уи еиԥш ҟалашьа амаӡам ҳәа анҳаҳа ҳгәы рҭынчны ҳаҟан. Ииашаҵәҟьаны ажәлар зегьы ҳааидкылан ҳахыргаратәы еиԥш цәгьарас иҟаҳцахьааз? 200-300 шықәса раахыс аԥсуаа рыдгьыл аҿы дареи ҳареи ҳнапы еикәыршаны ҳаицынхон. Аколнхара анеиҿкааха раԥхьатәи амшқәа инадыркны ҳхы шьҭымхӡакәа аусура ҳаҿын, есышықәса ҳқыҭа мацара 150-160 тонна аҭаҭын аарыхны ирцәаны аҳәынҭқарра иалаагалон хәыда-ԥсада, аха ҳџьабааԥса заҳмоузеи ҳәа аӡәгьы иаҳҿыҵымшәацызт.
Раԥхьатәи амашьына ахәада иаахыҵны ҳқыҭа иалалаз ҳалаԥш ҳзаҟәымго ҳшанханы ҳшазыԥшуаз ҳгәашә иаадгылт. Амашьына акабина иааҭыҵит ҩыџьа, аӡәы дафицарын егьи граждантә маҭәала деилаҳәан, папка дук иҩыҵракын. Адгьыл ишьапы нықәиргылаанӡа, сара обком сахаҭарнакуп иҳәеит. Асолдаҭцәа бџьарла еиқәных хыхь иақәгылан. Бзиарак азы ишаҳзымааз рлакҭақәа унҭаԥшыр иумдырырц залшомызт убасҟак иҵархәны иҳахәаԥшуан. Мшыбзиа ҳәаҵәҟьагьы ҳарымҳәеит, абасҟаҩык шәеизаны шәыҟоуп ишәымоузеи ҳәагьы иҳазымҵааит. Обком ахаҭарнак апапка ду ааиртын бӷьыцк аагәылхны ибжьы неиҵыхны аурым жәлар, рахгаразы акоммунист партиеи асовет еиҳабыреи ирыдыркылаз ақәҵара даҳзаԥхьеит, ҳазегьы ҳашьханԥсыланы ҳаанхеит. Даԥхьаны даналгоз аҭацаагацәа ашәа ҳәо игәырӷьа-гәырӷьо аҭаца дрыманы ашҭа иааҭалеит, аха иара уаҵәҟьа иааҿахҵәеит рашәа. Ашәа ацынхәрас аҵәуабжьы агара иалагеит.
– Аамҭа зынӡагьы ирацәаӡам, аха иагьмаҷым, 24-сааҭ шәымоуп, убри иалагӡаны амҩа ақәлара шәҽазшәырхиароуп. Амыцхә амҩа ақәгалара ҟалаӡом, мчыбжьык ишәызхаша амҩаныфеи шәиарҭақәеи заҵәык роуп шәызқәиҭу. Ашәындыҟәрақәа, ачамаданқәа, аиашьчикқәа ҟалаӡом. Ԥшьшьапык зҵоу ицгәызааит илазааит зынӡа иауӡом. Апартиеи аиҳабыреи ирыдыркылаз, аҵак дуӡӡа змоу ақәҵара, иацымныҟәаз, иаҿагылаз, мамзаргьы агитациа ҟаҵаны ауаа еилазырҩынтырц иақәызкыз, 20 шықәса иқәҵаны дахгахоит.
Амықәшәатә ззыҟалаз ауаа шәахыргоит ҳәа анреиҳәа еивысырц иалагеит. Џьоукы ҳәҳәон, џьоукы ҟаауан, џьоукы ҿымҭӡакәа игылан, амца рыцралан ибылуан. Ауаҩ изхымго аҭагылазаашьа аныҟала ауп афицар еиҭах ибжьы хҵаны заҟа аамҭа рымои, амҩа ақәгаларазы изқәиҭуи анрылеиҳәа. Уик анраҳа зынӡа иашьит ирҳәо рҿамшәо, ируа иақәымшәо иаанхеит.
Еилкаауп… Иаауҳәаз зегьы ҳаҳаит, ҳлахьынҵа ӡбоуп, хырԥашьа шамамгьы аадыруеит, ҳцом ҳәа ҳгылар мчыс иҳамагәышьоузеи. Арахә зтәу ашаха нахаршәны иахьиҭаху ишиго еиԥш, иаҳзыжәулак ауазар акәхап… Аха уи акәӡам сара исҳәарц исҭаху. Суҳәоит, ан улыхшазар, ауаҩы ишьа улазар, иахьа еибагаз аҷкәыни аӡӷаби рынасыԥ ачара (зегьы хианы иҟоуп ула иабоит) амҩаԥгара азин ҳаҭа. Аҽазны аурым жәлар абас еизаны ачара руа изыҟалоу изыҟамлоу здыруада? Иахьеи уаҵәи хәлаанӡеи, ус ауп ҳара ҳҿы ишаԥу. Ҩымш чаразароуп. Ҳақәиҭтә, иҳәан зегьы даарылҵын, даагылт иӡышӡа ишлахьаз ажәытәтәи арҵаҩы Фиофаниди.
– Ачараура азин шәыҭара, сара сақәиҭым. Аҽырхиаразы аамҭа иазыԥҵәоу еилазгаз дырбаандаҩхоит, – иҳәеит обком ахаҭарнак аҭаҳмада ииҳәаз дазгәааны.
Мызкы аахыс зҽазыҟаҵара ҳаҿыз ачара, фатәы-жәтәыла аишәақәа хианы ишгылаз кьыс амаӡамкәа иаанхеит, ҵәыцак аақәхны аӡәы иаанимкылт… Ҿаҵак аамхны иҿахьы иҩеимгеит. Измадаз уи еиԥш агәалаҟара. Агәылацәа рыҩнқәа рышҟа еиханы ицон ирымаз аамҭа хәыҷы иалагӡаны рҽеибырҭарацы.
Адырҩаҽны ашьыбжьышьҭахь ҳаҩны аладахьы аӡы аԥшаҳәаҿы ркылгара иалагеит. Машьынак х-ҭӡык (иага ауааԥсыра рацәазаргьы) иакыр акәын. Ҵыхәаԥцәарак рымаӡамкәа
акәын ишааргоз. 24 сааҭ рыҩныҵҟала ақыҭа зегьы дрыцқьарц адҵа рыман. Аҭакәажәцәеи аҭаҳмадцәеи гызы-гызуан, ахәыҷқәа рҵәуабжьы угәаҵа кылнаҵәон, ахацәа узырҿаԥшуамызт, рыхқәа рыкәаҽ еиқәышьшьы игылан.
– Аҭаца иаагаз даԥсуан, саншьа иԥеи лареи Аҟәатәи арҵаҩратә техникум еицҭан, еицалгеит. Еиҿынҵәаауа бзиа еибабон. Шықәсык аԥхьа еибагараны ачара аҿҳәара ԥҵәаны ишыҟаз лаҳәшьа еиҵбы машәырла дҭахеит. Иахьынӡахәҭаз дылгәырҩеит дылџьабеит, ашәымаҭәа анылшәылх лхы-лгәы ааԥсахны лыбзиабара данацныҟәа аҽынгьы, мшымыждахеит лара лзы. Аԥсуаҵасла аҭацара уа, лгәы хыҭ-хыҭуа дрыманы ашҭа ианааҭала, илԥылада, дыздызкылада. Ишаԥу еиԥш ашәа ҳәо ачанах нышьҭаҵаны дахзыжьыда, зегьы еиҵаӷәӷәа рыбӷа ԥҵәазшәа рыхқәа рыкәаҽ еилагылан, аҭаца дырбо-драҳауа иҟазма. Ҩызас илыцны иааз, аҽныҵәҟьа аурым жәлар зхылаҳәоу, ҳахганы ҳрымгар ада ԥсыхәа шыҟамыз анеиликаа, иҟаиҵара изымдыруа длакҩакуа даанхеит. Аԥсуаҵасла ишудыруа еиԥш, аҭаца ҩызара илыцымҩахыҵыз ачара ашьҭахь даныхынҳәлак ихы шхоу лҭаацәа рҿы днеины дахьнанагаз аҩнаҭа зеиԥшроу, дызланагалаз ируаашьоу, ачара шымҩаԥысыз уҳәа иааибаз раҳәара иуалԥшьоуп. Ҳаԥҳа бзеиарҭаны днанагеит ҳәа ргәы дырҭынчразы. Ахаҵа ҩыза ашҭа дамкуа дгьежьы-гьежьуа дахьықәыз дзызхәыцуаз ибзианы зегьы еилаҳкаауан, дхынҳәны лани лаби рҿы дахьнеиуа ишԥареиҳәои, шәыӡӷаб дахьнанагаз аҩнаҭа лшьапы ҩналыргылаанӡа Ҟазахсҭанҟа дахганы дыргеит, ахааназы дышәцәыӡит ҳәа реиҳәарыма. Абри еиԥш аҭагылазаашьа ануба, дызруҭазеи угәра ганы уанлыцаҳҵа, лыхьыӡгьы лыхьымӡӷгьы уара ишудыз ушԥазымхәыци. Ҳаӡӷаб дырӡны ухынҳәит ҳәа иааидгылозма, заҟа рыхкы дазхәыцыз здыруада уи арԥыс усҟанҵәҟьа.
– Аҭаца иаажәгаз даԥсуоуп рҳәеит, иашоума?– иҳәан убри аамҭаз деиҭааҳалагылт обком ахаҭарнак ибжьы ааузымчҳауа аҟынӡа игәыԥҵәагаха.
– Ааи, ус акәгәышьамзи, ҩ-жәларык ҳаилахәхеит ҳәа ҳамгәырӷьози. – Ибжьы изҭымкаауа аарлаҳәа аҭак ҟаиҵеит ԥҳәыс даазгоз аҷкәын иаб, игәы каҳаӡаны.
– Аԥсны балҵны, баб, бан, бҭаацәа зегьы нкажьны Ҟазахсҭанҟа иахгоу ауаҩы бицны ацара бақәшаҳаҭу, бақәшаҳаҭму? – Обком ахаҭарнак аҭаца даалыдгылт илақәа ҵархәны длыхәаԥшуа.
Аҭаца ҿылымҭӡеит, лхы ларҟәны ҿыцха дышьҭаԥшуа дгылан, лылаӷырӡқәа лыкәааша. Усҟанҵәҟьа уи лгәы иҵхоз аҳәара уадаҩуп. Иҟалап уи илиҭаз азҵаара, Ҟазахсҭанҟа иццара бақәшаҳаҭума ҳәа лгәы ԥнажәазар… Сара бзиа дбаны сзыццаз, еицаҳзеиԥшуп, агәы ааԥҟаны ҩыџьара иузеиҩшараҳа ҳаргьы ҳаузеиҟәыҭхом ҳәа дыԥхашьаны (даԥсуамзи, аԥсуа ҵасла аҭаца лабхәа дахьгылаз) лгәы иҵаххыз лзымҳәакәа даанхазар. Акәымзаргьы сани саби сыда хшаа дрымаӡам, изықәгәыӷуаз сара аӡә заҵәык соуп. Аԥсны салҵны сышцо раҳар иахыԥсаауеит… Ҩ-мцак дрыбжьаханы иҟалҵара лзымдыруа дыгәжәажәозҭгьы.
Ԥҳәыс даазгозгьы инапқәа игәыҵаԥса ашҭа аҵыхәаны дгылан дылзыԥшуан, лааигәа анеира изыгәаӷьуамызт, аара идызшәа ихы ибон… Ҳзықәшәаз ббоит, ҳлахьынҵа дырцәгьеит, брыцҳасшьоит… Быда амҩа сықәларгьы сразҟыдахеит… Бгәы сзасуам… Мҩас ибҭаху бара бхала иалых ҳәа дышлыҳәоз иблақәа ирхубаауан.
– Лгәы иаҭаху дыԥхашьаны илзымҳәозар акәхап, хаҵа сцоит ҳәа лылақәа хҩаны атыша лыҽҭалыжьуа џьушьома, лабраахь дхынҳәырц лҭахуп, лмахәар аанкыланы дрылганы дга, узыԥшузеи, – иҳәан, обком ахаҭарнак аҭаца лҩыза, иҟаиҵара изымдыруа, дықәԥа-қәсуа ашҭа иқәыз ишҟа ихы наирхеит.
Ахаҵа ҩыза исықәнагаҵәҟьоз саҳаит, хаҵа дцоит ҩызара лызу ҳәа слыцырҵеит, дырӡны сгьежьуама, даанкыланы дрылганы дызгоит ҳәа ақәикызар акәхап, ахаҭарнак мыжда иажәақәа рышьҭахь ашырҳәа аҭаца даалыдгылан лмахәар нҭарс иаанкыло, ҳара иаҳмаҳауа ллымҳа дынҭацәажәеит. Уажәраанӡа Аҟәараса еиԥш зхы ларҟәны игылаз, ахьшьыцба лхы аашьҭылԥааит, лгәы шизыԥжәаз лыблақәа ирхубаауа днеиҿаԥшын, ажәа иамҳәаӡакәа лмахәар ааимпыҵылхын лхы шхаз днеины лабхәа дааивагылт, абраҟагьы аԥсуа ҵас ныҟәылгеит, зегьы дшырбоз днеины лхаҵа дидымгылт. Лабхәа иахь анеира иаанагоз, шәара сышәтәуп, шәахьцо сшәыццоит, ишәыхьуа саргьы исыхьааит ҳәа акәын.
Иахыргоз ауаа рхы ргәырҩон, аԥсра иақәшәаз еицәан, аха аԥсуа ԥҳәызба иҟалҵаз анраҳа уамашәа ибаны илзыԥшуан.
Лаби лани ахлымӡаах шыҟалаз адырра анроу ишзахәоз иааит, рықәгара ишаҿыз ирыхьӡеит.
Ан лыԥҳа лнапқәа лыкәыршаны дылкит сыԥҳа заҵәы шәахьцо дшәысҭом ҳәа.
Иахганы иргоз ауаа аҟазаара аҵкыс аҟамзаара еиӷьашьо ишеилагылазгьы, ргәаҵаҟынӡа ирыцҳашьаны ирзыԥшуан ҿыц еибагаз аҷкәыни аӡӷаби зчара ҵәуарахаз, сааҭк иадамхаргьы рымацара иааизынханы, аибагәыӡраҵәҟьа аамҭа змаӡаз… Зегьы шырзыԥшуаз нацәхыԥла иааимыхны, рыбзиабара шьны инаӷрагыланы ишеиҟәыргоз анырба цәгьала ихьааргеит, аха ирылшагәышьоз.
– Сара ишәасымҳәози лҭаацәа ақәшаҳаҭхараны иҟаӡам ҳәа. Дарбан ану, абу зыԥҳа дааӡаны, дыхьчаны дынкылахәаша, лҳарҭа-сырҭак ахьырмаҳауа иахьырымбо дзырӡуа. – Обком ахаҭарнак ан лхымҩаԥгашьа игәы иахәаны даацәажәеит. Уи аӡә заҵәык ида усҟанҵәҟьа абасҟатәи ауаа игылаз аӡәы ибжьы изыҭкаауамызт, абасҵәҟьа иразҟыдахама ҳәа, агәырҩа ирымаз аҽа гәырҩак рзацнаҵон.
Аԥҳа лан данылба лхыҵәҟьа дҩахан лҿаԥшра лылмшозшәа, ҿыцха дыԥшуа дгылан, лылаӷырӡ лҿыкьаса илеиуан.
Амаҳәгьы аԥсуаа рҵас идыруазҭгьы акәхап, иабхәеи ианхәеи ашҭа ианааҭала иара иҵегьы днаскьеит, сара сыԥҳәыс лоуп иахьысҭаху дызгоит ҳәа аҿагылара ихы иаҭәеимшьеит… Ичҳаит.
Аб аԥсуа қьабз ишаҵанакуаз дныҟәозҭгьы акәхап, сымаҳә дарбану ҳәагьы дымҵааит, иԥҳагьы лааигәараҵәҟьа дымнеикәа ԥыҭк нарыбжьаны иҽааникылт. Ауаа игылаз зегьы илаԥш нархигеит. Ибагәышьон, еидцаланы арахә реиԥш рахгаразы реизгара ишаҿыз.
Акыраамҭа ҿиҭуамызт, ииҳәарызеишь ҳәа зегьы ишҟа иԥшуан.
Ан дааҟәымҵӡакәа илҳәац лҳәон.
– Иазхоуп шьҭа, бҽеиқәк, – иҳәан имырӷьцәакәа, аха зынӡагьы имырҟәымшәышәкәа иԥҳәыс лахь ихы наирхеит. Уи акәхеит, лыбжьы агара иаҟәыҵит.
Иԥҳа лхы ҩышьҭыхны лаб днеиҿаԥшит, аха иара илакҭа рацәак дҭеимарԥшит.
– Ажәлар абзиара зқәызааша, – ихы ҩышьҭыхны дрылаԥшуа. – Шәеизара абзиара ишазкым збоит… Шәгәы иаанамгааит
иԥҳа длышьҭаланы дааит ҳәа. Аԥсуа хаҵак иахьа уажәраанӡа ихы иақәнеимаргац, саргьы схы исзақәнаргом. Лара илҭахны дахьцаз… сышԥалышьҭалои… Еигәаԥханы еибагаз рынасыԥ иаԥырхагахаз агәнаҳа ду имоуп ҳазшаз иҿаԥхьа… Рҩыџьагьы аԥсҭазаараҿы мҩак еицықәлеит, иладароума, иҩадароума, ҟьаҟьароума, хԥасҭароума еицықәзароуп, изықәшәалакгьы рзеиԥшзароуп. – Абарҭ ажәақәа рышьҭахь аԥҳа илзымычҳакәа лаб ихәда дақәҵәишаны дылкит, аха иара имырхьааӡакәа, зынӡа длыхәамԥшӡакәа, ажәлар ихы рықәкны ишикыз ашьшьыҳәа дналыханы диҟәго иажәа наигӡон…
– Сара сзааҵәҟьаз, шәахыргоит ҳәа ахьсаҳаз азы ауп, аԥхьаҵәҟьа агәра ҳзымгеит, аха ус аума, уахыки-ҽнаки иалагӡаны иқәганы иргоит анырҳәа аҩны сзымтәеит…
Избан абааԥсы иҟалазеи, шәара шәыжәлар Аԥсны иаланхон жәытә-натә аахыс.
Бзиарамзар цәгьарак ахаан Аԥсны иазырмуӡацт сара излаздыруала. Аԥсуааи дареи даара ҳаҭыр еиқәҵаны аишьцәа реиԥш рнапы еикәыршаны инхон, егьырҭ атәым жәлар ҳаланагалаанӡа ҳхала ҳаныҟаз…
Уажәы ишәзыҟалаз иахахҳәаара ҳаздырам… Ҳарҭ аԥсуаа ианакәзаалакгьы шәыжәлар ҳарзыразын. Ҳадгьыл шәықәганы шәахьырго, анцәа ҳаибааит ҳара акгьы ҳхарам. Изхароу анцәа дибааит. Сара сшамкәа сызшаз, сышламкәа сзыршлаз зегьы иаҳхылаԥшу гәаартыла суҳәоит, абарҭ агәнаҳақәа иаарласны еибга-еизҩыда рышьҭахьҟа иурхынҳәырц. Мҩацәгьоуп изқәырҵо, аха уара зегьы збарҭоу убла рхыз, угәаԥха рыцыз, иахьнанаго адгьыл рзыцәгьоумтәын, иахьчо, иааӡо ирзыҟаҵа… Абри шәасҳәарц азоуп сзааз… Амҩа бзиа шәықәлааит, – иҳәан иԥҳа лхы днагәыӡны ашырҳәа дҳалҵны ддәықәлеит. Иԥҳәыс баала ҳәа леимҳәеит, лышҟагьы дымԥшӡеит. Сара соуп аб – аҩнаҭа аиҳабы, сара сышьҭахь бара ҳәатәы, утәы бымаӡам, быбжьы мыргакәа бсышьҭал ҳәа акәхап иҟаиҵаз иаанагоз.
Ан лыԥҳа, ашә аҟынӡа бысзынашьҭуам ҳәа лыҽлыларԥсны дшылкыз, лхаҵа дцәажәаны даналга ашьҭахь дналымпыҵашша дцазшәа дааулышьҭит. Лхаҵа ишьҭахь лыбжьы ааҭганы ажәак лымҳәеит. Лыԥҳа дааныжьны дымцар амуа ианыҟала амца лыцраланы абылра даҿызшәа дықәгьежьаауан. Акыраамҭа ани аԥҳаи зеиԥырҵуамызт. Наӡаӡа еицәыӡуазшәа аҩыџьагьы еидҵәуалон.
Ан лылаӷырӡ дашьаҳауа, лыԥҳа дааныжьны дахьцоз лыла лашара амбо лхаҵа дишьҭаланы днеиуан.
Лани лаби бҳамгар ҟалом ҳәа рҽаҿарыжьуа иаламгакәа, рхы иаиааины дааныжьны иандәықәла ирыцҳалшьазар акәхап, лгәы ҭыҵны ицо лыԥсы лылышәшәаны акаҳара дшаҿыз гәарҭан, деиҵыхәхәа рнапы данҵаны дааныркылт. Анцәа иџьшьаны уи илыхьыз аби ани ирызгәамҭеит, акыр инаскьахьан.
Ԥыҭрак ашьҭахь далҵит, акыраамҭа лшьапқәа дырзынкыломызт, лылаӷырӡ лҿыкьаса илеиуан. Аха илычҳаит… абзиабара аиааира агеит, даазгаз иҿы даанхеит.
Аӡра амҩа иқәгылаз, згәы чны аԥжәара иаҿыз ауаа, рыла ишабоз ауп абарҭқәа зегьы шыҟалаз. Аҭаца лаби лани дрыцымцакәа даазгаз агрек арԥыс иҿы дахьаанхаз, зегьы ргәырҩа аарханаршҭын, ашәа рҳәеит, икәашеит. Иашоуп, уи лаӷырӡы шәаҳәаран, лаӷырӡы кәашаран. Аԥсны ҳанықәҵуаз минуҭк иадамхаргьы ҳхы-ҳгәы ҳхалыршҭит аԥсуа ԥҳәызба. Уи дҳацны наӡаӡа Аԥсны ааныжьны ҳанықәҵуаз, Аԥснытәи амрахәага ҳацны ҳцозшәа ҳгәы иабон, ԥхарра хәыҷык ҳаланаҵон.
Ҳхы иҭамкәа, ҳгәы иҭамкәа гәаҽанызаарак ҳамаӡамкәа ҳшыҟаз акаамеҭ анаҳзыҟала, аԥхьаҵәҟьа зегьы ҳгачамкны ҳаанхеит, ахәыцхаҵәҟьагьы ҳмаӡеит. Аха аӡәаӡәала ихцаны аӡиас аԥшаҳәаҿы ҳаизгара ианалага, иҳалсит, азаалымдара ду иаҳзыруз ҳзымчҳакәа ҳарҿагылт. Ҳхатәы ҩынқәа, ҳбаҳчарҭақәа, ҳарахә, ҳашәахә, ҳхәыҷны ҳҩагылаз аахыс џьабаала еидаҳкылахьаз зегьы хәыда-ԥсада иааҳамхны, ҳақәцара азин шәызҭада, ҳара ҳакәым ауаа шасқәагьы абас ирызныҟәом ҳҳәан ҳаҽҳарцәгьеит.
– Шәара шәиашоуп… Уи еиԥш ҟалашьа амаӡам… Ақыҭа жәлар шәызегьы џьарак ҭыԥк аҿы шәанеизалак ишәыласҳәарцы сыҟан уи атәы. Макьана зҿысымҭуаз зегьы ахьымеизацыз азы акәын, аха шәара еизахьоу убасҟак хьаас ианыҟашәҵа уи атәы шыҟоу шәасҳәоит. Қырҭтәылатәи акомпартиа Ацентр Комитет аполитикатә ҵак дуӡӡа змоу, агрек жәлар рызҵаара ианахәаԥшуаз ақалақьқәеи, ақыҭақәеи рсоветқәа хырԥашьа змам уснагӡатәны ирыднаҵеит иахырго, аҽакала иуҳәозар иахыҵны ицо иҭыӡҭыԥ, изаҟаразаалак ԥхасҭак амоуа ахылаԥшра. Иаазхәо даныҟалалак ахә ыҵхны, капеик ацрымхыкәа аԥшәма дахьыҟазаалак дыԥшааны изышьҭра. – Обком ахаҭарнак ибжьы аԥшаҳәа зегьы ҭнарцәажәаауан. –
Иахьаҵәҟьа иалагӡаны шәынхара-шәынҵыра ҭишьас ишәымоузеи, убри аҟнытәи шәызегьы шәнатәаны асоветқәа рхантәаҩцәа рыхьӡала, ара шәара шәҿы Ерқәаниа ихьӡала арзаҳалқәа шәҩы, шәыҩнқәа Қырҭтәыла инхо раамҷыдарахаз аҽатәымуаҩык иаархәара шәшақәшаҳаҭым ала. Исхашҭыз, шәыҩнқәа рыҭира иара азин шишәҭо шәарзаҳалқәа рҿы иашәырбароуп. Нас шәахьнеиша шәаннеилак шәадресқәа изышәыҩуеит, шәыҩнқәа рыхә ахьышәзынаишьҭша шәадресқәа арбаны.
Абас анҳалеиҳәа ашьҭахь ҳазегьы бӷьыцк-бӷьыцк аанкыланы, иаҳзымдырӡоз, зыжәла ҳмаҳаӡацыз (хқыҭаҿы) Ерқәаниа ихьӡала арзаҳалқәа ааҩит. Уаҵәы ҳахыргараны иахьа еиԥш, дааганы ақыҭсовет ахантәаҩыс дҟарҵеит уи. Ҳқыҭаҿы аурысцәеи аерманцәеи раамҷыдарахаз, ҳара ҳада аҽа милаҭк нхаӡомызт, дара урҭгьы даара имаҷын 45-50 ҭӡы ракәӡан иҟаз. Ҳара аԥхьан ишысҳәоз еиԥш 1500 ҭӡы ҳанхон. Аԥсуаа уи адгьыл зџьынџьыз ахганы Ҭырқәтәылаҟа ианахырга урҭ рҭыԥ аанызкылоз ҳара ҳакәын. Уажәы ҳаргьы ҳахыргеит…
Қыҭа цыԥхьаӡа ҳажәлар ахьынхоз, Ерқәаниа иеиԥш иааганы иахадыргылақәоз, уаҵәы ҳахыргараны иахьа еиԥш аизарақәа ҟаҵаны «ақтив» еизганы… агрекцәеи ҳареи ҳааибуам, ҳаилагыланы аколнхараҿы аус ҳзеицуам, ргәы цқьам, Асовет мчра рҭахым, иахьырхәтәуп, иахгатәуп ҳәа, ақәҵарақәа рыдыркылозаарын. Ҳгәыла ерманык, абзиала ҳәа сеиҳәарц аԥшаҳәаҿы ҳаизцаны ҳахьрымаз дшәаԥы-рҳаԥуа даасыдгылан агрекцәа рзы абас шәымҳәар шәарҭ аерманцәагьы, ари адгьыл ҳара ҳтәоуп, шәықәаҳцоит ҳәа хдыршәан, шәахгаразы ишаҳҭахӡамыз ҳнапқәа ҳарҩахеит ҳәа сеиҳәеит.
…Арзаҳалқәа ааҩит, аха ҳшыржьаз, – иара уаҟа ҳаизцаны ҳахьрымаз аԥшаҳәа ҳахысаанӡа алабҿаба иаабеит. Амашьына дуқәа ҳазгарц иаауаз, уаала иҭәны иаанагон. Урҭ аҿыцынхацәа ҳәа рыхьыӡҵаны ҳаҩнқәа рҿы индырхарц иааргоз ракәзаарын, излеилаҳкааз ала Қырҭтәылантәи акәын ирыман ишаауаз. Ҳала ишабоз, ҳгәы ԥыжәжәо ҳашрыхәаԥшуаз, инаганы ҳаҩнқәа ҳахьиз, ҳахьааӡаз ҳџьабаа ду здыз инаганы иҩнарҵон. Ажәак ала, џьоукы ҳахдырҵәон, џьоукы ндырхон.
Изакәытә рыцҳароузеи ҳазҭадыргылаз. Анцәа ҳазшазгьы уаҳа ицәымшәаӡои. Џьоукы рыԥхӡы зықәшу, рылаӷырӡ зыхьшу, аҽа џьоукы зықәӷьацару.
Аԥшаҳәа ҳақәыргаанӡа сгәы еиҟәыҷҷо сыҩны сазыԥшуан, инаганы индырхадашь ҳәа, аха ҳақәыргаанӡа аӡәгьы днарымгеит. Ихәло ианалага сырахә сышәахә зегьы еизаны агәашә иадгылан, аӡәгьы данырымбаӡа еибарҟаауа иалагеит, рыбжьы ахьсаҳауаз маха-маха сеиҿышәшәа сцошәа збон. Исзымчҳакәа, ашырҳәа саарылҵын, аӡәгьы сизгәамҭаӡакәа, сыҩхаԥалан, (зынӡа иааигәан) сырахәқәа зегьы рхы шьышьуа, «абзиала» ҳәа расҳәеит сгәы еиқәҳәаланы. Даргьы уаҳа ҳшеибамбо рдырызшәа рыхқәа сыдшьыло исыдгылан, ҳзеиԥырҵуамызт, исыхьҵәуозшәа рылаӷырӡқәа аауан. Шәаала арахь, шәара арыцҳақәа сҳәан сгәы аасыԥсахын сымхырҭа (аԥш маҟҿаҳәара инахысуа иҭагылан) аанда ԥжәаны, саарыхымҭа, зџьабаа адым аҽаӡәы иҿаҵахәхар аҵкыс ма шәара ишәфа сҳәан иҭасыжьлеит. Саргьы снахынҳәны аԥшаҳәахьы сылбааит. Уамашәа иубаша аанда ԥжәаны, ишәҭаху ҟашәҵа ҳәа амхы ианаласҵа акы ақьышә нагӡаны џьықәреи шьапык иакьымсит, рыхқәа шьҭыхны рылақәа ҭырхаха иҟоуҵо змаанозеи ҳәа рҳәозшәа ирзымбатәбараханы исзыԥшуан.
– Сара сышьҭахь сынхара аӡы ҩеиааит ҳәа аума иҟоуҵо иаанаго? – дхәацыхәаԥшьха деицрашәеит обком ахаҭарнак. – Уара апартиеи аиҳабыреи ирыдыркылаз аполитикатә ҵак дуӡӡа змоу ақәҵара уаҿагылт… Иаҳазгәакьоу апартиа иамаҿуп ушахьсырхәуа. – Ажәак ациҵацыԥхьаӡа еиҳа-еиҳа деицрашәон, аҵыхәтәан апырпыл еиԥш дҟаԥшьӡа дааҟалеит, уаникьыс ҳаӷеимшхара, дытҟәацрашәа. Нас офицар ишҟа даақәгьежьааны адҵа ииҭеит уаҳа сыла доумырбан абри ауаҩ, абыржәыҵәҟьа дрылганы дга ҳәа.
– Уажәыҵәҟьа инагӡахоит, – ҳәа адҵа иоуз игәы ацԥыҳәаны иҽеидыԥсала, иҽхыршаны даагыло ҩыџьа асолдаҭцәа даарыԥхьан, абри ауаҩ ишәарҭоу елементуп, дрылгатәуп ҳәа, иҿы ишааҭшәаз еиԥш наҟ-ааҟ иаасыдыххылан уҽумырҵысын, уҳаԥыз рҳәан, сҭаацәа дабажәгои дҳахганы ҳәа еибархьу-сууа ишсышьҭаз саарылганы сыргеит. Сара сҭаацәа рацәан, 6-ҩык ахшара сыман, аиҳабы 17 шықәса дырҭымсыцызт, аиҵыбӡа 3 шықәса ракәын ихыҵуаз, сыԥҳәыс, саҳәшьцәа хҩык, саб. Саб дычмазаҩгәаҟны – шықсәык инеиҳаны аиарҭа даман, – ихала ишьапы дықәгыло дыҟамызт, дҳәыҳәикхьан. Акаруаҭ дшаныз амҩа дҳаманы ҳақәлеит.
Саб иеиԥш зшьапы иазныҟәымго иҟаз ачымазцәа рхыԥхьаӡара маҷыҩӡамызт, ирыҵаланы (акаруаҭқәа ирынҵаны) аӡәаӡәала аԥшаҳәаҿы иааргацыԥхьаӡа обком ахаҭарнак ихы-иҿы ҵәиуан, илақәа ааҳәуан убасҟак ицәымыӷхон, аха ҿиҭуамызт иҽеихарԥсны дгылан. Обком ахаҭарнак иаартны иҳәомызт аха ихымҩаԥгашьа злаҟаз ала аԥсцәа рххо амҩа рықәгалара аԥсам, шәақәшаҳаҭха ахәышәтәырҭақәа рҿы рышьҭаҵара, араҟа рааныжьра ҳәа еилыркааратәы дҳацәажәеит. Ачымазцәа рхыԥхьаӡара рацәахаӡо ианалага, абасҟаҩык зегьы амҩа қәгалашьас ирымоузеи иҳәан зынӡа илыжжит.
– Ҳчымазцәа кажьны ҳцарыма? – ргәы иааҵаххит иааигәара игылақәаз.
– Шәчымазцәа кажьны шәца ҳәа шәасҳәама сара? – иаразнак ицәа аарҳәны инеихеиҵеит, – амҩа хара ишәыманы шәықәлар ирзымычҳар ҳәа ауп сара ишәасҳәарц исҭаху. Шәазхәыци, еиӷьӡами ахәышәтәырҭақәа рҿы иаанҳажьыр… ргәабзиара анеиӷьхалак ишәышьҭаланы имнеиуеи. – Дрыцәнымхошәа иҽыҟаиҵеит… аха иубарҭан, уи ииҳәо акәӡамызт игәы иҭаз, аҽакын. Арҭ шәчымазцәа ԥсцәак иреиӷьым, иабажәгои ҳәа акәын ииҳәоз иаанагоз.
Иҟалап хыхьынтәи уи адҵа имазҭгьы, ачымазцәа рҭынхацәа урацәажәа рааныжьра иузақәыршаҳаҭхар аус дуӡӡа улуршеит ҳәа, избанӡар авагонқәа рҿы акаруаҭқәа аҭыԥ рацәаны иааныркылон.
Ахаҭарнак иага иҳәандазгьы аӡәгьы дақәшаҳаҭымхеит, ҳара ҳчымазцәа ааныжьны ҳазцом, амҩахь ишҳақәыԥсуа аадыруазаргьы ҳзақәшаҳаҭхом. Ара иаанҳажьыр избода, изаҳауада, ирҭынхада, анышәҵәҟьа иамаздода рҳәан зынӡа дыдмырцәажәеит.
– Ибзиоуп, мап ҳәа ӡәыр ишәеиҳәама. Шәрыҵаз, – иҳәеит ихаԥыцқәа еихарӷәӷәаны, игәы иҭаз иҽизнымкылакәа иамхаҳәар ҳәа дацәшәо.
…Сара сҭаацәа срыхганы санырга нахыс дареи сареи уаҳа ҳзеибамбеит. Сара сеиԥш ишәарҭоу аелементқәа ҳәа ирыԥхьаӡақәоз хаз машьынак ала ҳганы аешелон ахьгылаз Ешыра ақыҭан хаз вагонк ҳҭацаланы ҳбаандаҩцәоушәа ашә ҳхадыркит, ҳахьнеиша ҳнеиаанӡа ҳааҭганы лашарак ҳадмырбеит.
Амҩаныфа ишьҭаҳхыз ҳҭаацәа ахьыҟаз иаанхеит. Ҳара хаха-хымш ҿашәа ҳамаӡамкәа амҩа ҳрыманы иқәын, уи
ашьҭахь ҵәыцак аӡырши часаки ҳарҭо иалагеит. Амлашьра аҵкысгьы аҿажәкра акәын зыхгара цәгьаз, ашоура акәзар ауаҩы изычҳауа иҟамызт. Ҳазҭарҵаз авагон ҳәа зуҳәаратәы иҟамызт, арахәмҩангага ахаҭа-ԥсаҭа акәын, ашәандыҟәра еиԥш ҳауак ҭасӡомызт, ҳҭаҟәкны ҳаԥсылмткуан. Егьырҭ зҭаз авагонқәа маҷык еиӷьын, аҳауа анеирҭа аман, уи алагьы рыԥсы еивыргон.
Аанҿасырҭақәа заҵәык рҿы акәын ашәқәа анаадыртуаз. Ҳарҭ ишәарҭоу аелементқәа ҳәа иԥхьаӡаз авагон ҳанҭыҵны адгьыл ашьапықәыргылара азин ҳамамызт, абаандаҩцәа реиԥш ҳрыхьчон асолдаҭцәа бџьарла еиқәных. Егьырҭ иналбааны адгьыл анықәгылара иақәиҭын… Ашә анаадыртлак ашәхымс аҟынӡа ҳнеины адәахьы аԥшра заҵәык акәын зинс иҳамаз. Ҳҭаацәа аӡәыр даабозар ҳәа ҳгәаҟуа иҭыҵны иаагылоз зегьы лаԥшыла иеимаадон. Иҟан зҭаацәа збақәоз, аха урҭ рыбжьы ааҭганы ирықәҿыҭны рышҟа рхьарԥшра зынӡа иҟалаӡомызт, ашә илагылаз асолдаҭцәа уҿы ааихухыр ухаԥыцқәа ыҵырхуан.
Сара стәқәа, џьара аӡәы сзихьыԥшуазар ҳәа аанҿасырҭацыԥхьаӡа сшыԥшуаз схы нааит, сылақәа кьаԥшхеит, аха схәыҷқәа роума, сыԥҳәыс лоума, саҳәшьцәа роума аӡәы сылаԥш дыҵашәомызт.
Мчыбжьык иахылахьан, абас ҳанҵәаха амҩа ҳрыманы иқәзижьҭеи. Ҳазманы ицоз адәыӷба ҽнак џьара иаангылт. Ашә анаҳзаадырт, ҳахьааныркылаз ишдәыӷба станцаимыз аадырит. Избан акәзар, ҳала иахьынӡабоз хыбрак џьара игыламызт, чықьқәак адгьыл рхы ааҵыҳәҳәон акәымзар, ҵланаӡак убаӡомызт ԥслымӡра мацаран. Асакара ҳақәнагалт ҳәа иџьашьаны ҳшыԥшуаз, абжьааԥны еиԥш ҳара ҳада егьырҭ зҭаз авагонқәа рышәқәа аадыртын ауаа ҭыҵуа иалагеит. Ԥасагьы игәырӷьо иауҭыҵхуаз, аха уажәык рыбжеиҳараҩык акьыжыҳәа иҵәуо илбаауан. Иҟалазеи, ирыхьзеи ҳәа цәгьа игәнаагеит, аха хыхь ишысҳәаз еиԥш ҳбаандаҩцәан, рышҟа анеирагьы ҳақәиҭымызт, ҳрызҵааргьы ҟалаӡомызт.
Иаҳцәымыӷханы ҳашгылаз вагонцыԥхьаӡа аӡәаӡәа ҩыџьа-ҩыџьа аԥсцәа рыманы иҭыҵуа иалагеит. Ачымазцәа нҵәара зықәӡамыз амҩа бааԥсы ахгара рылымшакәа аԥсра иалагазаап. Уаанӡагьы ус акәзаарын ишыҟарҵоз, уаха иԥсуаз уаҵәы џьара аанҿасырҭак аҿы адәыӷба аанкыланы
иааҭганы иржуазаарын, аха ҳара раԥхьаӡа акәны ианаабаз уи аҽноуп. Аԥсцәа лбааганы идыргыло ианалага, иаразнак џьара дылбааганы даанрыжьхьазу сыздырамызт… Сара иааигәа сыҟазҭгьы ибаргәыз, сахьимбоз агәырҩа мацара изымхози, дычмазаҩӡамзаргьы. Абасгьы сааизхәыцит, сыҷкәынцәа хәыҷқәеи сыԥҳәыси, саҳәшьцәеи еибарҵәуо, дырзышьҭымхуа абыржәымзар абыржәы днарымпыҵаҩрны дрыцәкаҳап шуҳәоз саб рыцҳа дыԥсны авагон даалбааргеит… Наҳар, убасҟанҵәҟьа сшыҟалаз ҳәашьа сзаҭом, ҩын-ҩықәра нысҵыргьы. Сгәысҽанӡамкәа сышгылаз иаасхадыдны исхамацәысны, афы насааханы сдақәа зегьы насылблаа-насылшьааны ицазшәа сааҟалеит.
Зынӡа сеивызгаз, дышәзышьҭымхуазар дықәырҳәазаны дыжәгала… Шәалга, шәыццакы ҳәа ирышьҭагыланы инеиуаз асолдаҭ ибжьы ансаҳа ауп. Сахьыҟаз, сахьаныз, сбаандаҩны саанкыланы сышрымаз… Избаз зегьы аасханаршҭын, ашә илагылаз асолдаҭцәа хаха срыжәлеит, аӡәы иҽизнымкылакәа далыҩрны дкаҳаит, егьи дшәан иабџьар дахеит, аха сыла акы або ҳәа сыҟамызт, сҩалбааԥеит. Ахыкәалаа схьымӡо сыҩит. Акгьы сыгӡамызт, саб рыцҳа дызманы инеиуаз сҭаацәа срыхьӡарацы. Аха асолдаҭцәа ршәақьқәа харшалан иаасҿагылан сааныркылт. Сҭаацәа рыцҳа сагьрызгәамҭеит. Еицәоу уақәҳаршәоит ҳәа имақаруа, снапқәа ырҵәины сраԥцаны сааганы сызҭыԥаз сынҭарцалт. Мчыла ишамуаз анызба сшьамхы нарсны срыҳәеит, знызаҵәык иадамхаргьы саб наӡаӡа исԥырҵуа, снеихагыланы, снапы игәы инықәшьны – абзиала – ҳәа иаҳәара азин сышәҭа ҳәа, нас сзықәшәыршәалакгьы сақәшаҳаҭуп ҳәа.
– Изакәаным… Иҟалом, – заҵәык ада ажәак смаҳаит. Снапала сыԥсы сызҭымхит, уаҳа егьсыгымхеит, сгәы ажәжәаҳәа сышкыдхоз саб рыцҳа снеихамыргылаӡакәа… ишызбоз адәыӷба аҵыхәа ахьаанҵәоз аҟынӡа днаргеит… Аԥсцәа зегьы еишьҭаргыланы уахь акәын ирыма иахьцоз. Асолдаҭцәа амҩа дырбо ирыцын… Иахыкәшаны егьырахьтәи аганахь ииаргеит. Уи нахыс иахьыргаз иахьыржыз акгьы сымбаӡеит. Жәаминуҭк инымхазар ҟалап, аԥсцәа зманы ицаз аадырхынҳәын рвагонқәа ирҭарҵеит, уи акәхеит, иаразнак хыма-ԥсыма адәыӷбагьы дәықәлеит. Уик зынӡа схы аасыхнахит, иавагаланы инкажьны иаагьежьызшәа ауп ирласны ишдырхынҳәыз.
Ашьҭахь ауп ианеилыскааз амҩан иԥсуаз аалбааганы, инавагаланы аԥслымӡ напыла иааҭыжааны – инҭажьны имааԥшуа инарықәԥсаны иаадырхынҳәуан.
…Абас изҳазныҟәозеи, цәгьарас иҟаҳҵазеи ҳәа сааҟәымҵӡакәа сазхәыцуеит, аха акгьы сзеилкаауам. Ирҳәоит иузымдыруа зегьы маӡоуп ҳәа. Ус анакәха амаӡа знымзар зны иаргамамхарц залшом. Аха уи иахаанхода? Саб данԥсы ашьҭахь сҭаацәа ирыԥсҭазаашьаз сыздырамызт, дәыӷбак ҳҭан, ҳаибабар ҟаломызт, сгәаҟуан, аанҿасырҭацыԥхьаӡа ӡәыр дааҭыҵны дызбозар ҳәа сыԥшуан, аха уаҩ дызбомызт. Уаҳа ҳааибамбаӡакәа Ҟазахсҭан ҳнаргеит. Аԥсра сақәгәыӷуан акәымзар, ҳахьнаргаша ҳаннаргалак сҭаацәеи сареи ҳаицыҟалом ҳәа сгәы иаанагозма? Шәарҭ аилагаҩцәа асыс мҟаақәа шәнаган шәҳазрылаҵом, шәара шәҭыԥ хазхоит рҳәан авагон еицҭақәаз зегьы ҳнеидкылан Чолоктаи ҳәа иахьашьҭаз аусуцәа (аргылаҩцәа) рҳабла ҳақәдыршәеит. Иашоуп, абахҭа ҳҭакымызт аха, ҳаԥсҭазаара абаандаҩы итәы аҵкыс излеиӷьыз ҳәа егьыҟамызт. Ҳахьцоз, ҳахьаауаз, иааҟаҳцоз зегьы рзы аиҳабацәа рҟынтәи азин ылаҳхлар акәын. Х-километрак иахьаҵанакуаз акәын, анеи-ааира азин ахьҳамаз ҳанҭыҵны шьаҿак анааҟаҳҵа ҳдырбаандаҩуан. Сҭаацәа ахьысымбоз, рхабарк ахьысмаҳауаз, сгәы иҵаланы сышрызхәыцуаз уахынла смыцәаӡакәа исыршон. Хымзҟа аабжьысхьан исаҳаит, сҭаацәа Пахбаран ҳәа иахьашьҭоу асовнхараҿы инанаганы ишыҟаз. Аха излеилыскааз ала, унаҿаххны маӡала аӡәгьы уизгәамҭаӡакәа унеины ибаны уаахынҳәуа иҟамызт, такәы набжьан. Ацара азин алхра сагьашьҭамлеит, саԥхьа иԥызшәахьаз, баша ухы умыргәаҟын акгьы алҵуам ҳәа сарҳәахьан.
Мышкы исычҳаит, мчыбжьык исычҳаит, мызкы схызгеит цәгьала, аха ианбанӡа? Ҿҳәарак амазар, угәы еиқәҳәаланы амышқәеи аҵыхқәеи ԥхьаӡо унеилап, абригь-абригь аамҭаз сҭаацәеи сареи ҳаиқәшәоит ҳәа угәыӷлап, аха ҿҳәара амаӡамзар ишԥаҟоуҵари. Сышрызхәыцуаз, аҵыхәтәаны сгәы бжьысуа, схы еилаԥсо аҟынӡа снанаго салагеит. Исзырулакгьы сзыруааит, знык иадамхаргьы схәыҷқәа рыла анҭаԥшра соуааит сҳәан, ҵхы бааԥсык ауха, аҭыԥантәи ауаа уи еиԥш иҟаз аҵых-лашә ҳәа иашьҭан. Шамахамзар аӡәгьы иҩны даадәылҵны дубаӡомызт, анаҟә хын, аԥшатлакә асуан.
Аӷа бааԥсы дсымазаргьы уи еиԥшҵәҟьа даниарц сҭахым. Сақәшәеит, аха сзықәшәазеи, сахьцо-сахьаауа сзымдыруа, ажәҩани-адгьыли сзеиҩымдыраауа уажәы-уажәы иааҳәуеит уҳәарын. Сҟьаланы асакара сықәхеит. Адунеи уаҩ дахӡамшәа иҭацәын, сахьцалакгьы ԥслымӡран… Џьара-џьара сахьықәгылоз, ахәҽԥырӷы сықәгыланы сцозшәа сабылуан, аҽаџьара аԥшатлакә аакылҟьаны сшьапы саақәҟьаны снышьҭаҵаны, аԥслымӡ насықәԥсаны сыжны инасхыҵны ицон… Сыԥсы ахәага сыманы саалҵуан. Имфа имжә сгәаҟ-ҵәаҟуа мчыбжьык инеиҳаны амҩа сықәын, изулак исыԥшааит, сҭаацәеи сареи ҳаиниеит. Саб усгьы дшыҟамыз здыруан, егьырҭ зегьы рыԥсы ҭаны ианызба, иаасхызгаз агәаҟрақәа зегьы насхыԥсаа ицеит. Уахыки-ҽнаки адунеи зегьы сара исырҭазшәа сгәалаҟазаара бзиан, сҭаацәа сахьрылаԥшуаз.
Ахәыҷқәа рани дареи рыцҳарыла еибырҭаз ақьала ҭаацәала ҳнапқәа еикәыршаны ҳшыҵатәаз, уара утәымуаҩуп, ушԥааи, уабантәиааи, азин узҭада? Арежим еилоугеит рҳәан, адырҩаҽны ахәылбыҽха иааҳакәшеит. Ахәыҷқәа раб соуп, стәымуаҩӡам сҳәеит, аха сыдмырцәажәеит, абыржәыҵәҟьа уаҳԥыза рҳәан, сҭаацәа еибарӷьаҵәы-ӷьаҵәуа ишсышьҭаз, сысаби хәыҷы сыхәда иҽаларԥсны дшысхьынҳалаз, снарымкәкәааны сраԥцаны срыма ицеит. Саҳәшьцәеи схәыҷқәеи рҵәуабжь иахьа уажәраанӡагьы слымҳа иҭыҵуам, иаасгәалашәацыԥхьаӡа сгәы кылнаҵәоит, сыхшыҩ сахыҵуеит.
Ашьаус сақәдыршәеит, аусҭҵааҩцәа уахгьы-ҽынгьы сдырҳәацәон, аиха ршны исыӷрарымҵеит аамҷыдарахаз акы сыгырмыжьит. Исыдрымкылоз иҟоузеи, «Аанда ԥжәаны амхы арахә ҭоуҵеит…» «Акоммунист партиеи Асовет еиҳабыреи ирыдыркылаз аполитикатә ҵакы змоу Ақәҵара уаҿагылт…» «Ажәлари апартиеи ураӷоуп» «Амҩан, асолдаҭ-аҳәынҭқарра аус назыгӡоз уисны адәыӷба далырҩрны, дкажьны, убналаны уцарц уҽазукит». «Уанархиступ…» «Аҿыц нхацәа рзы ишьақәдыргылаз арежим еилоугеит, аҳәаа уҭыҵны уцеит, азин умаӡамкәа…» «Бахҭамзар акгьы уабжьом» рҳәан, бахҭала исхызгарц жәашықәса сыҭаны алагьер ахь Красноиарскҟа сахыргеит. Абри адунеи аҵыхәан сахьаанагаз Аԥснытәык дызбоит ҳәа ахаан сгәы иаанагомызт… Ага бгьыци ашьха бгьыци еиқәшәоит ҳәа аԥсуаа ишырҳәо еиԥш иџьашьахәуп ҳахьеиқәшәаз. –Христо иуаз, игәы иҭашны ишыҟаз Наҳар даниба зегьы иасҳәароуп, сгәы сырдароуп ҳәа даҿызшәа акәын, иажәабжь шнымҵәаӡоз. Наҳаргьы илымҳа кыдҵаны дизыӡырҩуан, уара утәы мацара ауп иуҳәо саргьы уаасзыӡырҩы ҳәа дааникыломызт, избан акәзар идыруан амҩа хсааҭк инареиҳаны ишықәхоз, макьаназ абжарагьы иахымсыцызт.
Убри аамҭаз амашьына џыџӡа иаангылеит. Наҳар ихы ҩышьҭыхны даныԥшы раԥхьа амҩа агәҭаныҵәҟьа машьына дуӡӡак ззаӡа иангылан, арӷьарахьгьы армарахьгьы узавымсуа. Ма уца ма амҩа ҳаҭа ҳәа аанарго Наҳарраа рмашьынаныҟәцаҩ ирҟааит, ирҳәҳәеит имашьына, аха аԥхьа игылаз иҽимырҵысит, акабинагьы аӡәы дааҭыҵны ҳазгылоу абри абри ауп ҳәа акгьы имҳәеит. Зықәрахь инеихьаз ҳәсақәак (хәҩы-фҩы рҟынӡа) хыхь иақәгылан, реилаҳәашьала урҭгьы баандаҩцәан. Амашьына ааины рышьҭахь ианаагыла, ишәаны рҽааиварӷәӷәа иааилагылт.
– Шәабацои, шәызусҭцәада, шәызгылоузеи, амҩа зышәкызеи? – ҳәа акабина дааҭыҵны даарыдгылт Наҳарраа рканвои, аха рҿы ааихыхны ажәак иарымҳәеит.
– Шәҿаҳақәоума, шәзымцәажәозеи? – Аканвои ишьҭахь, амашьынаныҟәцаҩ дҭыҵны даарыдгылт. Аха ҩаԥхьа аҭак ҟарымҵеит, игәыҭҟьа-ԥсыҭҟьаха ишәаны, рҿы еилымгозшәа акәын уахьрыхәаԥшуаз ишыҟаз.
– Шәылбаа, амашьына шәагәҭасны имҩахганы ишәыргылароуп, ара ҳабанӡаԥшызаауеи? – иҳәан аканвои Наҳарраа лбааицеит.
– Шәабантәиаауеи, шәызусҭцәада? – ҳәа данырҟәамҵӡа, шьыжьымҭан аахыс асовнхараҿы аус аауан, ҳлагьер ахь хрыманы ишаауаз џьоукы абгақәа реиԥш абна иаалҵын ҳамҩа кны иааҳҿагылт. Иҟалаз ҳзымдырит. Ишәҭахузеи ҳәа ҳара ашлақәа ҳанырҿагыла, шәара аҭакәажәцәа ишәылаҳхузеи, ҳара иаҳҭаху аҽа џьоукуп рҳәан, рылақәа кәеицеиуа аҳәса ҿақәа аӡәаӡәа мчыла амашьына иналбаарган, ишыҳәҳәоз ирҳәазаны абнахь ирыманы ицеит. Иркуама, иршьуама ирзыруа ҳаздырам… Шәуаазар шәҳацхраа рҳәан иаарыдӷьаҵәы-ӷьаҵәлеит.
Наҳар урҭ ахыхсаҩцәа шракәыз идырит… Аполитиказы иҭакыз шәыргәаҟла, рыла шааԥшуа рыԥсы рхышәхла ҳәа иааганы ирыларҵаз ишреиуаз… Иааҟарҵалак иақәиҭын, ауаа
цәҳәынтызқәа. Аҳәса алагьер иҭганы аусурахь ианыргоз, ианааргоз «иреишәарыцон». Имҩаԥызгоз аканвоицәа аахәаны ирыман, урҭ рҟынтәи адырра роуан, абригь-абригь аамҭазы «атовар ҿыц» ҳаманы ҳамҩасраны ҳаҟоуп ҳәа. Уи иаанагоз «аҳәса ҿа» аагоит ҳәа акәын. Иахьрықәшәаша аҭыԥгьы рарҳәон. Аџьамыӷәацәгьеи агәырҩа мыждеи зцәа зыхнаххьаз аҳәса рыцҳа рхы иҭамкәа, ргәы иҭамкәа, амҩан абгақәа реиԥш иаанкыланы абна илагаланы амш рыларгон. Рнапала рыԥсы рызҭымхуа рцәа ԥҽны иаадырхынҳәуан. Уи аҽынгьы уи ауп иҟалаз. Амҩа нымҩахыҵ ирххо абнаршәыра ирыман илан. Абнара убасҟак еилачыран уалыԥшны акы убо, аӡәы дубо ҳәа иҟамызт. Аҳәса рыбжьы акәын иуаҳуаз, џьоукы ҵәаауан, џьоукы ӷызуан, аҽа џьоукы ҵәуон, абна зегьы зазон. Ҳшанханы ҳгылан, алалара аӡәгьы изыгәаӷьуамызт, убри аамҭаз «шәсыцхраа», «шәсыцхраа» ҳәа аԥсышәала ԥҳәыск лыҳәҳәабжь абнаршәыра иаалҩит. Наҳар уи абжьы ахҿа еиԥш игәы иаахан икылнажәазшәа дааҟанаҵеит. Дахьыҟаз, дахьаныз зегьы иханаршҭит, абаҩ ҷыда иланаҵеит, афымца исызшәа дышьҭҟьеит, ила лашара амбо ихы шхаз абнаршәыра дасит, деиханы ддәықәлеит абжьы ахьгоз ахь.
– Умцан… Иҟалом… Ухынҳәы! – Аканвои дыҳәҳәеит, аха уи ибжьы акәым ҳәагәыжьла деиқәԥах дҿаҳәазаргьы иԥҵәаны дцон, убри аҟынӡа иҩныҵҟа зегьы аанарҳәит иаҳаз абжьы. Назира аҽы дымҵарсны данагоз «шәсыцхраа» ҳәа лыҳәҳәабжь, ахаан игәаҵа иҭымҵуа изаанханы иҟаз, дшымгәыӷӡоз Сибра абнаршәыра агәҭаны илыҩны иаҳазшәа ибеит. Слымҳа сажьазар, уи еиԥш ҟалашьас иамоузеи, абрааҵәҟьа дышԥаанагарыз ҳәа зыҭра иҭҟьаны ицоз игәы инаҭон, аха ҩаԥхьа ианаага зынӡа лхаҭа лыбжьы акәызшәа иаҳаит. Ила лашара акы амбо, зегьы рҽны дышнеиуаз аума ззырҳәоз ила иабеит, ҵла шьапыцыԥхьаӡа аҳәса абӷьыжә иларбылгьо ирыман илан, џьоукы рыҽмырххакәа (егьшрылдмыршоз дырны акәхап) рыҽрырҭон, аҽа џьоукы иҵәаа-ҵәаауа митәын иҟарҵоз, ирыҵагьежьны ирақәԥон, ҳхы ҳзеиқәырхозар ҳәа, аха агыгшәыгқәа реиԥш ирхаз ирымчдырхомызт, рымаҭәақәа нарышәхаԥыжәжәаны иаарҟьантазны, инкажьны адгьыл инықәырҟаца, изымҵысуа, ирызҿымҭуа рцәа ԥҽны иаархыҵуан, урҭ рышьҭахь аҽа џьоукы рҽырхианы игылан. Игылаанӡа рҿынарықәрыжьуан.
Ақьыбжьы, аӷызбжьы, аҵәуабжьы зегьы ирылыҩны иааҩуан, шәсыцхраа ҳәа игоз абжьы. Наҳар деиханы дцон абжьы ахьгоз ахь. Ӡмахҭабаак ахықәан, амаҭ адаӷь аанкыланы ашьа алыцәцәааны ажәра ианаҿу еиԥш, хаҵа шәпа-жәпак, ихәда хызза ацәаӷь еиԥш, аԥҳәыс рыцҳа дҿаа-ҿаауа диҵагәаны амш лылазгоит ҳәа даҿын, лара дықәԥагәышьон, лнацәхыԥқәа иларԥаны ажәжәаҳәа дихон сызицәцозар ҳәа. Наҳар уи аԥҳәыс лыбжьы акәын иаҳауаз, лхы-лҿы ибарҭамызт, лыҵкы лхы иҭарԥаны маҟҿаҳәара лахыс дырҟьантазны акәын дшылхатәаз… Наҳар ихы ааизнымкылаӡакәа деиҵас дууаӡа дыԥаны ишьҭахьҟала, ихәдаџьал дасны, ахьаԥшхагьы дахьымыгӡакәа, абҭәа еиԥш еилассы иқәыз ихахәы еимлагәа иаанкыланы дихан даалхиҳәеит. Аԥҳәыс рыцҳа лхы-лыԥсы анлоу аҟыршы хьшьы зыԥсы ацәызгаз акәҷышь еиԥш лхы ахьынахаз дыҩит. Убасҟак дгәыҭҟьа-ԥсыҭҟьаха дыҟан, лхы иҭарԥаз лыҵкы акалҭ алашьҭраҵәҟьагьы лгәаламшәеит.
Лхы-лҿы дзаҿамԥшит, лакәзу лакәымзу изеилымкааит, азнык азы даалак-ҩакит, лышәагаа злеибаз ала лара лакәымзар ҟалап игәахәын, аха зегьы акоуп изымычҳакәа – Назира бакәӡами? Бабацои, баангыл иҳәан, аԥсышәала ибжьы лықәиргеит, аха аҭак илымҭеит, дагьизхьамԥшит, даанымгылаӡакәа абнаршәыра лҽаҭаны дцон. Днаскьацыԥхьаӡа «шәсыцхраа» ҳәа дшыҳәҳәац дыҳәҳәон. Дшәаҟьаны лцашьа злаҟоу ала амҩахь лхы хаӡам, џьара дылаӡуеит, дырхынҳәымзар ҳәа ӡбаны данлышьҭалоз аамҭазы, уарбану исԥырхагахаз… абри еиԥш згәаӷьыз… Уԥсра снапаҿы изааугазеи? – иҳәан ихахәы иҿажьыз днаҵасын, ихырҩны ихагәҭахь иршәуа, зҿаҵа аҩагаха иахьымӡакәа зхәы иахырцаз ақәыџьма млашь еиԥш ихаԥыцқәа еихҳәаны, илақәа кылцаны днаихәларшәны дылбааидарашәа дааиҿагылт. Наҳар знызаҵәык ауп данахьӡаз уи агәымха инеиҿаԥшра, аха ихаҿсахьа, иԥсы ахьынӡаҭоу ихамышҭуа ихаҿы иаанхеит. Ауаҩы ирыцҳашьара атәы зҳәоз, арахәыц аҟара акәзаргьы ихы-иҿы џьара иалубаауамызт. Илақәа ԥхашьарак, уаҩрак, рыхӡамызт, иаԥхьа игылоу днаисны дишьит ҳәа илагьы иагьеихаҟәысуамызт. Еиҳараӡак ихамышҭуа изаанхаз илымҳа акәын, руак ахьынӡаҿакыҵәҟьаз акәымкәа ԥыҭк ихы иазааныжьны иҿарффан. Аԥҳәыс лыҳәҳәабжь шгац игон,
еиҳа-еиҳа ихарахон лыбжьы. Наҳар уи иаҳацыԥхьаӡа маха-маха деиҿышәшәошәа ибон… Ицәыхарахацыԥхьаӡа игәы ҭнашьаауан, уи агыгшәыг дааиҿагыланы имҩа имкызҭгьы, шьҭа длыхьӡаны дааникылахьазаарын… лыбжьгьы имаҳауа лхаҭагьы димбо дахьицәыӡуаз деиланагон, дзықәгылаз адгьыл иҵыблаауан…
Сыла ухымгылан, уахьызбо сзычҳауам, ҳәа Наҳар илақәа ашьа рхыҵәало дицәхасит изымчҳакәа.
– Уара агәаҟ, азхарамфа, аиӷрабаа Бим уоума знапы шьҭызхыз… Иузызуа удыруама, уҟәартәрақәа ахьеиҿартәу еиҿымхӡакәа уеиҿысыжәжәоит… Иахьа иужәыз аӡы шьаны иуҿысхуеит, – иҳәан, агыгшәыг ԥшра иҭаны инап дуқәа нымҩанҵаны деимлагәа дааникылт, алабыҵә еиԥш днаимпыҵаԥыҵәҵәа дигарц, аха Наҳар дҳәаццышәха днаимпыҵҟьан, ишимчыз илакыҵа даныҵас амцабз наиҿҟьа ицеит. Иара иҳәашьа Бим ацәаҭабаа абри еиԥш игәаӷьуеит ҳәа игәы иаанагомызт. Амшә ахы заахаз еиԥш дбыбит, снапы мҟьашьӡакәа уԥсҭазаара уалысхуеит, уеилымхӡакәа ушеибгоу узыхәлагаланы улбааздо уасҭоит, иҳәан даашьҭԥааны аҵармақьа ԥшра зманы иҭажьыз аӡмах ҭабаахьы диманы ддәықәлеит, днаигәҭасны дҭаижьырц. Наҳар иаҳахьан, ибзиангьы идыруан, аратәи аӡмах иҭаҳаз деибганы ҭыҵшьа шимамыз, далыршьшь даанкыланы ихо аҵахь дшагоз, адунеи ахаан ибаҩҷа уаҩы изымԥшаауа. Аӡмах ахықә аҟынӡа инеиаанӡа адгьыл зегьы цәдырҵәеит, иахьықәибакшоз, иахьықәибарҳәазоз, аҵлаҟатақәа рыҵыԥсаауан. Абар, абар ахықә аҟынӡа инеибагарц акгьы рыгӡам, руаӡәк дҭамхакәа, еидыҵшьа рымаӡамкәа еидшыланы еиқәԥон. Рааигәа-сигәа уаҩԥсык дыҟамызт, абнаршәыра заҵәык акәын иҭахаз изы шәаџьҳәара зурц зылшоз. Наҳар ибла дыхгылон Назира, шәсыцхраа ҳәа лыҳәҳәабжь уажәыгьы игәы иқәыҩуан… Ҵаҟа дкажьны лыргәаҟра дшаҿыз данааихагыла ихы дамыхәо дахьизыҟамҵаз игәы иҭалан, имч еизнаркәкәон, ацәгьара ҟазҵоз ацәгьара дақәшәароуп, аҳақ дамышьҭыроуп… Аҵыхәтәаны иааизынханы иҟаз имчқәа ааизганы (ахықә ианаахықәгыла) алымҳа бжьахҵәа данигәҭас, ишьапы дықәҟьан иҽизнымкылаӡакәа дцан деизҟьа аӡмах далаҳаит, сҭыҵуеит ҳәа деихо данаанапҟьа-шьапҟьа, аӡмахҭабаа иаҵажьыз
аҳәынҵәаршьшьы ихьынҳаланы дыкны алада ихо даналага, дшәан дхәааит, убри еиԥш бжьыцәгьак ихылҵит, абнаршәыра зегьы арӡыӡеит. Убри аамҭазы адгьыл иаахәыҵыҵызшәа излааз имбаӡакәа алымҳабжьахҵәа иҩызцәа бжьҩы-ааҩы рҟынӡа Наҳар иааикәшеит. Рааишьа злаҟаз ала шәыԥсык ихазаргьы ԥсык изаанрыжьуамызт, ихала заҵәык имч шрықәымхоз аниба, деиҵас дууаӡа дыԥаны аӡәык-ҩыџьак каҟьҟьа икажьны дрылԥеит, амҩахь иҩызцәа ахьгылаз ахь деихеит, аха днаӡаанӡа ихьӡан алаба дадыргеит, зынӡа иԥсы ҭырхуан, Христо дихьымӡазҭгьы, ихагыланы иааисуа дшыршьуаз аниба, шәеиха арахь, ҳҩыза дҭадырхоит, ҳәа даныҳәҳәа, аҽны картошҵыхра еицыз зегьы хаҳәи мҿыхәи иаарымԥыхьашәоз аанкыланы Наҳар деиқәҳархоит ҳәа иааит, аха урҭ зымч ҭазза иҟаз ауаа цәҳәынтызқәа рҿы акыр рылшо иҟазма, ԥсышьацәгьа рырҭон аканвои дырхьымӡазҭгьы. Даҽаӡәызҭгьы ихы ныԥхьакны зымҩа днавагыларгьы ауан, аҳәса згоз амашьына иацыз аканвои ишыҟаиҵаз еиԥш (иаанкыланы аҳәса лбаацаны амш рыларгарц абнахь ирго ианалага, иара акгьы имбаӡошәа, акгьы имаҳаӡошәа иҽыҟаҵаны абна дылагылан) аха ари игәы иамуит, арыцҳашьара злоу аӡәы иакәзаарын. Итапанча ҭыхны дрылаланы Наҳар ихицеит. Ихы изымдыруа иҵагыланы даашьҭыхны днаганы амашьына дақәырҵеит. Амҩан ихы идыруа ҳәа дзыҟамлеит, алагьер аҟны ианааи аарлаҳәа илацәақәа хитит, узиҿамԥшуа ашәыта даганы дыҟан, деилаԥыххаа еибгоу баҩ илаӡамкәа илаԥырыҵәҵәазшәа ишьапы дзықәгыломызт.
– Ҳааит, шьҭа шәызегьы шәбаракқәа рахь шәца, аицәажәара ҟалаӡом, – ҳәа аканвои ибжьы аагеит, уи акәхеит зегьы рбаракқәа рахь ицеит, Наҳар ахәышәтәырҭахь дыргеит. Абри ашьҭахь Христои иареи уаҳа еибамбеит, аусурахь ианыргоз, ианааргоз Наҳар зегьы дрылаԥшуан, аха џьаргьы илаԥш дыҵашәаӡомызт. Абарак дзыҩназ аномерҵәҟьагьы издырамызт, идырзаргьы аиҭанеи-ааира иақәиҭымызт, аха дхәылԥҵысханы дымцар иуамызт. Жәохә мшы ахәышәтәырҭаҿы дышьҭан Наҳар, уахгьы-ҽынгьы дааҟәымҵӡакәа дзызхәыцуаз «шәсыцхраа» ҳәа иӷьаҵәы-ӷьаҵәуа абнаршәыра илыҩны иаҳаз аԥҳәыс лыбжьы акәын. Зны Назира лыбжьы ахаҭаҵәҟьа акәын ҳәа ихы агәра аиргон, ихьу-хьууа
игәы иҵалон, ихьааганы иҽизеиқәымкуа дҩаҵҟьаны апалата ддәылҵны иҿынеихон, иҟоуҵо закәызеи, угылар ҟалом ҳәа ицышьҭаз ачымазцәа дыкны даадырхынҳәуан. Аҽазных, лара лакәӡамызт, лхаҿы сымбеит, аха аурыла уи Назира лаҵкыс акырӡа деиҳан ҳәа ихала игәы ижьжьон…
Абри еиԥш данақәшәа ашьҭахь акыраамҭа ишьара дзықәломызт, игәнигон. Аамҭа бжьалацыԥхьаӡа инаскьанагон, шамахамзар игәалаиршәомызт… Иааигәалашәацыԥхьаӡа игәалаҟара бжьнахуан, уаҩы ишимбацыз ала иҽиԥсахуан.
… Уи аҽныҵәҟьа ари ахҭыс бааԥсы игәалашәаратәы еиԥш аҭагылазаашьа имаӡамызт. Цәгьала-ԥсышьала ачымазцәа рзы ахәшә иманы дхынҳәит, дызлашәаз ауаа дзыниахьаз зегьы ихадыршҭын, дара раамҷыдарахаз аӡәгьы дрызхәыцӡомызт… Дахьааиз Сталин дыԥсит ҳәа аниарҳәа уик зынӡа дшьақәнаҟьеит.
«Сталин дыԥсит, шьҭа ҳара иҳаԥсыхәозеи?» ҳәа ҿымҭ гәырҩала абарак аҿы ишеилатәаз, зыбжьы гоз ахаҵа ишҟа даныԥшы, излымҳак шыхҵәаз аниба игәы ҭрысит. «Шәсыцхраа» ҳәа Назира лыбжьы еиҭа илымҳа иҭасуа иалагеит… Ибла даахгылт агыгшәыг еиԥш ажәжәаҳәа илхаз, иԥсы ҭаны аӡмах дҭыҵны еиҭах џьара дызбоит ҳәа игәы иаанагаӡомызт… Аа, абар, уажәы иаԥхьа дахьтәоу. – Ишԥоуҳәеи? – иҳәан, Наҳар иқәлашьцо ашырҳәа дҩаҵҟьан дааихаххит, днеиҿаԥшны, иара шиакәҵәҟьоу агәра игарацы.
– Сталин ишьҭахь ҳара ҳаҟазаара зхәарҭоузеи? Шьҭа ҳазҭахыда, ҳазбода, ҳзаҳауада, ҳамра ҭашәеит… Ҳаеҵә кыдшәеит… сҳәеит. Иакәымыз ҳәа акрысҳәама? – иааишьеи, изҵаара ҭишьеи игәамԥхо алымҳабжахҵәа ихы ҩышьҭыхны Наҳар днеиҿаԥшит.
Наҳар цәгьарак зымпыҵҟьаз аӡә иеиԥш ихы агарҭа имоуа даанхеит, алымҳабжахҵәа ихы-иҿы данынаҿаԥш, згәаӷ дакны дагоз иакәӡамызт, ихы-иҿы гәыкӡа, илақәа разӡа, илахь еихых-еиҵыхны ицқьаӡа зынӡа аҽаӡәын… Аԥхӡы хьшәашәа наиқәнаҭәеит, убри аҟынӡа иԥхаишьеит дахьихҩашьалаз. Саҭамзааит… Саҭамзааит… уаҳа ажәа иҿамшәо, деибархха дызкыз идақәа аакәадахан ашьшьыҳәа ишьҭахьҟа даахынҳәит.
Алымҳабжахҵәагьы иааишьа, иҳәашьа, ицашьа џьашьо акыраамҭа дихәаԥушан. Уигьы раԥхьаӡа акәын Наҳар данибаз…
Уи аҽны (Наҳар ахәшә иманы даныхынҳәыз) аӡәгьы абарак даадәылымҵӡакәа Сталин иԥсра шыргәырҩоз, ирызгәамҭаӡакәа, инеихашәы ихәлеит.
«Шәгыл», «шәтәа», «шәиа» ҳәа есышьжьымҭан, есы-шьыбжьон, ес-уаха ҿааихак змаӡамкәа игәкыдырӡаагаха игоз аиха хҵәаха асаркьал бжьы уи аҽны иаргьы Сталин даџьабозшәа еиқәшәы-еихашәы икнаҳан.
Алымҳабжахҵәа иакәын, зны-зынла зҿы ааилганы акы аазҳәоз, егьырҭ зегьы хәыцрак-хәыцрак иҭагаланы иаман. Иага хкы ирызхәыцыргьы аҵыхәтәаны рызегьы акаҿы иазааиуан: – Сталин ишьҭахь иаҳлахьынҵахозеи? – ҳәа акәын. Џьоукы зынӡа ргәы каҳаӡаны инеихыԥсаа ицарашәа акәын рхы рыкәаҽ иштәаз, урҭ зызхәыцуаз Ленин дыҟам, Сталин дыҟам, шьҭа иҳамада? Ҳҭахеит ҳәа рыԥхьаӡон. Аҽа џьоукы еиҳа ргәы дырӷәӷәон, иаартны ргәы иҭаз иацәшәаны ирызҳәомызт, аха гәыӷрак рыман, Ленин даныԥсы атәылаҿы амнистиа ҟалан, иҭакыз ахақәиҭра рырҭеит, Сталингьы даныԥсы ашьҭахь амнистиа ҟамлашьа амаӡам, уи иԥсра лашарак ҳнарбаргьы здыруада ҳәа.
– Ҳара ҳауп Сталин дызхыԥсааз. – Алымҳабжахҵәа ҩаԥхьа аҿымҭра ибжьы налаҩит. (Уи илымҳа хҵәаӡамызт, ашьҭахь излеилыркааз ала, аҵаа бааԥс иҿнаххьазаарын). Уажәыгьы уи ииҳәаз иара изынхеит аӡәгьы ибжьы ақәимыргеит, ирмаҳаӡазшәа ҟарҵеит. Ирҳәаша рымамкәа иауҟахыз, аха алымҳабжахҵәа ихаҭа цқьа деилкааны дрымамызт, дара рҿы даанагеижьҭеи мчыбжьыкгьы ҵӡомызт, ргәы иҭаз аартны аҳәара иацәшәон.
– Акгьы ҳхараӡамкәа ахлымӡаах ҳшақәдыршәаз анеиликаа игәы ԥжәазар ҟалоит. Шәазхәыци, ус акәӡами?.. Асовет жәлар зегьы ҳаб, ҳанцәа, ҳзааӡаз, ҳабла хызтыз, алашьцара ҳалызгаз, алашарахь ҳкылызгаз, алагьерқәа ҳарҭаирбаарц азы акәызма?.. – гәыҩбарак унамҭо гәҭыӷьӷьала акәын ишиҳәоз.
Наҳар уи ахаҵа ибжьы иаҳацыԥхьаӡа днеилашәа дцон, згәаӷ имаз иара шиакәмыз дышихҩашьалаз алабҿаба ишибазгьы убри аҟынӡа рыбжьқәа еиԥшын, акыраамҭа иҽизеиқәкуамызт, ихы инапаҿы иааганы иҽирҭынчырц даҿын, аха ахәыцра хьамҭақәа дымҵарсны абнаршәырахь дыргон, Назира лакәу
лакәму изеилымкааӡакәа ицаз аԥҳәыс, дырҿаа-ҿаауа даанкыланы лцәа ԥысҽуеит ҳәа иаҿыз, агыгшәыг-ԥшра змаз ихаҿсахьа ибла иаахымҵӡо ихгылан.
Алымҳабжахҵәа дцо-даауа «Сталин ишьҭахь адунеи ааҳәуеит, ҳара ҳтәы егьыҟам, ҳҭахеит» ҳәа аҳәара данаҟәымҵӡа иааигәа-сигәа итәаз иқәшаҳаҭхо иалагеит.
– Иуҳәо иашоуп.
– Ҳаишьырц акәызма ҳзиааӡоз…
– Иара ивганы ауп… аума шаҳзыруз.
– Идыруазҭгьы иуамызт, идирҟаҵомызт. Ҳаихьчон.
– Ҳәарада, абри еиԥш ахлымӡаах ҳашҭадыргылаз идыруазҭгьы дара рхаҭақәа еицәоу иҭаиргылон.
Абас абжьқәа ныҵак-ааҵакны агара ианалага, ееҳ, шәара анасыԥцәгьақәа шәышԥаҟаҭәоу… Сталин изымдыруа ҳтәыла ахьынӡа-наӡааӡо аӡәы ихы хәыцкгьы алшәараны иҟаӡам. – Мақсим Пиотр-иԥа иаҳақәоз ихы иаламӡакәа дҩеихан ҩаԥхьа днықәтәан, зегьы днарылаԥшит, аԥсхыхра даҿызшәа иԥсы еивҵахо.
– Нас, абарҭ ҳаазықәшәақәоз зегьы Сталин идыруан ҳәа аума угәы ишаанаго? – Алымҳабжахҵәа игәы намӡо Мақсим Пиотр-иԥа ишҟа даахьаҳәит.
– Идыруан мацара аума. Зегьы ааҳзызуз иара ихаҭа иоуп. – Мақсим Пиотр-иԥа игәы иҭашны иҟаз аартны иҳәон, сажәа сыҿԥааны иганы џьара еиҭаҳәаны сақәцәгьартәуеит ҳәагьы дацәшәомызт.
Зегьы уамашәа дырбон Сталин дыԥсит ҳәа аниаҳа нахыс ирбахьаз иакәӡамызшәа иҽаниԥсах. Ԥаса игәаанагара аартны ишраҳауаз иҳәомызт, иҽаанкыло акәын дышцәажәоз, уажәы зегьы аргама иҳәон. Иҟалап уи шьҭа саамҭа ааигәахеит, мышқәак роуп исзаанхаз, счымазара самгар амуазар акәхап, сгәы иҭоу мҳәаӡакәа сыԥсыр аҵкыс сышьҭахь иаанхо ирдыруазааит, саларгәалашәалап ҳәа акәызҭгьы абас ихы зымҩаԥигоз.
– Уара аҵара ду змоу уаҩуп рҳәоит… Уфилософуп рҳәоит. Ухы ишԥақәнаургеи Сталин дуӡӡа абас изҳәара. – Алымҳабжахҵәа ашырҳәа дҩаҵҟьо, – шәара акгьы зақәҿышәымҭуазеи, ҳгәыӷырҭа ду изы ииҳәо шәмаҳаӡои, – ҳәа дрызгәааны ҿааиҭит. Аха ииҳәаз рмаҳаӡазшәа еиқәышьшьы итәан. Алымҳабжахҵәа уи еиҳагьы дараапкит. – Сталин ҳиааӡеит,
ҳаичаԥеит, ҳаиқәирхеит… Иара иоуп акәымзар Троцки ҳахәҵәы ыҟаӡамкәа ҳақәиххьазаарын. – Аҵыхәтәаны ибжьы ирдуит, дацралангьы дцәажәеит. Аха уахьиҿаԥшуаз игәы иҭаҵәҟьаз аиаша шимҳәоз ибла ихибаауан. Сталин дицәнымхо дшыҟамыз ибжьыҵәҟьа иалыҩны иуаҳауан. Абас имҳәар ада ҭынч дтәаны рзыӡырҩра аԥсра ахикаауа дҟазҵоз иара ида абарак аҿы иҟаз аӡәгьы издыруамызт. Убас ҿымҭӡакәа, иҿы аӡы ҭаҭәаны дтәазшәа, 1939 шықәсазы иҩызцәа дахьырзыӡырҩуаз иахҟьаны «дыблит», «дҷыҷит», ала иазхымгарыз ихигеит.
Михаил Капитонов дқәыԥшӡаны ауп Москватәи аргыларатә трестқәа руак аҟны аусура дшалагаз. Аԥхьа напышьашәала аус иуан. Абжьаратә ҵара далгахьан, аусгьы уа, аргыларатә техникум далгеит. Уи ашьҭахь прорабс дҟарҵеит, иреиҳаз участкак аҟны. Ихы бзианы иааирԥшит. Аусгьы уа, иреиҳаӡоу аҵараиурҭа дҭалеит, далгеит, дынџьнырхеит, атрест аҟны аус иуан. 1939 шықәса анҵәамҭаз ддырбаандаҩит. Ихарартәуаз акы заҵәык акәын. Уаҵәы Ашықәс ҿыц ааираны иахьеиԥш, Трест аусзуҩцәа реиҳабырагьы даргьы иааинырсланы иазгәарҭарц иахьынеидтәалаз иара дназлаз 14-ҩык ақәӡит. «Анапхгаҩцәа» Сталин изы иакәым рҳәон, уара иуаҳауан… Ражәақәа угәаларшәаны ақьаад ианҵаны унапы наҵуҩаанӡа лашарак убараны уҟаӡам ҳәа аусҭҵааҩцәа хымз иааҟәымҵӡакәа ддыргәаҟуан. «Ицәгьаз ҳәа акы рҳәо смаҳаит… Исмаҳаз сызҳәом» ҳәа аҭак ҟаиҵацыԥхьаӡа аҿаԥара еиԥш илашьцаӡа дахьцәыҵакыз ашә неихаркны иаахынҳәуан. Дангәаҟӡа, иԥсы данақәыԥш, аӡәгьы димбаӡакәа алашьцара дцәыҵашьны дышцәыҵадырбаауаз аниба, ҽнак иадамхаргьы мрак сықәԥхо, лашарак збо сҟалааит, нас ирҭаху сзыруааит ҳәа иӡбан дақәшаҳаҭхеит, игәы ишамуаз, ихаԥыцқәа еихарӷәӷәаны иҩны ирҭаз инапы аҵаиҩит. Ианыз ажәақәа ахаан ихамышҭуа ихаҿы иаанхеит. «Сталин иаҵкыс Троцки еиҳа ажәлар дырзааигәан, дырҭахын… Дгәыбылҩын, ауаҩы дрыцҳаишьон, ари агәымбыл, амҽыӷ диеиԥшымызт… Сталин игәы аиха акәыршоуп, ихҩоуп, иаркуп… зыхшара ҭахаз анацәа зегьы лаӷырӡышо иаԥхьа игыланы ргәырҩа мыткәманы ирҳәаргьы игәы аҟынӡа инеиӡом». Абас шырҳәоз иаҳазшәа инапы иаҵадырҩит… Ирҳәаҵәҟьеит ҳәа игәы иаанаго аҟынӡа днаргеит… Инапы анаҵеиҩы ашьҭахь ихы дақәиҭыртәуаз џьишьон, ус акәын ишиарҳәоз, аха уи еижьагазаарын, – абри
еиԥш ауаҩы ихаҿы изаамго, иҿы изҭамыгӡо ажәа хәаԥсақәа, ажәа ҟьашьқәа рыла ҳ-Сталин дуӡӡа ианихцәажәоз уара ҿымҭӡакәа утәаны ушԥарзыӡырҩуаз, изырҿоумырхьызеи? – Сталин гәыкала изыҟам аԥсадгьыл даӷоуп, акоммунист партиа даӷоуп… Изумҳәазеи Сталин иоуп ҳаиқәзырхаз, ҳзааӡаз, ҳазчаԥаз… Троцки ҳаихаанхазҭгьы ҳҵыхәтәа ԥиҵәахьазаарын, ҳахәҵәы ықәиххьазаарын ҳәа. Уи уҿымҭра иаанаго уаргьы урҭ ацәгьаршьҩцәа, Троцки ихҵәахақәа уреиуоуп рҳәан жәиԥшь шықәса иқәҵаны дхырҵеит. Жәпаџьара алагьерқәа рҿы днанагахьан, ихимгацыз егьыҟамызт, аҵыхәтәан ицәа зегьы ихыҵны, уаҳа наилымшо дгәаҟны ауп Наҳарраа рбарак аҿы дшаанагаз. Дахьнанагалакгьы згәы кыдӡааны иҟаз абаандаҩцәа ааидтәаланы аиҳабыра рзы ргәы намӡо ихәарҭам ажәак аарҿыҵҟьар дԥаԥашькны дырҿагылон, ирцәажәомызт. Ҿымҭӡакәа дтәаны дырзыӡырҩуа далагар ҩаԥхьа аусҭҵааҩцәа дрымпыҵашәар ҳәа дшәон.
Ажәак ала ҿыц дызлашәаз абаандаҩцәа рыгәра игомызт, акы иҵаргалоз џьишьон, исырцәажәом, рҿы скуеит ҳәа даналагалак, дызусҭада ари, хымԥада, зҵыхәа ҿаҳәаны ирку аӡәы иоуп, наԥхаҩыс ҳәа дааганы дҳалаҵаны дрымоуп ҳәа иацәажәара иаҟәыҵуан. Иацәажәара акәым, ихьаԥшны ихәамԥшуа, лак аҟара ҳаҭыр иқәрымҵо, ихы игәы ахдыршәон. Убри аҟынӡа днаргон, дахычмазаҩохон, нас алагьер аиҳабыра рыҳәара далагон, срылашәымшьын аҽа баракык ашҟа сиажәга ҳәа. Ианақәшаҳаҭымхоз рацәан, аха ианақәшаҳаҭхозгьы ҟалалон. Аҵыхәтәаны абра даанаганы дыҟан. Мышкы-ҩымш исыбаргәузеи уаа заманақәак рҿы саанагеит, аиҳабыра рзы ицәҳауам, аҳәынҭқарра азы иакәым рҳәом, иҭынч-ҭынчӡа иҟоуп ҳәа дгәырӷьаҵәа дшыҟаз, араҟагьы изамуит. Уи аухагьы иҿымҭра дахырҟьаны дырххо дрыманы иқәлар ҳәа дацәшәаны ауп Сталин дицәнымхозшәа иҽыргәааны Мақсим Пиотр-иԥа ииҳәаз дзаҿаԥаз. Уаанӡагьы игәра нагӡаны ирзымго блаҵахәыла ихәаԥшуа ишыҟаз, Сталин ихы иқәиҵарашәа данаацәажәа, ҳгәаанагара ҳамжьозаап, ари иҽеиу аӡәы иакәым, ҳгәы иҭоу аартны алацәажәара иаԥсам рҳәан, инеибыҳәаны рҿы аӡы ҭаҭәаны иаатәазшәа ацәажәара иаҟәыҵит.
Абри ашьҭахь абарак аҿы акыраамҭаӡа аӡәгьы иҿы ааихыхны акы далацәажәомызт.
… – Иҟалаз ҟалеит, иԥсыз дыԥсит даҳзыргылом. Шьҭарнахыс ҳшыҟалаша атәы ауп иаҳҳәаша… Сашьа, арҭ амшқәа сахьыҟамыз, санармыжьуазар акәхап… угәы ишԥаанагои, – иҳәан, Наҳар ҵхыбжьон агәы инахысхьан еиԥш, (џьоукы ацәа рықәҳаны ихырсысуан, џьоукы ацәа рымԥан иқәмыжьло, инкахәыцуа итәан) Џьабриел ихы наидикылт.
– Наҳар акы уацәымшәан, аусқәа зегьы ҟаҵоуп. Уабаҟаз ҳәа аӡәы иуаҽԥниҳәарангьы дыҟаӡам. Аҽны ахәшә уманы уанзымхынҳә, уҟьаланы Таига абнаршәыра ушылахаз аҟара аадырит. Мақсим Пиотр-иԥеи сареи ҳахшыҩ ааилаҳҵан иҟаҳҵашаз аадырит. Маӡала қды хсахак ааганы уиарҭаҿы инаганы уара уцынхәрас «ишьҭаҳҵеит» ухыза нақәҵаны, ахыи аҵыхәеи мааԥшуа иҭасыҳәҳәеит. Уара ухаҭа ушьҭазшәаҵәҟьа иҟалеит. Ҳазегьы ҳаиқәшаҳаҭны иҳаӡбеит, аканвоицәа учмазаҩханы ушьҭоуп ҳәа раҳҳәарацы. Ус егьыҟаҳҵеит, адырҩаҽны ашьжьымҭан аусурахь ҳазгарц иааиз аканвои абжьааԥны еиԥш абарак ҳаадәылганы ҳаниԥхьаӡа аӡәы дагхеит. «Дабаҟоу, аӡәы дызшәыгузеи?» иҳәан, дҳақәҟаауа, дҳақәмақаруа ишаабац еиԥш, ацәҳара далагеит. «Иаха иаалырҟьаны дычмазаҩхеит, ацинга ихьит, дзымгыло деиҵыхны дықәуп, ахәышәтәырҭаҿы иҭацәу ҭыԥ ыҟаӡам, ддәылганы дкаҳажьрызма, дабаагари» ҳәа сааидгылан иасҳәеит. Сара исҳәаз агәра ауигахуаз, иблала уибар акәымзи, аха ишудыруа еиԥш ацинга чымазара ҳалалеижьҭеи урҭ уи аҿкы иацәшәаны абарак иҩналаӡомызт, инкылыԥшны ихынҳәуан. Уигьы ус ҟаиҵеит, иқьышә инапқәа адкыланы, аҿкы ыԥаны иҿаԥалар ҳәа дшәаԥы-рҳаԥуа, ашә ихы нылакны шаҟаҩ шьҭаз иԥхьаӡеит, уаанӡа ачымазцәа шаҟаҩ ыҟаз идыруан, уажәы аҽаӡәы данацла, шәацәнымхааит, азҩаҿкы абааҳазкылышәгеи иҳәан, дшәи-ԥшьиуа ишьҭахьҟа даахынҳәын, ҳиаԥцаны аусурахь ҳкеицеит. Егьырҭ аканвоицәагьы уажәыгьы учмазаҩны ушьҭоуп ҳәа ауп ишырдыруа.
– Сааижьҭеи акырынтә иақәыскхьеит сҩагыланы снеины сиарҭа снықәианы маҷк сыԥсы ааиҭаскып ҳәа, аха снаԥшыцыԥхьаӡа аӡәы дышьҭоушәа сбон. Џьабриел, уара иумхәыцуа егьыҟам, – иҳәан, Наҳар иаҳаз дагьаарччеит.
…Шәыштәоу ишәыршома, шәышьҭал ҳәа аҵыхәтәаны Мақсим Пиотр-иԥа ибжьы ааимыргазҭгьы иҟьаҟьаӡа идыршон, аӡәгьы ихы нықәымҵаӡакәа, аха ииҳәаз ддырҳан, ииеит.
Џьоукы карахан ацәа иагеит, аҽаџьоукых лацәеихьшь ҟамҵаӡакәа ишхәыцуаз иҟьаҟьаӡа идыршеит.
…Алашара адәы ианаақәла, уахыки-ҽнаки аахыс еихашәы-еихаԥсны икнаҳаз асаркьал абжьы ргәы ԥызҵәахьаз еиҭа иаарылаҩит. Уахыки-ҽнаки заҵәык ахьҿнамҭуаз шықәсык аахыс ирмаҳацызшәа рыгәқәа раҳаҭӡа иҟан. Ишаагаз еиԥш, ацәа иалаз дцәырҳаны даанарԥшит, ахәыцра иагәылахаланы иамаз, даалнахит… Абжьааԥны еиԥш уажәыгьы иаҳәац акәын иаҳәоз, «шәгыл», «аусурахь» ҳәа. Аиха хҵәаха иаҵагылаз дасцыԥхьаӡа абаандаҩцәа урала рхы дасуазшәа акәын ишырбоз, убри аҟынӡа ргәы кыднашьаахьан. Хәдацәахьы аҳәынҵәа илагыланы ақды ашьҭыхра, арҳәазара, аиқәҵара… Асаркьал абжьы шаагаз еиԥш абарҭқәа зегьы рыбла иаахгылан ргәы ныҭӡыӡааит.
Ԥаса еиԥш акәӡамкәа уи аҽны еиҳагьы абжьы цәгьаны акәын ишгоз, акыраамҭа иаҟәыҵуамызт, иҟалап, иацы хәлаанӡа шәҿи-шәнапи еиқәҵаны шәтәан… Иацтәи шәыплангьы, иахьатәи шәыплангьы иахьа инашәыгӡароуп, ҳәа аанагозҭгьы, иранаҳәоз.
Ишаԥыз еиԥш асаркьал абжьы ахьынӡагоз, рҽеилаҳәаны, аусурахь ацарада ус рымамкәа идәылҵны иаагылар акәын. Уажәыгьы ус ҟарҵеит. Ажәжәаҳәа зегьы рҽеилаҳәара ианалага Наҳар днеины Џьабриел дааидгыло, угәы ишԥаанагои «сычмазаҩны» сшышьҭоу саанхару, аусурахь сшәыццару ҳәа диазҵааит.
– Уара ишԥауҭаху? – Џьабриел ибон Наҳар дааԥса дкараха дшыҟаз, иахьагьы аусурахь дымцакәа даангыланы иԥсы ишьар иҭахын, аха еицәеитәыр ҳәагьы дацәшәон.
– «Сыбзиаханы» аусурахь сшәылагыланы сцар еиҳа еиӷьуп ҳәа сгәы иаанагоит.
– Уара уиашоуп, Наҳар ари иааганы иҳаларҵаз илымҳа акәӡамызт, ибз акәын ихҵәатәыз… иҿы иҭагылом… иаҳәо иаадыруазеи, ҳшааиуа ҳаҟаз. Арҭ амшқәа рзы угәы бзиамкәа ушьҭан, убзиахеит, иахьа аусурахь уҳаццоит…
Уи аҽны аусурахь изгарц иааз аканвои зегьы иреицәаршьоз… рыцҳашьарак зламыз ауаҩы-ижьыфаҩы ҳәа изышьҭаз, (Мысҭафа гәаҟ дизгәааны иан дшаалыхшаз дҟьантазӡа дааилыхны аӡмах дхықәыртәаланы акәыбырқәа дырҿазҵаз) иакәын. Абаандаҩцәа уаанӡагьы дырцәымӷын, аха Мысҭафа абас данизныҟәа ашьҭахь, аԥсцәаҳа еиԥш акәын дшырбоз. Ихацәа инықәыԥшыцыԥхьаӡа Мысҭафа рыцҳа, ицәеи-ибаҩи еикәыршаны, иваҵҟьарақәа урылыԥшны инаҩс игыло дубо аҟынӡа, дхызҩо жьы иқәӡамкәа… акәбырқәа исны ишьа хәыҷы изаанханы имаз, илыцәцәны ианырфозтәи ахҭыс хьамҭа рыбла иаахгылон.
Илақәа цәыркшаԥаны даарыдгылт уи аҽынгьы… зегьы абарак идәылҵны еилагылан, аԥсшәа аҳәара араҟа усгьы иаԥӡамызт. (Аԥсшәа реимҳәаӡеит, изҳаимҳәазеи ҳәа згәы иаанагодаз, иашьцылахьан). Ахьча ирахә ангәареиҵо еиԥш дмыццакӡакәа иԥхьаӡеит. Зегьы рылақәа ҭырхаха ихәаԥушан, иахьа иаҳзиурацы игәы иҭакны имоузеи ҳәа ишәаны. Уи абаандаҩцәа аусурахь ианигоз ианааигоз, заҟа изыргәаҟуаз, агәахәара инаҭон. Аӡын аҵааршә иқәиртәон, реиқәақәа рышьхны, заа абарак шәыздәылымҵит, ма аӡәы дагханы дааит ҳәа.
– Иахьа шәхыԥхьаӡара аӡәы дацлеит, фҩык зымгыло ишьҭоуп ҳәа акәын ишаадыруаз, ибзиахаз дарбану? – иҳәан, иԥхьаӡаны данаалга днарылаԥшит, илақәа ҵархәыланы.
– Абри иоуп ибзиахаз, – ҳәа Џьабриел инацәа наиқәкны Наҳар диирбеит.
Наҳар ихы дҩаханы уи аканвои дзиҿаԥшуамызт… Џьабриел акы уацәымшәан учмазаҩны ушьҭазшәа ауп ишырдыруа ҳәа шиеиҳәахьазгьы инагӡаны агәра изгомызт… Уара уакәӡамызт, ацәарҭаӷәы аҿы ақды хсаха акәын «ичмазаҩны ишьҭаз»… Уара азона уҭыҵны уцеит, убналарц уаҿын, аха уркуашәа ануба ухынҳәит, иухәҭоу уақәшәароуп ҳәа дрылганы дигарашәа ацәалашәара изцәырҵуаз игәы арҭынчуамызт, «усаԥыз» ҳәа даасҿагыланы данбасықәҟаауеи ҳәа илымҳа кыдҵаны дӡырҩуан, аха аԥхьа ииҳәоз ашьҭахь ажәак ацимҵеит. Наҳар еиԥш зегьы ирцәымыӷхеит уи иҿымҭра, уи иҟазшьа ибзианы иҵаны ирыман, ҿааихак ҟамҵаӡакәа даныцәҳауаз еиӷьын ҿымҭӡакәа иқьышәқәа еихарԥсны данаагылоз аасҭа. Даныцәҳауаз, ашәақь ахы зҭам ала аӡәы дуеихсыр еиԥшын, абжьы гон, аха инаухҩырны ицон, шьацма уқәымшәаӡакәа. Ари анҿимҭуаз дыцәгьахәыцуа, абаандаҩцәа злеиргәаҟшаз акы даназхәыцуаз акәын.
Ихы иҭашәо здыруада иахьа, шәшыҩуа амарда шәхаланы шәылбаа ҳәа, (ус рзиулон данрызгәаалак) ҳаимҳәондаз, иҳалшома, ҳшьамхқәа ҳаҵӡаахьеит ҳәа игәжәажәо ишгылаз,
«шәдәықәла» ҳәа ибжьы хьанҭаӡа иаагеит. Иахьакгьы ҳаиқәхеит рҳәан, еиханы аусурахь амҩа иқәлеит, рыбжьы мыргаӡакәа.
Сталин дыԥсит… дырҵәуеит, дырџьабеит, рхы-ргәы далырхит, аха абаандаҩцәа рыԥсҭазаара аҽамԥсахӡеит… Аԥхьаҵәҟьа дыԥсит ҳәа анраҳаз адунеи ааҳәуаз џьыршьон, аха ишыҟаз иаанхеит. Иаашацыԥхьаӡа иҩарылаланы, еидцала аусурахь ирыма ицон, аахәлаанӡа ахҩахаха рымҭаӡакәа аус шыддыруц иддыруан, ахәылбыҽха аххы инцәыҵасуа, ршьамхқәа ирызнымкыло рбарак аҿы иааганы иныҩнацаланы ашә нархадыркуан, рыфатәгьы ироуц акәын, ча-саки аԥсыӡ ахи аҵыхәеи зӡааԥсалаз ӡыҩарҩарки, ҵәыцак аӡырши кыԥ-бжак ашьақари… ишәа-иза иагымкәа иацымкәа раԥхьа Хариузовка ианааргаз, аԥсымышьҭыга ҳәа ирырҭоз акәын иахьагьы ироуаз.
Ахәыҷы инаиркны аду иҟынӡа алагьер амаҵ зуаз аханатә аахыс абаандаҩцәа атәцәа реиԥш акәын ишрызныҟәоз, рҿы иааҭашәоз рықәырҳәацәон, зынӡа ирыцҳаршьаӡомызт, ишырбо иԥсуазаргьы рыла еихаҟәысуамызт, аԥсы рхоуп, иуаауп ҳәа иршьомызт. Сталин дыԥсит ҳәа анраҳаз аҽны инаркны дыржаанӡа, урҭ асаркьал еиԥш даргьы еихашәы-еихаԥсы аӡәы иҿы ааихыхны, ацәҳашҳара акәым, ажәак ихәылшәомызт. Заҟа иҭынчраз абарҭ амшқәа рзы Хариузовка. Жәаба-жәохә шықәса раахыс аԥсабара иамбацыз абеит, есымша зқьыла, жәанызқьла, «зыԥсҭазаара иалҵуаз» аҵлақәа, еиқәзырхаз рзымдыруа ишанханы еилагылан.
Абаандаҩцәа иџьаршьоз, Хариузовка атымитыша лашарак рымбаӡо иҭанҵәо иҭазижьҭеи иҵӡоз, амра ашәахәа акәым, ахаҭаҵәҟьагьы рбаӡомызт, Сталин дыԥсит ҳәа анықәҩы амра ааԥшит, ажәҩан икыдӡылахьеит уаҳагьы иаабараны ҳаҟаӡам ҳәа ргәы ацәцаны ишыҟаз.
… Аха Сталин данырж, еиҭах зегьы шыҟац еиҭаҟалеит. Асаркьал абжьгьы аканвоицәа рыбжьгьы еицгеит. Ԥаса еиԥш ашьа рҿыҵуа иалагеит. Ажәҩан иаҵасуа игылаз аҵлақәа ҩаԥхьа ихшьааны, еиқәрыжьуа иалагеит. Амра аацәырҵны аԥсы шҭоу дзырбаз, еиҭах ауаа рыргәаҟреи аԥсабара ахшьаареи иахьалагаз азымычҳакәа аҽаҵәахызшәа, уаҳа иаацәырҵны
ирықәымԥхеит. Ара иаанагазар аахыс игәыԥҵәагаха изҵаԥшуаз, аӡмах ԥшра змаз ажәҩан еиҭах иааҵахеит.
Ажәак ала Сталин ишьҭахь акгьы аҽамԥсахит, аӡәгьы иҽимԥсахит, зегьы шыҟаз еиҭаҟалеит.
Аӡәы заҵәык Мақсим Пиотр-иԥа (ус иақәшәаны иҟалоу здыруада) Наҳар иааигаз ахәшә ихәаны деиӷьхеит, дыԥсуеит ҳәа ишихәаԥшуаз, дыҵәиит, мчыбжьык ашьҭахь ихала дгыло дҟалеит. Аусураҟынтәи ихынҳәны, рыԥсахәага рқьышә иқәкны, рбарак аҿы иааины иааилатәацыԥхьаӡа Сталин иԥсра ада аҽакы иалацәажәомызт. Капитонов, аҵыхәа змаз дышреиуамыз, дшыҭиҩымыз агәра анырга ишиаҳауаз ргәы иҭоу аартны еибырҳәо иалагеит.
Ибзарагьы ҳмыхәеит, иԥсрагьы ҳмыхәеит, ҳшыҟаз аҵкыс ҳаицәамхазар ҳаиӷьымхеит, ажәлар раӷацәа ҳәа ахьӡ хлымӡаах шаҳхыз ҳаанхеит, аихатә қәыц аанда ҳаԥсы ахьынӡаҭоу ҳҭакызаауеит. Ҳазгәалашәода? Ҳзыриашода?.. ҳәа рыгәқәа каҳаӡо ианалагалак, абас мацара ицарым, еиҭаҳәарак – еиҭакрак ҟамлашьа амаӡам, иҳачҳароуп ҳәа Мақсим Пиотр-иԥеи Наҳари рыгәшә-мшәа аҳәара иалагон.
…Ус иақәшәоу, акәымзаргьы ихәаҵәҟьоу здыруада, Наҳар цәгьала-ԥсышьала ашьха ашьапаҿы иҵкәкәааны иааигаз абна-џыш Максим Пиотр-иԥа афара даналага деиӷьхеит, ихала дгыло дҟалеит. Аусурахь ацара илшомызт аха абарак аҩныҵҟа днеи-ааиуан. Иара иеиԥш егьырҭ ачымазцәагьы бзиахеит. Уинахыс Наҳар ҳаԥсы еиқәзырхаз ҳәа ишьҭан.
Сталин ичымазареи, иԥсреи, иԥсыжреи ртәы зҳәоз агазеҭқәа анроулак абаандаҩцәа аҿынҵәаауа иаԥхьон.
…Уахынлоуп ианыҟалаз… Идачаҿы адабла исит… Ихала иакәын иҟаз… Акыраамҭа абарҭ ажәақәа иҳәо, еиҭаҳәо хәыцрак дҭагалан хараӡа дагон Мақсим Пиотр-иԥа. Наҳар ҿымҭӡакәа ивараҿы дтәаны дизыӡырҩуан.
– Сталин сара деилкааны дахьынӡасымаз иԥсҭазаараҿы ҩба ракәын дзыцәшәоз. – Абас далагеит Мақсим Пиотр-иԥа игәаанагара аҳәара, – акы, ажәлар зегьы шәаӡыӡо, ицәшәаны инҵәо изыҟамҵар ҳәа дшәон. Аҩба – ахәшә иҭаны дыршьыр ҳәа. Актәи иқәҿиеит, дынцәоушәа дрыԥхьаӡо аҟынӡа иҽыҟаиҵеит, аха аҩбатәи дзацәымцеит. Агазеҭқәа изларҳәо ала уахынла… имацара… идачаҿы дшыҟаз дырбеит… Уи еиԥш ҟалашьа амаӡамызт… жәларак дрыхьчон, уахгьы-ҽынгьы,
ихы хәыцк алшәаны икашәар аҳақьымцәа зегьы ршьапы иқәгылон, иалшәаны иказыршәыз аилкаара иашьҭалон… Сталин дуӡӡа дхышәҭны дкаҳаит… аӡәгьы димбаӡеит… Ари џьашьатәуп… Агәра сызгом… Сгәы излаанаго ала дызгаша (ахәшә) иҭаны дыршьит. Уи дгаӡаӡамызт, ибзиаҵәҟьаны еилкааны иман, еиԥш зеиԥшыз иаԥхьа иҟалақәахьаз аҳәынқарцәа адунеи зырхыџ-хыџуаз, дгьыли-жәҩани еиҟаразтәуаз, ауаа зыргәаҟуаз, змагә ашьхәа иҭазцалоз, рыцҳашьара злаӡамыз шаҟаҩы акгьы рхараӡамкәа ԥсышьацәгьа рызрыҭоз аҟара агәахәара зауаз агәнаҳа ҟаҵаҩцәа иагарааны иҟазаргьы жәлар рҳақ рзымгакәа, рышәи рыхьӡаны, аҵыхәтәаны даргьы рхы нықәҵаны аԥсра бзиа шырмоуаз, хьӡыда-ԥшада иҭамхар ада шыҟамлоз, ма алажә еиԥш иргәыдҵаны иршьуан, мамзаргьы хәшәыла иҭадырхон.
Сталин аԥхьа дзыцәшәоз еихсны дыршьыр ҳәа акәын. «Ленин ихы ахьизымыхьчаз иара иоуп изхароу, иахьихәҭазгьы иахьихәҭамызгьы днеины дықәгылон, игәышԥы хәыҷы аартны ирымҵакны… Игәы иаанагаӡомызт иеихсра аӡәы игәыӷьып ҳәа… Уи агха ду иҟаиҵаз иара ихаҭа дагеит… Сара уи ишьҭра сзықәлом…» Слымҳа ала исаҳаит абарҭ ажәақәа аниҳәоз, идачаҟынтәи ҭелла аӡәи иареи еицәажәон, имаҷымкәа ижәынгьы дыҟан. Иҟалап Бериа иакәызҭгьы дзацәажәоз, аҵыхәтәаны «Могис деда киватере» ҳәагьы ациҵеит. Бериеи иареи анеицәажәоз акәын уи ақырҭуа жәақәа аналаиҵоз. Аҟанҭаруаз еиԥш ахьчацәа икәиршо далагеит, Ленин иԥсҭазаара даналҵ ашьҭахь, дҳәынҭқарханы атәыла данахагыла инаркны. Џьара ицарақәа, иаарақәа раан адунеи ааҳәрашәа атәыла зегьы аилагьежьра иалагон. Аҩныҵҟатәи аусқәа русзуҩцәа рымацара ракәызма адәныҟатәи аусқәа ирҿызгьы рнапы ианыз ааныжьны Сталин ихьчарахь ииасуан. 1935 шықәса инаркны сҭаркаанӡа (1940 ш.) Москва далҵны шамахамзар џьара дымцеит. «Узҭоу абаа адәахьала абгара иалагар аҵкыс ишәарҭоуп аҩныҵҟала ашьшьара иалагар». Абарҭ ажәақәа акырынтә иҳәо схаҭа исаҳахьан. Ииҳәоз змаанахарызеи, иаанагозеи ҳәа акыраамҭа сизхәыцуан, ашьҭахь, иаҵаз аҵысхит, адәныҟатәи аӷацәа раҵкыс ишәарҭоуп гәык ала иузыҟам уҩызцәа иувагыланы аус уцызуа ҳәа шакәыз. Уи ус шакәыз агәра згеит иҩызцәа аханатә аахыс идгыланы аус ицызуаз гәрамгарҭас икны аӡәаӡәала рҭархара даналага.
1931 шықәса инаркны аус ицызуан, есымша акәымзаргьы мчыбжьык ахь знык-ҩынтә ҳаиқәшәон, (иара дсыԥхьон). Ибзианы деилыскаауа сҟалеит ҳәа сызуаҳәом, аха маҷӡак аҟара дысҵазар ҟалап, инагӡаҵәҟьаны уи еилкаара ԥсы зхоу аӡәы илшоит ҳәа сгәы иаанагом, маҿа-маҿа деилаԥсоуп, есымша иҽиԥсахуеит, игәы иахәои иамыхәои аҩысҭааҵәҟьагьы аилкаара илшом. Дышнеи-шнеиуаз ҽынла аасҭа уахынла еиҳа ихы дацәшәо далагеит, аҵых лашьца рҽалак дыршьырц ишьҭазшәа алаԥшҵашәара иоуазҭгьы акәхап. Игәы каршәны уахынла дызмыцәо даналага, аҵхи амши еиҭниԥсахлеит. Ҽынла дыцәан, уахынла аус иуан. Иара иҟаиҵоз акәымзи зегьы иҟаҳҵоз, уахынлатәи аусурахь ҳаиасит. Ус дшыҟаз хыла аҭахара аҵкыс ахәшә иҭаны дыршьыр ҳәа ашәара бааԥсы ҵигеит. Шамахамзар имацара акрыфара даҟәыҵит, (хәылбыҽхала акәын уи еиҳарак акранифоз, уаанӡа дыцәан). Уаххьа андырхиалак (адача амаҵзуцәа) аполитбиуро ачленцәа дрыԥхьаны иааигон, рылымкаа ихала днатәаны акризымфозшәа дирбон. Астол еиҵҳәа азал ду аҿы игылаз, аханы днеины иара днатәон, зегьы дрылаԥшуа. Акрыфаразы иантәозгьы абиуро аилатәара анымҩаԥыргоз акырӡа еиԥшын. Акы заҵәык излеиҩудыраауаз, абиуроқәа анымҩаԥысуаз Сталин иаԥхьа ажәа аҳәара азин змадаз… араҟа иара иаԥхьа акрыфара анапы аркра азин риҭон… Азин аҭара мацара акәым, иара иаԥхьа ачысхкқәа ргьама рымбар ҟалаӡомызт. «Сара саԥшәымоуп, шәара шәсасцәоуп, аԥхьа шәара шәалагароуп, ус иаԥуп ҳарҭ Кавказаа ҳҿы. Акәымзар аԥхьа аԥшәма зегьы ыфаны далгар асас изынхозеи» ҳәа рхы дҭахәмаруан, даргьы акәҵәҟьоуп, шаҟа икьабз бзиоузеи ҳәа иажәа ҩбамтәыкәа акрыфара иалагон. Сгәы иаанагоит, урҭ имҵақьақьаны акәын абас ииҳәоз изақәшаҳаҭхоз акәымзар иаанагоз ибзиаҵәҟьаны еилыркаауан, ахәшә алаҵаны ирҭазар иара иаԥхьа дара ирҿаҵаны ирызнауа ибарц азы шакәыз.
Аӡәгьы ианиԥырхагамхалак иаргьы афара далагон.
Афатәқәа злырхырц иааргоз кәацума, чашылоума, хәшоума, иуҭраҭыхума, ишәырума (уи иазкыз ауаа жәларык ыҟан) зегьы анализ рзуны, ишыхәшәыркым ала аҳақьымцәа хҩык рнапы аҵаҩны ашәҟәы ацымкәа ахәыҟаҵаҩцәа акы алакьысра азин рымамызт. Ашьамаҟеи аԥсасеи иара ихәхараны иҟаз, хазы ирааӡон. Аԥсыӡгьы аӡқа рҟынтәи икны иааганы иҿаҵара шәарҭоуп ҳәа иԥхьаӡан. Хазы иалхны ирымаз аӡиасқәеи аӡиақәеи (урҭ уахгьы-ҽынгьы ирыхьчон) рҿы иара изы мацара ирааӡон. Иифоз иижәуаз акәым аҳауаҵәҟьагьы ԥсы зхоу зегьы реиԥш иааиҿанагалоз лбааидар ҟалозма, аҳақьымцәа асанитарцәа рыприборқәа рыхәда иахшьны идача иҩнан, шьыжьи хәылбыҽхеи аҳауа ршәон ирзон… Иуаҳауама Наҳар, абасҟак ахылаԥшра змаз зегьы рнапы дықәыргыланы дышрымаз, уахынла имацара идачаҿы аӡәгьы дизгәамҭаӡакәа, нанамга гәаҟык иеиԥш дынцәыҵаԥс дышԥацеи? Агәра сызгом уи… исызгаҵәҟьом. Хымԥада, дҭадырхеит… Жәлар рҿаԥхьа агәнаҳара иҟаиҵахьаз изымгеит… Ԥсышьацәгьа инаҭеит. Уаҳа даҽак ала… аԥсра бзиа уи иқәнагомызт… Мақсим Пиотр-иԥа дҭаркаанӡа Сталин иуаҩышьеи иҟазшьа ҷыдақәеи злеидыруаз ала, агәра изгомызт иаџьал ааины иԥсҭазаара далҵит ҳәа.
Мақсим Пиотр-иԥа издырамызт Сталин аҵыхәтәантәи аамҭазы аполитбиуро ачленцәа идачаҿы акрыфара мацаразы шакәмыз хәылбыҽехала дрыԥхьаны изааигоз. Еиҳа-еиҳа днаскьацыԥхьаӡа, алаԥшҵашәара, агәрамгара, ашәара, агәеилашәара, ацәгьахәыцра илаԥаны дыркуан, дышьҭырхуан, деиҳараркуан, дладырҟәуан. Рылымкаа аҿаҵа ихәда илымбаауазшәа дрылаԥшуа рханы днатәон, игәыҭҟьа-ԥсыҭҟьаха, иҿы иааҭшәаны иҳаҳарызеишь ҳәа ишиҿаԥшуаз, илахь еимарџахә ааиҵых, иқьышә ччаԥшьк аақәлашәа рбар игәырӷьон, дара рзы уи жәҩангәашәԥхьараны ирзыҟалон. «Акы шәнацҳа, аха арыжәтәгьы шәхашәмыршҭын… рыжәтәыда акрыфара мацара амузыка зцым ачара еиԥшуп аниҳәалак даргьы, ирцәымыӷҵәҟьаны иауҟахыз, аха азин риҭаанӡа ишәаны иалакьысӡомызт… Иара ескьаангьы аҵәца хәыҷы ала акәын излааникылоз, дара адуқәа рыла идиржәуан. Аханатә аахыс иаиршьцылахьан азы, ҳаргьы аҵәца хәыҷқәа рыла иаажәуеит ҳәа џьеи ирҳәарын, ус иахәҭоуп ҳәа ирыԥхьаӡон. Арыжәтә рацәаны ишарцәажәоз рдыруан… иакәым акы рҿыҵҟьар ҳәа ишәаны ҵәыцақәак анааныркылалак ашьҭахь уаҳа ҳалшом, иаҳзыжәуам ҳәа рҽааныркыларц изныкымкәа иалагахьан, аха счеиџьыка ҟәнышәшьеит ҳәа иҽыргәааны данрыхәаԥшлак… Иара ддыргәаар аҵкыс, еилыԥхаа-еилыџьџьа,
ажь фҩы ахышәшәа, аимхәыцқәа хыҳәҳәала ирымҵагылаз аҩы акәым, ашҳам хаҭа акәзаргьы иаҵашьшь иржәуан. Аныҳәаҿақәа иаԥиҵоз нҵәаӡомызт, зегьы нҭаркәкәа иржәлар акәын. Ирызгәамҭаӡакәа иԥеиԥеиуа иаашьҭыхны ихнаҵон, абжьааԥны иҿаԥхьа ишәаны зҿы еилымгоз аунашьҭуан, ирдыруаз зегьы аҳәара иалагон. Уи еиԥш иара агәахәара изҭоз аҽакы ыҟамызт… дтәаны дрызыӡырҩуан, ирпатон, ргәы иҭаз, иара ишизыҟаз еиликаауан. Зхааны зшьапы неихганы имкәашацызгьы арыжәтә анрылслак, шәкәаша, сгәы шәырҿыха аниҳәалак амышәҳәарақәа реиԥш еивагьежьны иқәлон, аха Микоиан иаҟара ибзианы аӡәгьы дызимҵакәашомызт. Арыжәтә зегьы раԥхьа изылсуаз Маленков иакәын… аха иџьоушьаша иага ижәыргьы иҿы ааихыхны ажәак иҿшәомызт. Шаанӡа еидхаларгьы иҿы аркны дтәан, арыжәтә анижәуазаҵәык акәын ианааиртуаз.
Бериа есқьаангьы Сталин ивараҿы аҭыԥ алхны иман. Уаада аҽаџьара дтәараны дыҟаӡамызт. Уи аҩысҭаацәа иқәыртәаны, заҵа егьырҭ раҟара имжәрыз… аки ҩбеи раамҷыдарахаз аныҳәаҿақәа иаҩижьуан, арахь зегьы нҭыркәкәа ижәуазшәа дирбон. Рылақәа ҭызза ишихәаԥушаз, алаԥшхырԥаҩы еиԥш аҵәца азна имҵагылаз аҩы, иахьигоз иахьааигоз рызгәамҭаӡакәа иҭаирцәуан. Абас акәын уи иааиқәшәацыԥхьаӡа ишырзиуаз. Ҳара иҳалсуеит, ҳашьуеит, уара зынӡа акгьы унызбаалаӡом, иҟазҵозеи, ҳәа Маленков (диҵашьыцуазу игәы намӡозу, узеилымкаауа, адырҩаҽны ихы шаҟәахазшәа ихыҵны ицо) Бериа даниазҵаалак, сара сины сыбла анхыстыз, ажәҩан сзаҵамԥшӡеит, аӡахәа еихда иақәжьыз ажьымжәақәа сызрылымԥшит… Раԥхьаӡа сҟырҟы ҩыла идырхәхәит… Убри азоуп сара аҩы сзамшьуа, егьа зжәыргьы иснубаалаӡом ҳәа аҭак ииҭон.
Ҵхыбжьон агәы инахысны инықәлаанӡа итәазар акәын, шьҭа ишоит ҳаимпып ҳәа аԥшәма ианааиҳәалак, рызегьы еиханы иҩагылон ила ишабоз ибӷаӷар ҳәа ишәаны иԥсуа, рыхқәа апаркет ианҟьаны иԥырҽуама уҳәо аҟынӡа ихыхәаны аԥшәма абзиала ҳәа иарҳәон. Нас аҟызқәа реиԥш рышьҭыбжь мыргаӡакәа еишьҭагыланы рҿынархон, ашәхымс ианынахысуаз, агәашә шәахьынҭыҵуа шәаасзыԥшы акы уасҳәарц сҭахуп ҳәа сеиҳәеит Аду ҳәа рлымҳа дынҭахәыҭхәыҭны ишьҭахьҟа даахынҳәуан Бериа. Ирфаз рхашҭуан, иржәыз рылабон, иеиҳәарызеишь, аԥшәма дзыргәааша акры ҟаҳҵама ҳәа зегьы азхәыцуа иалагон.
Абласаркьа иреиҳәоз иахыԥар ҟалозма, агәашә инҭыҵны иагарааны дмааргьы аҽықәҿаҳәақәа реиԥш ҭыԥк аҿы иқәгьежьаауа изыԥшызаауан. Сааҭыбжак акәым сааҭк инеиҳангьы изыԥштәыс анроуаз ҟалон. Акыраамҭа данаанхалак ирамхацәгьахон, бзиарак иазҳәамзар ҟалап ҳәа агәмырҭынчга хьаа роуа иалагон. Ус ибласаркьа цырцыруа шәцәак ихарԥаны, (рыблақәа ааихмырсыӷьӡакәа дызлааираны дыҟаз амҩахь иахьыԥшуаз ахьынтәи акәӡамкәа, зынӡа излаиқәымгәыӷӡоз аганахь ала) даарыдԥалон.
– Унзырхазеи? Узиҭахыз?.. – ҳәа ишәаны иааидгылон.
– Аԥшәма ус иҭаххеит… Умыццакын ҳнеицәажәақәарц сҭахуп иҳәеит… Уахатәи ҳаиқәшәара ахәшьара аиҭеит… Аӡәаӡәала зегьы шәтәы далацәажәеит… Аҵыхәтәаны хаҭала, даара аҭакԥхықәра ду змоу анапынҵа сиҭеит… – ҳәа иааиҳәоз акы рзеилмыкаауа, ихәыҵамаӡаргамашәа ирҟьаланы аҭак ҟаиҵон.
– Иаҳзеилымкааит, шәыӡбахә далацәажәон уҳәеит Аԥшәма, ицәгьаны акәзу ибзианы акәзу? – Есқьаангьы Хрушьчов иакәын, згәы иааҵаххуаз ааҭырҟьаны изҳәоз, егьырҭ шәаны рҿы рзеихыхуамызт.
– Уахатәи ала акгьы сызшәаҳәом… Маӡак еибаҳҳәошәа, иакәымыз акы ҳгәы иҭаҳкызшәа, аҵых агәазы ҳаидгыланы ҳшеицәажәо Аԥшәма, дааԥшны ибар, ма илымҳа аҟынӡа инаргар… Арҭ ирзеибымҳәоз маӡас ирымоузеи, изқәыркызеи ҳәа иҽеим агәаанагара иоур ҟлоит… Ҳаимшәырпы… Уаҵәы ыҟами… – иҳәон, изгаша митәык Аԥшәма иҟынтәи иаҳаны дара ирцәиӡозшәа иҽыргьангьашаны.
Абри еиԥш анраҳалак ишәаны, бжаҩык иара уа иахьгылаз иҟарҵаша ҟаҵаны иалгон. Еханы рмашьынақәа ирҭаланы иқәҵуан. Ауха лацәеихьшь ҟамҵаӡакәа иҟьаҟьаӡа идыршон. Ианаашалак аӡәаӡәала иҿҟьаса Бериа ишьҭаланы дрыԥшаауан. «Сыԥсы ахьынӡаҭоу уара узы сыҟоуп, иаха Аԥшәма сара сзыҳәан ииҳәаз аиаша саҳәа» ҳәа иҽынкажьны иҳәара далагон.
– Уи уаҳа алацәажәара аҭахым, зегьы ршшоуп, ахәша ахьшьуп… Иҟам-иным ҳәаны ауаа реиҿажьразы, реиқәырԥаразы аҟазацәа ҳамами. Абас узырҳәоит… аума уҵаргалоит, угәы уҽаныз ҳәа инеины аԥшәма илымҳа иҭарҳәоит. Ддыргәаауеит,
акгьы зхараӡам ауаа ргәаӷ идыркуеит. Аха анцәа иџьшьаны сара сыгәра ганы исеиҳәоит. Сара уара узы гәык ала сшыҟоу умдыруеи, иара уаҵәҟьа инеимпыҵсырбоит, гәык-ԥсык ала ушизыҟоу агәра исыргоит, иаргьы дааҭынчхоит. – Абласаркьа ииҳәаша изымдыруа дыҟазма аӡәи-аӡәи еибамырдырӡакәа зегьы иреиҳәоз акы акәын, ижьон, иҟаҭәон. Аҵыхәтәаны зегьы ргәы рҽаниҵон, «иуасҳәаз уҿы иааҭыхны аҽаӡәы илымҳа аҟынӡа ианнеи уареи сареи шаҟа ҳаибаҭаху удыруеит… уи нахыс сшузыразымхо удыруаз» ҳәа.
Аполитбиуро ачленцәагьы акандидатцәагьы еиҳараҩык Бериа ибзиаҵәҟьаны дырдыруан, хыхь заҟа дыҟаз аҟара ҵаҟагьы дшыҵаз, ацәгьеи абзиеи реиқәырԥаразы, ауаа реичырчаразы, реинырҟьаразы «дышҟаза» дуӡӡаз. Иара ихы аӡыргаразы ианаҭахха иҩызцәа ракәым дзыхшаз ианҵәҟьагьы дшылмеигӡоз. Иааиҭахымхаз («аԥшәма» заҵәык иакәын дзыцәшәоз, инапы зламлоз) мықәшәатәык иҵагаланы, дзыхҟьаз изымдырӡо аҳәахәда еиԥш дныбжьарӡ, дныбжьахәаша дигаанӡа дицрыҵуамызт. Убри аҟнытә зегьы рхы ицәырыхьчон, ишәаны имҵахырхәоз рхыԥхьаӡара есымша иазҳауан. Сталин иара ихаҭа изгәамҭаӡакәа даҽа Сталинк ивҵиаара даҿын, абар, абар акгьы игӡамызт дихыҳәҳәо дҟаларц, бжаҩык Сталин иаҵкыс иара ицәшәо иалагахьан.
Аԥхьаҵәҟьа аӡәык-ҩыџьак аполитбиуро ачленцәа Абласаркьа игәра нагӡаны ирызгомызт, Сталин рыгәра имгошәа абарҭ урышьклаԥшла ҳәа анапынҵа ииҭазшәа маӡала ианреиҳәоз. Знык, ҩынтә раҟарагьы иақәыркит, ҳара ҳзы абри еиԥш агәаанаагара умоума ҳәа аԥшәма иарҳәарц, аха ирзымгәаӷьит. Аҩыџьегьы шьак-дак иалҵит, еизааигәоуп. Ҳара ҳаҵкыс Бериа игәра игоит. Лассы-лассы рымацара еиқәшәаны сааҭла еидтәалоуп, еибырҳәо ҳара ҳҟынӡа иааҩӡом. Акрыфарахь адачахь данҳаԥхьагьы, ҳара ҳаԥхьа иара днеиуеит. Ҳара даҳмыԥхьакәа анеира азин ҳамаӡам, насгьы хаз-хазы ҳнеир ҟалаӡом ҳазегьы ҳаицызароуп, иара ианааиҭаххалак дцоит, икабинет дымҵаа-дымԥшаа дыҩналоит. Адачаҿы ҳаннеилак аԥшәмара аанкыланы Сталин иаԥхьа иаҳԥыло иара иоуп. Акрыфаразы ҳантәогьы, ҳара ҳнаскьаганы иара днаганы диваиртәоит. Лассы-лассы рбызшәала еицәажәоит, ҳара ирҳәо акгьы ҳзеилкааӡом аҿаҳадагәацәа реиԥш ҳрыхәаԥшуеит. Арыжәтә анаажәуаҵәҟьагьы, Аԥшәма ҳара ҳаҵәцақәа нҭыркәкәа иҳамжәыр иуам, Бериа днаҿыхәаны иқәиргылоит, аха акгьы еиҳәаӡом. Абарҭқәа зегьы анааидырхәыцлалак рҽааныркылон, ашхырцәаӷьҭра унапы узҭшьраҳа Абласаркьа рнапы илаломызт. Дзакәыз зегьы шырдыруазгьы дырҭахызшәа ҟарымҵар ада ԥсыхәажәла рымаӡамызт. Еиҳа-еиҳа Сталин ицәыхарахон, аҵыхәтәан убас иҟалеит, аиҩхаа ҵа змаӡам, цҳа зыхӡам рыбжьара иҟалазшәа нырцә Сталин дҟалеит, аарцә дара аанхеит, Бериа ацҳаҵәры ықәҵаны рнапы ианкны иқәганы Сталин иҿы инеимгакәа аҽа мҩак рымаӡамкәа иаанхеит. Ацҳаҵәры иқәызгоз аҩысҭаа иҭаххар нырцәҟа иригон, иааиҭахымхаргьы днарыгәҭасны хланҵы идәықәҵаны иҭаирхәашон, ахаан рбаҩҷа уаҩы изымԥшаауа.
Сталин иажәра дазааигәахацыԥхьаӡа, еиҳа-еиҳа уҷкәынахоит, уҿахоит ҳәа имҵақьақьацәа, игәы шьҭырхырц аҳәаха рибаҭомызт, аха ашықәсқәа дара ртәы ҟарҵон, имч карыԥсон, дхәарҽхон, аханатә аахыс ицәеижьы иалаз хәшәы змаӡам ачымазара – алаԥшҵашәара еиҳа-еиҳа аракәа ҵауланы иашьҭуан, илаҽуан. Иааикәыршаны ивагылаз, иара изы зхы ақды инықәҵаны ихызҵәоз, иаӷацәазшәа, ахәшә иҭаны дҳазшьуазар ҳәа ишьҭазшәа инарбон.
Ичымазара аҵкыс дызҩаны илалара даеын Бериагьы. Сталин иацтәи иҩыза, иахьа диаӷоушәа, Бериа диҵагьежьны агәра ииргон… Нас аҩыџьагьы рыхшыҩ ааилаҵаны дыҟаӡамызшәа иааилгон. Уи ахәымга –Абласаркьа, аҵыхәтәаны Сталин убри аҟынӡа днеигеит, иара аӡә заҵәык иаамҷыдарахаз аҽаӡәы игәра имго дҟаиҵеит.
…Ирҳәоит, анцәақәагьы уаауп… аха урҭ злеиԥшым, ауаа ԥсуеит, анцәақәа рыԥсы ҭоуп, ахаан иԥсӡом ҳәа.
Сталингьы ауаа дырхылҵит, аԥҳәыс длыхшеит, ахәыҷқәа зегьы реиԥш дыҟан, уаҩы дызлаҟамыз акы далаҟаны ҳәа дыҟамызт, дандуха ауп ауаҩы дызлаҟам даналаҟахаз… «данынцәахаз». Згәы иаанагодаз, зыԥхыӡҵәҟьагьы иалашәодаз, адгьыл зырҵысуаз, изырхыџхыџуаз, ажәҩан зырдыдуаз, изырмацәысуаз, Мартмзазтәи ҵхык дналагәаны, ига-иҿы имырҳәаӡакәа, аԥсра имшәа-имырҳа, ажәларқәа зегьы раб Сталин иааидгылан, ишьапы дықәгылаӡамызшәа, деизҟьа дканажьуеит ҳәа.
Ирҳәоит уи ауха аԥсцәаҳа ихала дшәаны Сталин дуӡӡа дызгоит ҳәа дзыҩналомызт иаԥхьа дгыланы Бериа агьангьаш дымнеизҭгьы ҳәа. Избаз, изаҳаз, ишьақәзырӷәӷәаз ҳәа аӡәгьы даанымхеит, аха акы ахьырҳәо акы ыҟамкәа иҟаларамызт. Изларҳәо ала Сталин дызгашаз исны уаҳа дзымгыло дланашьҭраны ианыҟаз ауха ахәылбыҽха, имацара идачаҿы дыштәаз, ааԥхьарагьы рымамкәа, изингьы рымамкәа Бериа раԥхьа дгыланы Маленкови, Хрушьчови, Булганини, ашә аартны иааҩналеит ҳәа. Ирҳәоит, рааишьа Сталин убасҟак игәамԥхеит, ахаан згәы ҭрысны зхаҿы аныԥшылара аҽамԥсахцыз, зынӡа аҽакхеит, ииҳәаҵәҟьо иҿамшәо акыраамҭа дшанханы дрыхәаԥушан ҳәа.
Сталин аҵыхәтәантәи аамҭазы ичымазара «алаԥшҵашәара», убри аҟынӡа илаҽит, ивагыланы аус ицызуаз ракәым, уахгьы-ҽынгьы игәабзиара зыхьчоз аҳақьымцәаҵәҟьагьы рыгәрагара ицәыӡит. Данычмазаҩхалак ахәшә ирҭар идикыломызт, агәыр изыҟарҵарц иалагар зынӡа иуӡомызт… –Сырхәышәтәырц азы акәӡам ахәшә сыҭаны сыршьырц адҵа рыҭаны џьоукы исзаарышьҭит, Бериа идысҵар ирҳәацәап, ирдыруа акәым ирзымдыруагьы дирҳәап. Бериагьы ҳаӷоу зыгәра игаша унапы дшаку аԥсыӡ еиԥш думпыҵҵәраауеит. Саргьы дсымпыҵарԥсны дыскуп. Дааушьҭны дрыласҵап, ацгәы анапҭырԥақәа амӷаҵаны уҩны иҩнаҵаны иумазар аҳәынаԥқәа злакуазеи? – абас дхәыцуан акыраамҭа. Абри ашьҭахь уи Бериа дааԥхьаны идиҵеит, аҳақьымцәа рыгәра згом, џьоукы рыҽцәырымгаӡакәа ицәыҵатәаны адҵақәа рыҭара иаҿуп сҭадырхарц. Иахьаҵәҟьа инаркны уалагароуп «аҳақьымцәа рус» ҳәа нахьыӡҵаны гәыԥҩык рус аҭҵаара.
Аамҭа ԥыҭк бжьысит, аҳақьымцәа гәыԥҩык ааныркылт, аха акгьы рызрықәԥымҽит. Ҿиҭуамызт, Сталин дыԥшын, игәаӷ икуан изҭаимырхозеи, сыдҵа зынаимыгӡозеи ҳәа. Февраль мза анцәамҭаз акәын, ЦК КПСС аилатәараҿы Сталин ичҳара хыҵны дгәааны дықәгылт, ахҭынҟьа риҭеит, аҳақьымцәа ахәымгаҟаҵаҩцәа, иреигьӡоу ауаа ҭазырхарц иаҿыз иахьа уажәраанӡа рус ҭҵааны рықәнага иақәмыршәаӡакәа иаанкыланы изшәымоу сзеилкаауам, иаанагозеи ари шәара шәтәала ҳәа. Аполитбиуро ачленцәа аақәаца-мацашәа рун акы ҳҳәақәоит ҳәа иалагеит, аха зынӡа рҿы ааихырхыр имуӡеит. «Ишәҳәо ԥсажәоуп… Аӡәгьы шәыгәра згом… сҭазырхарц исышьҭақәоу шәҵыхәақәа ҩыз-ҩызӡа иахьшәыҵыҳәҳәо сымбо џьышәымшьан», ҳәа игәы дҭахәыцуа илаԥш аӡәаӡәала блала зегьы еилырхаауа дрылсны дышнеуиаз, Бериа абжьааԥны еиԥш иҽыҭҳәаны акәӡамкәа, иҽырԥсны, илаԥш сыҵамшәандаз ҳәа ҭаҷкәымк иҽаҟаратәны дыштәаз, иқәкны данаагыла, илаԥш акәӡамкәа ахҿа иқәшәазшәа, «днеиӷрыблаа» дагеит, ихы агарҭа имоуа аӡырлашә еиԥш ирҟат-ҟато дҩаҵҟьеит, мчыбжьы заҵәык аамҭа сыҭа рыхәҵәы ықәсхуеит ҳәа диҳәарц, аха «убжьы сумырҳан, уажәраанӡа уабаҟаз» ҳәа димырцәажәарц шиҭахыз, ихы-иҿы ишәны иҟаз иананибаала, иҿы еилымго, ибз былгьо иҿы иааҭахан, ибӷа аҟәаҟәа дласны иԥиҵәазшәа аҟәыҿы ҳәа днатәеит.
– КГБ ыцәоума… Гәыԥҩык аҳақьымцәа еиҿкааны ирымаз аконтреволиуциатә диверсиа… КГБ ракәӡами еилызкаашаз… Сара сакәызма?.. Издыруада КГБ уи рдыруаны, ҽымдыр ҟаҵаны иҟало аабоит ҳәа иԥшызҭгьы… уи еиҳагьы еицәоуп.
Сталин абарҭ ажәақәа шиҳәоз, Бериа илаԥш дааҵмыршәаӡакәа дыҵаргьежьуа дшикыз ауп. Ажәацыԥхьаӡа ахызаҵәқәа реиԥш иаахозшәа акәын ихы икәаҽ дыштәаз Абласаркьа.
Бериа уи аҽны иаҳаз, акыраамҭа ихы дҩаханы аӡәы дзиҿамԥшуа ибӷа ԥҵәаны даман. Еиҳараӡак ихәда хызҽуаз, аполитбиуро ачленцәа зегьы ишраҳауаз, ишырбоз, Сталин аӡы дазымыӡәӡәо дахьыҟаиҵаз акәын. Уаанӡа зегьы ишыдирбоз Сталин, иара иаҟара изааигәоу дыҟамзышәа, иара игәра шиго аҽаӡәы игәра имгозшәа акәын. Игәынганы дартәомызт, даргыломызт, Сталин абысҟак ансықәиҳәацәа ашьҭахь аполитбиуро ачленцәа шԥасзыҟалои ҳәа. Зегьы реиҳа гәаҟрас имаз, иҳәатәы ылымҵуа ицәымшәо дҟалар, аԥшәма дуазымҵаакәа ихала уск имыӡбошәа ҳурбон… Ҳаужьозаарын… Зынӡа уиҭахӡамзаап… Угәрагьы игаӡом… Уи ус шакәыз аабеит, иҳаҳаит ҳәа датәамбаӡакәа ивысны Сталин ишҟа рхала анеира иалагар ҳәа акәын.
Иҽырлабз-ҳәабзуа адырҩаҽны урҭ аӡәаӡәала зегьы дрылсит ргәаанагара еиликаарц, аха иауан-иашәан акгьы рындмырԥшит, Сталин иара изы ииҳәоз зынӡа ирмаҳаӡазшәа иаламцәажәаӡеит. Анцәа иџьшьоуп зынӡа рҽырымԥсахӡеит, ишысзыҟац иаанхеит ҳәа игәы ирҭынчшәа ҟаиҵеит, аха Сталин ихы иқәкны зегьы ишраҳауз еиҳәаз, ихәда хыҽны даман,
иааигәалашәацыԥхьаӡа зны ашоура инаҭон, аҽазны ашыӡ ихьызшәа ици-ишәи еихамгыло арыхьҭышьра далагон.
Ихымҭа исылоу иара инапала исылихыроуп, акәымзар егьырҭгьы имшәа-имырҳа сеихсра иалагоит. Заҟантә дсыцәгәаахьоузеи, аха заҟантә дсыргәыбзыӷхьоузеи. Уи сара саҟара деилкааны дызмада… Изааны даныҟоу сҽақәмыршәакәа, ихшәаны даныҟоу сызнеир ихы-игәы сҭалап, икәа сҭаланы имаӷра скылсып, бзиа иибо ашәа изысҳәап иаԥхьа снатәаны. Аҵыхәтәаны агәра исыргап иара изы сара схы ақды иқәкны ахҵәара сшазыхиоу, лак-ҩакра ҟамҵаӡакәа. Сиҳәап мчыбжьык аамҭа сыҭа, урҭ ацәгьаршыҩцәа гәыԥҩык аҳақьымцәа рыхәҵәы ықәысхуеит ҳәа. Мчыбжьык ашьҭахь иҟалараны иҟоу апрезидиум аилатәараҿы иҿала исырҳәароуп, гәыԥҩык аҳақьымцәа рус Бериа инапы иануп. Сақәгәыӷуеит рықәнага иақәыршәахоит ҳәа.
Абласаркьа изқәикыз анагӡаразы иааҟаимҵаз иарбаныз, дшьамхнышгыланы мгәацәха дҳәазеит, ашәа иҳәеит, амыткәма иҳәеит, ддаӷьхеит, дҳәынаԥхеит, аха Сталин ԥасақәа раан еиԥш, дизымҟаҭәеит, инапы иламлеит, ахаҳә еиԥш дышәны илахь ааиҵыхны илкаҭаҵәҟьагьы дыҵеимырԥшит. Уик Абласаркьа зынӡа деивнагеит, цәгьа-мыцәгьас акрыҟазар зегьы ихаҿы еизо иалагеит: «Сҿи снапи еиқәҵаны, стәаны сышихәаԥшуа снаихәлабга сигар ауеит, заа схы самыхәар. Изутәу здыруеит… иԥсцәаҳа заа дааны дигароуп… Аха схала сымч иқәхом, аполитбиуро ачленцәагьы алагалатәуп… Урҭ даара дырҭахушәа, рыԥсы иҿҳәароушәа удырбоит, аха уи адәныҟала ауп. Гәыла-ԥсыла дырҭахым, уаха дызго аӡы рбар, ведрак-ведрак аларҭәоит», абас ихы адыԥҽыло, дзааӡаз иаб дызлаҭаирхаша апланқәа акымкәа-ҩбамкәа авариантқәа рацәаны иҟаиҵеит, акы иалымҵыр аҽакы ҳәа. Еиӷьхап ҳәа игәы иззаанагоз акаҿы данаангыла, уахык идачахьы дрыԥхьаны иааигеит Хрушьчови, Маленкови, Булганини, ҳнеидтәаланы уаххьа еицаҳфап ҳәа хьӡыс иаҭаны.
Иажәа ҩбамтәкәа иааит ахҩыкгьы. Ирфеит, иржәит, заманалаҵәҟьа ркьафқәа ҟарҵеит. Ицо ианалага Бериа имӡакәа днарҿагыланы, днахыкәша-аахыкәшо акәӡамкәа иааҭырҟьаны иреиҳәеит, уаха иззаиԥхьаз Сталин акы иҵагаланы аԥхьа ҳара дҭаҳмырхозар ҳазегьы мшымыжда ҳақәиршәараны дыҟоуп ҳәа.
Хрушьчови, Маленкови, Булганини аԥхьаҵәҟьа ирҳәо рҿамшәо ишанханы иаанхеит, ари аҩысҭаацәа зықәтәоу, Сталин изы ҳгәы иҭоу еиликаарц ауп дызҿу ргәахәын.
– Иахьа ишәасҳәо шәышәмырҳар, уаҵәы ихьшәахоит. Ӷәӷәала шәахьхәуеит… «Аҳақьымцәа рус» ҳәа иаԥшьигаз, аҳақьымцәа рымацара ракәу џьышәымшьан изызку… Шәаргьы саргьы ҳналархәаша ҳаигарц планс имоуп. Уи сара сеиԥш шәара дшәыздырӡом. Ишықәс наскьацыԥхьаӡа еиҳа-еиҳа деицәахоит, ҳазегьы ҳагәра игаӡом. Ҳара ҳаҽмырҵысӡакәа ҳтәаны ҳашихәаԥшуа иара аӡәаӡәала дааҳалгоит. Ари ус шакәу зегьы ижәбоит, аӡәгьы зҿышәымҭуазеи. Сара сакәзар шәыззыԥшу, сыхиоуп… Иаҭаххозар шәаԥхьа сара сгылоит. Уаха уаҵәы абарҭ амшқәа ирылагӡаны иареи ҳареи ҳанеилымга, шәаџьҳәара ҳзызушаҵәҟьагьы даанижьраны дыҟаӡам.
Хрушьчови, Маленкови, Булганини ргәы иҭаз уи акәын, аха Бериа иаԥхьа ишәаны ирызцәыргомызт. Уажәы иара ихаҭа иаартны раԥхьа «ианышьҭеиҵа» амхалдыз еиԥш изахымсуа иакит. Ҳгәы иҭуҳәааит, ҳаргьы ҳзышьҭоу уи ауп, аха ҳшалагаша ҳаздырамызт, уара ҳаԥхьа угылозар ҳашушьҭало удыруазааит, аха игәра нагӡаны ишырзымгозгьы гашьас ирымаз, аҟама-ҿы еиԥш уажәы-уажәы инаҳәы-ааҳәуаз. Аха уажәыҵәҟьа иахьихәаԥшуаз наҳәы-ааҳәырҭа имаӡамкәа даҿашәаны даман. Ргәы иаанагозма, Сталини Абласаркьеи, ацгәеиқәаҵәа рыбжьысны знымзар-зны изеиҿамԥшуа иҟаланы аамҭак аабоит ҳәа. Урҭ аҩыџьегьы ааибабаны рхала инеидтәаланы еиқәшәацыԥхьаӡа, аполитбиуро аилазаараҿы еиҭакрак ҟамлар ауӡомызт, ма аӡәы лахь иҭаны далырцон, мамзаргьы ҿыцк даларҵон. Уи аҟынтәи аӡәгьы издыруамызт уаҵәы дзықәшәараны дыҟаз, сеымша ргәы ҭынчмызт, ишәаны иӡыӡон… Бериа иҟаиҵаз ажәалагала еиҳа-еиҳа иатәнатәуан.
– Лавренти Павел-иԥа, урҭ реиԥш иҟоу аусқәа рзы уара уҟазоуп. Ҳара капеи кылҵәа ҳаԥсам… Иҟаҵатәу ҳауҳәар, нас уҳаԥызар ҳарҭ ҳахиоуп, – иҳәеит Хрушьчов, Маленкови Булганини шәаны рҿы анырзеихымх.
– Ҳаидгылароуп… Ҳанеидымгыла, аӡәаӡәала ҳанаанха ҽнакгьы ҳнеигом. – Бериа деигәырӷьеит Хрушьчов ииҳәаз.
– Ҳаузыӡырҩуеит, ҳашԥалагари планс иумозеи?
– Уаҵәы уаҵәашьҭахь ҳәа инықәҵа-аақәҵо хара игатәӡам, иахьаҵәҟьа напы аҳаркыроуп. Уажәы ишыжәдыруа еиԥш,
дычмазаҩуп, ихьуа аӡәгьы издырӡом, аҳақьымцәа ахәшә ирҭар ҳәа дрыцәшәаны ишҟа инаишьҭӡом. Абри еицш аҭагылазаашьа аҽазны иаҳмоур ҟалоит… Ӷәӷәала дычмазаҩхеит, иусқәа зегьы даарҟәыхны днаганы хазы дышьҭаҵатәуп, аҭынчра иҭахуп, ҳара ҳаамҷыдарахаз ишҟа аӡәы дзымнеиуа, ҳәара аҭахума «дыбзиахаанӡа»… Абас ҟаҳҵар шәышԥахәацшуеи, – Абласаркьа иплан маҷ-маҷ ирзааиртуа далагеит. «Дыбзиахаанӡа» ажәа иаҵаз еилыркааратәы еицш иаҵышьны ауп ишиҳәаз.
– Ажәак ала, ихаҭа ауаҩы дахьимбо, ибжьы уаҩы иахьимаҳауа дхәыҵаҵаны дҵәахтәуп ҳәа ауп иуҳәо иаанаго. Ус аума? Абасшәа ауп сара ишеилыскааз. – Хрушьчовгьы макьанаҵәҟьа игәы иҭаз ираргамомызт. Иаацәгьарахар, урҭ ажәақәа Бериа итәқәа ракәын ҳәа даақәгьежьааны мап икырц азы.
– Мап, мап, ус акәӡам сара ишысҳәаз, Сталин ҳәагәыжьла дԥахны аҳаԥы днаганы дҭаҿоуҳәаргьы, ихы дақәиҭны адәы данықәу аасҭа дшәарҭахоит. Уи даныԥслак ашьҭахьгьы акыраамҭаӡа «дҳалӡаараны» дыҟаӡам, акыр жәашықәса дҳашьклаҳәуа дҳашьҭазаауеит. Сара ишәасҳәаз, даҳхәшәтәуеит ҳәа ажәлар ирылаҳәаны дҵәахтәуп. Ԥыҭрак ашьҭахь игәабзиара еиӷьымхеит, игәнигоит аҳәынҭқарра дуӡӡа хадара азура ахьилымшо-ҳәа ажәлар хәыҷы-хәыҷла иазыҟаҵатәуп, нас иара ихала, радиола атәыла зегьы изыӡырҩуа ирҳәатәуп, ачымазара бааԥс ихьыз иахҟьаны имаҵура шышьҭеиҵо. – Бериа иплан ҟьаҟьаӡа ирзааиртит аҵыхәтәаны.
– Нас даанкыланы Соловецки аӡыбжьахалаҿы дганы даҳҵәахып, – иҳәеит уажәраанӡа ҿызымҭӡоз Маленковгьы.
– Мап, мап, уи даара ишәарҭоуп. Маоцзедун иааиаҳар, ҳусқәа зегьы ԥхасҭаитәуеит. Ишәымдыруеи, Сталини иареи шаҟа еизааигәоу. Акитаи жәлар нақәынҵәа ицозаргьы Мао Сталин ахақәиҭра иимҭар иураны дыҟаӡам. Уи авариант даара ибзиан Мао дыҟамызҭгьы. – Маленков ирыдигалаз авариант Бериа ашьапы иаақәиҟьеит.
Ажәак ала, уи ауха акгьы рзымыӡбеит. Еидхалацәошәа анырба ишәан заа еидыҵит. Ианеимпуаз Бериа идырҵеит, мчыбжьык иалагӡаны авариантқәа акымкәа, иҩбамкәа иҟаиҵарц Сталин иқәгаразы.
Бериа ирҭаз аҿҳәара иахмырԥакәа, ахҩыкгьы еиҭа идачахь иааиԥхьеит. Аԥхьа ианеиқәшәаз еиԥш ахҩыкгьы хазхазы иааит. Еицны иаар иацәшәон. Ихианы, ҵысхшы згымыз абанкет ишынахатәаз еиԥш, аԥшәма ҩ-вариантк ааиҵыхны раԥхьа иқәиҵеит. Маленков убасҟак дгәырӷьеит, илаԥш нагӡаны иахигаанӡа, аҵәца ԥшьыркца ду азна уаткала ирҭәны, зныкҟьарала идәықәиҵеит. Уи зегьы раҵкыс дзыргәырӷьоз Бериа (Сталини сареи шьак-дак ҳаицалҵит, иаҭаххозар иара изы сыԥсҭазаара сеигӡом ҳәа ихьӡ ҳәаны иқәуаз) уажәы инапала дҭаирхарц дахьашьҭаз акәын.
Авариантқәа акы «аплан маҷ» ахьӡын. Уи излаҳәоз ала Сталин идачаҿы даныҟоу иақәыршәаны уаҵәи уаҵәашьҭахьи руакы хәылбыҽхак аполитбиуро ачленцәа, абжьааԥны уаххьафара дрыԥхьаны ианеизигоз еиԥш инкылсны акыршеицырфоз адабла исны дкаҳар акәын. Иара уи аухаҵәҟьа дамго, аха дзымгыло, аҽак ала иуҳәозар акыраамҭа дымԥсуа дышгәаҟуа хәыҷы-хәыҷла дагар акәын. Аха иԥсы ахәага ахьынӡаҭоу иааиԥмырҟьаӡакәа атәыла зегьы ирылаҳәалатәуп, уажәы-уажәы игәабзиара аҽшеиҭанакуа – зны «Илақәа ааиртит…», «Ицәыӡны иҟаз ихдырра изыхынҳәуа иалагеит», «Аҳақьымцәа агәыӷра рымоуп ҳамра ҭамшәакәа ишкыду иаанхоит» ҳәа… Аҽазных… «Абарҭ аминуҭқәа рыҩныҵҟала деиҭашәеит, ихдырра ицәыӡуа далагеит, уажәраанӡа инапқәа дырҩаханы ихала ишьҭихуаз, уажәы измырҵысуа ивоуп… Аҳақьымцәа лацәеихьшьк ҟамҵаӡакәа уахгьы-ҽынгьы ихагылоуп иԥсҭазаара аиқәырхаразы иқәԥоит» ҳәа. Уи ус иаҭахуп, хәыҷы-хәыҷла ажәлар азыҟаҵалатәуп, акәымзар иаалырҟьаны дыԥсит ҳәа рылаҳҳәар еиуеиԥшым агәаанагарақәа ҟалар алшоит, гәҩарас акы рмоуроуп. Агәра ргароуп иаџьал ааины дшагаз.
«Аплан хәыҷы» иалымҵыр «Аплан ду» «Моцарт» ҳәа кодс измазгьы хиан. Уи излаҳәоз ала Сталин идачаҿы дшыцәаз алаӷәым аҵаҵны иԥжәаны дналахәашхәаша дцар акәын. Аха уи ҽынламзар уахынла дыцәаӡомызт. Иара дыцәаанӡа адача зыхьчоз, рлақәагьы даргьы лацәеихьшь ҟарҵар ҟалозма. Алаӷәым нагашьас иамаз мҩазаҵәык акәын, афатә злаизнаргоз амашьына иақәҵаны иҭагалатәын, нас адача иаҵаҵатәын. Ҽынла жәларык идача зыхьчоз рыла шааԥшуаз ҟаҵашьа амаӡамызт, рызегьы ықәгамкәа. Рызегьы қәгашьа рымаӡамызт, Кремли адачеи ирыбжьгаз аибадырга бжьыхны изҿымҭуа иҟаҵамкәа.
Ари авариант ахҩыкгьы еицҿакны мап ацәыркит, нагӡашьа амаӡам, иааҳаҵҵыр ҳҭахоит рҳәан.
«Аплан хәыҷы» еиҳа рхы ргәы азцеит, уи аҿгьы иаангылт. – «Аплан хәҷы» адкылареи анагӡареи напҩахарала абжьы аҭаны ишьақәырӷәӷәатәуп… Қьаадлагьы ишьҭыхтәуп, – иҳәан, Абласаркьа, ицарц ианыҩагылоз, ахҩыкгьы еиҭа рҭыԥқәа рҿы инаиртәеит. «Ажәала ишәҳәаз, шәҿы ианыҭшәа нахыс аԥша иагеит, аҳауа иалоуп… Мчы амаӡам, ашьҭа-мҭаҳәа акгьы аанхаӡом. Ари еиԥш аус шәынтә ишәатәуп, шәынтә изатәуп… Ауаҩы зегьы дрықәгәыӷуазароуп, иҟамло егьыҟаӡам… Иҳақәымҿиакәа, иааҳаҵыҵыр… Шәара џьаргьы шәнапы аным, шәҽалыршәшәаны шәаагылар зегьы сара исыдҳалоит. Ибзиахар ишаҳзеиԥшхо еиԥш ицәгьахаргьы иаҳзеиԥшхароуп. Шәнапқәа шәџьыба иҭаршьшьы қьаадк шәнапы аҵамыҩӡакәа шәысзышьҭуам». Заҟа еиҵанарӷәӷәазеи аҵыхәтәаны ирыдиҵаз, ишԥарҭахымыз, ақьаад аҿы рышьҭамҭак ааныжьра. Уи азоуп даргьы еиханы издәықәлаз, рцәа иалашәаны иҟан, Бериа агьангьаш, ргәы иҭоу аныдирҳәалак ашьҭахь ақьаадгьы шәнапы аҵажәҩы ҳәа дшаарыдгылоз. Ирҳәо рҿамшәо, ргәы рымҟьаны иҟарҵара рзымдыруа иааилахеит. Анапы аҵаҩра анырзымгәаӷь Бериа амца инаркит. Ма иара иҽишьыр акәхон, ма дара ишьыр акәхон, аҽа мҩак ҟалашьа амаӡамызт.
Бериа уи ауха илақәагьы еихамҟәысӡакәа даарылгон, «иуҳәаз ҳақәшаҳаҭуп» ҳәа Хрушьчов ибжьы аамгазҭгьы.
Бериа ахаҳә хьамҭа даҵҵызшәа иԥсы ааивигеит.
Ирыдыркылаз ақәҵара анапаҵаҩрахь ианиас Абласар-кьа ажәалагала ҟаиҵеит, аԥхьа Маленков ихәҭоуп, анапаҵаҩра ҳәа.
Маленков ицәымыӷхан, ашәишәи еиԥш иҽырчны акгьы ахимҳәааӡеит, аха аҩыга (Бериа имҵеиҵаз) шьҭимхит. «Избан, сара аԥхьа снапы заҵасыҩрызеи?… Уара уоуп иаԥшьызгаз… Уара уоуп ҳаизызгаз… Аԥхьа уара унапы аҵауҩыроуп… Уара узакәу уажәы избама… Ианакәзаалакгьы агаӡа инапала амаҭ укырц уашьҭоуп» – ҳәа игәаанагара иҿы изамырҳәо уажәы-уажәы иқьышә иаақәыххуа дгәааны Бериа дихәаԥшуан акыраамҭа.
Аха уажәыҵәҟьа ажәала аиҿахысра аӡәгьы акы инаҭо ҳәа иҟамызт, минуҭк аамҭа арӡра иҭанархар алшон рызегьы.
– Иамоузеи аԥхьа снапы аҵазҩыр, аха ишахәҭоу иҟаҳҵар еиӷьушәа збоит… Алфавит еишьҭагылашьа аԥҟарра еилаагарым, – иҳәеит иҽааԥсахны.
– Иашоуп… Ақәнагала иуҳәозар ус ауп, – рҳәан, Маленков иқәшаҳаҭхеит Хрушьчови Булганини.
Бериа, иԥсахы еиланаҵеит, дзықәтәаз аҟәардә аԥсы ахалазшәа даманы ишьҭыԥеит. «Уҟыԥсцәа гьалгьало, ухы-уҿы ҭамҭамуа, ицәгьарахар сышьҭахь уҽавоукырц уҭахуп». Игәы изыԥжәон, аха ақәҿимҭит.
Аӡәыр дирцәажәозма зегьы рҿы еихаимкуази, аха макьана дшәон, ԥыхьа ишыҟаиҵалоз еиԥш иҽыҭҳәаны даарҿагылар «уара уоуп иалагаз иуҭаху ҟаҵа» ҳәа инаидыжьланы идәықәлар, ишԥаҟаиҵоз.
Рнапы зҵаҩу ақьаад знык инапаҿы иоур, иара иҳәашьа шьапы еимаада ахәҽԥырӷы иақәыргыланы иркәашон. Уи аҟынтәи ирҳәоз дақәшаҳаҭымхар амуит, аԥхьа иара инапы аҵеиҩит.
«Аҵәгәыр даҿаршәны дԥаҭԥаҭо даҳкуп шьҭа иаб диԥоуп дҳампыҵҵәрааны дызцозар» ҳәа гәаныла ицәажәо еиҵыхны астол иқәыз ақьаад инадгылан рнапқәа аҵарҩит.
Февраль мза 28 ахәылбыҽха (ишырҳәо ус ауп) Сталин имацара идачаҿы дшыҟаз… (аҽны хәлаанӡа дыцәан, ихәло ианалага усура Кремльҟа дцарц иҽеибыҭара дшаҿыз, имҵаа имԥшаа Бериа исахҭан палта еиқәаҵәа цырцыруа, раԥхьа дгыланы иааҩналеит Хрушьчови Маленкови, Булганини.
Иааимԥхьаӡакәа, насгьы азин ылымхӡакәа агәгәаҳәа ианааҩнашыла, Сталин ицәымыӷхеит, зынӡа изымбатәбарахаз, ԥаса ианааилоз, ршьапԥынҵа иқәгыланы, аӡ еиԥш рышьҭыбжь мыргаӡакәа акәызҭгьы ишыҩналоз, уажәы, аҽеимаа зҵоу аҽқәа амҩачаԥа ианыланы инеиуазшәа акәын ршьапышьҭыбжь шгоз.
Дырхамыҵгылт, аԥсшәагьы реимҳәеит.
Абжьааԥны игәаӷьны изҿамԥшуаз, уажәы датәамбаӡакәа ихәаԥшуан.
«Шәтәа» ҳәа реимҳәакәа, уахыки-ҽнаки ршьапы иқәгылазаргьы ицәшәаны изымтәоз, зынӡа усыс дҟамҵаӡакәа, дасу иахьааиҭахыз днатәеит.
– Шәаазгазеи, насгьы ишәааишьоузеи, шәаазыԥхьада? – ҳәа «абыб» рылихырц иҽаназикуаз аамҭазы аҳәаха дахьымыгӡакәа «аҳақьымцәа рус» планы ақалақь иалоуп, аума, акаамеҭ, ахлымӡаах ахылҿиаараны иҟоуп… Иуаҳҳәарц ҳааит рҳәеит, еицхырааны. Асценариа злаҟаҵаз ала Бериа идын аҳәара, аха ажәак, ҩажәак рышьҭахь, Сталин даниҽаԥшы игәы цан иҿы акит… Иаанхаз Маленков иациҵеит.
Сталин илацәа бжақәа хҩаны дырзыӡырҩуан. Ирҳәоз акәӡамкәа ргәы иҭаз аҽакы шакәыз аниба, излаирпаталоз арыжәтә цәырганы раԥхьа иқәыргыланы рыржәра далагеит.
Ианаауаз раб игәы рыманы рҽырхаҵаны, абаа хыржәарашәа акәын ишыҟаз, аха Сталин ихы ҩышьҭыхны, илакҭа ырцәгьаны данынарылаԥш, излааз ргәы рымҟьан, аларқача рыхьызшәа аҵысра иалагеит.
«Арыжәтә ҳадигылозар иҳамжәыроуп, иҳалсыр ҳагәҭакы анагӡараҿы иаҳԥырхагахар ауеит» ҳәа еибырҳәахьаз ргәалашәан инеиҽаԥшы-ааиҽаԥшит, аха «ишәымжәыр ҟалом» ҳәа Сталин ихы-иҿы ианирԥшцыԥхьаӡа ҿымҭӡакәа иаҵашьшь иржәуан. Бериа иара абраҵәҟьагьы Сталин дкылкааны дышихәаԥшуазгьы имаана ҟаиҵеит, хԥа-ԥшьба ҵәыца иӡеит, имжәӡакәа иаҩижьит.
Зынӡа цәгьала ҳҟаҵаны ҳаззааз ҳхаиршҭуеит рҳәан, ргәы аҟәышра шрымаз игыланы идәықәлеит Маленкови, Хрушьчови, Булганини.
Бериа абжьааԥны ишыҟаиҵалац еиԥш, дрыцымцакәа иҽааникылт. Рымацара ианааизынха Сталин дицәнымхошәа ихы игәы дҭало «аҳақьымцәа рус» Хрушьчов ихаҭа агәҭаҵәҟьа далажьуп, убри уасҳәарц азоуп сзаангылаз ҳәа дыргәыбзыӷуа хәыҷы-хәыҷла игәаара ихирԥсаауа, цкьа уахәаԥши, Хрушьчов инап шакәу лабҿаба иубарҭоуп ҳәа қьаадк ааиҵыхны иаԥхьа инықәиҵеит.
Сталин Хрушьчов изы иԥсахы еиҟәыҷҷо ақьаад ахәаԥшра дшаҿыз, зынӡа лышьҭыбжь мыргаӡакәа ԥҳәыск дааҩналан (дахьынтәаанагаз ҳәа аӡәгьы имбаӡакәа, аҭӡамц даалҵызшәа) Сталин дааихагылан аҽырҳәа аӡыԥсы еиԥш акы иҿалҭәеит. Уи акәхеит, ажәак аҳәаха дахьнамыгӡеит, ихдырра ицәыӡын, деизҟьа дкаҳаит. Уи аԥҳәыс аԥшь Сталин дахькажьыз днаидтәалан агәыр изыҟалҵеит.
Бериа илақәа цырцыруа ашә дылагылан, дылзыԥшуан. Хәыҷы-хәыҷла дызгашаз ахәшә илалҵеит. Аԥҳәыс аԥшь агәыр ҟаҵаны даныҩагыла Бериа ишҟа лхы лырҵысит «иахәҭаз» зегьы ҟаҵоуп ҳәа аанарго – Бериа иԥсы ааивигеит.
Иԥсы мцо-имаауа дҟаҵаны аԥҳәыс аԥшьи иареи ндәылҵны ицеит. Знык дызбахьаз дихашҭраны дыҟамызт уи аԥҳәыс аԥшь, ҩ-цламҳәак лымоушәа лҟыԥсцәа ҭыҵны лхы-лҿы иаҵагылан. Лҿы иазымкыз лхаԥыцқәа рыбжа адәахьы иаанханы иҟан 17 шықәса раԥхьа Лакоба Қарҭ Бериа иҩны днаган ахәшә иҭаны данишьыз иҟаз длеиԥшын. «Сгәыла ԥҳәызба, дҳақьымуп, лнапы хәшәуп, иназкьысыз ицәа-ижьы иалоу ачымазарақәа зегьы наилҵны ицоит. Лхьы напқәа зхьысуа дҿыхоит» ҳәа Лакобеи лареи анеибадырдыруаз ииҳәаз ажәақәа Сталингьы еимҳәацкәа дҟаларымызт. Избан акәзар адача ахылаԥшцәа изларҳәаз ала, аҵыхәтәантәи аамҭазы ахаан иаҳамбаӡац ԥҳәыс аԥшькы изныкымкәа иҩынтәымкәа Бериа дицны Сталин иҿы даахьан. Уи аԥҳәыс аԥшь Бериа «ифармацент» лакәхарын Нестор Лакоба еиԥш шаҟаҩы рыԥсҭазаара иалалхыз здыруада ашҳам рыҭаны.
Қарҭынтәи Москваҟа диаигеит, дихаимыршҭит, уи леиԥш «иманшәалаз» есымша инапы ахьынаӡоз димамзар ҟалозма.
Бериеи уи аԥҳәыси адача индәылҵны рыҽӡаны имцаӡеит. Иҟаиҵаша имдыруази, џьара аӡәы гәҩарак имоуразы ахылаԥшцәа зегьы даарыԥхьан аԥшәма дыцәоуп, амаҵуцәа роума, ахәыҟаҵаҩцәа роума, рышьҭыбжь мгароуп, даара дкараханы ауп илацәақәа шеиқәиԥсаз ҳәа ргәы рҽаниҵеит.
Абласаркьа ииҳәоз дара рзы изакәанын, урҭгьы ишырдыруаз, еиҭынхацәоуп, ԥсык еицырхоуп… Аду зыгәра иго Бериа заҵәык иоуп ҳәа акәын.
Бериа ибзианы идыруан, наџьнатә аахыс Кремль амаӡа зны ишаргамахоз. Лассы-лассы дигәалаиршәон Павел – 1-тәи. Уигьы чарҳәара изуны дыршьит 1801 шықәсазы, аха иаџьал ааины дыԥсызшәа рыларҳәеит, дҭазырхаз ауаа. Урҭ изааигәаӡақәаз, ихьӡ ҳәаны иқәуаз ракәын, аха ргәы иҭаз аҽакын, аҳәынҭқарра амаа импыҵҟьаны дара иааныркыларц рҭахын. Шәышықәса дуӡӡа ниасны ицаанӡа Павел 1-тәи иҭархара шымаӡаз иаанхеит. Аха амаӡа знымзар-зны иаргамамхарц залшом. Ари ахҭыс аргамахеит 1905 шықәсазтәи ареволиуциа ашьҭахь.
Бериа дшәон, Павел 1-тәии Сталини еидкылашьа шрымамыз идыруан. Усҟан ацәа иалымҵыцыз Урыстәыла аҳәынҭқар, зтәыла анҭыҵ зыхьӡ-зыԥша мнаҩыцыз… иԥсышьа аилкаара шәышықәса аҭаххазар. Сталин дуӡӡа, адунеи амаа зырхыџ-хыџуаз, изыруз шықәсык ала иаргамахар шалшоз. Ҩыџьа ирдыруа аҳәагьы иадыруеит рҳәоит… Х-ҳәак ҭархатәыс исзаанхеит. Сталин дуӡӡа иқәгара ансылша анҭ агәаҵәажәпақәа, ахы ҭыԥшшақәа шыцәоу срылгоит ҳәа дхәыцуан.
Аҽаџьоукы изларҳәо ала, Сталин иԥсышьахаз зынӡа аҽакӡоуп. Иаашар Март мза акы акәны уаха еиԥш идачахьы иааиԥхьеит Бериеи, Маленкови, Хрушьчови, Булганини. Уи ауха еиԥш игәалаҟазаара бжьысны, акы иламӡо, уажәы-уажәы дрызгәаауа ааигәа дрымбацызт. Азҵаарақәа ириҭаз рҿы акуа иашьҭуа аҭак ҟаҳҵоит ҳәа ианалагалак, дгәамҵ-хамҵуа иаразнак иаахьижәон…
Аҵәыршы рылаҵаны икызшәа акәын, иҳәыҵәы-ҳәыҵәуа иштәаз.
Ашарԥазынӡа (асааҭ ԥшьба) абас иргәаҟуан, ииҭахыз, абысҟак дзыргәаҭеиуаз абри абри ауп ҳәа иаартны акгьы реимҳәеит. Аҵыхәтәан шәца шәдәылҵны ҳәа дрыҵаҟьаны идәылицеит. Абахҭа иҭаку ашә аартны даноурышьҭлак, еиԥш игәырӷьеит аԥшьҩыкгьы, рыԥсы рыманы иандәылҵ…
Абзиалаҳәаҵәҟьа реимҳәеит.
Ажәак ала изааны дыҟан уи ауха, акы шиԥеиԥшыз зегьы ирбон.
Адача ахылаԥшцәа изларҳәаз ала, Сталин «исасцәа» анца ашьҭахьгьы дмыцәаӡакәа дтәан, иуадаҿы алашара акын.
Уи алашара мырцәакәа ианакәузаалак дышьҭалаӡомызт. Даргьы ршьапы иқәгыланы иԥшын алашара анбаирцәои ҳәа.
Сааҭк егьаагымхо аҟынӡа аамҭа аныбжьыс алашара ирцәеит. Даргьы ргәы дырҭынчит, дшышьҭалаз агәра ргеит.
Ишеит, амра гылеит, абжьааԥны ишыҟаиҵалац еиԥш апочта сзаажәга ҳәа адырра римҭеит.
Уи ҽынла акәын даныцәоз, аха апочта анааргоз дааԥшны даԥхьар акәын, нас деиҭацәон. Уи аҽны дмааԥшит, адыррагьы римҭеит…
Иара имҳәакәа ишҟа анеира ҟалашьа амаӡамызт. Шьыбжьааит, ихабарк аныҟаимҵаӡа, ахылаԥшцәа ирамхацәгьахеит.
Уажәымзар-уажәы иуадаҿы алашара акуеит ҳәа рылақәа ҭырхаха аԥенџьыр иазыԥшуа иалагеит амш ахәларахь ахы анарха.
Ишьхынԥсыланы ишгылаз 18 сааҭи 30 минуҭи рзы аҳәынҭқар ишьҭаларҭа уадаҿы алашара каххаа иакит. Игәырӷьеит, адунеи зегьы лашазшәа рбеит, ажәҩанахь изымԥрит уаҳа егьрыгымхеит, иԥсы ҭаны дахьыҟаз.
Уажәы уашьҭан дҳаԥхьоит ҳәа рлымҳақәа кыдҵаны, ршьап ԥынҵа иқәгыланы иԥшын, аха макьаназ ҭынчран, шьҭыбжьык ҩныҩны игомызт.
Аамҭа ықәҳа ицон, адача ахылаԥшцәа ҩаԥхьа ахәыцра бааԥсқәа рхаҿы иааиуа иалагеит.
Адача хьчаҩцәа реиҳабы Старостин (уи аӡә заҵәык иакәын Сталин аҵыхәтәантәи аамҭазы зыгәра игоз) аҳәынҭқар абасҟак аамҭа иҿымҭра изымчҳакәа ашә аартны дыҩналарц иақәикит, ашә амаагьы ааникылт, аха изымгәаӷьит, азин усымҭаӡакәа ухала ушԥаҩналеи ҳәа имаҵура даамыхны дырбаандаҩны дыдҭаиркыр ҳәа дшәеит. Заҟаҩ ус рзиухьадаз.
Асааҭ 12 рышҟа аус аура иалагаанӡа Старостин иҟаиҵара изымдыруа ашә дадгылан. Нас исзиулакгьы сзиуааит уаҳа аԥшра сылшом, апочта изназгошәа ҽыҵгас иҟасҵап ҳәа ӡбаны агазеҭқәа еидыҳәҳәала, игәы ҭыҵны ицо ашәқәа аартуа дышнеиуаз, «азал хәыҷы» ҳәа изышьҭаз ауада ишьапы ахьынаҩнаиргылаз, амықәшәатә ибеит, Сталин илақәа ааҳәны, ихы-иҿы еицакны деизҟьа ҵаҟа адашьма дықәжьын. Старостин дхагахазшәа дыҩнахәааит, иибоз ԥхыӡзу лабҿабазу агәра изымго дыҩны ддәылҟьеит. Иҳәҳәабжь заҳаз адача амаҵзуҩцәа, урҭ рхыԥхьаӡара уаа шә-ҩык иреиҳамызҭгьы иреиҵамызт ашәқәа иркылеибахо еибарыҩны иааит.
Старостин «азал хәыҷы» аҿы иибаз иҿы еилганы изҳәомызт, дшәаны ици-ишәи еиҵагыломызт. Инап «азал хәыҷы» ашҟа ирханы акәын, шәнеи, акаамеҭ ҟалеит, шәыла иашәырба ҳәа дшыҳәҳәоз.
Иҩналаны инаихәаԥшлак, ишьа илабазшәа иҿы изеихымхуа даанхон.
Адунеи зегьы зымҽхазкыз, анцәақәа рынцәа ҳәа ирыԥхьаӡоз деизҟьа дкажьын, мчы имаӡамкәа… дкажьын, баша аԥсразы ииз аӡәы еиԥш.
Ргәы аарыԥсахын даашьҭыхны днаган адиуан дықәырҵеит.
Иԥсыԥ леигаҩеигон цәгьала, илақәа ааԥшуан аха аԥсҭазаара рыхӡамызт, икыдхаланы иԥшуан.
Адиуан данықәырҵа аихара далагеит акы иҳәарц иҭахын, аха иҿы еилгомызт.
Аԥсра шԥаҟоу, аду ахәыҷы деилнахӡом, зегьы еиҟаранатәуеит.
Еилагон Сталин дуӡӡа абас акгьы илымшаӡо деикәарҳәы деикәарҵәи даманы иахьцоз.
Старостин, ихы инапахьы иааиган, МГБ ашҟа аҭел дасны иреиҳәеит «адунеи шааҳәыз… ишыбгаз», аха урҭ аҭак ҟарҵеит ҳара аҳақьымцәа рынашьҭра азин ҳамам Бериеи Маленкови иҳарымҳәакәа ҳәа.
Маленков иҩныҟа изасны иҟалаз иарҳәеит, аха уигьы аҳақьымцәа Бериа хаҭала азин римҭакәа сара сақәиҭым ҳәа адырра риҭеит.
Бериа ишьҭалан дырзымԥшааит, иҭаацәа дахьыҟоу ҳаздырӡом рҳәеит. Иашаҵәҟьаны ус иаԥын, иаԥызҵазгьы Сталин ихаҭа иакәын, Бериа азин ҟаимҵакәа аполитбиуро ачленцәа аӡәы иаалырҟьаны дычмазаҩханы аԥсхыхра далагаргьы аҳақьымцәа ихәаԥшра иақәиҭымызт.
Ажәак ала Сталин иаԥиҵаз ихаҭа ишьра иаҿын.
Уи аамҭаз Бериа ақалақь иалгаз адачақәа руак аҿы ԥҳәыск ихы дҭарԥаны дыҩнан, зны ашәа лзиҳәон, аҽазны длымҵакәашон, нас маҭҵас дқьақьаӡа длыкәшон… Қьафла ихигон аамҭа. МГБ зегьы хыҵны ишишьҭазгьы шарԥазынӡа дырзымԥшааит. Шьыжьӡа Маленкови иареи еицны иааит. Убраанӡа изаҟаразаалакгьы аҳақьымцәа рҟынтәи цхыраара имоуӡеит ачымазаҩ, агәаҟра дшаҿыц даҿын.
Бериеи Маленкови рааимҭазы Сталин илацәақәа еиқәиԥсахьан, амала ихәда абжьы шгац игон.
Бериа арыжәтә илыхәхәо дзаза-мазо акыраамҭа дихагыланы дихәаԥшуан, Маленков еимаақәа ишьыхны игәыдкыланы икны (џьара иширгылашазгьы дақәымшәеит) ишьапқәа ҟьаҟьаӡа ихтны Бериа ишьҭахь дгылан, ԥштәы ихаӡамкәа.
– Ишәазҳәада дычмазаҩуп ҳәа. – Бериа ашырҳәа ишьҭахьҟа даахьаҳәын, адача хылаԥшцәа, знапқәа згәыҵаԥса игылаз илакҭа ырцәгьаны, илақәа ҭыҵны ицарашәа днарзыԥшит. Аха Сталин ацәа далихырҳәа дшәозшәа инацәа ркьакьан дрықәмақаруа идирбеит аԥхьатәи ауадахь шәыҩнал ҳәа аанарго.
Ауасақәа реиԥш зегьы дәылҵны аԥхьатәи ауадаҿы инеины иааикәагылт.
– Ишәазҳәада, сшәазҵаауеит, аҭак ҟашәҵа… Аҳақьымцәа аӡәыр дыҟазма? – Итапанча ааҭганы иргәыдиҵарашәа акәын дышрыхәаԥшуаз.
– Мап, аҳақьымцәа ыҟаӡамызт. – Иҳәеит Старостин, аҽазны Бериа дааиқәымчыр иԥсы илышәшәаны дшынкаҳара аҟынӡа игәы цаны.
– Нас изҳәада дычмазаҩуп, аԥсхыхра даҿуп ҳәа. – Бериа аҳақьымцәа ааины дшырымбац агәра анига ԥаса аасҭа еиҳа иҽеиқәикит.
– Сара соуп, – иҳәеит Старостин, аҵаҩы хәыҷы цәгьарак шыҟаиҵоз арҵаҩы данақәиклак ихагарҭа имоуа дшыҟало еиԥш, иқьышәқәа кылыршьшь ҿыцха дыԥшуан.
– Уара арахә урҳақьымуп, ауаҩы итәы иудыруазеи… Сталин дыцәоуп, иԥсы ишьоит. Уара атәыла бгазшәа адаул уасны Москва ақалақь зегьы ашьапы иқәургылт. Уи азы уашьҭан уареи сареи ҳаицәажәап, уажәы уаҳа сыла шәҽашәмырбан, шәеимпы. Иҭынчра шәанаԥырхагаха, шәхы ларханы шәыкнасҳауеит, – иҳәан, рызегьы дрыҵаҟьаны идәылцаны ашә аиркит, нас Маленков иахь даахьаҳәын ҳашьҭы ҳәа имахәар аанкыланы дима иҿынеихеит. Маленков ицәымыӷхеит, Сталин абас дшыҟаз ҳақьымк димырбаӡакәа дааныжьны иахьцоз, аха Бериа имакра изымгәаӷьит. Шьак-дак еицалҵит, иахьа уажәраанӡа бӷьыцк еицықәтәон, уажәы иара иаҵкыс сара дысҭахушәа ҟасҵар игәы иаанаго иалыздыраауазеи игәахәын.
Маленковгьы Бериагьы акгьы ҟамлаӡазшәа иқәҵны ицеит. Уи ашьҭахь сааҭк еиҳангьы Сталин агәаҟра дшаҿыц даҿын, ахәшә акәым, дҿажәкны дыԥсуазҭгьы ҿамҩак аӡыҵәҟьа иҿазырхәхәоз дихагылаӡамызт.
Акгьы ихьӡом, дыцәоуп, иҭынчра еилашәымган, имԥын аӡәгьы шәықәымлан ҳәа Бериа дрықәмақарны данца ашьҭахь, ишҟа аӡәыр днеираны дыҟазма, зхы ақды иқәкны ахҵәара зҭахыдаз.
Асааҭ жәаба рышҟа аусура иалагахьан, Бериеи Маленкови хынҳәны ианааз, урҭ Хрушьчовгьы дрыцын. Дук мырҵыкәа аполитбиуро ачленцәа зегьы рышьҭархх иааит.
Деицәамызт, деиӷьмызт, дагьыԥсымкәа, дагьыбзамкәа дааныжьны ианцоз еиԥш акәын дшыҟаз. Маленков изымчҳакәа
ихы ҩышьҭхны Бериа днеиҿаԥшит. «Уара уоуп изхароу, абас дышгәаҟуаз, цхыраарак имҭаӡакәа дааныжьны ҳахьцаз» ҳәа агәынамӡара иоуз илақәа ирхымӡало. Аха игәы иҵаххыз аҳәаха дахьымыгӡакәа Абласаркьа аҟамаҿы еиԥш дааҳәны «ҳара ҳаныҟаз дҭынчӡа дыцәан, уажәы аԥсра даҿуп… Сааҭк-ҩсааҭк рыҩныҵҟала дышԥеиҭашәеи… Иҭынчра еилашәымган, ишҟа аӡәгьы шәымнеин ҳәа уаргьы саргьы ахылаԥшцәа ираҳәаны ҳгәырӷьаҵәа ҳамцази», ҳәа дааиҿагылт.
Маленков аҭак ҟаиҵар џьара акы даиркыр ҳәа дшәан ҿимҭӡеит, иҿымҭра егьырҭ ишеилыркааз Бериа ииҳәаз дақәшаҳаҭуп ҳәа акәын.
Аԥхьа иааизгьы ашьҭахь иааизгьы аӡәы иҿы ааихыхны ажәак иҿшәомызт, ишьхныԥсыланы, адунеи зымҽхазкыз, ажәларқәа зегьы раб хәарҭа змамыз ачымазара ихаԥаны даманы ишцоз рбон.
Бериа заҵәык иакәын зыбжьы ҩныҩуаз, аҭелқәа ҿижәон, аҳақьымцәа рахь дасуан, шәышзахәо шәеиханы Сталин идачахь амҩа шәықәла ҳәа адҵа риҭон.
Иреиӷьӡақәаз аҳақьымцәа еиқәибаҵа иааит, иаразнак, ачымазаҩ нап идыркит, аха уахыки-ҽнаки цхыраарак змаӡамкәа ачымазара бааԥс иазаанханы иҟаз, иаалшоз акгьы игнамыжьит, изнаушаз изнауит, иԥсыԥ заҵәык леигаҩеигон, аха иԥсы ицәеижьи иалыхны иагахьан. Иага ус акәзаргьы иԥсахәага аанханы иахьыҟаз гәыӷра хәыҷык рнаҭон, аҳақьымцәа қәԥон, иаарылшоз зегьы ҟарҵон. Адгьыл Анцәа, аԥсҭазаарахь даҳзырхынҳәуазар ҳәа.
– Дышәзеиқәырхома, аԥсҭазаарахь дышәзыргьежьуама. Сталин дуӡӡа иԥсы аншәзеиқәмырха шәзықәсыршәаша шәдыруаз, – ҳәа ибжьы ҭганы зегьы ираҳауа Бериа аҳақьымцәа уажәы-уажәы дырзыҭрысуан.
Аҭагылазаашьа ҳаӷеимшхаран, аҳақьымцәа аӡәи-аӡәи шьаҿацыԥхьаӡа еинҟьон, еишьклаԥалон, еигәыдҳалон, убасҟак иццакуан, ирызгәамҭаӡакәа еиԥырхагахон.
Иԥҳа Светлана, лыԥштәы лыхҟьаны лылаӷырӡ лыкәааша, аԥсыҭабара иаҿыз лаб дихагылан.
Аполитбиуро ачленцәа ргәаҵанӡа дрыцҳашьаны илыхәаԥшуан, лыгәшәа-мшәа ҳәо лгәы ныркыларц рҭахын, аха игәаӷьны лааигәа изнеиуамызт.
Бериа агьангьаш, абра анра лызуа лассы-лассы даалыдгыло – бымшәан схәыҷы, Светлана, далҵуеит, дыбзиахоит, – ҳәа дааигәыдиҳәҳәалон.
Абас ишеилыхоз, «саб дыршьит, дырфеит, дырҟаҟеит дагьырзымхеит» ҳәа ицәазна аҩы ыжәны дыбӷаӷо дааҩналеит иҷкәын Васили.
Бериа амца наицрасны дхыблаа-ҿыблаа инаихҟьаны ицазшәа дааҟанаҵеит Васили ииҳәаз. Дыжәга, дҭашәк, ицәа ӡы аанамго дҟашәҵа, аҽазны уи еиԥш иҿымыҩруа ҳәа иара уаҵәҟьа «илыцәҳа» ирыдимҵози аха макьана иаб иԥсы ҭан, иҭымҵыкәа иаанхар, сыҷкәын дышԥадҭаурки ҳәа мышмыжда дақәиршәар ҳәа дшәон. Васили ииҳәац аҳәара данаҟәымҵӡа Бериа иҽааиԥсахын, Сталин акы анааихь иаргьы днаишьҭаларашәа иҽыҟаҵаны, Васико, с-Васико уҽаанкыл, сара усыхәаԥш… Уара уаб иоуп, аха саргьы сашьа иоуп. Уи даныҟам аҽны нахыс саргьы анцәа сҟоумҵан ҳәа давагаланы аӡәгьы имаҳауа диргәыбзыӷит.
Бериа заҵәык иакәын агәакьара, аԥшәымара зуаз, ддәылҵуан, дыҩналон, аҳақьымцәа иаауаз иара изымҵаакәа ачымазаҩ ишҟа аӡәгьы дызнеиӡомызт. Џьоукы наишьҭуан, аҽаџьоукы ааникылон.
Абас зегьы шеилагьежьуаз, аполитбиуро ачленцәа зегьы рыхқәа рыкәаҽны ишгылаз Бериа аԥсыӡ еиԥш днарылҵәраан, ихы шхаз деиханы Кремльҟа дцеит.
Аполитбиуро ачленцәа ҩба-хԥа минуҭ данырымба, дабацеи ҳәа иџьашьо инеиҿаԥшы-ааиҿаԥшуа ишгылаз, Кремльҟа дыҭҟьаны дцеит ҳәа адырра анрырҭа иааиҵанарӷәӷәеит, уи ацәгьаршҩы Сталин уаҳа дышзымгыло аниба атәыла амчхара иара иааникыларц акәзар дызцаз ргәахәын.
Урҭ агәаанагара ироуз иашан, Бериа агәра анига, Сталин ишьацәа хаххала ддәылрымгакәа, ихала дҩнгылан ишьапала дшыздәылымҵуаз… ихы дахәарц иӡбеит. Дзыцәшәоз акы заҵәык акәын. Сталин ихы дақәымгәыӷуашәа ибо даналага. Сара сышьҭахь, аҳәынҭқарра аныҟәгара зылшо абриаӡә заҵәык иоуп ҳәа иара иакәымкәа егьырҭ аӡәы ихьӡ ҳәаны икабинет аҿы ауасиаҭ аанижьзар ҳәа акәын. Усҟан иара игәҭакы мцрахон, ҳәынҭқарс ҟалашьа имаӡамызт. Сталин ихыԥша убысҟак иӷәӷәан, дыԥсны дықәзаргьы иҳәахьа аилагара, анамыгӡара аӡәгьы изыгәаӷьраны дыҟамызт.
Иҟан аамҭақәак Сталин икабинет иара изы ашәқәа ҟьаҟьаӡа ианаатуаз. Егьырҭ аполитбиуро ачленцәа қыџь-қыџьуа адкыларҭаҿы ишгылаз Абласаркьа днарылкьаны ашырҳәа аԥшәма ишҟа даннеиуаз. Урҭ амахҽқәа макьана уа игылазааит, уареи сареи ҳнеицәажәақәарц сҭахуп аниҳәалак, Абласаркьа иаҟара ицлон. Закәытә насыԥыз усҟан имаз… аха аҵыхәтәан ацгәы еиқәаҵәа рыбжьысны иҟан, ихала заҵа дидимкылара егьырҭ иҽрыларӡны даныҩналозгьы диҽаԥшӡомызт.
Уажәыҵәҟьа дзыцәшәодаз, икабинет ҭацәын. Жәашықәсала ирлашо, ирлашьцо аԥшәымас иамаз уаҳа дабараны иҟамызт.
Абласаркьа икабинет дыҩналозшәа агәхьаа мкӡакәа ашә… (ашә вҵраацыԥхьаӡа иҩналарц иааиуаз зегьы рыԥсҭазаара абжа рымызхуаз) ашырҳәа даахан иҟьаҟьаӡа иаартны ашәхымц днахысны данынҩагыла игәы ҭыԥсаауа далагеит, аԥшәма икабинет уаҳа ибараны дшыҟамыз шидыруазгьы, ихәарҭамыз цәалашәарак иоуит. Аныха чаԥа еиԥш дӷьаз-ӷьазуа есқьаангьы дахьтәаз аҭыԥ ахь, илақәа шаҟьшаҟьо данынаԥш, истол ду дзыдтәалаз агәҭаны иҭаҭыныжәга амацара ахы ларханы иқәын. (Уи Сталин иҟазшьа ҷыдақәа иреиуаз акы акәын. Дангәаалак иҭаҭыныжәга аарҳәны ахы алада ирханы иқәиҵон. Иаанагоз иара иҳәомызт, аха аполитбиуро ачленцәа ибзианы еилыркаауан, дзыцәгәааз абас ухы ласырхоит ҳәа шакәыз).
Абласаркьа иибаз ицәа дыҭнарӡыӡааит, аҵыхәтәаны иара иҿы даныҟаз дгәааны иҭаҭыныжәга ахы ларханы ишықәиҵаз анааигәалашәа. «Издыруада сара сышьҭахь уаҳа иаарҳәны иқәимҵазар» ҳәа ахәыцра хьамҭақәа изцәырнагеит. Ииулак мчыла аҭаҭыныжәга илаԥш аҟәиган, Сталин дзықәтәаз аҟәардә ҳаракы ашҟа дахьынаԥшыз, илақәа ҭыҵны иланарԥшыгақәа рыманы аҩада иԥеит, иқәлашьцеит, аԥхӡы хьшәашәа иқәнаҭәеит. Аԥшәма дааины иҭыԥаҿы дтәаны иԥаҵа даҵаччо, «агыруа ҩызы адачаҿы сышьны сҭыԥ аанкыланы итәарц иаҿу. Сцәеи сжьи ушьит, аха сыԥсы узымшьит, уаԥхьа сааит, ҩаԥхьа сҭыԥ аҿы стәоуп… Шьҭа уабацои сыԥсы уаҵасҵоит» – ҳәа дихәаԥшуазшәа ибеит. Ихаан абри еиԥшҵәҟьа ашәара дақәымшәацызт. Илақәа хиҩеит.
Лаԥшҵашәароуп исоуз… дыҟам… дыҟам, дҟаларангьы дыҟаӡам… далгахьеит, далгахьеит… ҳәа ихала игәы рыӷәӷәаны
аҵыхәтәан иблақәа хитит, урҭ шәаны хыхь ицаны иҟан, иланарԥшыгақәа рыманы ҵаҟа илбааит, иҭацәын акабинет. Иҭаҭыныжәга заҵәык акәын иҟаз.
Сталин иаамҷыдарахаз напы зкьымсыцыз аҭаҭыныжәга Абласаркьа иаақәхны иаанкыланы акыраамҭа дахәаԥшуан, нас ахы аҩада ирханы иқәиҵеит. «Сара схы лаурхарц уаҿын аха саԥхьа уара ухы лахеит» ҳәа дхәыцуа аҩысҭаацәа реиԥш ихала дааԥышәырччеит. – Умшәан, уара иуқәтәо думоукәа умацара уаанхар ҳәа, – иҳәан, астол даадҵын, днеины Сталин иҟәардә днықәтәеит.
Абри еиԥш аамҭа анбазбои ҳәа шаҟа шықәса сгәаҟуаз, игәы дҭацәажәон, амаҭәа ҿыц ззырӡахыз ишәҵаны ицәа ишақәшәо ангәеиҭо еиԥш дтәо, дгыло икабинет аԥшәмара аанкылара шинаалоз гәеиҭон. Дзыргәаҭеиуаз, Сталин иаанижьыз (акры аанижьзар) иуасиаҭ зныз ашәҟә бӷьыц збозар ҳәа акәын, асеифқәа зегьы аҷара-ҷара ҳәа иаартуа дырҭаԥшуа дыҩнан. Ус акы ааимԥыхьашәар, иара иакәымкәа сара сышьҭахь иҟало ҳәа ҽаӡәы ихьӡ иҳәазар, иаразнак амца нацрарсны, иццышәитәырц игәы иҭакны дыԥшаауан.
– Ауасиаҭ ҳәа акгьы аанимыжьӡакәа, адунеи дналӡаа дцар, сара исымазкуа иҟалода, ҩ-хык зхагылоу дызусҭада, иҭыԥаҿы сара снеины снатәоит, – ҳәа дхәыцуан. Сааҭк еиҳаны имацара дыҩнан, Сталин маӡа-ҭаҵәых ҳәа акыр имазҭгьы рызегьы «аус рыдиулеит». Уи ашьҭахь игәы рҭынчны дындәылҵны адачахь дцеит. Дхынҳәны дшааз анырба, аполитбиуро ачленцәа рыԥсы ааивыргеит, аха Хрушьчови Маленкови, уи баша дшымцаз, џьара мцурак ҟаҵаны дшыгьежьуаз аҟара рцәа иалашәаны рыла ааихмырсыӷьӡакәа ихәаԥшуан, акры ҳазидбалозар ҳәа.
Бериа даараӡа агәалаҟара бзиа иманы дхынҳәит, аха џьеи акы инирԥшрын, Сталин хәарҭак иоурцазы акы дашьҭаланы дцозшәа дирбон илахь еиқәҵаны, акы анааихь дизхымгошәа ҟаҵаны аҳақьымцәа аӡәаӡәала инаскьаганы шәгәы ишԥаанагои, даҳзеиқәырхару ҳәа дрызҵаауан. Аҳақьымцәа ҭакс ирҭара рзымдыруа, ишәаҟьаны ақыџьқыџьра иалагон, даанхом дыԥсуеит ҳәа игәаӷьны рҿы ирзарҳәомызт.
– Ҽеи ыҟам ҳәа ауп иаанаго шәҿымҭра, ҳалгеит ҳәа сыҟоуп… Ҳамцахә ыцәеит, ҳаеҵәахә кыдшәоит… Иҳаԥсыхәозеи… Иҳаԥсыхәозеи, – ҳәа ибжьы ыҵакны дқьып-шәыпуа (аха ԥыҭҩык
ираҳаратәы) изымычҳакәа илаӷырӡқәа ҭыҩрны рҿаархозшәа, аӡәгьы иимырбарц аҭӡамц ахь ихы рханы, ишьҭахьҟа ауаа рахь ирхо илаӷырӡқәа иҿаирбозшәа ачабра иҿышьра далагон.
Аҭӡамц «дыкҿахәмарны» ихы инапаҿы иааигозшәа иҿааԥсахны ачымазаҩ дааихагылон. – Ҳгәыӷырҭа ду, зда ҳхәарҭам, Иосиф Виссарион-иԥа знык иадамхаргьы убла аахтны уаҳҿаԥшы, аполитбиуро ачленцәа ҳазегьы ҳаибакәеибаха уаԥхьа ҳгыланы ҳаԥшуп, иҳауҳәозеи, мҩас ҳазқәуҵозеи ҳәа. Дыхьшәашәахаанӡа акы сызирҳәозар ҳәа, иҿы дҭаларц егьигмызт. Иирҳәарц ииҭахыз акы заҵәык акәын. Ишԥеиҭахыз, дышԥаргәаҟуаз аполитбиуро ачленцәа зегьы ишраҳауаз иԥсымҭаз иҿы ааилганы, сара иахьарнахыс сышәԥырҵуеит, снарцәы мҩа сықәлоит, снапала исыргылаз асоциализм, акгьы шәзацымҵаргьы еицәашәымтәын. Сара сышьҭахь аҳәынҭқарра ныҟәызгаша сахьшәылаԥшуа аӡәы заҵәык Бериа иоуп избо. Шәызегьы шәивагыл, иҳәатәы шәахымԥан, ҳәа иҳәар.
Аха ҿиҭуамызт, адунеи ахьынӡа-наӡааӡо иаарҳәахьоу, зегьы раҵкыс иҟәышыз ажәақәа «ахьҭыҵуаз» аҿы еиқәыԥшьыхаа иаркын, адунеи «зырлашоз» иблақәа хҩан.
Бериа дааҟәымҵӡакәа ииҳәац иҳәон, илақәа ааихмырсыӷьӡакәа, аиқәаҵәахара иаҿыз иқьышәқәа анбаҵасуеи ҳәа дырзыԥшуан… Иҽазҵәылхҵәҟьаны аԥсы дсырцәажәоит ҳәа даҿын, убри аамҭаз, агьангьаш ибжьы изымычҳазшәа Сталин иблақәа аахитын днарылаԥшит… Раԥхьа илаԥш зықәшәаз Бериа иоуп. Уи зегьы дрылҵны иԥсымҭаз иаԥхьаҵәҟьа дааины дихагылан аԥсцәаҳа еиԥш. Абласаркьа, ари шьҭа далгеит… Наҟ дцахьеит, аԥсы дгылараҳа, аԥсҭазаарахь хынҳәышьа имаӡам ҳәа агәра ганы дшихагылаз ихҩахьаз иблақәа аахтны даниҿаԥшы дныҵыҟҟа дцеит, убасҟак гәаӷла иҭәны дихәаԥшуан. Ибз аҟәаҟәа ԥҵәазшәа ибылгьо иҿы иааҭахеит, имыткәма ҳәарагьы дааҟәыҵит.
Сталин илаԥш Абласаркьа ихымгаӡакәа, ацәҟьара кыдҵаны дкылыԥшны деихсуазшәа иқәкны икын. Абласаркьа дышьхныԥсыланы, аԥсра алакҭа дҭаԥшуазшәа дгылан.
Аԥаҵаду илақәа анхит ашьҭахь иԥаҵақәа аақәац-мацан иқьышәқәа ааҵысит. Уи аниба Абласаркьа зынӡа игәы цеит. Иҵыс-ҵысуаз иқьышәқәа дахьрыхәаԥшуаз «шени деда ватире» ҳәа иаҳәаны мчыбжьык ашьҭахь диҵаҟьаны дандәылицоз абасҵәҟьа акәын усҟангьы ихаҿанԥшылара шыцәгьаз.
Ҩынтәын уи дгәааны абас еиҳәоижьҭеи… Ахынтә раан, иԥсы даҵеиҵон, уи ус иҟазшьан.
Аԥхьа дызизгәааз (ари аҵыхәтәантәи аамҭазоуп) дзыхьчози, имаҵ зуази, аханатә аахыс зыгәра игақәоз, аӡәаӡәала, диазымҵааӡакәа рызегьы адача иаԥыригеит. «Уара иацы избақәоз иахьа избаӡом, иабаҟоу, ирыхьзеи ҳәа Бериа даниазҵаалак… Урҭ уара, зегьы ҳгәыӷырҭа ду ухьчаразы умаҵуреи рҿы рыгәра сызгом ҳәа аҭак ҟаиҵон. Сталин ҿиҭуамызт, ацәгьагьы иҳәомызт абзиагьы иҳәомызт. Иҿымҭра иҟасҵо дшақәшаҳаҭу ауп иаанаго ҳәа Абласаркьа ихы агәра аиргон. Ирыхьыз рзымдыруа иаԥыригоз рхаҭыԥан, агыруамзар аҽаӡәы дидимкыло далагеит.
Сталин акыраамҭа изгәамҭаӡеит, иааикәыршаны агырцәа шиҵаиртәоз, қырҭцәоуп ҳәа агәра ииргон, ишагырцәаз дара рхаҭақәагьы џьара ирҿыҵымшәарц ргәы рҽаниҵахьан.
Дук мырҵыкәа Сталин еиликааит агырцәа дышрылахаз. Идачаҿы агырцәа шырацәахоз. Дгәааны Бериа диԥхьаны, абарҭ агырцәа урыханы иааумгар Москва дуӡӡа ауаа ыҟаӡамзи ҳәа иаҽԥниҳәеит.
– Урҭ ҳара ҳтәқәа роуп… Схы еиԥш рыгәра згоит… – иҳәеит, азҵаара ииҭаз деикәанаргьежьуа.
– Урҭ уара утәқәа роуп… «Шени деда ки ме ватире»… урҭ угырцәа иахьарнахыс сыкәша-мыкәша исумырбан… – ҳәа диқәымчит.
Бериа ибӷа ылаԥҵәаны, дхәахәа-жьахәаны доуижьызшәа Сталин икабинет дшаадәылҵыз еиԥш, еизганы имаз агырцәа ықәигеит.
Уи аҽны инаркны, Кремль аҩныҵҟагьы, адачаҿгьы гыруа зхылаҳәоу дыҟамкәа ицқьахеит.
Бериа Сталин ииҭаз ахҭынҟьа ихәда хыҽны, игәалаҟара бжьыхны даман. Аԥаҵаду иҿаԥхьа дҳәазаны, абжьааԥны ишыҟаиҵалоз еиԥш ахырқьиара дахьӡаанӡа ауп «Агырцәа рус» быжкны Кремль ианыҩналаз. Иаалырҟьаны мчыбжьык аҩныҵҟала агырцәа аҭакзыԥхықәра маҵурақәа ирхагылаз (урҭ атәыла ахьынӡа-наӡааӡо иахьабалак иалаҳаны иман Бериа) русура иамыхны рҭакра иалагеит. Сталин ихаҭа иакәын ари асценариа режиссиор хадас иамаз. Џьоукы иҵарҳәоу акәымзаргьы ихала еиҿикаау здыруада бааԥсыла агырцәа нап рылеикит, амаҵурақәа змаз рамыхреи рырӡреи азмырхакәа,
Сталин иақәикит, агырцәа Қырҭтәыла рҟьашьуеит, иалгатәуп, ҿааҳәыра рмоуа Сибраҟа, мамзаргьы Ҟазахсҭанҟа иахигарц.
Изыхирҟьозгьы агырцәа (амаҵура уаа) рҽеидкыланы аплан рыдыркылазшәа, Асовет ҳәынҭқарра чарҳәара азуны, Ҭырқәтәыла агентура ирымаз ала, уа инхо алазцәеи дареи еидгыланы, Қырҭтәылагьы азмырхакәа, Кавказ шеибгоу, СССР иацырҟьаны Ҭырқәтәыла иадырҵарц.
Ажәларқәа рахгареи, ауаа рырӡреи рҭархареи Сталин, Бериа даламырхәкәа знызаҵәыкгьы қәҵарак идимкылацызт.
Амрагыларахьтәи ҩыџьа ашьажәыҩцәа заҟа ргәы иахәаны еицрыдыркылоз… «Ашьра», «Арӡра», «Ахгара».
Бериа деилагон, «Агырцәа рус» аилыргара иара даламыр-хәӡакәа Сталин ихала дахьаҿыз. Иҟалаз ҳәа акгьы изеилкаауамызт, ихала игәаӷьны Сталин дызиазҵаауамызт, аҵәы дахазшәа џьарак дызтәомызт, кабинетк аҟынтәи даҽа кабинетк ахь дцон, аполитбиуро ачленцәа аӡәыр акыр сызирҳәозар ҳәа ахьӡ мҳәаӡакәа («Агырцәа рус») днахыкәша-аахыкәшо давагьежьуан, давакәараҵон, аха урҭгьы ажәак ахырҳәаауамызт рҿы ӡыла ирҭәны итәазшәа иҟәызга-ҟәызгаӡа ихәаԥшуан. Уик зынӡа амца ицранаҵон, акы рдыруаны ицәырҵәахуаз џьишьон.
Абри азҵаара Сталин аполитбиуро аилатәарақәа рҿы изныкымкәа иҩынтәымкәа ицәырганы далацәажәахьан. Аӡәаӡәала иргыланы шәгәы иаанагозеи ҳәа зегьы дразҵаауан Бериа заҵәык ида. Бериа дышьҭаԥсны дтәан, акырынтә иақәикхьан, иаргьы дҩагыланы аилацәажәара ихы алархәны Иосиф Виссарион-иԥа иуҳәо иашоуп, агырцәа чарҳәара ҳзыруит, рызегьы ктәуп, ишьтәуп, иахгатәуп, азин сыҭа зегьы сара снапала иҟасҵоит ҳәа адунеи зегьы зымчу иҿаԥхьа ихы ириашарц, аха «агырцәа иахьа амаҵура дуқәа рҿы игылоу назгада, атәыла ахьынӡа-наӡааӡо абызкаҭаҳақәа реиԥш иҳаны изыргылада?» ҳәа Аԥаҵа ду, иара ишҟа дымԥшӡакәа аполитбиуро ачленцәа азҵаара анриҭа нахыс дзымцәажәо иҿы акит.
Бериа зынӡа дызшьыз, аҵыхәтәантәи («агырцәа рус») аилатәараан «иҟашәҵахьоузеи, аус абанӡанажәгахьоу, ишәкхьада, иҭашәкхьада» ҳәа Сталин Бериа ида аӡәаӡәала зегьы данразҵаа ауп. Шаҟаҩ ҭаркхьаз шаҟаҩ рҿахәы рҿырххьаз, шаҟаҩ рмаҵурақәа ирымхны, рыҩнқәа рдәылҵра иақәиҭымкәа иаанкыланы ирымаз рҳәеит. Аха макьаназ, лҵшәа дук шрымам, аӡәгьы акгьы шрызиқәԥымҽыз атәы аара рхы иадҵаны ицәажәеит.
Сталин иҭаҭыныжәга ахы ларханы иқәҵаны, ҿымҭӡакәа ашьхәа аанкыланы акыраамҭа астол иқәиргьежьаауан «акәашара» аирҵозшәа. Нас ихы дааҩахан. «Шәара шәзышьҭақәоу ракәӡам… урҭ бгассақәоуп… Кәтрыбгақәоуп. Аԥхьа иԥшаатәу абгаду ауп… Еилышәкаама? Агыруа ду ҵыхәа баба иоуп аԥхьа иԥшаатәу, уи ишьҭахь егьырҭ ртәы мариоуп». Дцәыҵаччо, иҽыргызмалны, дцәыҵыԥшны Бериа дихәаԥшуа ауп арҭ ажәақәа шиҳәаз.
Агаӡаҵәҟьагьы еиликаауан, ихьӡ нҭкааны имҳәазаргьы уи зызкыз Бериа шиакәыз. Аполитбиуро ачленцәа гәаныла игәырӷьон, ҳарҭ ҳаишьцәоуп, иаҳҳәо иаауа акоуп иаҳиааиуа адунеи аҿы иҟада ҳәа, рхада хы рымбо ишыҟаз, аҵыхәтәаны ршьа рыҵибажәаауа иахьалагаз, аха адәныҟа џьеи акы рындырԥшрын, Сталин ииҳәаз даара рхы-ргәы азышьҭны иаауҳәо зегьы ҳақәшаҳаҭуп ҳәа рыхқәа дырҵысуан.
Убри еиԥш аҭагылазаашьа ҟалеит, Бериа инапала иҽимшьрада ԥсыхәа имамкәа. Аӡәгьы анақәҿимҭӡа Сталин ицәыҵаччара иԥаҵақәа инарыҵаӡны, амамиқәара наиҿхысаа дцеит. Аҵыхәтәан «шени деда ки ме ватире» ҳәа инапы ҟьаны дҩагылт, уи аҽнытәи аилатәара шхыркәшоу дырдыруа.
Бериа убасҟантәи аҭагылазаашьа анигәалашәа сгәы уқәыԥшырц шуҭахыз уара утәы ықәыԥштәыс исоуит ҳәа ҩныҵҟала дгәырӷьаҵәа дааҟалеит, аха ҩаԥхьа иԥсы ҭаланы иԥаҵақәа аҵысра иалагазшәа ибеит. Еиҭах «шени деда ки ме ватире» ҳәа ааиҳәахыр, Абласаркьа игәы еиҟәжәаны иара уа диваҳауан. Аха иамуит, адунеи зегьы еилазырӡыӡоз «ахьҭыҵуаз агәашә» акит, ахаан имаатуа.
Игәы иҭаз иҿы ианизамырҳәа, илаԥш Бериа имацара идмырхалакәа, егьырҭ аполитбиуро ачленцәагьы инархигеит. Даара ргәы далазшәа акәын ишихәаԥшуаз, аха, иахьарнахыс даҳԥырӡаауеит ҳгәы зфахьаз, ҳшьа зжәхьаз, ҳразҟы иакит, ҳара ҳахьаанхо, иара дахьҳалаӡаауа ҳәа ҩныҵҟала ирыжәлоз, ироуаз агәахәара рызнымкылакәа ирылыжжуан. Сталин изнапык шьҭыхны ишикыц икын, аԥсра дшаҿызгьы илақәа гәаӷла ишҭәыц иҭәын, сҩагыланы шәызегьы, шәааидкыланы ԥсышьацәгьа шәысҭоит… Даҳԥыраагеит, ахаан дахьзымхынҳәуа дҳашьҭит… Ҳҭынчхеит ҳәа шәгәы шәҭаччо шәысхагылоуп. Исымбо џьышәымшьан. Цасҳәа, иҟашәҵо збарц ауп ҽырԥсы зыҟасҵаз… Сара сыԥсӡом… Шәабацои шьҭа, ишԥашәыԥсыхәо, сыԥсы шәаҵасҵоит ҳәа иҿы ааилганы иҳәарашәа акәын дышрыхәаԥшуаз. Аҵыхәтәантәи имч еизыркәкәаны ицәнымхошәа ихагылақәаз ирыхәҭоу реиҳәарц иҭаххеит, аха имч мхеит. Илакҭақәа еиҳагьы ицәгьахеит, рыхқәа хисарц ақәикызшәа ишьҭыхны иикыз инапы рышҟа ирханы иҟьеит, аха уи дара ахьгылаз аҟынӡа инаӡозма, изнымкылакәа иара инаиваҳаит. Ихаԥыцқәа аҿҿа рыҵго еиҭах илаԥш нархигеит. Уи нахыс уи урҭ уаҳа дзырҽамԥшит, – инапы еиԥш, илацәақәагьы хьамҭаханы еиқәыԥсо иалагеит.
Сталин иԥсымҭаз, игәы аҟәышра иман. Издыруада инапы шьҭыхны ихагылаз рышҟа изирххоз, дигәалашәазар иара сиеиԥшуп ҳәа ҿырԥшыгасгьы имаз ажәытәӡатәи аримлианцәа рҳәынҭқар гәымбыл џьбара Калигәыла. Уигьы иԥсымҭаз уаанӡа ицәнымхоз, зхы иқәызҵоз, ишәшьыра иҵагылаз данычмазаҩха, аԥсхыҵра даналага, рылаӷырӡқәа мчыла иааго, уда ҳхәарҭам ҳәа, цәала ицәажәо, угәы зыҳәо ҳауҳәозар ула шааԥшуа инаҳгӡоит ҳәа ианааихагыла, Калигәыла иблақәа аахитын дрылаԥшуа, аарлаҳәа иҿы ааихихын, исҭахыҵәҟьоу шәасҳәар ишәзыҟаҵару ҳәа дрызҵааит.
– Уара угәы иаҭаххаз, иҟаҳамҵара иҟоузеи, – рҳәеит.
– Ус акәзар, изулак сымч ааизыркәкәаны сызнапык шьҭысхуеит, шәара аҳәа наганы иашәыркы, – иҳәеит. Аҳәа ааганы снапы иашәыркы аниҳәа рызегьы ааиҵанарӷәӷәеит. Аҳәа иаҳҭар, изиркуа иакәхоит ишьҭахь ҳәынҭқарс иҟало (зегьы ирҭахын уи аҭыԥ мыжда) сара сакәымкәа аҽаӡәы ииҭар рҳәо хыԥҽыгаханы ирзыҟалеит.
Инапы шьҭыхны икын, аҳәа рзаркуамызт. Ианимуӡа инаганы инапы иадыркит. Изиркрыда ҳәа ишыԥшыз шәаагыл, шәмыццакын, шәыхқәа еидкыланы саԥхьа шәааины шәаагылароуп. Ҩынтә снапы сзымҩахар ҳәа сшәоит, зныкҟьарала шәызегьы шәыхқәа хысҵәон саргьы ҭынч нарцәыҟа сцон ҳәа реиҳәеит ргәаӷ даго.
Иҟалап Сталингьы Калигәыла еиԥш даҳәозҭгьы снапы аҳәа ашәыркы ҳәа, аполитбиуро ачленцәа рхы хисар иҭахын.
… Ԥшьаха-ԥшьымш дгәаҟуан… Аԥсра бзиа изҭодаз, насгьы иоураны дзыҟаз, абасҟак ажәлар аџьамыӷәа цәгьа иҭаргыланы, рцәа рхызххьаз. Рҳақ ихьӡан имыццакӡакәа дыргәаҟны дашьуан.
Аполитбиуро ачленцәа ԥшьаха ԥшьымш Сталин дааныжьны ашә аҟынӡа аӡәы днеиуамызт, иԥсы ныҭшәаанӡа, ишәон еиҭах иблақәа хтны дааԥшыр дара имбар ҳәа. Ршьапы иқәгыланы ишихагылаз мацара ианырзымчҳаӡа Азал ду аҿы игылаз астол еиҵҳәа иадтәалеит, уигьы Бериа иоуп азин ҟазҵаз акәымзар егьырҭ ирзыгәаӷьуазма Сталин дыҟамкәа, аханы дтәамкәа, истол адтәалара згәаӷьуадаз.
Ҿымҭ ԥсымшьа итәан. Сталин иҟәардә ҳаракы егьырҭ зегьы ирылыҳәҳәо иҭацәны аханы игылан. Иара дтәаӡамкәа иҭацәны иахьырбоз агәра рызгомызт… Ихаҭа дтәаны дрылаԥшуазшәа акәын ргәы шыҟаз. Аҟәардә ду наҟ-ааҟ Бериеи Маленкови аватәан. Иааҟәымҵӡакәа аҩыџьегьы зызхәыцуаз, руа зразҟы иалашәарыда аҟәардә ду ақәтәара ҳәа акәын. Бериа Маленков заҵәык иакәын дзыцәшәоз аҭыԥ ицәигар ҳәа. Аха маӡала Кремль дцаны Сталин икабинет аарҳәны, еимданы дааижьҭеи игәы ҭынчын, ҵәахы, маӡа ҳәа ақьаад аҿы иааныжьны имаз зегьы, ахаан ашьҭамҭа уаҩы имбо аҭыԥ иқәиҵахьан. Аха зегьы акоуп уи агәшәара шимац иман, Сталин иҭыԥ агаразы аихара аныҟалалак Маленков диааир ҳәа. Избан акәзар Сталин иаамышьҭахь актәи ауаҩы ҳәа ирыԥхьаӡоз Маленоков иакәын… зегьы зызҵаауазгьы иара иакәын.
Сталин имаҟахы дадҿаҳәаланы дышимаз аибашьра ашьҭахь дзыхирҟьаз ҳәа аӡәгьы изымдырӡо дидирҟьеит, Москвагьы далеимыргылт, сыла уахьабо сзычҳауам иҳәазшәа Абжьаратәи азиахь ддәықәиҵеит.
Бериа инирԥшуамызт, аха Аԥаҵаду иара иаҵкыс Маленков дахьизааигәеитәыз дышьны даман. Данидирҟьа, иара иаҟара аҽаӡәы дамеигәырӷьеит. Ибжьыкка иаанхаз аҭыԥ иаразнак иҽыбжьажьны иааникылт Бериа, мгәацәаха дҳәазаны, иаарласынгьы уи Сталин диарӷьажәҩаханы дааивагылт.
Дук хара имгакәа, Сталин игәы иҭеикыз здырхуада Маленков дырхынҳәны дааганы ҩаԥхьа имаҟахы дадиҳәалт. Бериа уи иаҳиҭ-қәиҭ бжьнахит, еиҭах ааҵәажә дааганы диваиртәеит ҳәа (Маленков ааҵәажә ҳәа дишьҭан) игәы дахаԥжәаны дыԥсуа далагеит.
1949 декабр мзазтәи агазеҭқәеи ажурналқәеи ҳтәылаҿы иааҭыҵуа зегьы, ажәларқәа раб Сталин 70 шықәса ихыҵра идырныҳәалон. «Ҳзааӡаз, ҳзыхьчаз, ҳазчаԥаз, аӡи амцеи ҳаҵызгаз, амра аҵкыс амч зманы адунеи зырлашо наунагӡа уҟалааит» ҳәа азеиӷьашьарақәа ҟарҵон, ҳтәыла ахьынӡа-наӡааӡо акәакьқәа зегьы рҟынтәи.
Аполитбиуро ачленцәа адҵа рыман Сталин 70 шықәса ихыҵреи, иуаажәларратәи усуреи ипартиатә напхгареи ирызкны, инарҭбааны астатиа агазеҭ «Правда» азы аҩра. Уахи-ҽни урҭ русқәа зегьы ааныжьны иреиӷьны изыҩуада ҳәа рыхқәа ақәырԥсны иадтәалан. Зегьы ибзианы ирдыруан, Сталин дуӡӡа изкны аԥхьа зыстатиа «Правда» ианылоз иакәхон, Аду иаамышьҭахь актәи ауаҩы ҳәа иԥхьаӡахоз аҳәынҭқарраҿы. Уи зҭахымыдаз, аполитбиуро ачленцәа аныцәазгьы рыԥхыӡ иалан, аха руа зиеҵәахә жжаӡа икыдлоз макьаназ еилкаамызт. Избан акәзар Аду изкны ирыҩуаз астатиақәа зегьы иара ихаҭа игәаԥхоз рылихыр акәын. Уи игәы иақәшәаны зтәы алихуаз иара ида издырраны иҟадаз. Иага ус иҟазаргьы Бериа даара агәыӷра иман, агәыӷра акәым агәрагьы ганы дыҟан, Аду егьырҭ иаарыҩуа астатиақәа зегьы наҟ зымҩа инышьҭаҵаны иара истатиа игәаԥханы иалихып ҳәа. Аха баша игәы дажьеит, ихы адыԥҽыланы, уахи-ҽни дмыцәаӡакәа мци-ҵабырги иааиқәирҽаҽаз зегьы аганахь иаавахан, Маленков истатиа «Правда» ианылеит.
Бериа аԥсра еиҳа дақәгәыӷуан акәымзар ашьыжьымҭан иоуз (изааргаз) апочта «Правда» абомба агәылаҵаны иҩуеит ҳәа дыҟазма. Агазеҭқәа зегьы раԥхьа изыԥхьоз «Правда» акәын, иаартны дахьынахәаԥшыз Маленков истатиа ҟьаҟьаӡа, даҟьаки бжаки аҵакны ишаныз ибеит. Игәы дахаԥжәаны дахыԥсаарц егьигымхеит, ила ашьа хыҵәало далаган, инагӡаны дзамыԥхьеит. Дамыԥхьаргьы ҟаломызт, шәгәы иаанагозеи, иахышәҳәаауазеи ҳәа ишааилатәалак Сталин азҵаара шриҭоз идыруан. Игәы ацгәы ашьаԥхыцқәа аларԥаны иахозшәа мчыла даԥхьеит. Зынӡа игәамԥхеит, аха игәаԥхазшәа ҟаимҵар ада ԥсыхәа имаӡамызт. Избан акәзар уи астатиа агазеҭ иананылоз аҽны инаркны автор – Маленков иакәын Сталин иаамышьҭахь аҳәынҭқарра аԥшәымас иаиураны иҟаз.
«Избан ани «ааҵәажә» «аҟәышгаӡа» иҟалацәаз ашьынка еиԥш дтамтамуа саԥхьа дызиргылазеи? Сталин изы сара саҟара ҟазҵахьадаз, сара саҟара зыҩхьада, аахыҵ Кавказтәи абольшевикцәа, ашьаурдын, мҵәыжәҩак ада амамкәа ажәҩанахь ишызхамлоз еиԥш, ареволиуциагьы зыҟаломызт Ленини Сталини наҟ-ааҟ имҵәыжәҩаханы иамамызҭгьы ҳәа Ленин диаҟарроушәа дышьҭызхыз сара соуп. Усҟан Аԥаҵаду сара исылаиҵоз уаҩ димамызт… Сусумҭа ахә ҳаракӡаны ишьеит, Ленин ихьӡ зху аҳәынҭқарратә премиа санаишьеит…
Нас иҟалазеи, дсыгәҭасны сызидирҟьазеи, сара схаҭыԥан Маленков дызиргылазеи?» ҳәа уахгьы-ҽынгьы дааҟәымҵӡакәа дхәыцуан.
Дахьибоз ила ашьа хыҵәалон, ибжьы ахьиаҳауаз изычҳауамызт, ауаа зегьы раҵкыс иара дицәымӷын, имариак ааиоур, ила еихамҟәысӡакәа иԥсҭазаара далихуан, аха Аԥаҵаду дахьынӡаҟаз Маленков иҭархара акәым дшәаны ихахәы хәыцк аанкыланы даахан изалхуамызт.
Амаҭ ацәа анаԥсахуа еиԥш, иааиқәтәацыԥхьаӡа иҩызцәа зегьы раҵкыс иара деиӷьаишьозшәа длабз-ҳәабзуа ихы-игәы дҭалон. Амаҭ ацәа аԥсахуеит, аха ахаҭа ахаангьы аҽазыԥсахуам ҳәа шырҳәо еиԥш, Бериагьы адәныҟа ахаа ихьыкәкәа иҽыҟаиҵон, аха ашҳам аҵаҵәахны икын ианаҭаххо азыҳәан ирхианы.
«Иҽырбабаны ҳазегьы ҳаиларӡыӡо иаҳхагылоу Аԥаҵа ду ихы лахеит, иҭаҭыныжәга ҳхы зшаҟәахьаз, еиҭымханы иаанхеит, уаҳа лҩак аунажьраны иҟаӡам… Шьҭа сара исиааираны иҟада, Маленков «ааҵәажә» ахы ааԥыртланы иҭоу наҟ инкажьны, аҭәа ҭаҵаны, иахьысҭаху инаганы икҿасыргылоит. Егьырҭ аполитбиуро ачленцәа, аҽада хы зхагылоу алымқәа, иахьысҭаху инаганы икыдҿасҳәалоит… Сара соуп иззыԥшу уи аҟәардә ҳаракы… Сара сыда аԥшәма дамоуроуп ҳәа дхәыцуан Бериа.
Маленковгьы акгьы дазымхәыцӡо, акы дамыргәаҭеиӡо, баша дгыланы Сталин иԥсы анбеихыҵуеи ҳәа дыԥшӡамызт. Уигьы гәаныла уи аҟәардә ҳаракы акәын дзызхәыцуаз, агәра ганы дыҟан Сталин иаамышьҭахь иара шиакәхоз уи аҭыԥ аанызкылараны иҟаз, аха уажәы-уажәы гәҭынчымрак изцәырҟьон, Бериа диԥышькламсыкәа хаала уи аҭыԥ шизымгоз ицәа иалашәон. Маленковгьы дзыцәшәоз Бериа заҵәык иакәын,
аҭыԥ агаразы аидыслараан, уи игьангьашра ҳәаак шамамыз, мцурак шиҵаигалоз идыруан.
Иашоуп, аҵыхәтәантәи аамҭазы егьырҭ зегьы раасҭа Сталин сара сизааигәатәны симан. Егьырҭ ирцәиҵәахуаз сара исцәымӡакәа исеиҳәон. Бериа даҵашьыцны дыԥсуан ҳара ҳаизааигәахара. Ичмазаҩхара хымш шагыз, аполитбиуро ачленцәа зегьы дҳаԥхьан уахык акреицаҳфап ҳәа идачахьы ҳааигеит. Ишыҟаиҵалац еиԥш Аԥшәма арыжәтә ҳадырҽхәало иҳадцаланы иаҳиржәырц далагеит, аха уаанӡа исызнауқәахьаз сымдыруази, сгәы рахәым, акалашәа схы збоит сҳәан иаҿаршәны мап скит. Бериа уи ауха абжьааԥны еиԥш, Сталин иааигәара данимыртәа иқәшәацәгьаны зегьы ҳҵыхәтәаны дтәан ишьҭыбжь мыргаӡакәа.
Сталин, уаххьабжа ҳнеихьан еиԥш, даара иҭаххеит, аныҳәаҿақәа хԥа «Аҭынчра», «Аиааира», «Акомпартиа» иааникылаз нҭыркәкәа изжәырц. Сиҳәеит исыдумцалан, исылшом ҳәа. Игәамԥхеит иажәа ахьынасмыгӡаз. Убри аамҭаз Бериа дҩаҵҟьан, Аԥшәма иаԥиҵаз аныҳәаҿақәа ужәырц агәаԥхара аниоу, уара иулымшозар, сара ара сыҟами баша ҳаиҩызцәагәакьақәоума, сара изжәуеит иҳәан, иҭыԥ даахыҵын дааины саԥхьа ихыхәхәо иҭәны иқәгылаз абокалқәа даархагылт иланарԥшыгақәа цырцыруа.
Сталин дуӡӡа, абри уара иуҿаҵахәуп ҳәа исиҭаз иара исыҿԥааны ишԥаижәуеи сҳәан, инапы снацәхасын ахбокалкгьы еишьҭаргыланы идәықәысҵеит, исыхьлакгьы сыхьааит сҳәан.
Ижәны санаалга Бериа саԥхьа дгылаӡамызт, дныҵаба дцазшәа дахьцаз-дахьааз сымбаӡеит, дахьтәаз (зегьы хҵыхәан) иҭыԥ ҭацәӡа иҟан. Абокалқәа ахԥагьы ахьҭасырцәыз Сталин игәы ишахәаз збоит ҳәа ишҟа санаахьаҳә сшанханы саанхеит, Бериа диваӷәӷәа диватәан, аҩыџьегьы цәыҵаччо исыхәаԥушуан, амш сыларгазшәа збеит, сгәы аангылан агәараҳәа схышәҭны срылаҳарашәа сыԥсы маҷхо салагеит. Уи ашьҭахь сшьара сықәҟьеит, ижә ҳәа сарҳәацыԥхьаӡа, иқәԥааны изжәуан. Астол сшахыргаз ҳәа сыздырӡом, Бериа иоуп исыҵагыланы сдәылганы сызгаз…
Аҩны сышнеигаз сгәалашәаӡом. Шьыжьымҭан акәым шьыбжьышьҭахьынӡа аусурахь сзымцеит, схы зымҩа ицон сшьапқәа ирыцныҟәомызт. Цәгьаԥсышьала исхырԥсааны ахәылбыҽха Кремль сахьнеиз аполитбиуро ачленцәа зегьы
Сталин икабинет аҿы еизганы акы шреиҳәоз, саныныҩнала дызҿыз иажәа анагӡара дааҟәыҵын, аҽа ажәабжьк бжьеигалт.
«Кахеҭтәык иҽада дақәтәаны уахык сасра ҳәа џьара дцеит, – абас далагеит уи иажәабжь аҳәара зегьы рлымҳақәа кыдҵаны изыӡырҩуан, ииҳәоз акы ишамааназ идырит, уи ахаангьы баша дцәажәаӡомызт. Зыҟны днеиз аԥшәма, бзиа дидикылт, ачеиџьыка изыҟаиҵеит, агәылацәа идигалт, ҵхыбжьонынӡа. Ицәазна аҩы ижәын ауха дзымцакәан даанхеит. Ашьжьымҭан, ихы ихыҵны ицо, иҽада дақәтәаны амҩа дықәлеит. Сыԥсы сыманы сыҩнынӡа сызнеиндаз ҳәа дышцоз, аӡиас данааҽԥынгыла, аухантәарак иҽада ҿажәкны иҟазаарын ахы ҭаршьшьны аӡыжәра иалагеит. Азхара анажә ахы ҩышьҭнахит, идәықәларц ианалага имышьҭыкәа иаанкыланы, суҳәоит еиҭажә ҳәа даацәажәеит, аха аҽада уи ииҳәаз ауаҳахуаз, алымҳа дуқәа ақәыжьны игылан. Сшақәтәоу аҵкыс сылбааны сацәажәар издыруада исҳәо аҳар иҳәан, дҽыжәҵны аԥхьа даагыланы аҳәара далагеит, суҭахызар ҵәыцак иадамхаргьы ижә ҳәа. Аҽада заҵа еиҭамжәра, ахы ларҟәны иагьӡааԥшыломызт. Суҭахызар, уареи сареи акры ҳзеилазар… ҳаиҩызцәазар, ҳаишьцәазар ҿамҩак иадамхаргьы сыхьӡала иаанкыл… Сыԥсыр сумҵәуан, аҵыхәтәантәи аныҳәаҿа мап ацәумкын ҳәа даҳәеит, аха уаҳа умԥсуандаз, сара сызхара зжәит, аҿамҩа ацсҵараны сыҟаӡам ҳәа аҳәазшәа ихәаԥшуан. Аҽада уаҳа ианамуӡа уара узхара удыруеит, сара соуп зызхара ззымдырыз. Сара соуп аҽадаҵәҟьа, уааи сыхәда уқәтәа, иҳәан аҽы ианкны дақәымтәаӡакәа иманы дцеит».
Сталин иажәабжь ҳәаны данаалга зегьы ччеит, аха Бериа икьатеиах ԥҵәарашәа, раԥхьаӡа акәны иаҳазшәа, аха сара сцасҳәа даҵакьыркьырны акәын ибжьы зегьы ишрылыҩуаз. Уи сара ишсызкыз здырит, сыхәда хнаҽит, аԥхӡы сылнахит, сыбӷа ашышкамсқәа еибарыҩуа икыдлазшәа збеит, аха Сталин дуӡӡа иажәабжь игениуп, аамҷыдарахаз акы ахҳәаара ҟалозма. Исзымычҳауаз Бериа иччабжь акәын… Уи заҟа деигәырӷьозеи Сталин абас сларҟәны дахьсыхцәажәаз.
Маленков абарҭқәа зегьы уажәы игәалаиршәон, Сталин дычмазаҩгәаҟны иахьидтәалаз. Аҵыхәтәан ихьыз даназхәыцлак, дыззыԥшыз аҭыԥ ду наимпыҵӡаа ицон. Аха ишырҳәо еиԥш, зегьы рҵыхәтәанынӡа имԥсуа агәыӷра макьана изаанханы иман… «Аҽада садикылазаргьы… зегь акоуп Бериа
иаҵкыс сара сыгәра игоит, сыхә ҳаракны ишьоит. Рацәак ҵӡом «агыруа ду ҵыхәа баба игәра умган… Ҳара ҳҿы қырҭшәала ус рҳәоит агыруа ушьҭахь дгылазар шьапҿаршә узиуеит, уаԥхьа дгылазар атыша уҭаижьуеит». Бериа еиҳа сизааигәаны симԥхьаӡозҭгьы абас иаартны исеиҳәарызу? Аха издыруада сԥишәарц даҿызҭгьы. Сара аҭак ҟасымҵаӡеит, гьангьашрак аҵазар сҳәан сҽааныскылт. Акгьы ахьахысымҳәааз игәамԥхеит, нас аҽа ажәабжьк ахь иахигеит… Ҳамацара ҳакәын иҟаз, ихы дҩахан даасҿаԥшын аҳәынҭқар Николаи иқәӡаара аамҭа аара рацәак шагмыз Григори Распутин еиҳәаз удыруоу ҳәа скылкааны дсыхәаԥшуа азҵаара сиҭеит. Ирласны сыхшыҩ еизыркәкәаны аус сзамырукәа, аҭак сызимҭо санаанха абас иҳәеит. Николаи дгаӡаӡамызт дҟәышын, хара дышзымнеиуаз аниба, (аԥсра акәын дзыцәшәоз, дылбаарҳәоит ҳәа дыҟаӡамызт) сара аурысцәеи, ауриацәеи рыгәра сызгом, саныԥслак ашьҭахь сыԥсы ыҵадмыргыло саарҳәра иаламгар рушам, урҭ уи ада ихәарҭам, абзиара ашьҭахь абзиара аҟаҵашьа рыздырӡом, ршьеи рдеи иалам. Иван Грозныи еиԥш исызныҟәар алшоит. Аурысцәа ус милаҭтә ҟазшьаны ирымоуп баак ырбганы аҽа баак аргылара. Николаи излеиҳәаз ала, аурысцәа, шьыжьымҭан инаркны аахәлаанӡа ҭынчла аҟазаара рылшом, ирылшазаргьы ауриацәа ируам, аҵәы рыларҵоит, идырбыжкуеит, еичырчаны дара-дара еибадыркуеит, иаақәибамхрада хәарҭа рымамкәа ахықә ианынхықәгылалак, ауриацәа аарылҵны шьҭахьҟа инаскьаны игыланы ирзыԥшуа иалагоит… Ус ауп аднеи шеибарку агаӡа ианакәзаалакгьы аԥхьа агылара бзиа ибоит, ишьҭахь игылоу ихы дирбарц азы, аҟәыӷа есқьаангьы шьҭахьҟа даангылоит иаԥхьа инеиуа зынио ибарц азы.
Абар, абар аҽа шьаҿак илҭабга-илҭахәаша ицараны ишыҟоу, иҟәышу зхы аҭыԥ аҿы иҟоу аӡәы дрызкашәоит, уи аурыс жәлар ҭамырхакәа еиқәирхоит… Убри разҟны ирымоуп, иахьа уажәраанӡа иаазгогьы уи ауп…
Абас зсеиҳәазеи, иаанагозеи уи? Сталин иажәақәа дааҟәымҵӡакәа дрызхәыцуан Маленков… Издыруада аҳәынҭқар Николаи иҳәазшәа исеиҳәаз, иара ихы иҭиҳәаазар, игәы иҭаз, аргама иаартны изымҳәоз, ирмаананы исеиҳәазар? Усҟанҵәҟьа илақәа ирхызбаауан, «сахьынӡашәхагылоу шәсыцәнымхошәа ҟашәҵоит… гәыла-ԥсыла сышәҭахӡам… саныҟам
аҽны нахыс шәара шәтәы шәыламсыр аушам… Урыстәыла дуӡӡа ҩ-метракгьы сшалхәдаашәтәуа здыруеит, дыҵхны наҟ иԥсадгьылахь Қырҭтәылаҟа дрымгар дыҵҳәаны дкаҳажьуеит ҳәа ишгыло агәра згоит» абас сеиҳәарц акәызҭгьы ииҭахыз.
Бериа ида шәарҭ аурысцәа ауриацәа аӡәгьы шәыгәра згом ҳәа ауп уи днахыкәша-аахыкәшо исеиҳәаз иаанагоз. Ус анакәха Сталин, хымԥада инапала иҩны иаанижьит сара сышьҭахь сҭыԥ Бериа итәхароуп ҳәа… Уи азы акәхап Абласаркьа макьана Сталин иԥсы шҭоугьы ишәҳәаша-ижәуша ҳәа зегьы ахы ҳаҭо, аԥшәымара аанкыланы дызгылоу.
Хрушьчовгьы ус баша акгьы дазымхәыцӡо дышшапаӡа даутәахыз. Бериеи Маленкови ргәы дҭатәазшәа рыцәгьахәыцрақәа зегьы ибон, илаԥш иааҵмыршәаӡо дрыхәаԥшуан «шәара ахшыҩ анышәҵоз, сара сылақәа ҿаҳәаны слымҳақәа шәаҳаны, сҭакны срымаз џьышәшьома» ҳәа дхәыцуа иаргьы хазы аплан аҟаҵара даҿын.
Микоиан иакәзар, зегьы ирнаало, кылҳарас иҟоу зегьы иркылсуа, аҩысҭаацәа иқәыртәаны аганахь дгыланы дыԥшуан, амчра згоз ишҟа дшынеиҭаԥара.
Ажәак ала аполитбиуро ачленцәа аӡәгьы Сталин еиқәхареи еиқәымхареи хьаас имаӡамызт, зегьы зызхәыцуаз, иҭыԥ аанызкыло руа ҳарбанушь ҳәа акәын. Ишԥарҭахыз ирласны днарылӡаа дцар, аха уи еиԥш «аразҟы» изҭодаз ҩжәижәаба шықәса инарзынаԥшуа ауаа гәнаҳақәа, (миллионҩыла) ршьа зжәуаз, абахҭақәеи алагьерқәеи ирҭазырбаауаз… урҭ ршьа рзымуит, аха рҳақ изымгеит… Хыхь иҟоу зегьы иаҳхылаԥшу, ԥшьаха-ԥшьымш дагьымԥсуа дагьыбзамхо дықәырханы, цәгьарас иааҟаиҵахьаз зегьы рзы диргәаҟуан, идақәа акакала илишьаауан.
Светлана лылаӷырӡ лыкәааша лаб иакәу иакәуму лзымдыруа (убри аҟнӡа иҽеиҭеикхьан) дихагылан иԥсахыҵра дазыԥшын, изаҟаразаалак гәыӷрак лымаӡамкәа. Аҳақьымцәа дрыцҳашьаны, аԥхьатәи амшқәа раан еиԥш егьи ауадахь быԥшыз ҳәа ларҳәомызт. Иԥсаԥоуп иԥсымҭаз дихагылазааит ҳәа рыӡбазар акәхап. Бериа заҵәык иакәын, бымҵәуан, Света с-Света, бгәы рӷәӷәа… Баб еиԥш сыԥхьаӡа ҳәа лассы-лассы иаалыдгылоз… Светлана Бериа ибжьы ахьлаҳауаз лзычҳауамызт, лхы дҩахан дзиҿаԥушамызт, убасҟак дылцәымӷын.
«Абласаркьа згәы цкьоу уаҩым, ихы инаркны ишьап аҟынӡа дҟьашьуп. Шәцәак ихарԥоуп». Ҳаҩны ашә данынхыҵ инаркны дшыгьангьашу сан илдырит… «Суҳәоит Коба абри ауаҩ уаҳа ҳаҩны дааумышьҭын» ҳәа лан лажәақәа лгәы иқәыҩуан… Усҟан Светлана дхәыҷын, аха ибзианы илгәалашәон Бериа рыҩны даннеиз, ишылҭахӡамыз даашьҭыхны ишьамхы дықәыртәаны данигәыдиҳәҳәалаз. Аԥхьаҵәҟьа уи акгьы идлымбалаӡеит, ауаа зегьы (рыҩны инеиқәоз) шыҟаз дыҟазшәа ауп дшылбаз, аха лан лажәақәа рышьҭахь, аԥсцәаҳа еиԥш дылбо далагеит, рыҩны даннеилак дхырбза-кәырбзо, ҭаацәала аԥсшәа раҳәо, рхы-ргәы дҭало даналагалак Светлана дицәшәаны лҽылҵәахуан.
Сталин дыԥсаанӡа иҭыԥ агаразы маӡала еиҵагьежьны аиқәԥара иаҿыз даныԥсы дшыжтәыз рхашҭын, аргама еиҿагыланы аибашьра иалагеит.
Бериа дзыцәшәоз Маленков иакәын, игәгьы иаанагомызт Хрушьчов акы сыҵеигалоит ҳәа. Датәеибаӡомызт, акамбашь еиԥш ицәа жәпоуп иҳәон. Уи ацәажәпа данааԥшуа иихәыцуа сара саныцәоу ԥхыӡ избоит ҳәа игәы иаанагон. Аха ишырҳәо еиԥш изаҭәаумшьо аҳәак иҟәнуп ҳәа, Хрушьчов Сталин ихаан ҽымдыр-ҽыргаӡа ҟаиҵон, иҽиҿаижьуамызт, иҿы иааҭашәоз аниқәиҳәацәозгьы ахәша еиԥш илашьшь ицозшәа иирбон, данихыччозгьы, игәы иахәазшәа иаргьы дицыччон, ухы мҟәыбоуп ҳәа иҭаҭыныжәгала данықәсуазгьы, инапы ықәшьны ихы ишьышьызшәа аҟынӡа агәахәара иоузшәа иирбон.
Бериагьы Сталин диҿыԥшны Хрушьчов дилахәмаруан, еимаа ҵыршьыс уҟасҵоит ҳәа дилагаргьы мап ицәикӡомызт. Ибагәышьон Кавказтәи ақәыџьмақәа рҿаԥхьа акгьы шилымшоз, схы иқәсыртәом ҳәа далагар деимыжәжәа дшықәырҵоз.
«Акры зычҳаз акры ибеит» – абас мацара иабанӡацари, ақәыџьмақәа мчыла ианеиҟароу арахә нрылагьежьны, рыхәдақәа ԥыжәжәаны еимҵарсны ианаарго, еицәынхом еицырфоит, аха иажәуа ианалагалак, рылшара анмаҷхалак дара-дара еибакны аибафара иалагоит, ҳәара аҭахума маҷк иаҳа иҿоу амч змоу ажә ҭанархоит. Иахьазы абас иҟоуп, еицәынхом, аха иажәуа иалагар дара-дара ҭеибамырхар ҟалашам. Уаанӡа
исычҳароуп ҳәа дхәыцуан Хрушьчов. Ус егьыҟалеит, ажә ҭахеит, аҿа азынхеит… Шьҭа уареи сареи иҳаибарбап ҳәа убасҟан ауп Хрушьчов иаҳәа ҭԥаа Бериа данааиҿагыла.
Ирбахьаз, ираҳахьаз иакәӡамкәа, ахшыҩ азгьы аӡәгьы ишьҭахь дымгыло, агәаӷьразгьы аӡәы диҵамхо, Маленкови Бериеи рыҽҵәылхны изышьҭаз Сталин иҭыԥ аанкыланы зегьы ҳра рызуа дуамажәха даақәгылт Хрушьчов. Аҳәынҭқарра амаа шааникылаз еиԥш, атәыла зегьы алу еиԥш иргьежьуа, ауаа гәаҟқәа аџьықәреи арыцқәа реиԥш иахәлаԥсаны излагоз Бериа, алургьежьыга алурҟьанта шикыз, импыҵиҟьарц иӡбеит.
Аполитбиуро далцаны ачленцәа аӡәаӡәала драцәажәеит Бериа маҵура имаӡамкәа дхырҟәҟәа-ҿырҟәҟәаны даанижьырц, аха идгылара рзымгәаӷьит.
Сталин дшыԥсхьазгьы ихыԥша макьаназ убасҟак иӷәӷәаны иаанханы иҟан аполитбиуро ачленцәа иԥсы анҭаз еиԥш ицәшәон. Бериа сара стәы иакәын… уи сарӷьажәҩа, илакьысра шԥажәгәаӷьи ҳәа дҩагыланы дрылагьежьрашәа рбон. Дшыԥсыҵәҟьаз рхы агәра рзаргомызт дыржаанӡа… Амовзолеи ддәылҳәаны анышә жны дарҭаанӡа.
Уи акәым Хрушьчов, аӡәык-ҩыџьак рыгәра ганы Бериа имаҵура дамаҳхып, мыхьтәык ҳаҵеигалаанӡа ҳәа зеиҳәақәаз мчыбжьык ишәаны аусурахь иныҟәаӡомызт, ҽырчмазаҩ ҟаҵаны рыҩны итәан.
Шәсыдымгылозар, шәара ишәусуп, амала ишәасҳәо шәхашәмыршҭын… Хрушьчов ианҳаиҳәоз ҳзақәшаҳаҭымхазеи ҳаԥсырауааз уи аҽны ҳәа шәхала ишәҳәо аамҭа шәҭаимыргылозар сыжәлала шәысмыԥхьан… – иҳәеит Хрушьчов аӡәгьы ҩызара анизиму.
Бериа алашәарыца еиԥш дзеиҩаӡоз аҭыԥ ду имоуит, аха агәыӷра иман уи иааваҟәало иҟоу акы шԥасмоури, сара исеиӷьу аполитбиуро аилазаараҿы ирымада ҳәа. Еиҳаракгьы дзықәгәыӷуаз, Сталин дуӡӡа игәҭасраҳа саргьы изсыгәҭасуам ҳәа акәын. Аурыс жәлар тәымк дырхагыланы иныҟәигалароуп, акәымзар дара дрылиааӡом уи еиԥш ахы зхагылоу ҳәа Сталин Кагоновичи иареи еидтәаланы ианеицәажәоз Аԥаҵаду иажәақәа ахаан ихашҭраны дыҟаӡамызт.
Абраагьы Бериа игәы дажьеит, ахәыц агәҭа еиҩсыршәоит, ажьа ыҩны ишцо сахьӡаны иссоит, абарҭ «ашәишәиқәа» роума сара хшыҩла исиааины акы сыҵазгало ҳәа зынӡа иатәамбаӡакәа дышрыхәаԥушаз… Ҩажәи-жәба шықәса аҳәынҭқарра амчра зегьы зытәӷәы ахшьны иақәтәаз даныԥсы, данырж ашьҭахь амаҵурақәа аныршоз Бериа аҩныҵҟатәи аусқәа рминистрс ада еиҳаз иқәнадмыргеит. Иара уигьы ирҭомызт, аполитбиуро ачленцәа зынӡа дықәцатәуп ҳәа зҳәақәазгьы ҟалеит, аха Маленкови, Булганини ирымуит. Урҭгьы изырымуз даара дырҭахны игәырҩа иагоны акәӡамызт, дара рхы иацәшәон азы акәын. Ишырҳәо иашазар, Сталин дҭадырхарц анақәыркыз еидгылаз, уажәыҵәҟьа иеигәҭасшьа рымаӡамызт. Еиҳараӡакгьы урҭ зыцәшәоз, Бериа идирҟаҵаз авариант «Моцарт» ҳәа кодс изыхьӡыртәыз акәын. Мап, Бериа машәыршақә акәӡам ус захьӡитәыз. Зегьы (ахҩыкгьы) ибзиаӡаны ирдыруан Бериа ҟазарала ишынаигӡоз Моцарт 21 аконцерт – ашәа «Уахынлатәи асеренада маҷ». Ҳаӷеимшхара маҵура имоуӡакәа даанхар ихала уи «ашәа» аҳәара далагар ҳәа ишәон. Усҟан аӡәгьы ихы изыхьчомызт, ажәларқәа зегьы ҳзааӡаз ҳаб Сталин дҭазырхаз шәара шәоуп ҳәа ҽнак хәлаанӡа инаргомызт ауаа.
Ишақәхалакгьы Бериа еиликаартәы идырдырит иполитикатә кариера аҵыхәа шыԥҵәаз. Иара уи акәызма, Сталин иҭыԥ сара иааныскылоит ҳәа ижәҩахырқәа шьҭыхны, дшыԥшыз аминистрра еиҳаз амаҵура анимоу, азнык азы игәы ԥжәаны дахыԥсаарц ақәикит, аха шәцәак зхарԥаз ԥшьынҩажәи зежә ихырхыргьы акы изаанымхози, уи иара изхон. Изаҟаразаалак акгьы инимырԥшит, уи акәым ирҭаз амаҵура деигәырӷьазшәа, еиҳау иҭахӡамызшәа ихы дирбеит. Ихы-иҿы ччон, аха игәы ашьа ҭыкәкәон, Сталин иԥсы анҭаз уаас иимшьақәоз иахьа рыда ԥсҭазаара имамкәа дахьыҟалаз ихы ихнахуан, ала иамура инаруан Хрушьчов ицәазна аҩы иржәны укәашароуп ҳәа Сталин дааисны дикуан. Уи зынӡа дзыкәашаӡомызт, ашьапеихгашьагьы издырӡомызт, аха изҭаххаз иаҳаҭыр азы ишьапқәа ракәым, ухы уқәгыланы укәаша иҳәар мап икуа дыҟазма.
Хрушьчов ачаала иркны, аҭәарҭа рхла ҳәа даларҵазшәа инапқәа ҟьо деиҳәҭаԥаны данықәлалак, Сталин икьатеиах ԥҵәарашәа дарччон.
– Амшәҵәҟьагьы фымз рыла акәашара адырҵоит ацирк аҿы, шаҟа шықәса ҵуазеи ари ахохол ирҵара ҳаҿуижьҭеи, аха акгьы илымҵит, – ҳәа Бериа Хрушьчов дихыччо, Аду
игәы иахәоит ҳәа апаҿа еиԥш иҽиларԥсны дахьиватәаз қырҭбызшәала илымҳа дҭахәыҭ-хәыҭуан.
Хрушьчов аԥхӡы ихьшы изхара дкәашаны данаақәҵлак (Сталин иазхоуп ҳәа иҳәаанӡа дкәашалар акәын), – Ишԥасоуҳәаз исхамышҭи, қырҭбызшәала слымҳа иҭоуҳәаз иара ишиаҳауа еиҭаҳәеи ҳәа Аду иҽыргызмалны Бериа дираргамарц дықәыргьежьаауа дикуан. Аԥсра ахикаауан маӡала дызхыччаз, иара ихаҭа иаҳауа имҳәар ада ԥсыхәа имамкәа дахьҭеиргылаз, аха высшьа изыҟаҵомызт дыхәмарны иҳәазшәа аурысшәахь еиҭеигон.
– Амшәҵәҟьагьы фымз рыла акәашара адырҵоит… иҳәеит… Аума иҳәеит… –Сталин аччара далагон… Уи даныччоз Бериа иҽеихарԥсны дтәар ҟалозма, дицыччон… Аҩыџьагьы зхыччоз Хрушьчов иакәын, аха, игәы иалсызшәа иқьышәқәа лашьҭны дтәар ҟалозма иаргьы дрыцыччар акәымзи. Ажәак ала иухыччо урылычча ҳәа шырҳәо еиԥш Хрушьчов, игәы ԥжәон, аха дыччозшәа дирбон.
Усҟан ус иҟан, Бериа Сталин даниарӷьажәҩаз, ишәшьыра даныҵагылаз Хрушьчов датәаибо дыҟазма, амшә шкәакәа ҳәа дишьҭан, дихыччон, ахаан игәы иаанагозма инапаҵаҟа снанагоит ҳәа. Аха ишырҳәо еиԥш, аԥсҭазаараҿы иҟамлац егьыҟаӡам зегьы урзыԥшызароуп. Бериагьы ус ихьит иацы дызхамыҵгылоз иахьа имҵақьақьатәыс иоуит. Уажәыҵәҟьа адунеи иаақәу зегь раҵкыс еицәеишьоз Хрушьчов иакәын, аха адәахьала дицәнымхошәа иирбон. Иатәамбара, ихыччара, ицәымӷра Сталин иркны, иҭаҭыныжәга ала ихы дықәырсуа, азаарыгӡа изааимгацыз иҟаз… Урҭқәа зегьы ихаршҭны, ихы бзиа излеиирбаша, уахгьы-ҽынгьы азхәыцра даҿын. Аилатәарақәа раан Хрушьчов иааиҳәалак имаирҽхәон, аҵкыс еиӷьны ҳәашьа амам, ҳҿаԥхьа иқәиргылаз ауснагӡатә ду ҳақәшаҳаҭуп ҳәа зегь раԥхьа иара дҩагылон.
Аизарақәеи аилатәарақәеи рыда аҽаџьара изеиқәымшәо аҭагылазаашьа ҟалар, Бериа игәҭакы анагӡара изымариахомызт, зегьы ишырбоз, Хрушьчов икәа дҭаланы имаӷра акылсра изыцәгьахон. Ихала диқәшәар диҟаҭәарашәа игәы инаҭон. Дхәыцуан ишԥеиӷьхари ҳәа, аусура ашьҭахь ачеиџьыка ҟаҵаны иҩныҟа дааиԥхьарц далагар, ԥаса Маленкови, Булганини есымчыбжьа инаԥхьаны ачара анырзууаз, сара сухашҭуан. Уажәоума санугәалашәа ҳәа мап ицәикыр ҳәа дшәон.
Акы заҵәык иаанхоз, ԥсшьара данцоз ихьчареи, ихылаԥшреи Бериа инапхгара амамзар шамуаз идыруан. Уи еиԥш аамҭа анбааиуеи ҳәа уахгьы-ҽынгьы дыԥшын. Аха Хрушьчов Москватәгьы егьырҭгьы адачақәа (Сталин иԥсы ахьишьоз) зегьы мап рҵәикит. Аԥсшьара акәым, ашә аартны сшьапгьы ҩнасыргылом ҳәа реиҳәеит: Бериа уи даара игәы иахәеит иаразнак ихаҿы иааит иҟаиҵашаз: Хрушьчов изы хазы адача ҿыц ргылатәын, аха иаба? Ари азҵаара аполитбиуро аилатәараҿы зныкымкәа-ҩынтәымкәа иалацәажәеит, аԥхьа Крим ҳәа азгәарҭеит, аха Бериа ихирбгеит, ашьҭахь Шәача рҳәан, уигьы «рымпыҵиршшеит». Аҵыхәтәаны Бериа ихаҭа Аҟәа ақалақь алихит. Аполитбиуро ачленцәа ақәиршаҳаҭит, аха Хрушьчов ихаҭа ишидикыло уара еилкаа ҳәа Бериа идырҵеит.
Бериа уи акәын ииҭахыз, абас еиԥш инапы иананырҵа дхырбза-кәырбзо Хрушьчов дааидтәалан, Аҟәа акалақь агәҭаны адача узҳаргыларц ҳаицҿакны иҳаӡбеит, иахуҳәаауазеи? Мап шумҳәо агәра ганы сыҟоуп, избан акәзар Аҟәа иахьеиӷьу аҭыԥ адунеи зегьы еимударгьы иузыԥшаауам, ашьхеи амшыни рышьхәа ахьеивҵоу, амшын иҭыҵуеи ашьха ихыҵуеи аҳауа еизҩыда ахьеилало, шәышықәса инареиҳаны ауаа иахьнырҵуа. Насгьы уаҟа иҟамло иарбан шәыр хку, аха атама акалашәа иҟалоит, сынтәа еиҭауҳар ҳаԥхьа иаҿалоит… Насгьы изеиԥшроу ауп иуҳәаша, ацәа апырпыл еиԥш иҟаԥшьшьӡа, ахьы еиԥш агәы ҩеижьӡа, ацха аҟара ихаахоит, хәшаҵас уҿы иҭаӡыҭуеит. Шьыжьымҭан уҩагыланы асоф унықәгыланы унапы нагӡаны ухала иааҿыхны афҩы лаҳа-лаҳауа иаанкыланы унапала ицәырԥссаны афара зыԥсоузеи… Хәы амаӡам… Бериа атаматәы абасҟак зегьы ирылкааны дзалацәажәоз, акгьы иадҳәалаӡамкәа иауиҳәахуаз, уи ибзианы идыруан Хрушьчов ашәырхкқәа зегьы раҵкыс атама шеиӷьеишьоз. Шеишықәса иааиԥмырҟьаӡакәа иҟалозҭгьы, уи ада аҽа шәыр хкык иҿахьы иҩеигомызт.
Сталин идачаҿы ианеиқәшәалоз, атама зҭаз аиашьчик шеибгаз инаганы ивараҿы идыргылон. «Абри зҿало аҵла унамҵагыланы ухала иааҿыхны унапала ицәырԥссаны афара зыԥсоузеи» ҳәа шиҳәоз акырынтә иаҳахьан. Бериа Хрушьчов игәы скуеит ҳәа даҿын.
Хрушьчов ҿымҭӡакәа дтәаны Бериа дизыӡырҩуан. Уигьы игәалашәақәоз, ихамышҭӡо изаанханы иҟаз агәынамӡарақәа
маҷ ыҟазма. Ибла иаахгылт мҽышак аҽны адачаҿы аполитбиуро ачленцәа зегьы крыфо-крыжәуа ишеидтәалаз Сталини Бериеи ааилацәҟәны амш шиларгаз.
Хрушьчов дтәаны Сталин иаԥиҵаз аныҳәаҿа анкылара дшаҿыз, угыланы иаанукылароуп… Ега шәзаасгандазгьы Кавказаа рстолмҩаԥгашьа аҵас шәсызмырҵеит ҳәа Сталин аҽыԥныҳәа ииҭеит.
Хрушьчов аҭамзаара шьҭаҵо ашырҳәа дҩагылан ахныҳәара далагеит. Уи дахьынӡагылаз Бериа ацәиик итам-тамуа иҟалацәахьаз тамак аалыхны инаганы Хрушьчов иҟәардә агәҭа иқәиҵеит. Жәабзиас иааидыруаз акы аанмыжькәа иикыз аҵәца дахныҳәаны (Акоммунист партиа акәын ныҳәаҿас иаԥыз) инҭыркәкәа ижәны дахьынатәаз, атамарҭ иҵаҟьацын еиқәа рхәаша иагеит. Акысгьы уи аҽны шкәакәа маҭәала деилаҳәан. Ихьыз изымдыруа дҩеихан дҩагылт. Ишьҭахь атамарҭ ахьадҟьацылаз еиқәа иҟьашьызшәа иалатата иаанхеит. Хрушьчов дбалы-баҭо сзықәтәаз закәызеи ҳәа ишьҭахьҟа дааҳәаанӡа Бериа днықәсны иаақәиԥааит. Хрушьчов акгьы ықәымшәа аниба ахьымӡӷ сгазар ҟалап игәахәын иԥхеишьеит, ихы агарҭа имоуа дҟалан адәахьы деихеит, ишьҭахь реиамарыхакәа сыздәылҵуазар ҳәа, аха ашә аҟны даннеи зегь еицгәарҭеит, ишьҭахь еиқәа ҩеижьӡа иҟьашьны ишыҟаз.
Сталин ари еиԥш збарыз иара иакәызма ибжьа ҭганы, акыр-кырҳәа аччара далагеит.
Хрушьчов уаҳа даанымгылаӡакәа имашьынахь дцеит, дыԥсыр еиӷьаишьо аҟынӡа ихы ицәымыӷханы.
Мчыбжьык ихы дҩахан иҩызцәа дзырҿаԥшуамызт, ихьҵәҟьаз аиаша издырамызт. Ашьҭахь зынӡа ианхьааигаӡа Микоиан иеиҳәеит, Бериа шиакәыз ус изызуз.
… – Харгьы уажәшьҭа ҳаԥшқақәаӡам, Москва уахгьы-ҽынгьы иахьеилашуа ҳаалымҵӡакәа ҳалахар ҳаԥсҭазаара ҳаркьаҿуеит. Сара сыԥсҭазаара аҵкысгьы уажәы сзызхәыцуа уара утәоуп, сара схала сакәӡам, асоветжәлар зегьы ирҭахуп, уара ҳвожд ду, ҳаԥхьагыла, ҳахшыҩрҵага, акоммунист партиа аԥсҟы зку, ажәларқәа зегьы рлахьынҵа зчаԥо… Шықәсы рацәала уҳамазароуп. – Бериа иажәа анагӡара даҿын. – Уареи сареи еицыҟаҳҵап Аҟәа адачақәа… Егьырҭ иуҭаху уаҳа аӡәыр дыҟазаргьы Аҟәа ҭыԥымзар иҟоузеи. Суҳәоит, иаразнак мап умкын. Цқьа уазхәыц… Акыр шықәса уара ухшыҩ
ҳагымхароуп… 145 шықәса зхыҵуа раасҭа уареи сареи макьана ҳаҷкәынцәами. Аҟәа инхо (аҭыԥантәи ауаа) 145 шықәса зхыҵуа, аҽы иақәтәаны идырхәмаруеит, аҵла иқәланы ажь рҭаауеит, ашәа рҳәоит, иқәгьежьаа икәашоит, аҩы ржәуеит, аҳәса рызгьы макьаназ ихацәоуп. Изнырымҵрызеи, амрахәага хаа ҳара Москва ахаан иҳамбац дара ирықәԥхозар, зегьы иреиӷьу аҩы дара иржәуазар, зегьы реиҳа ихаау атама дара ирфозар…
Бериа ҩаԥхьа атама аӡбахә анцәырига, Хрушьчов деицрашәеит, ичҳара хыжжуа иԥсахы ааины ихәда иааҵагылт, диҵаҟьаны ддәылицарц игәы ааҵиаххит, аха мчыла ихы ҟажо, ари ацәгьаршҩы игәы иҭеикыз нагӡаны исырҳәап ҳәа иӡбан, – Аҟәа ҳәа уахьаҿу ақалақь агәҭаны уаҩ днымхаӡо адгьыл ҭацәны ишьҭоума? Сара уи ақалақь аҿы изныкымка снеихьеит, сналс-аалсны избахьеит, аха ауаа еивҵаԥах инхоит… Уара адачақәа ургыларц абауҭаху? – ҳәа дизҵааит.
– Ауаа инхо хаҳмырҵәои… уи акры аҭахума… Хьаас иҟоумҵан, уагьазымхәыцын… Уи сара избап… Уи сара исусуп. – Хрушьчов ииҭаз азҵаара агәахәара инаҭан аҭак ҟаиҵеит.
Хрушьчов Бериа иҟаиҵаз аҭак ма ицәгьоуп, ма ибзиоуп ҳәа ажәак ахимҳәааит.
Бериа уи еиҳагьы агәыӷра инаҭеит, анақәҿимҭ дақәшаҳаҭхазар ихы-иҿы ианымԥшырц залшом Хрушьчов ихы-иҿы хәыц-хәыц дахысит лаԥшыла, аха изаҟаразаалак акгьы изанымхит.
– Акгьы анахумҳәаа ишуцәымӷым аҟара збоит… Ҳтәылаҿы иреиӷьӡақәоу архитеқторцәа ирыдысҵоит апроеқт аҟаҵара иалагарц. – Еиҳа-еиҳа ихы-игәы дҭалон.
Хрушьчов Бериа ддәылҵны данца ашьҭахь акыраамҭа дазхәыцуан иаҵахарызеи абри ацәгьаршҩы, Аҟәа ақалақь агәҭаны наџьнатә аахыс инхо ауаа хырҵәаны адачақәа уаргьы саргьы еицҳаргылароуп ҳәа дызлагаз. Жәбома аҳәынҭқар ҿыц, шәхырҵәаны ихазы адача иргыларц даҿуп ҳәа ажәлар сцәымыӷра диркырц азы акәзар. Аԥсуаа сара лымкаала бзиа избоит, сыԥсы еиқәдырхахьеит, хыԥхьаӡарала ирацәам, аха аҭоурых ду рымоуп анысҳәалак игәаԥхомызт, сцәымӷра дакны даго дсыхәаԥшуа далагон Сталин.
Санқәыԥшыз акырынтә сцахьан, Аԥсны агеи ашьхеи сахьымнеицыз ҳәа дгьыл ҿаҵакгьы аанымхеит. Аԥсуаа рҵаси рқьабзи бзианы издыруеит.
Аԥсуа дшаԥсуоу злоудыруа аӡба уакны исыржә ҳәа иашҭа уааҭалар, аӡы ҳазҭада иҳамаӡам ҳәа уаҳәаны аҩы аадәылганы иуиржәуеит. Рчеиџьыка рнапы иқәыргыланы иуԥылоит. Ирзымдыруа сасык дырзымҩахыҵыр, узусҭада, маҵурас иумоузеи ҳәа рхы иаҭәашьаны иазҵааӡом. Асас нцәаҵас дрыԥхьаӡоит.
Зны ԥхынрак гәыԥҩык аҿар шьханыҟәара бзиа избоз сыманы, Риҵа ахахьы ашьхарԥқәа ҳарҿан. Ҩызара ҳзиуан, аҭыԥантәи анхаҩы Хынтрыгә Хагәу (уи ихьӡи ижәлеи исхашҭӡом) ақәра шимазгьы деилҟьа еилӷәыцәӡа, деилыххаӡа, аҵыс еиԥш дласӡа днықәԥала аақәԥало акәын ҳаԥхьа дгыланы амҩа ҳарбо дышцоз, уи даара дшәарыцаҩ ӷәӷәан, иназқәикыз иақәиршәон. Ашьхатәы даара ибзианы идыруан, аԥсаатәқәа рыбжьала, аеҵәақәа реилацәҟәысшьала амш зеиԥшрахоз уеиҳәон.
Шьхак ада зегьы ҳархысит, иахьӡу сгәалашәом. (Хынтрыгә урҭ зегьы рыхьӡқәа идыруан). Шьҭа иазҳархап, агаҟа ҳалбаап иҳәеит, уи ҳааԥсаха ҳаԥсы ааиҭаҳкырц ҳанаатәа. Иаанхаз ашьха ҳала ҭырхаха аҿаԥшра ҳалагеит, ҳахәнарц шаҳҭахыз ирдыруа.
Хынтрыгә иҭахымхеит, ари иаабахьоу иреиԥшым, ахәнареи албаареи мариаӡам ҳәа ҳаиҳәеит, иаҳҿмырхькәа, ҳгәы дасыр ҳәа дацәшәо.
– Иҟалом, егьырҭ зегьы ҳрыхәнеит, ҳалбааит ак ахала иааныжьны ҳацәшәазшәа ҳзыхынҳәуам, – ҳҳәан иҳамуит.
– Шәара ишышәҭаху сыҷкәынцәа… Сара, шәара сшәыцәшәаны азы ауп изысҳәо. Сара сзы уи ахәнареи албаареи акгьы аанагаӡом. Амала еиҭашәасҳәоит, ари ашьха алеишәацәгьа ҳәа иашьҭоуп, шамахамзар аҭыԥантәи ауаагьы аҿалаӡом. Уназықәгыло зегьы уҵакәымпылуеит, убӷарҵарц… Иԥагьоуп, ауаҩы ишьапы ақәгылар аҭахым…
Иага иҳәандазгьы иҳамуит. Ҳаԥхьа даагылан ҳкыдлеит. Ҳаишьҭагылан ҳцон. Сара Хынтрыгә сишьҭаланы снеиуан. Ҳҩаскьацыԥхьаӡа еиҳа-еиҳа иаҳзыцәгьахон, иашаҵәҟьаны ҳшьапы назықәҳаргылалакгьы ҳаҵаҵәины алада иҳахон, ҳшьамхқәа кәадахеит, ашәарагьы ҳауа ҳалагеит, шьҭа иазхоуп, ҳашьҭахьҟа ҳгьежьып ҳәа даахьаҳәны иҳаиҳәар аӡәгьы мап ҳкуамызт, аха ҿиҭуамызт, ирылоу ԥыршәааит… Сара ианрасҳәоз ирымуит… Уаҳа ҳалшом ҳәа рхала ирҳәаанӡа схынҳәраны сыҟам ҳәа игәы иҭеикызшәа дцон ԥхьаҟа. Дцон, аха дышԥацоз, џьабаак мбаӡакәа акәын ишьапқәа шеихигоз. Ҳара ҳшьаҿақәа еихаагацыԥхьаӡа ҳшьамхқәа ҵысуан, иаҳзышьҭымхуа аидара ҳаҵаланы ҳкыдызшәа аԥхӡы ҳалҵуан.
– Макьана арха ианыланы инеиуа ҳаиҩызоуп, ҳаԥхьаҟоуп ашьхаҵәҟьа ҳаҿалараны ҳаныҟоу, – ҳәа зны-зынла ишьҭахьҟа даахьаԥшны дҳацәажәон. Аха ҳара уи хьаасгьы иҳамаӡамызшәа ҟаҵаны, ҿымҭӡакәа ҳишьҭан.
Абас ҳашнеиуаз ҿаҟьа бааԥсӡак ҳаадгылт, шәарахымзар ауаҩы аҿалашьа имаӡам ҳәа угәы иаанагарын.
– Ара аҿысра маҷк иманшәалам аӡәаӡәала шәаҿызгароуп, – иҳәан, Хынтрыгә даҿамлакәа даагылт.
Ҳгәы имышьҭырц азы акәхап «маҷк иманшәалам» ҳәа зҳаиҳәаз.
– Ҳхынҳәрыма? – иҳәан Хынтрыгә даасҿаԥшит, ҳашшәаз ибазар акәхап.
– Мап, ҳхынҳәӡом, ҳаҿысроуп, – ҳҳәеит ҳазегьы.
– Ус анакәха, аӡәаӡәала шәаҿызгароуп…
Аԥхьа сара соуп ишьҭаланы иаҿалаз.
– Сшьапы ахьықәсыргыло цқьа уахәаԥшла ианеиҭазгалак аҭыԥаныҵәҟьа уара утәы ықәыргылала, – ҳәа сгәы сҽаниҵеит.
Арахәыц еиԥш ипаӡа иаҿгаз амҩа ҳаҿысны ҳнеиуан Хынтрыгәи сареи ҳхала, егьырҭ зегьы игыланы иаҳзыԥшын. Сылақәа ааихмырсыӷьӡакәа ишьапқәа срыхәаԥшуан, иахьиргыло аҭыԥ сцәеилагар ҳәа сшәаны… Инықәыргыланы ишаашьҭихлак аҭыԥаҿы сара сшьапы нықәсыргылон. Џьарак узааҭгыломызт, уццакынгьы узцомызт. Ҳанаҿала нахыс Хынтрыгә ацәажәара даҟәыҵит, ԥыҭк ҳанынаскьа, алада ахԥсҭахьы умԥшын, аҩада уԥшла ҳәа ибжьы ааҿыҩит ацаҟьа ҟьантаз.
Ииашаҵәҟьангьы алада уԥшратәы иҟамызт, аҵа аҟынӡа улаԥш наӡомызт, ублахаҵ ааилахынҳәны маҷӡак иадамхаргьы уанаазаза-маза ҳаӷеимшхара уалҟьаны хланҵы унҭахәаша уцон ахаан убаҩҷа ахьрызҭымго ашҟа.
Абжараҟынӡа ҳнеиуан еиԥш, сшьапы ахьнықәсыргылаз иамкит, ахаҳә сыҵакәымпылын саҿҟьеит, нацәкьыск ашәпара ада змамыз ҵиаак ацаҟьа иалиааны иалагылаз сҽаларԥсны искит. Иара убасҟанҵәҟьа Хынтрыгә даасымҵасны дыҩсыхан сшьапы саақәимыргылазҭгьы, сҽаларԥсны искыз
аԥымаҵә ашьаҭа ныҵҵны саманы ицон. Аиаша ами иуҳәаша даара сшәеит, аԥсраҵәҟьа ала сҭамԥшыцызт убри аҽнынӡа. Сшьамхқәа сыҵамгыло, сарыхьҭашьызшәа сыци-сышәи еиҵамгыло сҟанаҵеит.
– Умшәан, угәы умышьҭын, ахацәа рымҩа ауп ҳазну, – иҳәеит Хынтрыгә.
Уи иажәақәа «ахацәа рымҩа ауп ҳазну» ҳәа ииҳәаз, ашәара исоуз насыхҟьа иргеит, сшьамхқәа ӷәӷәаӡа иаасыҵагылт.
– Уареи сареи ҳахьынӡааз, уаҩ дзымааиӡац… Иазҳархап, ҳашьҭахьҟа ҳхынҳәып – иҳәеит, изаҟаразаалак шәарак ибла ихумбааӡо.
Еилыскаауан, сара сзы ауп ҳхынҳәып ҳәа зиҳәаз, ихала иакәызҭгьы уи ашьабысҭа еиԥш дласӡа даҿысны дцон.
Ҳхынҳәып аниҳәа џьеи мап скрын…
Ҳгьежьит, егьазундазгьы сгәы аҭыԥаҿы иааиуамызт… Имаҟа садҿаҳәаланы саҿигеит.
Сҩызцәа ишьхныԥсыланы игылан, саҿганы снаганы снарылаиргылаанӡа.
Нарцәы уцаны уааит ҳәа исыдныҳәалон. Хынтрыгә гәыраз дгылан дҳахәаԥшуан дыччо.
Хынтрыгә санеиқәирха ашьҭахь ауп Лакобеи сареи ҳанеибадырыз. Шәагаала даҩцамызт, деинҭәылагьы дыҟамызт, уаҩ фархьк иакәын, аха амца далаурԥалар икьысаанӡа иалԥоз дреиуан, хыла хшыҩла даара дҵарын. Зегьы рыла дфырхаҵан, ижәлари ахақәиҭреи ихы рықәиҵон, ахәыҷы инаиркны аду иҟынӡа зегьы дырнаалон… Ижәлар дышԥарҭахыз, бзиа дышԥарбоз, ихы хәыцк алшәар ҳәа ихӡыӡаауан… Иара изы иаҭаххар рыԥсҭазаара еигӡомызт… Заҟа бзиа иҟаз Аԥсны иара напхгара ахьынӡазиуаз… Ҳгәаанагарақәа аартны еибаҳҳәон убри аҟынӡа ҳаизааигәахахьан. Бериа дицәымӷын игәра игомызт, «ихы инаркны ишьапаҟынӡа дҟьашьуп, даара дхәымгоуп, иуеиҳәо акәӡам игәы иҭоу… Иуҵеигало уздырӡом… Уи сара деилкааны дшыздыруа еиԥш, шәарҭ аӡәгьы дшәыздырӡом. Изуасҳәозаалакгьы уҽицәыхьчала… Уи ихалашьа злаҟоу ала лассы Қырҭтәыла дазымкыкәа Москва дааны, аҳәынҭқарра зегьы импыҵаихаларц ақәимкуазар сыхьӡ ҳәаны усмыԥхьан» ҳәа изныкымкәаны исеиҳәахьан… Сара, ухы ицәыхьчала ҳәа дсылабжьон… Иара ихы изымыхьчеит… Қарҭ дахьнеиз иааиқәшәаны дыԥсызшәа рыларҳәеит, аха сара уи агәра сызгом… Бериа ахәшә иҭаны дишьит ҳәа усҟан иныҵаҩ-ааҵыҩны иааҩыз… аԥхьаҵәҟьа исызхамҵеит, аха иахьа уи ус шыҟаиҵаз агәра згоит… Хымԥада, Бериа агьангьаш Лакоба ахәшә иҭаны дишьит.
Лакоба Аԥсны напхгара ахьынӡазиуаз Бериа ацәгьаршҩы ииҭахыз изалагӡомызт, ашәҭқәа ртәыла ԥшӡа хәыҷы… Дзыцәшәоз даныҟамла, аҽны инаркны Аԥсны анарҳәы-аарҳәра далагеит иааиҭахыз зегьы алагӡо. Иахьагьы исзеилкаауам уи аџьныш, аԥсуаа убасҟак изицәымӷыз. Ҩынтә аполитбиуро аилатәарақәа рҿы аԥсуаа Ҟазахсҭанҟа рахгара апроеқт азырхианы азҵаара ықәиргылахьан. Аҩынтәгьы Сталин ақәҿимҭит… Макьана ҳаарԥеиԥшып, мамзаргьы уаҳа уаламцәажәан уи азҵаара ҳәа акәзу иҿымҭра иаанагоз, аҳәара уадаҩуп. Хрушьчов уажәы абарҭқәа данрызхәыц, иҟалап уи Аҟәа адача сзыргылара иҽазҵәылхны дзашьҭалаз, «ипланқәа» рхыԥхьаӡараҿы иалазар аԥсуаа рахгарагьы ҳәа агәаанагара иоуит.
Хрушьчов игәы дамжьаӡеит… Иашоуп, Бериа план хадас имаз Аҟәа адача изыргылара дгьежьуа дзашьҭаз сҽысзизааигәатәуазар ҳәа акәын. Иахьеи уахеи дахьимбоз инапы ахьымнаӡоз даныҟала, дицәыхараханы данаанха дахыԥсаауан.
Сталин ихаан дамышьцылахьази, аҵыхәтәаны иԥсымҭаз дидирҟьеит акәымзар, иԥсы агәыцә даларгыланы димамзи. Дара аҩыџьа рхала иааидтәалан, атәыла дуӡӡа иқәынхоз, ажәларқәа зегьы рлахьынҵа рыӡбон. Џьоукы хдырҵәон, аҽа џьоукы ндырхон. Сталин еиԥш акәын Бериагьы зегьы шицәшәоз… Хрушьчов иҿгьы ус дҟаларц иҭахын… Иҭахын акәым, иааҟамларгьы зуам ҳәаҵәҟьа иҽазышәаны, ҩысҭаарас, гызмалрас илаз зегьы еизакны дашьҭан, уахгьы-ҽынгьы дмыцәаӡакәа.
Аҟәа адача аргылара Хрушьчов дизақәыршаҳаҭхар, игәҭакы зегьы нагӡахоит ҳәа иԥхьаӡон. Аха Хрушьчов акгьы ахьахимҳәаауаз деиҵанарӷәӷәон, иаанагоз издырамызт.
«Ма ааи, ма мап, изакәызаалак акы иҳәар схы зқәыскуа сымдыруази. Дҟәызгаӡа дтәаны дсыхәаԥшуеит, игәы иҭоу иҿы
иаирҳәом»… зны абас дхәыцуан, аҽазны «исҭахымызҭгьы иаразнак мап ҳәа уасымҳәози, анақәҿысымҭ, сақәшаҳаҭуп ауп иаанаго. Уззыԥшузеи, апроеқт аҟаҵара иаларга» ҳәа акәзар уи иҿымҭра змааноу?
Уажәы аҭагылазаашьа злаҟалаз ала Москва иареи сареи еизааигәахашьа ҳамаӡам… Аԥсныҟа дсызгар, дыркәымпылуа ишысҭаху снапаҿы дсоуан. Машәыршәа акәӡам сара уи азы адача ҭыԥс Аҟәа залысхыз. Уи Аԥсны бзиа ишибо здыруеит. Аԥсуаа ахгатәуп ҳәа азҵаара ықәсыргылацыԥхьаӡа, зегь реиҳа изгәамԥхоз иара иакәын. Аполитбиуро аилатәара ахьынӡацоз ҿиҭуамызт, аха ҳанаадәылҵлак: «Ирымоукуазеи, иҟарҵазеи цәгьарас рыԥсадгьыл иахгамзар амуа. Аӡәгьы иԥырхагоу милаҭӡам иахьа сара сыԥсы ҭаны абра сахьгылоу зыбзоуроу аԥсуа нхаҩ иоуп… Уаргьы Аԥсны акәӡами уахьиз… иудыруазааит сара аԥсуаа рахгаразы снапы шышьҭысымхуа, упроеқт мап шацәыскуа», ҳәа изныкымкәа исеиҳәахьеит… Сталингьы ус акәын «иузырухьозеи абасҟак рцәымӷра укратәы еиԥш, бзиарамзар цәгьарак урҭ ауаҩы изыруӡом… Баҭымтәи аԥсуа нхаҩ Ҳашым Смырба сеиқәирхахьеит. Аԥсуаа сцәымӷӡам сара» ҳәа акы аасҳәар игәаԥхомызт, сҩыза иоуп иҳәон. «Сара Коба уара Лакоба» ҳәа дишьҭан, еизааигәан. Аха нас ишԥаҟалеи Лакобеи иареи реизыҟазаашьа? Пицунда «Ԥсыӡкра данцоз»… амшын дхыланы дышнеиуаз, аԥшаҳәаҟынтәи ицәыҵатәаны еихсит. «Иҳаихсит ҳҩыџьегьы ҳкылкааны, аха аразҟы ҳаман, ҳаиқәхеит» – иҳәеит Сталин усҟан.
… Уҩыза гәакьа Лакоба иоуп еиҿызкааз ҳҭархара ҳәа аниасҳәа Сталин дгәааит, ахәгьы-аҿгьы сықәимырыглт. Аха ашьҭахь хәыҷы-хәыҷла агәра исыргеит иара шиакәыз чарҳәара ҟазҵаз, аҳәаахьшьцәа азыҟаҵаны ишимаз, уи аҽны Сталин иҭархаразы.
Лакоба даныԥсы Сталин адышшыларатә телеграмма ааимышьҭӡеит Аԥсныҟа. Игәи-игәи еилаԥшуа, ашьҭра еиҳа игәы азцо дыҟоуп ҳәа Москвантәи адырра ансоу, Троцки дыԥсит ҳәа уаҳаны адышшылара ҟауҵар еиԥшхоит, Лакоба иԥсра угәы ишалсыз Аԥсныҟа ателеграмма андәықәуҵа ҳәа иасҳәеит. Усҟан дсықәшаҳаҭхеит.
Сталин ателеграмма ааишьҭызҭгьы Лакоба иԥсра игәы ишалсыз атәы зҳәоз, уи зхы иазырхәоз рацәаҩхон. Саргьы исҭаху зегьы сзыҟамҵо снапқәа ҿанаҳәон.
Лакоба даныржуаз аҽны иҟаз ажәлар Сталин ителеграмма ианбаԥхьои ҳәа рлымҳа кыдҵаны иӡырҩуан. Зегьы ирдыруан урҭ ишеиҩызцәаз, ишеизааигәаз.
Сталин иҟынтәи адышшыларатә телеграмма аныҟамла, рыбжеиҳараҩык ирҳәо рҿамшәо иаанхеит… Аԥснытәи аиҳабыра ари бзиарак ишазҳәамыз гәҩарас иркит, иара уи аҽны нахыс ргәы рымҟьеит.
Ажәак ала, «Сталин ақәыџьма имҩахҟьара сылшазар, Хрушьчов амшәҳәыс ижьара, иҟаҭәара иахсырҵуазеи… дцан, даан, аԥсра дахзырԥаз аԥсуа нхаҩы дихашҭӡом. Аҟәа идачаҿы, игәы каршәны ҭынч дыштәоу «сеиқәирхеит» ҳәа дзыцәнымхо раԥхьа дгыланы аԥсуаа рҟамақәа ҭԥаа уаҳшьуеит ҳәа ишихагылоу исырбап… Амшә еиԥш дырбыбны дрыласҵап… Ишыгәрагацәам, апартиеи Асовет мчреи рзы ргәы шыцқьам, ишаӷацәоу ихасырҵап… Уи алагьы аԥсуаа рахгара сырццакып», ҳәа дхәыцуан.
Хыма ԥсыма ирццакны апроеқт дирҟаҵан, инаган Хрушьчов иаԥхьа иқәиҵеит, даара гәахәарас иҟаҵаны идикылоз џьишьон, аха иаартны дагьаӷрамԥшит, ажәакгьы ахимҳәааит.
Абзиара ҟасҵоит ҳәа сшаҿыз схамыждара ҟасҵазар? Апроеқт дааҳәынгьы дахәамԥшит, егьырҭ аполитбиуро ачленцәа аламырхәӡакәа уареи сареи ҳхала Аҟәа адачақәа рыргылара ҳалагар ҳарзеилкаауам… Сара исмырҳәакәа уара урацәажәа, изҭаху дҟалозар мап рыцәктәым ҳәа акәзар абасҟаамҭа иҿымҭра иаанаго ҳәа, аҽа хәыцрак изцәырҵын аԥхьа Булганини Маленкови драцәажәеит, маӡала Микоиангьы еиҳәеит, аха ахҩыкгьы еибыҳәаны иҟазшәа аҭак ирымҭаӡеит. Шьҭак зынӡа ахәыцрақәа ддырҟьалеит.
Анышә дыҵаланы дзыҵымҵит, аамҷыдарахаз иааҟаимҵаз ҳәа акгьы аанымхеит, аха адача азҵаара ацәашьы ххаӡа иаркны ишуку иумпыҵацәар еиԥш инаимпыҵацәа ицеит.
Москва дуӡӡа дазкуамызт, дгәааны дычны дытҟәацырц егьигмызт, амаҵура ҿыц ирҭаз иара изы иҭшәахан, дҭархха дҭарҟаца дакын, дзынаҳәы-ааҳәуамызт. Ԥаса аполитбиуро ачленцәа зегьы ршәаны амацәаз ахы иҭаргьежьуа ишимаз еиԥш амчра ахьимамыз, аԥсыӡ аӡы зҵабаны аҟәара хаҳәқәа зхы рынҟьо ирықәхаз деиԥшын.
Дхәыҷны дҩагылазар аахыс ианзқәиклак зегьы ԥышькласрада изықәҿио иааиуаз, раԥхьаӡа акәны игәҭакы изынамыгӡакәа дылҵшәадаха даанхеит.
Азнык азы, игәы цеит, иҽызкәыршаны иикыз агәыцә дахьыҩрны хланҵы дызлаҭалаз ала днапҟьа-шьапҟьаны махәык аԥынҵа акәзаргьы дахьынԥашаланы иҽизаанымкылакәа дыцҟьа-шәҟьа дышцоз агәра игеит, Аҟәа адачақәа рыргылара аниқәымҿиа.
Аха Бериа алакә аҿы «зхы хсаны инкажьны… ихы хызсаз иаҳәа аҭра иҭалаанӡа зхәамц аҽа хык аалҵны изхагылоз» ҳәа ззырҳәоз дреиуан.
Ҽнак шьыбжьаанӡагьы иҽамеимырхеит, иаразнак ихы ихагылаз ԥсахны аҽа х-ҿыцк ихаиргылазшәа иҽааиҭакны деиҵас дууааӡа дыԥан, ахаан дызҭымҵуа дызҭаҳараны иҟаз ажра дахыԥаны, нырцәҟа дкаԥеит. Уахьынтәи даахьаҳәын, схазҩахәы шәымоуп… шәызегьы шәшьапы сықәыргыланы ажра сҭашәыжьырц шәҭахын… Ҳауа иҭаҳауа даабап… Шәара нырцә шәаанхеит сара аарцә сыҟоуп кьыс сымаӡамкәа, шәызегьы аӡәаӡәала уи ажра сара сзы ижәжыз шәара шәҭасмырхәашозар саб Ԥауле сиԥам ҳәа ргәаӷ дыкны даго аполитбиуро ачленцәа зегьы Хрушьчов дназлаз, мцурак рыҵагаланы, дара дара еичырчаны, иара инапы имырҟьашьӡакәа, аганахь дгыланы, игәы дҭаччо дрыхәаԥшуа, ишықәибахуа ибарц азы иҟаҵатәузеи ҳәа дыцәгьахәыцуа даатәеит.
Бақәа, Қарҭ, Москва аус ахьиуқәоз, ауаа реинҟьаразы, реибарфаразы аԥышәа ду иара иаҟара измадаз, зынӡа ихы џьабаак амырбаӡакәа иӡбеит иҟаиҵашаз.
Сталин иԥсы анҭаз, ианеизыбзиаз, игәра ганы ииҳәоз анхеиҵоз еиԥш аамҭак имазҭгьы Бериа Аполитбиуро ачленцәа уажәы датәазымбақәо ҽнакгьы инеигомызт, рызегьы ирбаандаҩуан, Акоммунист партиа шәаӷацәоуп ҳәа, аха уи аамҭа хынҳәышьа амаӡамкәа ицәцахьан, зҩыза звыршьааз ақәыџьма ахала ианаанхалак еҳагьы иаҿаапкны, ԥсы зханы иааԥыло зегьы ирышьҭалоит рыхәдақәа ԥызыжәжәоит ҳәа шырҳәо еиԥш, уи усҵәҟьа имчхомызт акәымзар даарылагьежьны рызегьы рыхәдақәа ԥижәжәон. Аха абаа кылжәаны сцоит ҳәа хыла иасыз еиԥш, абаа акгьы амыхьӡакәа иара ихы надԥыххаала ицар ҳәа дшәон. Баас ииԥхьаӡоз КПСС Ацентр Комитет акәын. Хаха дажәымлакәа аҵа аҵшәаара далагеит, ус изыҟаҵар аҳәынҭқарра аилажьра изымариахон. Напы аиркит ареспубликақәеи аобластқәеи рнапхгаҩцәа, Асовет мчра иаӷацәоушәа ашәҟәы цәгьақәа рзыҟаҵаны аӡәаӡәала рмаҵурақәа рамыхра, рырбаандаҩра, мчыла рҿахәы рҿыхра… «Ажәлар ҳраӷоуп» ҳәа рҿала иддырҳәаанӡа идыргәаҟуан, рыԥсы мцо имаауа иҟарҵон. Урҭ рхаҭыԥан, иара итәқәа аполицеицәа нахаргыло, аҵыхәтәан Ацентр Комитет иаӷоуп ҳәа аара рыдҵаны ирбаандаҩырц, атәыла амчра зегьы иара инапаҵаҟа иааигарц.
Автономтә республикақәеи, атәылаҿацәқәеи аобластқәеи данрылга Украинеи Белоруссиеи рнапхгаҩцәа ықәызгаша аус еиқәырҽаҽаны Ацентр Комитет аҿы инаганы иқәиҵеит… Убасҟан ауп аполитбиуро ачленцәа ацәа иаалҵызшәа иааԥшны ианырбаз Бериа ирҭаз амаҵура, абга ауасақәа хьчала ҳәа иамаздаз ихьыз шрыхьыз.
Аҽа мышқәак иаӡар иҟаиҵашаз здыруадаз, акгьы игӡамызт, Аполитбиуро ачленцәа рхаҭақәагьы ацәгьа рыбжьаҳәо дара-дара рыгәра еибамго, аҟынӡа инеигарц, аха игәҭакы дахьырмыгӡеит, амаҭ еиԥш ашҳам иҿыкәкәа Кремль дшыҩназ ааиҵырхын, ддырбаандаҩит.
Заҟаҩ ргәахәтәы иахьимыгӡада, заҟаҩы харада барада аара рыдҵаны рыԥсҭазаара иҿаҟәада, заҟа ҩнаҭа ашә маатӡо иакызеи, заҟаҩы еибакәеибаха иаанижьда, заҟаҩы рыбзиабара ишьыда… Заҟа гәнаҳара ҟаиҵаз ԥхьаӡашьеи еиҭаҳәашьаси иамоузеи. Аҵыхәтәаны зегьы изеизыкәкәеит. Жәлар рҿаԥхьа арыцҳара ду иҟаиҵахьаз, ихаҭа шәатәыс иоуит. Иаразнак иԥсы ҭымхкәа, иара ауаа ширгәаҟуаз еиԥш хәыҷы-хәыҷла дшьабар акәын…
Шәалга шәызсыхәаԥшуазеи шәсеихсны сышәшьы ма сыкнаҳаны сышәхәары ҳәа даҳәо аҟынӡа аԥсра алакҭа дҭаргыланы дҭарԥштәын… ма дыкнаҳаны амца маҷ-маҷ иҵаҵо дбылтәын. Аха изыхҟьа здыруада, иҟалап дара ашьра иқәызҵазгьы гәнаҳарак ҟамҵаӡакәа иауҟахыз, «шәаргьы шәыцқьам. Сара сыхәдацәаҟынӡа сӡаагылазар шәаргьы шәшьамхаҟынӡа ашьаӡа-гәаӡа шәӡаагылоуп» ҳәа, апатара далагар ҳәа рхы иацәшәазар акәхап, фымш рыда ахьихдмырҵыз зыхҟьаз.
Иус аӡбара иалагеит декабр 18 рзы (1953 ш.) иалгеит 23 рзы. Уи амш аҽназоуп (1936 ш.) Бериа Лакоба ахәшә иҭаны дишьразы аниӡбаз. Усҟан уи игәы иаанагозма, иԥхыӡҵәҟьагьы
иалашәозма жәибжь шықәса рышьҭахь декабр мза 23 иара изгьы уи аҵыхәтәантәи имш шакәхоз. Аха ишырҳәо еиԥш, хыхь иҟоу иаҳхылаԥшу зегьы ибоит, агәнаҳара ҟазҵо, аԥсра бзиа иоуӡом, ԥсышьацәгьала даныӡаауеит адунеи.
Бериа 1936 шықәса декабр 23 рзы ашәа иҳәон, дгәырӷьон саӷацәа руаӡәк силгеит… аха 1953 шықәсазы уи амш аҽны ажәлар зегьы гәырҩон ашьажәҩы ахәымга адгьыл даныӡааит ҳәа.
Аӡбарҭатә зал аҿы, даара агәыӷәӷәа змамыз изычҳауамызт СССР апрокурор хада Руденко, уи ахәымга иҟаиҵахьаз ацәгьарақәа идыԥхьаӡалаз акакала реиқәыԥхьаӡара даналга.
Бериа иҟаиҵаз адҵала акгьы зхараӡамыз ауаа шдыргәаҟуаз, аихаҵәы ршны ишрылырҳәоз, рлымҳа аҵәымӷ ҭаргыланы иасны ишаларҵоз, ирҿасны рхаԥыцқәа шыҵырхуаз, ршьапқәа рыла икнаҳаны ишыршьуаз. Ҵыхәаԥҵәарак анамоуӡа азыӡырҩцәа ракәым иара Бериа ауаҩы ишьра кәтык ахәда ахҵәара еиԥш изыԥхьаӡоз изымчҳакәа илымҳақәа иџьгәеит иимырҳарц азы.
Аусӡбара далахәын Қырҭтәыла азанааҭ еидгыла акомитет ахантәаҩы Кәаҷава. Аматериалқәа дрыԥхьо дышнеиуаз, аҳәсақәа шаҟаҩы рцәа ԥиҽхьаз зныз аниба, апрокурор ишҟа аҳәара ҟаиҵеит, рыхьӡқәеи рыжәлақәеи имҳәарц, избан акәзар урҭ рыбжеиҳараҩык Асовет ҳәынҭқарра анапхгаҩцәа рыҳәсақәа ракәын.
Иус аӡбара иалахәыз, аӡәымзар аӡәы дихамышшааит, уажәыгьы иԥсы зҭоузеи ҳәа ицәымӷра рыманы ихәаԥушан, еицҿакны ирыӡбеит дкыдҵаны дышьтәуп, ԥшрак ҟамҵаӡакәа ҳәа.
Бериа ашьраҵәҟьа сықәырҵоит ҳәа дыҟамызт… Дышьхынԥсыланы даанхеит, илақәа кыдхаланы, ихы-иҿы ҟьаланы иҟалаз ҳәа акгьы азеилымкааӡо дҟәызгаӡа дааҟалеит. «Дышьтәуп» ҳәа аҵыхәтәаны игаз абжьы ихы иасны маҟҿаҳәара анышә дыҵанацалазшәа иҽизмырҵысуа данаанха, аканвоицәа игәҭасуа аимаа татақәа ишьаҵаны аҩбатәи аихагылаҟынтәи ахыбра аҵаҟа иҭачаԥаны иҟаҵаз абункер ахь дылбааргеит. Абункер алашьцареи алашареи еимаркуа еишьылӡа акәын ишыҟаз, аҭӡамцқәа зегьы баашны, бжьык дәылыҩны адәныҟа цашьа амаӡамызт…
Абраҟа акәын дкыдҵаны дыршьраны иахьыҟаз.
Аҭӡамцқәа руак абжа ӷәыла ичаԥан, дадыргыланы ианеихсуа ахы мбрырц, аӷәы иааннакыларц азы.
Бериа днаганы аҭӡамц дадыргыланы, хыхьтәи имаҭәа анишәырх ҵаҟатәи мацарала данаанха, убасҟан ауп ихы аҭыԥаҿы иааины амықәшәатә шизыԥшыз анидырыз.
СССР апрокурор хада Руденко деиҭаԥхьеит ашьра иқәырҵаз, иара абра ишынагӡахо.
– Ажәа сышәҭ акы сҳәарц сҭахуп, – Бериа дқыџьқыџьуа апрокурор ишҟа ҿааиҭит.
– Иуҳәаша уҳәахьеит… иҿы еихашәк, – ибжьы ааҩныҩит апрокурор.
– Уара ибзианы ухысуеит, ухымҭа кашәаӡом, – иҳәан Москватәи арратә округ акомандаҟаҵаҩ аинрал Москаленко Бериа апалач иеихсра идиҵеит афицар қәыԥш Виктор Иуферов.
– Аҩыза аинрал Москаленко, ахысра азин сара исымазааит, абри иубо «апарабеллум» ала аибашьраан афашистцәа шаҟаҩы џьаҳанымҟа идәықәсҵахьадаз, – иҳәан амаршал Павел Феодор-иԥа Батицки, Бериа уажәыгьы иԥсы ҭаны дахьибоз изымычҳауа, Москаленкои Иуферови раԥхьаҟа диасны даагылт, итапанча аҭра иҭыхны икны.
– Уақәиҭуп, уалга инагӡа! – Амаршал аҳәара иҟаиҵаз дақәшаҳаҭхеит Руденко.
Убри аамҭазы Бериа ҩыџьа аруаа наҟ-ааҟ идгылаз амаҭ еиԥш днарыбжьҵәрааны, ҵаҟа иҽкажьны дҳәазаны аусӡбара хантәаҩра азызуаз амаршал Кониев, ишьапы дахьынҳаланы агәыӡра далагеит, сшәымшьын, сыԥсы ншәырха ҳәа дхәаауа. Аха иаразнак иааихаххын даашьҭԥааны днаганы, аӷәы зыдҵаны ичаԥаз аҭӡамц днадырҳәалт иҽизмырҵысуа.
Батицки гәшаҭарак ҟамҵаӡакәа иԥсырҭаҵәҟьа иарбаны дхысит. Аҟыт ихымҵит, аҷыт изымҳәеит, илақәа ааҳәны ихы нхьыдышьшьит… Аԥсҭазаараҿы цәгьарас иааҟаиҵахьаз зегьы хызаҵәык азхеит…
– Џьаҳаным уҭыԥхааит, уара мшымыжда аҽны зан илыхшаз… – Ахысыбжь ашьҭахь шьҭыбжьы ҩнымыҩӡо аҿымҭра хьамҭа абункер аҩныҵҟа иҟаз Кониев ибжьы аалҩит, Бериа днеихагылан дшалгаз, ԥсышьацәгьа шиоуз, агәра ганы ишьҭахьҟа данаахынҳәы.
…Бақәа Қарҭ аус аниуаз Бериа Москва дацәыхаран, дзакәыҵәҟьаз деилкааны дрымамызт… Аха атәыла агәеисырҭа аҳҭнықалақь ахь даниарга, дызлагылан аус зциуаз ишԥарызгәамҭеи Сталин Кавказынтәи амаҭ кны иааганы Кремль ишьыҩнеиҵаз.
…Март 29 (1949 ш.) Бериа 50 шықәса ихыҵра Сталин иазгәамҭакәа иаанижьуазма, иарӷьажәҩа атәылаҿы зегьы иреиҳаз Ленин иорден ианеишьеит.
Аха иџьоушьаша иарбанзаалак џьара статиа хәыҷык иадамзаргьы акьыԥхь ианымлеит. Избан ус изыҟалазеи, аргаматәра ажәлар дырҳара зҭахымхада? Иара ихаҭа иакәзар иацәшәаны мап ацәызкыз?
«Ҩажәа шықәса ихыҵаанӡа, дабаҟаз дҵәахны, аҵла гәаҩа дҭатәазма? Ажәҩан ахьтәи дылбаама? – ҳәа иҭҵаара иалагар икариера шицәыӡуа дазымхәыцуа дҟаларымызт.
… Бериа дырбаандаҩны иҿахәы аниҿырхуаз, азҵаара ирҭеит, Азербаиџьантәылатәи ЦККП(б) архивтә документқәа Аахыҵ Кавказтәи ареспубликақәа рнапхгаҩыс аус анууазтәи уусура, убиографиа, ухарактеристика зныз ыҟаӡам, иагәылхуп. Москваҟа аусура уаниарга ашьҭахь ауп ианыӡыз. Уара уоуп изгаз рҳәеит, иашоума?»
– Сара соуп азин ҟазҵаз. Ҳәарас иаҭахузеи сиашаӡам, сара саамҷыдарахаз урҭ адокументқәа аӡәгьы ибар ҟамло, идәылигар амуа, хаҭала иҭаҵәахны иахьсымаз. Аха усҟантәи ареспублика анапхгаҩцәа, Асовет мчра иаӷацәан, рыҽцәырымгаӡакәа ҵаҟа-ҵаҟа иаҵаланы аҵшәаара иаҿын… Сгәаӷ рыман, архивтә документқәа иреиҩаӡо ирышьҭан акы рбазшәа, акы раҳазшәа сырҟьашьырц, сыхьӡ ладарҟәырц исышьҭан. Аҵыхәтәаны урҭ зегьы асовет жәлар ишраӷацәаз рҿы рықәԥҽын, рықәнага иақәыршәан.
Азҵаара. Азербаиџьантәылатәи ЦККП(б) архив аҿы наӡаӡа ишьҭазарц зыхәҭаз уара ухаҭаратәы зҳәо адокументқәа ааганы усеиф иҭаҵаны иҵәахны иуман, уандырбаандаҩы ашьҭахь иааԥшит. Ацәаҿы иақәҩуп абас: «Аҩ. Бериа ихатә архив №2. Аҩ. Бериа иархив агәылаԥшра ҟалаӡом, иара ихаҭа азин ҟаимҵакәа» ҳәа. Знапы аҵаҩу дызусҭада, анбанқәа бжак аныҵхьеит аилкаара уадаҩуп.
Аҭак. Уи Меркулов инапы ауп… Меркулов схаҭыԥуаҩыс аус иуан… Игәра згон… Уи адагьы ҳара жәытәнатә аахыс ҳаизааигәазтәыз, ҳаидызкылаз даара ирацәаны иҳаман. 1938 шықәсазы ареспублика усҟантәи анапхгаҩцәа, гәаӷшақә ашшыбӷьыц ҩны Сталин ишҟа идәықәырҵеит, 1920 шықәсанӡа сара амуссоватистцәа рҿы аус зуазшәа, Асовет мчра ааира саԥырхагазшәа… Усҟан зегьы рызқәа сеиадырхеит, аӡәы заҵәык – Меркулов ида.
Меркулов ихаҭа Бериа иус анырӡбуаз азҵаара анирҭа аҭак ҟаиҵеит абас: Иарбан мшу, иарбан мзоу сгәалашәом 1932 шықәсазы, Бериа адҵа сиҭеит Бақәа сцаны ЦКПП(б) архив зегьы аарҳәны иара итәы зҳәоны иаасымԥыхьашәо адокументқәа зегьы рылыхны инапаҿы иааганы исҭарц.
Азҵаара Меркулов иахь. Избан абас иӷьычны акәымкәа аргама иалымшаӡози урҭ адокументқәа раагара.
Аҭак. Уи аамҭазы Бериа Аахыҵ-Кавказтәи Краиком маӡаныҟәгаҩыс дыҟан, сара цхыраагӡаҩыс симан, Азеирбаиџьантәыла ЦКПП(б) напхгара азиуан Мир Џьафар Багиров. Уи иареи сареи ибзианы ҳаибадыруан, Бериа сшааишьҭыз аниасҳәа, мап имкит, ацхыраарагьы сиҭеит, итәы зҳәоз қьаадбӷьыцкгьы архиваҿы иаанысмыжьит, иааганы инапы иасыркит. Бериа ус аргама изиҭахымхаз ҳәа сгәы излаанаго ала, иаӷацәа длаԥшықәырҵар ҳәа дшәаны акәзар ҟалап. Архив аҟынтәи идокументқәа алыхны изиго, дзыцәшәо акы имоуп ҳәа изырымҳәарц залшомызт.
Азҵаара. Угәы ишԥаанагои Багиров дзақәшаҳаҭхазеи, апартархив ус азныҟәара, зинс имаз?
Меркулов уи аҭак ҟаимҵеит. Бериеи Багирови ирзеилаз рацәан, урҭ аҩыџьагьы ибзианы еибадырит, амуссоватистцәа рҿы аус еицыруан. Асовет мчра аиааира агошәа анырбалак уахь ииасуан, иаҵахо ианалагалак еиҭах амуссоватистцәа рахь ииасуан. Бериа Қарҭи Бақәеи дрыбжьан, џьарак дазкуамызт, ихы ахьааирбыша издырамызт… Аиааира ахьаго ҳәа дыԥшын. Қарҭ данааилак Арҟаԥшь, 11-тәи архәҭазы аус иуазшәа ихы дирбон. Бақәа даннеилак маӡала амуссоватистцәа рыштаб аҿы дцаны Арҟаԥшьаа иҭиуан, планқәас ирымаз реиҳәон. Абас аҟамаҿы еиԥш днаҳәы-ааҳәуа Арҟаԥшьи амуусовзистцәеи дышрыбжьаз иҵҵит. Усҟантәи Закбиуро амаӡаныҟәгаҩ Киров, АЗЧК аиҳабы Багиров
ишҟа ателеграмма ишьҭит «Иахьаҵәҟьа даанкыланы дшәырбаандаҩы ачарҳәаҩы Лавренти Бериа» ҳәа.
Ателеграмма анроуз аҽныҵәҟьа дырбаандаҩны АЗЧК абахҭа дҭаркит Бериа.
Бериа ашьацҳәа иаҿашәаз абгахәыҷы еиԥш ҿыҵшьа имаӡамызт, иус қәнагала иахәаԥшны ихәҭаз дақәыршәазҭгьы. Закәытә гәнаҳара дуӡӡоузеи иҟарҵаз уи деиқәзырхаз… Усҟан ибӷа ылаԥҵәазҭгьы уаҳа изеиҵымхуа, абасҟатәи рыцҳара ҟалозма ҳтәылаҿы.
Мчыбжьыкгьы дҭакымызт, дынҭарԥаланы дааҭигеит иҩыза бзиахә Багиров. Ус ҟаимҵаргьы ауамызт, уигьы Бериа инапала шаҟаҩы рзы анышә ииржхьадаз «…уажәы дицымхыраар» апатара далагар ҳәа дацәшәаны хәдықәҵара изуны дҿихит, иара инапаҵаҟа аусура далаиргеит, аԥхьа АЗЧК афинанастә нхамҩатә ҟәша аиҳабыс дҟаиҵеит. Шықәсқәак ааҵаанӡа ихаҭыԥуаҩыс дҟалеит. Бериа усҟан 20 шықәса ракәын ихыҵуаз.
«…Иарбан усзаалакгьы инапы иануҵо ихы-иԥсы ақәҵаны инаигӡоит. Маҵурас дызхаургылалакгьы, даԥсоуп, абаҩхатәра ду змоу напхгаҩуп, акоммунист партиа даӡрыжәхьеит… Уи иеиԥш амцабз иаҩызоу, акы иацәымшәо, аиаша зхы ақәызҵо роуп иахьа ҳара ҳҳәынҭқарра иаҭаху акадр ԥшаалыхқәа…» Абас ахәшьара ииҭеит Багиров, Бериа апартиатә усурахь даниаргоз.
Киров аҽа хәшьароуп ииҭаз. Уи абас иҩуан: «Бериа амаҵура ҳаракқәа дызрышьҭоу играқәа алахиҩарц азы ауп. Уи адәныҟа иузидымбало аҟазшьа бааԥсқәа ҩныҵҟала иҵәахны имоуп. Аиҳабырахь шьаҿак ҟаиҵацыԥхьаӡа дшәарҭахоит, иус злоугьы изламгьы иҽалеигалоит маӡа-аргама. Инапы ҟьашьуп, иламыс цқьам, игәы хәашьуп. Игәыдымӡало сгәыҵаскуеит ҳәа далагоит. Иҩаӡара иҽхырҳәҳәаны ихы ауаа дырбара дашьҭоуп, ҟазаралгьы инаигӡоит.
ЧК-а аус аниуаз, инапы ианыз акәӡамкәа апартиеи Асовети рнапхгаҩцәа сатәарбо, исыцәшәо сҽыҟасҵоит ҳәа дыцәгьахәыцуа маӡала дрышьклаԥшуа дрышьҭан, аконтрматериалқәа еиқәырҽаҽаны Сталин ишҟа идәықәиҵон.
Абарҭқәа реиԥш ҟазҵоз амаҵура ҳаракы ахь инагара шәарҭоуп» ҳәа.
Киров усҟан Бериа ахәшьара ииҭаз Сталин ихаҿы иааганы дазхәыцызҭгьы, акариера амардуан дызҿаланы дҩеиуаз иҵаԥҵәазҭгьы, ашәҟәыҩҩҵәа, анаукеи аҟазареи русзуҩцәа, аҵарауаа… ауаа хазынақәа шаҟаҩы рыԥсы ҭаны иаанходаз. Издыруада иара Киров ихаҭагьы дҭамхакәа даанхазҭгьы.
Аха анцәа иҭыԥ адгьыл аҿы иаанызкылаз – Сталин илԥха-игәаԥха здиҵаз дызҿалан дҩеиуаз амардуан, иҵаԥҵәара акәым аҿаҟәараҵәҟьа згәаӷьуадаз.
Сталин абасҟак Бериа дзиҭахыз змааназ иара идыруан.
Бериагьы Сталин дызицәнымхоз… иара идыруан.
Аҩыџьагьы ирдыруаз ахаан аҽаӡәы идырраны дыҟаӡамызт… аарԥшышьа змам маӡан.
Сталини Троцкии акыр шықәса еиҿагыланы еибашьуан, аполитикатә хҿақәа еигәыдырҵон… Сталин аиааира игеит, аха ачымазара хьамҭа изааннажьит.
Аҩныҵҟатәи иаӷацәа зегьы ҭарханы, шьҭа исыбаргәузеи рыхәҵәы ықәсхит, срылгеит ҳәа игәы анааирҭынч, аԥхыӡ гәыҭҟьагақәа ибо, дырҳаны дааԥшуа, уинахыс дшәаны лацәеихьшь изыҟамҵо дшьақәҟьеит. Аԥхыӡ цәгьақәа иибоз рҿы даанхазҭгьы ибаргәыз, дышьҭаланы дмыцәаӡакәа дшааԥшуаз иҭаирхаз иаӷацәа, ахаан избап ҳәа дызқәымгәыӷуаз, рыԥсы ҭаланы икәша-мыкәша рыцәаарақәа ибошәа алаԥшҵашәарақәа иоуа далагеит. Акыраамҭа имацара даҿагыланы дықәԥон, изцәырҵыз ачымазара ҷыда аҳақьымцәа адамгалаӡакәа, аха даназымиааи, еиҳа-еиҳа илаҽны иргәаҟра ианалага… Иԥсхьазгьы зыԥсы ҭазгьы зегьы рҽеибыҭаны дыршьырц ишьҭазшәа, изцәырҵыз ачымазара агәра анинарга ауп Ленинградтәи академик – аеҵәа кыдызхуа аҳақьым ҳәа ирыԥхьаӡоз Владимир Михаил-иԥа Бехтеров дааганы данихәадырԥшыз. 70 шықәса ирҭагылаз академик аԥышәа дуӡӡа змаз уахыки-ҽнаки дааидымҵӡакәа дидтәалан. Имӡакәагьы иеиҳәеит ачымазара бааԥсы «параноиа» ҳәа изышьҭаз шихьуаз. Сталин ажәа «параноиа» иаанагоз изеилымкааит, изахьӡузеи уи ҳәа дизҵааит.
Уи иаанаго хыла учмазаҩуп ҳәа ауп. Уажәы-уажәы уеилашәоит, уҭынчӡа уштәоу ахәыцра цәгьақәа узнарҵасуеит. Зегьы урцәымӷушәа, уршьырц иушьҭоушәа унарбоит. Ишԥауасҳәари, ари еиԥш ачымазара зыхьуа аҳәынҭқарра дуӡӡа
аныҟәгара акәым игәра ганы аҽуардын аныҟәгара инапы анҵара агәаӷьра уадаҩуп. Ушьҭаҵаны ухәшәтәтәуп.
Абри ашьҭахь академик дхынҳәны иҩны дахьнеиз иааиқәшәан дыԥсит…
Ааи, дыԥсит!.. Уамашәа ибатәӡам, акыр зықәрахь инеихьаз академик дахьыԥсыз… Иџьашьатәу иԥсышьа шыҟалаз атәы ауп.
Сталин, аҳақьым иухьуеит ҳәа еиҳәаз, игәалаҟара зынӡа ибжьнахит. Аҭаҳмада, иара иоуп зхы цахьоу, исеиҳәаз закәызеи ҳәа цәгьа игәнигеит.
«Сталин дуӡӡа дычмазаҩхеит, дышьҭаҵаны дхәышәтәтәуп», ҳәа ауаа срылеиҵар, саӷацәа рхы иархәаны скариера аҵыхәтәа ԥырҵәар ауеит ҳәа дшәаны иҟаиҵара изымдыруа дшыҟаз ауп, Бериа дшиҭааз. Уи аҽаӡәгьы дицын, уааршанхаратәы аҟынӡа аинтеллигент ԥшра змаз. Ицәажәашьала уигьы дқырҭуан, ма дагыруан, иахьынӡатәаз ҩажәак-хажәак иреиҳаны имҳәеит. Сталин игәалаҟара бзиахеит Бериа даниба.
Уахыки-ҽнаки игәы акы амго ҿашәа гәыӡа ҟамҵаӡакәа дшыҟаз исасцәа анааи акрыфарагьы акрыжәрагьы игәаԥхо дааҟалеит.
Ҩба-хԥа сааҭ еидтәалан, акыргьы ржәит… Аҵыхәтәан Бериа ицны иааз илақәа иирбан адәахьы ддәылҵит. Аҩыџьагьы рхала ианеизынха акыраамҭа еицәажәон. Еибырҳәаз заҳаз аҭӡамц ҿаҳа-дагәақәа заҵәык роуп уаҳа уаҩԥсы рааигәа дыҟамызт.
Еибырҳәарыз?
Бериа дгәырӷьаҵәа дышьҭыԥрааны ажәҩан ахь дцарашәа ауп дышдәылҵыз.
Сталингьы ихьаақәа зегьы ихазыршҭыша хәшәы ссирк ааганы Бериа ииржәызшәа игәалаҟара бзиахәха идача абаҳчара дныҵалеит.
Иџьашьатәуп, аҳақьым академик Сталин дибарц дихәшәтәырц дахьааиз еиҳагьы «дырчмазаҩны» дцеит. Уи ишьҭахь Бериа ауаа ршьа зыртәоз даакылсын Сталин «дыхәшәтәны» дцеит.
Убри аҽны инаркны ауп Бериа Сталин иҿы ишиҭахыз днеиуа дааиуа даныҟалаз. Уаанӡа «ааҵрақәа» дрыҵагьежьуан, игәаӷьны ашәхымс дахысны ишҟа дызнеиуамызт. Иара Сталин ихаҭагьы игәы даднакыломызт, иааигәара инашьҭра
рацәак иҭахӡамызт. Днаскьаганы хара диргылон, иеилкаара даҿын.
Анцәа ауаҩытәыҩса дшаны дананиҵа аԥхьаӡа агәнаҳара ҟазҵаз Каин иоуп. Иашьа гәакьа диҵашьыцны дишьит. Аԥхьаӡа акәны, адгьыл ауаҩы ишьа ықәҭәеит.
Адгьыл дагәоуп, алымҳа амам акгьы амаҳаӡеит, ажәҩан лашәуп абла азҭам, акгьы амбаӡеит, аԥсаатә ҿаҳауп акгьы рызҳәаӡом… Абарҭ рыда ԥсы зхоу аӡәгьы имбеит, ахаангьы исыҵыҵраны иҟаӡам ҳәа агәра ганы иашьа дышьны иԥсыбаҩ ҵәахны дхынҳәны дышнеиуаз, адгьыл иазымчҳакәа ицәажәеит, аҵлақәа ашәы рышәҵаны имҩа аанкыланы игылт «Каин уашьа Авель дабоугеи?» ҳәа изҿырҭуа иалагеит… Ажәҩан икыдыз аеҵәақәа блаҵас зегьы рбо иааҟалан (убасҟак ргәы иалсит) «Каин уашьа Авель изуузеи?» ҳәа еицҿакны рыбжьы иқәдыргеит. Аԥсаатәқәа ракәзар иӷьаҵәыӷьаҵәит «Каин уашьа дышьны дкажьны ушԥацои?» ҳәа рыбжьы иаҳауа далагеит. Абарҭ агәыҭшьаага бжьқәа зегьы еилалан ауаа иддырҳаит. Каин агәнаҳара иҟиаҵаз хара изымгеит, уи аҽныҵәҟьа амра ҭашәаанӡа ихьӡеит, ажәлар рышәиԥхьыӡ дарганы иқәнага дақәдыршәеит.
Аҩажәатәи ашәышықәсаантәи Каин-Бериа ҩажәа-ҩажәижәаба шықәса инеиԥынкыланы агәнаҳа ҟаҵара даҿын… Зегьы ирбон зегьы ираҳауан, аха ишәаны рҿы ааихыхны акы рызҳәомызт.
Зуал уқәуу х-ҿҳәарак ирхыԥаргьы знымзар-зны итәы иумҭар шамуа еиԥш ауп ацәгьара, арыцҳара, агәнаҳара ҟазҵогьы иуалны иаԥхьа ишышьҭоу, знымзар-зны ишиҿагыло, ихәҭоу инамҭар шамуа.
Заҟа аамҭа бжьысзеи Бехтеров даныԥсызи ацәгьаршҩы Бериа дырбаандаҩны иус анырыӡбуази. «Бехтеров иԥсра аламҭалаз иҩны уиҭааит (Ленинград), уназгазеи, насгьы иуцыз дызусҭадаз… ихьӡ ижәла» ҳәа азҵаара анирҭа, Бериа дгачамкны даанхеит ииҳәо иҿамшәо… Убасҟан ауп уи агәра анигаз цәгьарас иааҟаиҵахьаз зегьы шиҵырхыз, рҭак ҟаимҵаргьы шамуаз.
… Академик уи аҽны аԥсреи иареи зынӡа еицәыхаран, ашьжьымҭан дааԥшит ихы-игәы имыхьуа, лакьакьа имаӡамкәа дыҟан. Длахҿыхӡа, агәалаҟара бзиа иманы дгылт. Есымша ишыҟаиҵалацыз еиԥш сааҭк дныҟәон, аҳауа цқьаҿы. Уи
ашьҭахь шьыжьхьа ыфаны иусурахь дцеит. Ашьыбжьышьҭахь аусурахьынтәи дхынҳәны аҩны дааины иҽааиҭныԥсахланы днатәаанӡа, Бериа иҩыза аинтеллигент ԥшра змази иареи ишьҭаланы иааҩналт игәыцхәыгәышьуа.
Бзиала шәаабеит ҳәа гәаартыла дырԥылт аԥшәма, иабеидыруаз иԥсцәаҳа иҩны ашә аартны дшыҩнаижьлаз. Бериа ҳәа Қырҭтәыла аӡәы дшыҟаз аҟара иаҳахьан, аха хаҭала диздырамызт.
– Сталин иҳадиҵеит, академик иҿы шәцаны сыхьӡала иҭабуп ҳәа сызиашәҳәа, сихәшәтәит, ахаан акгьы змыхьӡац еиԥш схы збо сҟалеит… Сыԥсадгьыл – Қырҭтәыла, амратәыла иҟало ашәыр хкқәа сыхьӡала иганы исызишәҭа, сара бзиа избо аҩы агьама ишәырба, – ҳәа ҳааишьҭит иҳәеит Бериа иҽыргьангьашны.
Ауаҩы цқьа, ауаҩы ааӡа, бзиарамзар цәгьарак ҟазымҵацыз, уахгьы-ҽынгьы ауаҩы игәабзиара ахьчаразы иқәԥоз, игәы иаанагозма аӡәы ахәшә иҭаны дишьуеит ҳәа.
Бериа иҩызеи иареи, амратәыла – Қырҭтәылантәи «ашҳам иааргаз иҿаҵаны, иржәны» ицеит. Аԥшәма гәыраз агәашә аҟынӡа инаскьаганы иҭабуп ҳәа раҳәаны дахьаахынҳәыз дук ихнамырҵит, иԥсҭазаара далҵит.
Атыҩ амза иахаԥаны иахарлашьцаны ианаку, аҽаҵмырӡыкәа иақәԥаны ианахнаҳәалак, еиҭаизшәа илахҿыхӡа, икаԥха-каҷҷо иаацәырҵны, адунеи аҽахьыгӡаны ишнықәлашаауа еиԥшҵәҟьоуп мшы мыжда аҽны ииз, жәлар раӷа, агәымбыл аԥсхашьҩы… (ихьӡ мацара анраҳалак заҟаҩ шәаны ргәы аангыланы аԥсҭазаара иалҵхьадаз)… ауаҩра зцәыӡхьаз, ахәымга Бериа, цәгьа-мыцәгьарас иааҟаиҵахьаз аарԥшны ихы иҭарԥаны, иҿала ирҳәаны, дырпатаны, жәлар рышәиԥхьыӡ изымгакәа, иус ӡбаны, алажә еиԥш игәыдҵаны данҭадырха ашьҭахь, атәыла шыцқьахаз, миллионҩыла изхарлашьцаны, (изхарахәланы) аихатәқәыц аанда зкәыршоу алагьерқәа ирҭацаланы, ԥсышьацәгьа зҭаны имаз ауаа гәаҟқәа рыԥсы шеивыргаз.
Зыԥсы ахәага лазга-ҩазгоз, лашарак збоит ҳәа иҟаӡамызт. Иршәымызт, ирхамызт, ирышьамызт, знызаҵәык иадамхаргьы, инҭаркзар аахыс, зызхара ымфаӡакәа имлаҟы-млаҵәуа, ирыцҳахәха, игәыӷырҭадаха, аԥсреи дареи еивагыланы амшқәа шдырхәлоз, еиваианы аҵыхқәа шдыршоз, лашарак аацәырҵны ианрықәыԥха, еиҭаизшәа ргәы ҟалеит. «Издыруада, Анцәа дҳацхрааны ҳаиқәирхарц акәзар… «атыҩқәа ҩба» амра иахаԥаны изкыз Сталини Бериеи адунеи изалирӡааз» ҳәа.
… Бериа «данырж» ашьҭахь Москва иаацәыҵлашаз алашара атәыла акәакьқәа зегьы рҟынӡа ишынаӡаз еиԥш, Хариузовка атым-итыша акыр шықәсақәа иҭанҵәо иҭаз ауаа рыцҳақәа «алашара» аԥшра зхашҭхьаз… зны заҵәык уажәы аԥхьа (Сталин даниаӡааз) иаацәырҟьан ала инҭаԥшит… Издыруада, издыруада ҳаԥсы ҭамшьыкәа атыша ҳаҭнагарц акәзар ҳәа гәыӷрак арахәыц аҟара ипаӡа ироуз иахьанԥашалан ишыԥшыз адырҩаҽны ирымпыҵаӡит, уаҳа ирымбаӡо инархахәлеит ԥаса еиԥш…
… Еилгара зықәӡамкәа уахгьы-ҽынгьы изхахәланы изҵаханы иҟаз ажәҩан ҩаԥхьа иааимҟьан, лашарак бжьыҵәрааны инарықәыҷҷеит, аха зынӡа иџьарымшьаӡеит… аџьшьара акәым ирымбаӡазшәа ҟаҵаны рыҽмырҵысӡакәа игылан иазыԥшуан, аԥхьатәи аан еиԥш ацәаара дырбаны инармпыҵаба ицар ҳәа ишәаны… Аха аҵыхәтәантәи ажәҩан еимҟьара дара рзы ижәҩангәашәԥхьарахеит.
Хариузовка инанагазар аахыс, рыхьӡи раб ихьӡи еидкыланы ирыԥхьо заҳахьадаз, избахьадаз… арахә реиԥш рномерқәа (рыхәда иахшьыз) ала акәын изларыԥхьоз.
Жәиԥшь шықәса раахыс зномерла ада измыԥхьацыз, бжеиҳараҩык рыхьӡи рабхьӡи рхашҭуа аҟынӡа инеихьан.
Уи аҽны (ҩынтәны ажәҩан анырхалашаз) иахырҳәаара рзымдыруа, иаҳзаанагарызеи ибзиоу ицәгьоу ҳәа рыбжьы мыргаӡакәа, рлымҳа кыдҵаны игылан ес-иаашацыԥхьаӡа «аусурахь шәца ҳәа ирылаҳәҳәоз» асаркьал абжьы анбагои ҳәа рлымҳа кыдҵан иӡырҩуа.
Асаркьал абжьы агара иалагаанӡа абарак ашә аартны акомендант даалагылт. Зегьы деицгәарҭан ишҟа рҿы рханы иааикәагылт, даазгазеи уажәааны, насгьы иҳаиҳәарызеи ҳәа, ргәы ҭыԥсаауа.
Алагер аусзуҩцәа, деиҳабума деиҵбума абаандаҩцәа аԥсшәа рарҳәаӡомызт. Акомендант дааицыԥхьаӡа заҵа аԥсшәа
реимҳәарыз ашьа иҿыҵуа «шәеиланҵәеит» «шәеилаӡааит» ада аҽа ажәак иҿшәомызт.
Ашә ихы шаалеикызеиԥш шьыжьбзиа ҳәа ҿааиҭит… Ирмаҳаӡацыз ажәа ҟәанда анраҳа иаршанханы иаанхеит, бзиа убааит ҳәа аҭак ширҭашаҵәҟьаз иақәымшәеит.
Есқьаангьы ашәыта зҿатәаны злакҭа игәаӷьны узызҭамԥшуаз уи аҽны ахаара иҿыкәкәа, ицәа рыԥсахызшәа акәын дшыҟаз.
– Мақсим Пиотр-иԥа, иахьа аусурахь уцаӡом… Асааҭ жәаба рзы алагер аиҳабы дуԥхьоит… – Абас ааиҳәан, аҭакгьы дазымԥшыкәа дхынҳәны дцеит.
Апрофессор ихьӡи иабхьӡи еидкыланы ианиҳәа уамашәа ибеит. Ус имаҳаижьҭеи иҵӡоз?
Абаандаҩы иқәымчны, ихы иқәыкшаны акәымзар хаала ирацәажәо заҳахьадаз.
…Акомендант данца ашьҭахь, дук мырҵыкәа асаркьал «рықәҿыҭра» иалагеит, аха ԥаса еиԥш рхы кылнаҵәозшәа акәӡамкәа, хараӡантәи иааҩуазшәа акәын иҭааӡа абжьы шраҳауаз.
Абжьааԥны еиԥш, асаркьал абжьы шаагаз еиԥш, еихьыс-еиԥысуа абарак идәылҵны аусурахь ацаразы рҽырхианы иааикәагылт.
Иахьатәи ҳканвои дызусҭахарыдашь ҳәа рылақәа ҭырхаха ишыԥшыз, зегьы реиҳа ирцәымӷыз «Канҵаҵыра» ҳәа хьыӡшьарас изарҳәоз ишәақь аԥса цырцыруа ихарззала даакылсит. Илахь ҵацала уаҵыԥшны аарлаҳәа акәын шубоз акәыхь ԥшра змаз ибла хәыҷқәа. Иԥынҵа ахы ахьаанҵәоз аканҵаҵыра қәацәӡа иқәгылан, иқьышә ҟәаз гьал-гьало есқьаангьы ихьырҵәыжны икын. Ала еиԥш дышуа акәын уи аусурахь игарц дшаауаз. Иара усгьы иԥшра цәгьан, «ашра» даналагалак игәаӷьны узиҿаԥшуамызт убас дҟалон.
… Аԥхьа ргәалаҟара бжьысит, уажәшьҭа «ҳаишра» далагоит рҳәан, аха «Кынҵаҵыра» ибз ихәлашәазшәа ҿымҭӡакәа даарылалан аӡәаӡәала иԥхьаӡеит. Ҩыџьа аҽны изымгылт, ичмазаҩцәаханы ишьҭахеит, аха иабаҟоу ҳәагьы дымҵааит… Ԥаса рхыԥхьаӡара аӡәы дагхар, даапкуан, дхагахон, иҿы иааҭашәоз рықәиҳәацәон…
… Абаандаҩцәа иманы аусурахь амҩа дықәлеит… «Кынҵаҵыра» иҿы ааихыхны дымцәажәеит амҩа иахьынӡақәыз.
… Аусура иалагеит… «Иахьа зыдҵа назмыгӡаз, уаха анышә аӡа фатәыс иуоуеит» ҳәа акәын уи есымша аусура напы анынадыркуаз рыгәҭа днагыланы дышрылаҳәҳәоз…
Абаандаҩцәа «Кынҵаҵыра» ибжьы анырмаҳаӡа, «иҿы рӡахыма», «ибз хырҵәама» иахьа еиԥш дҳамбаӡацт, измааноузеи ҳәа рыхқәа еидкыланы еизҵаауа иалагеит.
Ԥаса аусура аамҭаз ҩыџьа рхы ааидкыланы акы еибырҳәо ибар, ақды ацынхәрас шәыхқәа хыҵәҵәаны еиқәысҵоит ҳәа дырзыҭрысуан. Уажәы иахьеиҿахәыҭ-хәыҭуаз имбаӡозшәа ихы раҳаны дырхыԥшны зымҩа дыԥшуан.
Сааҭк аҟара аус рухьаны еиԥш аамҭазы, «шәааԥсазар шәыԥсы еиҭашәк» ҳәа, уи аҽны раԥхьаӡа акәны ибжьы ҭганы зегьы ираҳаратәы ҿааиҭит.
Минуҭк иадамхаргьы аԥсеиҭакра дара рзы ԥсеивгаран, аха иахьа уажәраанӡа, уи алеишәацәгьа «Кынҵаҵыра» иҟынтәи акәым, ауаҩы ишьа илоуп, ҳрыцҳаишьоит, ианамуӡа уи еиԥш иҟоу инапаҵаҟа ҳаԥсааит, ала ҳафар аасҭа ҳәа иззыразыз аканвоицәагьы игәаӷьны абаандаҩцәа, шәҭахызар шәыԥсы шәшьа ҳәа рызраҳәомызт. Ҽнак знык акәын аԥсеиҭакра азин анрымаз. Арежим аилагара аӡәгьы дақәиҭымызт.
Кынҵаҵыра иҩызцәа (урҭ рацәаҩын) абаандаҩцәа цәгьала рыцҳашьарада ирызныҟәоз, аусура аамҭазы заҵа шәыԥсы шәшьа ҳәа рарымҳәарыз, еиҵашны аҵеи аҵыӡи иркны ацәахара рысны аԥсра ианалагалак, ахәархь ахара иаҟәыҵны ацәабыӷра азин рырҭомызт.
Уажәы уахьгьы иҟамкәа, арахьгьы иҟамкәа шәҭахызар шәыԥсы еиҭашәк ҳәа анреиҳәа, ари акы иамааноуп, ма амш ҳалеигоит, мамзаргьы митәык ҳаҵагаланы, ҳцәа ҳҭицоит ҳәа игәра рымгеит… Аҭак ҟамҵаӡакәа ааигәа-сигәа игылаз зегьы Наҳар изыԥшра иалагеит иахиҳәаауазеи ҳәа. Урҭ ибзианы иргәалашәон мызқәак раԥхьа Наҳари «Кынҵаҵыреи» ирзеибаухьаз.
Наҳар зынӡа дшымгәыӷӡоз иҷкәын иҟынтәи раԥхьаӡа акәны асалам шәҟәы аниоу, ҿыцны деиҭеины адәы дықәлазшәа дҟалеит, есымша игәы иадҵаны дныҟәон, лассы-лассы иааҭганы дахәаԥшуан, ихәыҷӡаны иаанижьыз, дхаҵаханы иаԥхьа дгылазшәа ибон инапала ииҩыз даԥхьо даналагалак.
Аусурахь данцозгьы икәа иҭаҵаны игон, акы ицәахьыр ҳәа дшәаны абарак аҿы иаанижьӡомызт.
Ҽнак аусура дшаҿыз, убас игәы дыҵалеит иҷкәын, иеиха нышьҭаҵаны исалам шәҟәы ааҭыганы днахәамԥшыр амуа. «Кынҵаҵыра» иакәын уи аҽны ирхагыланы аус дзыруаз. Дагьигәаламшәеит, аԥхьара сшаҿу сақәикуеит… ҳәагьы дазымхәыцит… Дызҭагылаз иханаршҭит убасҟак игәы ҿнакаауан иҷкәын ибзиабара. Дизгәамҭаӡакәа даԥхьан наҟ иџьыба иҭеиҵеит. Аха уи ашьҭахь Наҳар қьаад цыԥжәахак ишьамхы иқәкны акы анҵара далагеит. «Кынҵаҵыра» убасҟан ауп илаԥш даныҵашәаз, уеиха аанкыланы аусура уалага акәымзар цәгьала уҟасҵоит ҳәа диқәыҳәҳәеит, аха имаҳаӡазшәа ихгьы дымҩахеит, аффаҳәа аҩара даҿын.
Ари еиԥш збарыз изычҳарыз «Кынҵаҵыра» иакәызма, ишԥыкәу исҳәаз шиимырҳаз алахша иҳәан, амшә аҭыҩра иҭыҩрны ианцо еиԥш, амца еиқәҵаны дшаҳә-шаҳәуа дызхатәаз дахыҩрны дхәаауа ишҟа иҿааихеит. Аха Наҳар ихы-игәы зегьы аҭаны аҩра даҿын, ихәаабыжьгьы имаҳаит, ишҟа дшааиуазгьы имбеит.
Наҳар уанаџьалбеит, ихәаабжь умаҳаӡои?.. Иааиуа думбаӡои, иухьзеи? Узҿу уаҟәыҵны аусура уалага акәымзар уцәгьеитәуеит рҳәан, иааигәара аус зуқәоз, ирамхацәгьахан дахьтәаз иааихаххын даанкыланы данаадырхха ауп ацәа далҵызшәа ихы анҩышьҭих. Убасҟан ауп ианигәалашәа, дышбаандаҩыз… арежим шеилеигаз… аԥсеиҭакра иазыԥҵәоу аамҭа ҟалаанӡа дӷьазкны дкаҳауазаргьы азин шимамыз…
Ақьаад цыԥжәаха ааиларҳәны дыццакны иџьыба инҭаҵаны ашырҳәа дҩаҵҟьан иеиха аашьҭыхны зыбжа ԥиҟахьаз аҵлахь иҿынеихеит, аха, алапҟыш, «Кынҵаҵыра» дааиҿагылт.
Ажәа ахы умҳәакәа аҵыхәа узҳәом, иҟалаз уи ауп Наҳар, акыраамҭа ихы-игәы дизалымхуа далан Валентина Ваицеховски. Иаркы ирцә ҳәа дшыҟаз дзыхдырҟьаз изымдырӡо, ишыцәоу зхы ԥҽны иааԥшыз еиԥш 1937 шықәсазы мышкы ахи-аҵыхәеи ала иҭаацәагьы иаргьы, изқәымгәыӷӡоз, аума ахлымӡаах рзыҟалан иналаӡ-иналахәаша ицеит.
Асовет мчра ушагаз уҿала иуҳәаанӡа, унапала иуҩаанӡа ҳауҟәаҵраны ҳаҟаӡам ҳәа аусҭҵааҩҵәа уахгьы-ҽынгьы дышдырҳәацәоз игәыфа ихыфа дҟаҟаны рыц дыҵырхит…
Аԥхьа дахьақәшәаз алагер, алу иахәлашәаз арыц еиԥш далагеит…
Убри ашьҭахь, цәа ихаӡамкәа ихыхны, иԥсы ахәага ҭымҵыцкәа иқьышә иқәкны Хариузовка даанагеит. Заҟа дрыцҳаз, ԥсҭазаара зыхӡамыз иблақәа ҭырхаха абарак аҿы зегьы дрылаԥшуан, аха иҿы ааихыхны ажәак иҳәомызт.
Рыԥсқәа рызҭымкаауа иааԥса икараха аусура аҟынтәи ихынҳәны рбарак ишааҩналалак, рызегьы рхы шхаз инеины рцәарҭаӷәқәа рыҽнықәрыԥсон, ацәажәараҵәҟьа рылшомызт. Хәыҷы-хәыҷла рыԥсы анрылалак, ахьҭа иқәнариомызт, иҩаҵыгәгәны реихатәы уалыр хьышьанҵәқәак нҭыԥсаны иакәшаны иаатәон, ԥхарра хәыҷык анрылслак (убри ак заҵәык акәӡан ԥсҭазаарас ирымаӡазгьы) аҵаа ԥсасины аӡыҭра ианалаго еиԥш ргәаҟра аҳәара иалагон, уи ргәырҩа хнаҽуашәа рбон. Абас еидашшыло иаатәацыԥхьаӡа Валентин, заҵа иҽалеимырхәрыз, дҩагыланы ашьшьыҳәа, днарылҵны днеины ицәарҭаӷәы днықәтәон ихы кны дынкахәыцуа.
Зегьы уамашәа ирбон уи абас ахьыҟаиҵоз, аха аӡәгьы ихы илагаланы узҿу змааноузеи ҳәа дизҵаауамызт, дҿыцын, рацәак ҵуамызт рбарак аҿы днанагеижьҭеи, ихи иҵыхәеи цқьа деилкааны дрыздырамызт, ихымҩаԥгашьала игәра нагӡаны ирызгомызт.
Ауаа зегьы еиԥшым, аӡәы игәырҩа аҽаӡәы ианиеиҳәо, уи ала ихиҽуеит, иԥсы еивнагоит, аҽаӡәы дыҟоуп иҿы изарҳәом, игәы иҵачны дхәаҽны дашьуеит.
Валентин, згәырҩа зҿы иззамырҳәоз ҩныҵҟала изыцраланы иашьуаз дреиуан.
Наҳар иакәмызҭгьы уи арыцҳа аӡәгьы дизеилымкааӡакәа (иҿы иаирҳәомызт, игәы рҟьаны узлаҭаԥшуаз) аԥсҭазаара дналыгәгәа дцон.
Аҵаа еиԥш ишәхьаз игәы, Наҳар изааиртын игәаҟрақәа зегьы изеиҭеиҳәеит. Уи азоуп егьырҭ рылымкаа дызрыцҳаишьазгьы, ахәархь даницахоз илымшакәа даваҳауа даналагалак, уаҳа уамыхан, уара узгьы сра сызгьы сахалоит ҳәа дрыцҳашьаны иԥсы еивиргон.
Илақәа заҵәык ааԥшуан, ақьаад ашьа алоу аҳа шьа илаӡамкәа дҟәашшӡа дыҟан, ахәархь ахара акәым, дантәалак деиханы ихала дызгыломызт уицымхраакәа. Аха араҟа ус акәын
ишыҟаз, ухышәҭны ункаҳаны улақәа нахҩаанӡа иухагыланы аус узыруаз угәра ргаӡомызт…
Уцәа уҭамлан акәымзар иухаӡамкәа иухысхуеит, ҳәа ада ажәа рыҿшәомызт.
Валентин иԥсҭазаара даналҵ ашьҭахь ауп, иҳәамҭа ажәабжь Наҳар ҭаха имҭо игәаҵа ианҭала.
«…Аԥхьа ажәа ҟалеит… нас егьырҭ… Абас аҳәоит анцәа ишәҟәы Библиа… Иџьашьатәуп, аԥсҭазаара шԥаҟоу уҳәарауазеи? Ажәа аԥхьа иҟалазар, ашьҭахь ииз ауаҩы аԥхьа дзыԥсуазеи? Ауаҩы дыԥсыр иажәа нхоит… Ус акәзар ажәа ԥсра ақәӡам. Ажәа бзиа зегьы ирзаԥҵом, иаԥызҵаз ихьӡгьы ԥсра ақәӡамкәа ажәа изаанхоит» Наҳар Валентин иԥсымҭаз ажәабжь еиҳәаз дазхәыцуа даналагалак хара дагон.
…Аԥсрахьы зхы зырхахьаз ажәак еиқәкны аҳәара акәым, иԥсы изҭымкаауа дшыҟаз, ҽнак Наҳар иԥсшьара мшқәа руак аан ачымазаҩ дышидтәалаз, игәшәа-мшәа ҳәо игәы сзырӷәӷәозар ҳәа дшаҿыз, иӡаакәкәала ицахьаз иблақәа, аԥсҭазаара рзыхынҳәны, алашьцараҿы ацәашьы ххаӡа ианакуа еиԥш иҭыԥхаауа иааҟалон. Сгәы иҭыхо иҭоуп… Уи иҟалаҵәҟьаз акоуп… Хариузовка саанагаанӡа сахьыҟаз лагерк аҿы иҟалаз хҭысуп. Уи ажәабжь уасҳәарц сҭахуижьҭеи акрааҵуеит… Сара иахьанӡа сеиқәырханы саазгаз уи ажәабжь ауп. Уаха сазхәыцуа саналагалак шьыжьымҭанынӡа снанагоит. Уара ужурналиступ. Қьаадк ианҵаны иузааныжьыр, иудыруазеи сара сеиԥш аҽа гәаҟқәакгьы еиқәнархар. Хәшәыс иҟоу агәыӷра заҵәык ауп… Уи ажәабжь агәаҟ игәыӷра ауп. Абас далагеит ажәабжь аҳәара. Алагер аҿы иааҟаз абаандаҩцәа зегьы неибеиԥшны дырцәымӷын, дахьырбоз ишәаны аҵысра иалагон бжеиҳаҩык, убасҟак ргәы кыдишьаахьан.
Есышьжьымҭан аусурахь ианыргоз, зегьы аӡәаӡәала дрыхәаԥшны илаԥш рхигар акәын… Дхаҩҩала акыр иааигны иԥынҵа ҵәызӡа ихаҭа дубаанӡа иԥынҵа убон. Ихәда арҽырақәа амардуанқәа реиԥш иқәчаԥаны, ишьҭахь инапқәа ҟаҵаны зегьы дәылганы иргаанӡа дадырсызшәа дгыланы дырзыԥшуан. Иара еиԥшҵәҟьа акәын илагьы абаандаҩцәа ишрыхәаԥшуаз… Абга ԥшра аман «абжьас» ҳәа акәын дшашьҭаз, ашә аҟынӡа днеиуамызт. Бызшәак ала еицәажәозшәа акәын ишеилибакаауаз. Агыгцәа ргыланы, еимыжәжәа иқәысҵаша руа дарбану сырба сара сыхиоуп ҳәа ианаҳәарашәа алақәа ҭцаны иааихмырсыӷьӡакәа иҿаԥшуан.
Џьашьатәыс иуԥхьаӡаша аопер илеи иареи цәаԥшшәылагьы еиԥшын, ихахәи, иԥаҵеи иџьымшьи иҟаԥшьуаркалеиуа иҟан… илагьы лаҟаԥшьын. Ԥшрала еиԥш ҟазшьалагьы еиԥшын. Абаандаҩцәа дрызгәааны дрықәымчны драцәажәо даналагалак, иаргьы ацқәа еихҳәаны иреишуа иалагон.
Изцәажәомызт акәымзар аԥшәма ихаҭа еиԥшҵәҟьа акәын «абжьас» ӷыӷуа абаандаҩцәа ишрыхәаԥшуаз.
Аопер илахь ааиҵыхны ччаԥшьк ихы-иҿы иқәло баандаҩык димбаӡацызт, илагьы ус акәын, агыгцәа ргыланы аамҷыдарахаз иҵыхәаршәшәо аӡәы иааиҿагәыбзыӷуа ҳәа ҟамлаӡацызт.
Краснов илеи иареи алагер аҩныҵҟа мацара акәым абнаршәыра аҿгьы ирзымдыруаз ҵла шьапык гыламызт. Абаандаҩцәа гәаҟқәа алагер ԥсҭазаара хьамҭа анырзымчҳаӡалак ҳабналаны ҳаԥсы ҳазгозар ҳәа шаҟаҩы алагахьадаз.
Краснов аӡәы дыбналеит ҳәа аниаҳалак илагьы иаргьы гәырӷьон. Избан акәзар иԥшааразы ишьҭарҵоз иара иакәын.
Уи акәӡамызт иара иусҵәҟьа, аха аиҳабацәа ргәы иахәоит ҳәа, зегьы раԥхьа иҩуаз иара иакәын.
Абаандаҩы рыцҳа хара днарышьҭуамызт, аха аӡәызаҵәык идамхаргьы иԥсы ҭаны дыдмырхынҳәыцызт… Илагьы иаргьы ус ҟазшьас ирыман… Игәырӷьаҵәа рхала ихынҳәны аиҳабыра рҿы иааиуан… «Ҳихьӡеит, ҳилгеит», «ишьаҵә хаххала» дрыманы иаауеит ҳәа реиҳәон. Убасҟан акәын Краснов ихы-иҿы ччаԥшьк анықәлоз, илагьы шлоу удырратәы иҵыхәаршәшәо иуҿагәыбзыӷуа иааҟалон. Иџьашьатәуп, Краснов ауаҩы инапала данишьлак ауаҩы иԥшра иоузшәа аҟынӡа иҽахьеиҭеикуаз.
Илагьы иаргьы еицхырааны ԥсышьацәгьа зыҭаны иҭадырхаз, аканвоицәа шьҭны дырҳәазаны дааганы агәашә аԥхьа абаандаҩцәа аусурахь ианыргози ианааргози дахьырбарҭаз дрышьҭеирҵон… Ҳабналоит ҳәа иалагаз уарбанзаалакгьы абри ауп иузыԥшу ҳәа аанарго.
Ихахәы ашьа алашә (Краснов есқьаангьы ахы акәын изырбаны дхысуаз), имаҭәақәа кәыжә-кәыжә ишәхаԥыжәжәаны (ала дахьарххоз), инапқәеи ишьапқәеи иара итәӡамшәа хара бӷьара, илақәа ааҳәны иқьышәқәа еиҟәыԥԥаны узиҿамԥшуа
дахьышьҭаз анырбалак џьоукы ргәы ҭҵәуаауан, аҽа џьоукы ргәы ҭӡыӡаауан… Рҿы ааихыхны ажәак рҳәар ҟалозма, наӡаӡа ирԥырҵуаз, иацы «ауӷә» ирыцахоз, бзиала ҳәа рыбжьы ҭганы иаҳәара иақәиҭымызт. Џьоукы гәаныла абзиала ҳәа иарҳәон, аҽа џьоукы уҭынчхеит иубаргәузеи, уаҳа агәаҟ-ҵәаҟра убараны уҟаӡам ҳәа иҵашьыцуа рылаԥш ихыргон.
Краснов фырхаҵарак ҟазҵаз аӡәы иеиԥш, ихы кьакьаӡа ишьҭыхны зегьы дрылаԥушан, џьара аӡәыр акыр сызиҵбаауазар ҳәа.
Алагер аиҳабацәа аӡәык-ҩыџьак ирзымычҳакәа иԥсы шҭаз дааугар ҟамлаӡози ҳәа Краснов ианиарҳәалак, дыҩны дсыцәцарц далагеит… Дцар еиӷьашәшьозма ҳәа ашьа иҿыҵуа аҭак ҟаиҵон.
Краснов абаандаҩцәа реиԥш дызцәымӷыз аканвоицәагьы ыҟан. Уи азыҳәан иара ихахәы хәыцкгьы алшәомызт, дызҭахымыз шаҟа ирацәаҩхоз еҳагьы еиӷьеишьон, алагер ахь даазышьҭыз аполитусбарҭа еиҳабацәа рахь дахыҽхәаны адырра риҭон, сызҭахым рхыԥхьаӡара есымша ирацәаҩхоит ҳәа. Уи иаанагоз снапы ианышәҵаз аус ҭакԥхықәра ҳаракыла инасыгӡоит ҳәа акәын.
Уи ус ақәҵәҟьан, Краснов, дбаандаҩума, дмаҵзуҩума алагертә режим маҷӡак иадамхаргьы еилазгаз гәшаҭарак, рыцҳашьарак рзымуӡакәа иахьирхәуан. Аҟарс иҭеикуан, иргәаҟуан, аусура хьамҭахь (рымч зқәымхо) ишьҭуан.
Алеитенант еиҳабы Краснов иааиаҭәоумшьаша аԥҳәыс ԥшӡа диман. Алагер амаҵ азызуаз ахьеиланхоз аҳабла аҵыхәа ахьаанҵәоз, анаӡараҿы, акыр инаскьаганы зхала аԥсара илагылаз ақды еихаса (аџьаргәал) ҩны аҿы иԥҳәыси иареи рымацара инхон. Хаҵеи ԥҳәыси еимазижьҭеи такә шыҵуазгьы хылҵ-ԥылҵ ҳәа дрымамызт. Иԥҳәыс даара ихьаалгон, аамҭа цацыԥхьаӡа еиҳа-еиҳа илықәыӷәӷәон, абас ҳабанӡаҟазаауеи ҳназхәаԥшуа ҳәа аӡәгьы дҳамаӡамкәа ҳәа лассы-лассы иалҳәо далагеит аҵыхәтәантәи аамҭазы, аха иара имаҳаӡазшәа ҟаҵаны зынӡа ақәҿиҭӡомызт. Иҟалап уи идыруазҭгьы анцәа дышиқәшәихьаз, иуеиԥшу аҽаӡәы уцәа далҵны уара уеиԥш ауаа ршьа иртәо далагар аҵкыс, уцәа ухабаар еиӷьуп ҳәа. Аха иԥҳәыс дцо-даауа данаҟәымҵӡа, афабрика иҟаҵаны иҭнажьуашәа ҩыџьа-ҩыџьала хҩы-хҩыла ибҭахӡами? Бҭахызар бца,
дыԥшаа уи еиԥш зылшо, мап ҳәа басҳәом. Сара ахшара дысҭахым… Баҳама, дысҭахым, ҳәа длықәҟааит ҽнак.
Уи нахыс Краснов иԥҳәыс дицәшәаны уаҳа далацәажәомызт уи азҵаара.
Алагпунқт аҩныҵҟа аопер алеитенант ицәымшәоз Дима Боиаркин заҵәык иакәын. Сибра агәҭаны ииз, аԥсабара амчра зшьа-зда иалаланы иӷәӷәаҟацаӡа иааӡаз, даара иныԥшуан, иоура-иҭбаара наӡа-ааӡан, ижәҩахырқәа ҭбааӡа, ибла жәҩангәыԥштәылақәа ҭыԥхаауа, ажәак ала ахьшьыцба еиԥш акәын дшыҟаз. Егьырҭ абаандаҩцәа реиԥш алагертә ԥсҭазаара хьамҭа ибӷа азмырхәацызт. Дима иаамҷыдарахаз агитара змаз баандаҩык дубашамызт. Ҽнак «еибамбар» изычҳауамызт, сыԥсы зыҽҳәароу «сҩыза гәакьа» ҳәа акәын дшашьҭаз.
Лагерс дахьнанагалакгьы игитареи иареи еицын, заҟантә имырхырц иалагахьаз. Аԥхьа иус ӡбаны жәашықәса иқәҵаны данхырцаз Соликамск, ҳаблатноицәоуп ҳәа зхы зшьоз рлагерк дақәдыршәеит.
Игитара аанкыланы абарак ашә аартны дшыҩналаз еиԥш, ақәыџьма млашьқәа аблатноицәа иаразнак даанкыланы ишәыз имаҭәақәа ишәырхит, иг-иҿы амырҳәаӡакәа.
Аибашьраҿы икомандир, ҳамҭас ииҭахьаз аофицар магәқәа ишьырхит, аха ихаԥыцқәа еихарӷәӷәаны, ажәак реимҳәеит, ичҳаит. Аҵыхәтәаны игитарагьы имырхырц ианалага, илыжжӡеит, шәара исышәҭазар исымышәхып иҳәан дҩаҵҟьан ддымацәысха даарылалан, ҳара ҳада ԥсы зхоу иҟада ҳәа зыҽзырбабоз рыԥсы мцо имаауа иҟаиҵеит.
– Ари деилагоуп… шәиҟәаҵ, шәиламкьысын… игитарагьы иара имазааит… Имаҭәақәагьы шәырхынҳә… ихы ианиҟьааит, – ҳәа илакыҵа ҭжәаны ихы агәҭа кақәырчааны, еиҭах Дима инапца иқәшәар ҳәа дшәаны ацәарҭаӷәы дықәгыланы дрылаҳәҳәо далагеит аблатноицәа р-атаман, агитарарҳәаҩ рымч шиқәымхоз аниба.
Уи нахыс игитара заҵа аӡәы ицәимгарыз, ицәшәаны иаԥхьа ииасуамызт, улахь ахь уџьымшь ыҟоуп ҳәа иарҳәомызт.
Игитара уахьахәаԥушаз ссирк акәӡамызт, убла аадхаларатәы еиԥш иԥшӡамызт. Изтәыз аԥшәмагьы иаргьы лагерк иааҭыганы аҽа лагерк ашҟа лашарак дмырбаӡо иҟьо иакәыршо иахьынӡарымаз, цәа ахаӡамкәа иахыҵхьан, аха аԥшәма инацәкьарақәа анаахьыслак аԥсы ахалон, зны угәырҩа уалнахуан, дунеи ԥшӡак ухааӡа уҭанагалон… абаандаҩцәа ирцәыӡхьаз аԥсҭазаарахь иархынҳәуан… аҽазны ргәы ырԥшааны иарҵәуон.
Ажәакала аԥшра усшәа иҟан, аха абжьы акара-кара ҳәа еицакра амаӡамкәа ишгац игон.
Дима дҭаркаанӡагьы ашәақәа рацәаны идыруан, аха урҭ зегьы абзиабареи, агәырҿыхареи, агәышьҭыхреи ракәын изызкыз…
Алагерқәа рҿы иҟазара иазирҳаит, агәаҟра шәақәа рыла. Уи ихала иаԥиҵон ажәақәа, агәаҟратәқәа реиԥш агәынкылагатәқәа рызгьы дҟазан. Уи акәым аӷьычцәа рзыҳәангьы ашәа аԥиҵеит.
Аусурахьынтәи абарак аҿы ишааилак еиԥш игитара аашьҭихуан, иаирҳәон «шәышьҭал» ҳәа аканвои ибжьы аагаанӡа. Уи нахыс агитара арҳәара акәым, ухәда абжьы гаргьы аҭынчра уаԥырхагахеит, арежим еилоугеит ҳәа ухы дырҿыгәуан. Даҽа ашәак ҳзиҳәандаз ҳәа абаандаҩцәа гәаҟқәа рлымҳа кыдҵаны ишизыӡырҩуаз, Дима иашәа ааҿахнаҵәон аканвои ибжьы.
…Зегьы анышьҭалалак агитара абжьы ргәы ишықәыҩуаз ацәа иҭанагалон… Дима лацәеихьшь ҟамҵаӡакәа игитара игәы иқәҵаны, ачуан аҵа еиԥш еиқәаҵәаӡа алымт зыҿхысхьаз аҭуан даҵаԥшуа ахәыцра далагон.
Хьаак, гәырҩак имаӡамшәа ҿааихак ҟамҵаӡакәа ашәа зҳәоз, игитара абжьы имаҳауа ихи иареи рымацара ианааизынхалак «ихәыцрақәа» зегьы аатуан, ихы дақәиҭны, дуаҩуп ҳәа дыԥхьаӡаны аԥсшәа аниарҳәоз анааигәалашәалак аҽыԥҳәа амца наицрасны абылра далагон.
«Хышықәса ракәын ихигахьаз, бжьышықәса дуӡӡа иаԥхьа ишьҭан, уи зегьы ихганы, ҭыҵшьа шимамыз ибон… Дыбналарц иӡбеит… Изқәикыз наимыгӡар иуамызт. Ус иара иҟазшьан.
Зныкгьы дыбналахьан 1943 шықәсазы, усҟангьы алагер аҟынтәи ауп… аха уи Концлагерын… шаҟантә иҽазикхьаз, аха дақәыркуан, иԥсы мцо-имаауа дҟарҵон… Аха зегь акоуп игәы иҭеикыз наигӡеит. Ҽнак, абаандаҩцәа рхәы злааргоз аидара шьҭыхга машьына иақәгылаз аиашьчик ача анҭырга иҭацәны ишыҟаз илаԥш ақәшәеит, иразҟхеит, аӡәгьы дизгәамҭаӡакәа амашьына днақәԥалан аиашьчик ҭацә дҭаланы иҽиҵәахит. Амашьына аконцлагер дыҭганы даманы ишнеиуаз, (хыхь уаҩ дақәгылаӡамызт) дыԥаны дцеит. Иԥсы иманы иара итәқәа рҿы дахьааиз, аӡаӡа иацәшәаны аӡыршы иӡааԥалаз еиԥш, угәра ҳазгом рҳәан ддырбаандаҩит. Иус ҭызҵаауаз агәра изиимыргеит, инапы раҳаны сытҟәаны сыжәга ҳәа аӷацәа иҽышримҭаз. Хра зиҭоз аԥшыхәыҩцәа рполк, Изиум-Поровенково араион аҿы жәантә дара раҵкыс еиҳаны афашист ир рыкәшаны рыхәҵәы ықәырхуа ишалагаз, иара дназлаз иаанхақәаз патронак равтоматқәа ргәыцәаҿы иаанмыжькәа аӷа игәаҵаӷара иарбаны ианҭдырҟьоз ашьҭахь ауп рнапы ианҩахаз.
Аконцлагер аҿы, ирпатара аӡәгьы илымшеит ихы ларханы дыкнаҳаны дышрымазгьы… Аҵыхәтәаны дыбналт».
Даныбнала ашьҭахь дҭаркаанӡа, фырхаҵарыла деибашьуан, аӷа диҿагыланы, Аеҵәа ҟаԥшь аорден аиура иҽаԥсеитәит, имацара илшеит дивизиак аиқәырхара… Аха акгьы имыхәеит, аибашьра анҵәамҭаз, ихы-иԥсы дамеигӡа Германиатәыла дшеибашьуаз Контрразведка «смерш» аусзуҩцәа ддырбаандаҩит. Усҟан уи ихыҵуан ҩажәихԥа шықәса.
Дышԥахыццакуаз аибашьра еилганы, аиааира ганы иҳәаны изтәаз, иԥсы еиԥш бзиа иибоз аԥҳәызба лахь ахынҳәра. Аха игәыӷрақәа зегьы мцурахеит, алу дуқәа реиԥш еихагьежьны, акы зхаразгьы, зынӡа аарак зыдӡамызгьы еидкыланы изыхәлаԥсаны излаго – Сталини Бериеи иаԥырҵаз амашьына иаргьы дахәладыршәын, иԥсҭазаара абжа имнахит.
… Аҵыхәтәаны дахьнанагаз алагапунқт аҿы зегьы раҵкыс ихьамҭаз, (уаанӡатәиқәагьы аумариаз аха) зынӡа ибӷаԥҵәагаз ақыдқәа рҳәазаны абна илганы, амҩа аҿықә аҿы инаганы реиқәҵара иқәшәеит.
Инапы адшәыланы аҵаа инацәкьарақәа ҿнахуан, аԥхын аҳәынҵәа ршьшьы еиԥш игәыԥҵәагахоз адгьыл, ақды аашьҭыхны данаҵалалак маҟҿаҳәаранӡа дныҵашьшьы дагон, ирҳәазаны илызгоит ҳәа далагар уи еиҳагьы еицәан. Иага ус акәзаргьы игәы каижьуамызт, сахьынӡахәо ҳәа дызҵаҳәаз «ауӷә» дахон.
Иааидырҵоз акы мап аҵәикуамызт, ҿымҭӡакәа инаигӡон. Иара убри азгьы акәын алагер ахылаԥшцәа Дима изы агәаанагара ирымаз зыцәгьамыз… аха араҟа абаандаҩы хыла
дцәаӷәозаргьы «убзиоуп» иаҳәара ҟалаӡомызт… Амала ргәы дшахәоз ихаҭагьы ибон.
Ҵаа цәгьаӡак ауха рышьҭалара аамҭа аанӡа Дима игитара иазыӡырҩуа, реихатә «уалыр» амца ҭаҵаны ишадтәалаз, акомендант рбарак ашә ааимԥааны шәшьапы шәықәгыл ҳәа дрылаҳәҳәеит. Рызегьы ҩаҵибырҟьан ишәаӡызо иааилагылт, урҭ ирдыруан акомендант ихала иакәызҭгьы ҿымҭӡакәа дшааҩналоз, ахылаԥшцәа рахьтәи аӡәы дицны данаауаз акәын шәгыл ҳәа данрылаҳәҳәоз. Насгьы уажәааны еиԥш аамҭазы ахылаԥшҩы бзиарак азы дшырзымаауаз.
Иаҳзаада, иҟаҳҵазеи цәгьарас ҳәа рыблақәа ҭырхаха ашә ахь ишыԥшуаз дук хара имгакәа акомендант ишьҭахь дааҩналт аопер Краснов.
Зегьы реиҳа ирцәымӷыз данырба ргәы нҭаҳаит. Хәлыбзиа ҳәа шԥареиҳәоз, абаандаҩцәа иара изы иуааӡамызшәа акәын дышрыхәаԥшуаз. Илакҭа аӡәгьы дыҵамырԥшуа абарак ахи аҵыхәеи дҟым-ҟымуа иааимидеит, ацәарҭаӷәқәа акы аанмыжькәа илаԥш рхьыгӡо.
Краснов абарак еимданы дхынҳәны дааины аихатә уалыр амца зҭаз даадгылт. Раԥхьаӡа илаԥш иҵашәаз аԥсыӡ хқәа рыԥхны ауалыр иадкнаҳалаз ауп.
Абаандаҩцәа акрыфарҭаҿы аӡыҩар-ҩар иалаԥсаны ирырҭоз аԥсыӡхқәа ымфаӡакәа маӡала иааргон, џьыка хәыҷык ақәԥсаны идырҩон, рхы аларыжьжьон.
– Изакәызеи ара икнаҳаны ишәымоу, ажьҵаа шәырҩоит, ыы… Акрыфарҭаҿы ишәырҭо шәызхаӡом, ыы … – иҳәан, дгәааны иаакынԥааны иршәны икажьны даӷраԥало имагә ашьхәа иаҵархәаша игеит.
Рхы даӷрагылазар аҟара ирцәымыӷхеит, аха Краснов, ала шҳам злаз акы иаҳәара згәаӷьуадаз, рыԥсыԥҵәҟьа ахьыларгаҩаргоз ашьҭыбжь иаҳар ҳәа ишәаны иаанкыланы игылан.
– Иҳазхом аопер ухаҵкы! – Аӡәы ибжьы аагеит.
Краснов абаандаҩцәа ҳхы ҳшьуам ҳәа, ахәыцха ирымҵарыԥсозгьы иахыбааны ирзымфо иахьыҟаиҵаз игәы иахәаны, дхынҳәны ддәылҵырҵ дшааиуаз ауп, игаз абжьы илымҳа ишҭасыз. Иаҳаз ихы ааихԥааны иагазшәа ишьҭахьҟа даахьаҳәит. Илақәа ашьа рхыҵәало, абри еиԥш гәаӷьны зҿы иҭыҵыз, наӡаӡа уаҳа амҳәо деихаскуеит ҳәа лаԥшыла зегьы ааимидеит. Аӡәгьы анҿырымҭ, – уарбану иззымхо? – иԥсы ҩеины ихәда иҵагыло ҿааиҭит.
Зегьы рыхқәа рыкәаҽны игылан, ари шьҭа аума ҳақәиршәараны ҳаҟоуп ҳәа ргәы ҵысуа.
– Ухала уалҵны, уааины саԥхьа уаагыл акәымзар шәызегьы шәан шәшаалыхшаз, шәырҟьантазны аҵаа шәцәысцалоит… – Еиҳа-еиҳа ибжьы цәгьахон.
– Сара соуп изҳәаз! – игитара ацәарҭаӷәы инықәҵаны, Краснов иаԥхьа дааины даагылт Дима Боиаркин.
– Иузхом ыы… – Иԥсахы еибакуа, – узхара ҟалом ыы… – Амца ицрыдды дцошәа акәын апырпыл еиԥш деицрашәаны аҟаԥшьхара дшаҿыз. Дицәымшәаӡакәа диҿагылан, аҭак ахьыҟаиҵоз, изычҳауамызт, баандаҩык абас димырцәажәаӡацызт.
– Афатә акәзар узҿу хәдацәахьы исызхоит.
– Нас иузымхо арбану?
– Исзымхо арбану удыруама аопер ухаҵкы.. Ахақәиҭра ауп исзымхо…
Дима абарҭ ажәақәа аниҳәоз игәы зегьы ҭыҵны иҵон, аха илақәа еихаҟәысӡомызт.
Краснов иқьышәқәа еицаҟьахеит, илақәа ааҳәит, ихәда нааит, убасҟак игәы ԥнажәеит.
– Ишԥа уара, ахақәиҭра сҭахуп иҳәама? – уаҳа дзиҿамԥшуа, акомендант ишҟа даахьаҳәуа, «ижәлоузеи ари алаԥынҵа икылҟьаз» ҳәа дизҵааит.
– Боиаркин! – Акомендант иҽеидыԥсаланы даагылт.
– Иарбан статиоу?
– Ҩынҩажәи жәаа.
– Еилкаауп, – Краснов илақәа хҩо-ихтуа, ихаԥыцқәа аҿҿа рыҵго, – аибашьраҿы уԥсахҩны, уџьынџьи уҩызцәеи уҭиуан. Уара уеиԥш иҟаз ачарҳәаҩцәа ишәыхҟьаны, ҳаԥсадгьыл аҵеицәа хазынақәа шаҟаҩ ҭахаз удыруама? Ара уахьаанагазгьы уамбжьеит, уажәы ахақәиҭра уҭаххеит… Уаҳа акгьы уҭахӡами?
Дима деилашәан, егьааигымхазеит Краснов даанкыла дрыҳәҳәа аихатә уалыр днанҟьаны, акәтаӷь шаҟәа еиԥш ихы надԥыххаала игарц, аха уи ала аԥсҭазаара шизаамырҳәуаз идыруан азы мчыла акәымкәа ажәала аҭак ииҭеит.
– Сара абџьар зкымыз, аӷаҵәҟьагьы симеихсыцызт… – Абас ааиҳәан иқьышә аҟаҿыҳәа дацҳаит, игәы иҭашыз зегьы нагӡаны имҳәакәа иҽааникылт.
Краснов иаҳаз дааилнаршшааит: «Уара алагер аҿы зцәеи-зжьи ада хыхьчага змам уреихсны иушьуеит» ҳәа акәын, абаандаҩы дымшәаӡакәа, дааиҿагыланы еиҳәаз иаанагоз… Инапқәа рхала абџьар иазыҩуа иалагеит, иааҭԥааны иара абраҵәҟьа зегьы дшырбо инеигәыдҵаны дышьны дкаижьырц, аха уи ахаан иҟаимҵацыз ҟаиҵеит уи ауха, ихала инапқәа «ҿаҳәаны» иҽааникылт… «шьаны шәаны иуҿысхуеит… Уцсы ахьынӡаҭоу иухамышҭуа уахьсмырхәуазар саб сиԥам» ҳәа игәаӷ дыкны даго дихәаԥшуан ҿымҭӡакәа.
Дандәылҵуаз изымчҳакәа «ацәыршәага» ҳәа ажәа заҵәык иҳәеит.
– Уиламцәажәар еиӷьын, ари алахша дзакәу уажәы дубазма? Абаандаҩцәа ҳуаауп ҳәа ҳаишьаӡом. Уаха уара иуанаичҳаз аҽаӡәы ианаижьуамызт.
– Ианаижьыр бзиоуп аха…
– Акгьы мҳәаӡакәа дахьцаз еиҳагьы дшәарҭоуп, ҳаарԥшны аҵаа ҳцәицалар? Ус ҳзимухьеи ҵыԥх, ишәгәаламшәои?
– Ицашьа шыҟаз шәымбози, аҳәа ахы заахаз еиԥш ауп дышдәылҟьаз.
– Ҳаишьуазар ҳаишьит… Ишԥаҟаҳҵари, заа ҳхала ҳицәшәаны ҳҽаҳшьрыма. Ианбанӡаҿаҳамҭри, арахә реиԥш ҳлымҳа ҳанкны ҳабанӡарымазаауеи иаарҭаху ҳарҳәо, иаарҭаху ҳаларыгӡо?
Краснов дгәааны данца ашьҭахь зегьы ирцәымыӷхеит, бзиарак шырԥимгалоз рцәа иалашәан абас ааибырҳәеит.
Уажәымзар-уажәы аканвоицәа адҵа рыҭаны иаашьҭны аҵаа ҳанбацәырцалои ҳәа ргәы ҭыԥсаауа абарак ашә ахь иԥшуан. Аха макьаназ, анцәа иџьшьаны аӡәгьы иҳарҭа-сырҭа рбомызт. Ашьҭаларҭа аамҭа ааины ианаарыдгыла, издыруада уаха шьҭа ҳаиқәхозар рҳәан, хыма-ԥсыма рызегьы хәыҵаланы ииеит. Аха рҽеиҵыххагьы иахьымыгӡакәа ашә ааимԥааны хҩык аканвоицәа ааҩналан, «абаандаҩы 2661-тәи ахҵара змоу урылҵ» ҳәа руаӡәы ибжьы ааиргеит.
2661-тәи ахҵара змаз Боиаркин Дима иакәын, ашьшьыҳәа дҩагылан, иҭыԥаҿы игитара нышьҭаҵаны рышҟа иҿынеихеит.
– Уҳаԥыз, – рҳәан дындәылганы дыргеит.
Аухатәи аҵых рҩыза дрылган дахьыргаз даара игәныргеит.
Ианышьҭалалак ашьҭахь агылареи, ацәажәареи азин рымамызт, рыҽмырҵысӡакәа ииан, лацәеихьшь рымаӡамкәа Дима изырузеишь ҳәа ихәыцуа. Рқәыԥсычҳабжьқәа рыла акәын «излеицәажәоз».
Мчыбжьык дыҟамызт, ихьыз аӡәгьы издыруамызт, игәаҟуан, иҳаҳарызеишь ҳәа, ишьҭаҵаара азин рымамызт.
Дима мчыбжьык имацара аҟарс дҭакны ддыргәаҟуан, иԥсы ҭнамхит, уаҳа егьигнамыжьит. Уахгьы-ҽынгьы адәныҟа еиԥш аҩныҵҟагьы иҭаҵаауан, дзымтәо дзымгыло цәгьаԥсышьала ихигеит.
Мчыбжьык ашьҭахь, убз ауп узыхҟьаз, аҭра иҭакны иукызҭгьы, ари еиԥш уақәшәомызт, аҽазны уабжьап ҳәа иаҳәаны доурышьҭын, иԥсы иманы абарак аҿы дахьааиз, иҩызцәа иакәзу иакәымзу рзымдыруа дҟалахьан.
Иҭахә-ҭахәӡа иҟаз иӡамҩақәа ҭашәашәаны, иблақәа иҭыԥхаауа иҟаз иҿыцәааз акәиц еиԥш ихьшәашәаӡа, даныргоз уамак ашлара зламлацыз ихахәы ҟәашшӡа иҟалахьан. Иҳаиҭ-қәиҭ акәзар, зынӡа иҟаӡамызт, иԥсы злаз игитараҵәҟьагьы ила иаимырбаӡеит, наҟ днацәхасын, ҿыцха ицәарҭаӷәы днықәиеит, аӡәгьы диҿамԥшит, аӡәгьы димацәажәеит.
Иҩызцәа ибзианы деилыркаауан, рацәажәара иҭахымкәа акәӡамызт ус зыҟаиҵоз, иахьилымшоз азы шакәыз. Зегьы ирбон ишьа ртәаны дшаарышьҭыз.
Аполитиказ иахгаз абаандаҩцәа реиԥшҵәҟьа ргәы иалсит урҭ ирылакыз аӷьычцәагьы Дима абас цәгьала иахьизныҟәаз.
Алагпунқт иахьаҵанакуа аӷьычцәа зегьы раҳс иԥхьаӡаз, Никола-Лорд ҳәа хьыӡҷыдас измаз уи ауха абарак аҿы дыҟаӡамызт «сасра» дыҟан, данааи, Дима данимба дгәааны иҩызцәа дрылагьежьит, «аӷьычцәа ҳәа шәыԥхьаӡоуп, шәыла шааԥшуаз ҳ-Димка дшәымхны дыргеит, сара сыҟазҭгьы рмагәҵыршьқәа раҵырхны ирҿасҵон, рхы шҩаз иссон… Излааз амҩа дхасыршҭуан. Шәара шәфраерцәахеит, сыхьыӡ бжьышәхит» ҳәа иҿы иааҭашәоз рықәиҳәацәеит.
Дима аԥхьа данаанагаз днеигәыдҵа-ааигәыдҵо амш иларгарц иалагеит, аха ианырҿаирхьы акраамҭа илацәажәаӡомызт, ашьҭахь агитара аирҳәо, ашәа иҳәо даналага дыргәаԥхеит, аблатноицәа раҵкысгьы бзиа дызбоз аӷьычцәа ракәын.
Дима аӷьычцәа рашәақәа рацәаны иҵеит (араатәи аԥсҭазаара иунамырҵо иҟоузеи) аусураҟынтәи дшааилак еиԥш игитара аашьҭыхны арҳәара даналагалак дара рҳәашьа «акаиф» роуан. Рнапы дықәыргыланы дырбон аблатноицәа, заҵа акы иарымҳәарыз, иҿаԥхьа ихырхәон, аӷьычцәа ирыцәшәаны.
Аӷьычцәа Дима иаҳаҭыр азы, егьырҭ абаандаҩцәагьы шәылахь шәыџьымшь ыҟоуп ҳәа рарҳәомызт.
Уажәы ихы изышьҭымхуа ҿыцха дахьиаз Никола-Лорд изымчҳакәа дрыцҳашьаны иаԥхьа даақәтәан дыргәыбзыӷуа дықәиртәеит. Иҩызцәа аӷьычцәа адҵа риҭеит шәцаны ахәшеи, ача шкәакәеи, аҿыц ршыра ачаии иахьыҟазаалакгьы иԥшааны изаажәга ҳәа.
Дима ԥаса хазҷыдала ахәы изааганы иҿарҵарц ианалагалак мап икуан, аҿаҵа иҿахьы иҩеигомызт. Аха уажәыҵәҟьа цәгьа дымлашьуа дыҟан, Никола-Лорд иишьҭыз, иахьындәылҵыз ишьҭазшәа, али-ԥси рыбжьара ирыманы иааит.
Никола-Лорд инапала иҿеиҵеит.
Дима хәыҷы-хәыҷла иԥсы илалан иҿы еилго, дцәажәо далагеит.
Дзықәдыршәаз реиҳәеит, аха даара имч цаны дыҟан, зегьыцәҟьа раҳәара илшомызт.
Адырҩаҽны шьыжьымҭан аусурахь иргарц ианааи Димагьы дыргыланы драԥырцарц иалагеит, аха Никола-Лорд дримҭеит, шәхы шәцәымӷызар шәиламкьысын ҳәа дмақарит.
Аӷьычцәа реиҳабы иҳәатәы ылымҵыр ҟалозма, абаандаҩы еиԥш акәӡамкәа, алагпунқт ахылаԥшҩыс иҟаз иара иакәызшәа акәын ихы шымҩаԥигоз. Уи еиԥш аҭагылазаашьа бзиа иҩызцәагьы иаргьы ирызҭаз алагер ахылаԥшҩцәа роуп. «Аиӷрабаақәа шәрылаҳҵоит, иаарзыжәулак шәақәиҭаҳтәуеит, амш рылажәгала, ршьа шәыртәала, шаҟа ишәыргәаҟуа, шаҟа рхы рцәымыӷхо иҟашәҵо аҟара ҳара ҳахьтәи лыԥха шәоуеит» ҳәа.
Баракцыԥхьаӡа еихшаны абгақәа ауасақәа ианрыларҵо еиԥш, аӷьычцәа рылаҵаны ирыман.
Ииашаҵәҟьаны урҭ (аӷьычцәа) рџьабааԥсазын аусурахь ацареи амцареи алаԥшра рырҭон, ирҭахымхар, абарак аҿы аангылара азин рыман. Ицазаргьы рнапы нагӡаны акгьы
руӡомызт, егьырҭ ируаз абжа дара иҟарҵазшәа рышҟа ианырҵон. Аусураҟынтәи ианааилак шәнорма абжа ауп иҟашәҵаз ҳәа ироураны иԥҵәаз рхәы абжа акәын ирырҭоз.
Никола-Лорд лымкаала ҳаҭыр иқәын, аусурахь ҽнакгьы дымцацызт, иахьынӡеиҭахыз дыцәон, дҩагылар «шәарыцара» дцон азона ахи аҵыхәеи «аимдара» азин иман, ишьапы дақәиҭын.
… Аԥсыҵәҟьа дзырҳәуаз, зылақәа хҩаны знапы шьҭышьны тата-матак ҳамԥыхьашәаны ҳамгәа ҳзырҭәында ҳәа ада хәыцырҭеи гәырҩеи змамыз ишәҭаху рзышәула ҳәа иақәиҭны ианрыларҵа, аполитиказ иҭакыз ауаа гәаҟқәа зынӡа рхы рцәымӷыртәит.
Заҟаҩ аҽышьраҟынӡа инаргараны иҟадаз, уахык Никола-Лорд аԥхыӡ бааԥс даанамырԥшызҭгьы.
Иҟалаз уи ауп, зықәрахь инеихьаз, неихыркәа змамыз ичмазаҩны абарак аҿы ишьҭаз баандаҩык дыԥсит. Аӷьычцәа ҩыџьа аҽны усура имцаӡакәа амаца иасуа итәан. Никола-Лорд «шәарыцара» дыҟан. Иԥсыз аҭаҳмада ахьтәы хаԥыцқәа изыҵагылан, акырынтә иақәыркхьан иԥсы шҭаз даанкыланы иҵырхырц, аха макьана иара иныҟәигалааит ҵәахык иаҳзаҩызоуп ҳәа иҿы иҭаԥшуан. Уажәы даныԥсы нарцәыҟа идыргозма, иааихаххын, иҩаханы иааҵыркәыцәааит. Аҭаҳмада рыцҳа иҿы ҭацәны ишьацә хаххала дындәылганы дыргеит, иара уи аҽныҵәҟьа анышә дарҭеит.
Реиҳабы ахәылбыҽха Никола-Лорд дхынҳәны данааи иҩызцәа напы мацара иԥымлеит, ҳаргьы аҩны баша ҳтәамызт рҳәан ддыргәырӷьарц ахьтәы хаԥыцқәа наидыркит.
Ауха ихчы иаҵаҵаны дышьҭалт. Дшыцәаз аԥхыӡ цәгьа ибеит, аҭаҳмада зхаԥыцқәа ыҵырхыз иԥсы ҭалахын, ихы инаркны ишьапаҟынӡа шкәакәа маҭәала деилаҳәаны дааихагылахит, иҿанԥшылара убасҟак ицәгьан, угәы ааҭнарӡыӡаауан. Никола-Лорд ицәымыӷхан дҩаҵҟьарц далагахит, аха иҽизмырҵысуа ацәарҭаӷәы даақәххит. Аҭаҳмада дқәыԥсычҳацыԥхьаӡа афакь мца иҿҟьа дцахуеит. Никола-Лорд ишҟа еиҳа-еиҳа ааскьара даҿыхуп. Иҿҟьоз афақь мца иҿасуа даналага дабылуашәа ибахын, иҩызцәа рыхьӡ ҳәаны шәсыцхраа ҳәа иҿы ахьааихихыз, иаартны ишикыз иаанхахит, ибжьы изҭымкаауа. Иҿы раҳаны ишикыз аҭаҳмада дныҵасын хаԥыц жәла изыҵагылаӡамкәа иааҵихыхын, инаган иара иҿы
аартны иныҵаиргылахит. Лорд дыҳәҳәарц иҭахуп, аха иауам. Аҭаҳмада ицамҭаз Никола-Лорд иԥынҵа днацҳан, иаҿаӡамызшәа, иааҿахҵәаны иаԥхьа инкаиршәын дыччо дындәылҵыхит. Убасҟан ауп дгәаҟҵәаҟуа ацәа данаалҵыз. Акы иацәымшәаӡоз Никола-Лорд аԥхыӡ цәгьа иибаз игәы ҭӡыӡаауа дҟанаҵеит, ашырҳәа даақәтәан иԥынҵа днамҵасны иааникылеит иибаз ԥхыӡзу лабҿабазу агәра изымго, аха иԥынҵа ахьаҿац ишҿаз агәра анига иԥсы ааивигеит.
Иҽирҭынчызшәа иуит, аха абри еиԥш аԥхыӡ мӡанра зызбазеи ҳәа игәниган дамырцәеит.
Абас дышиаз инаҩыс рацәак ицәыхарамкәа ишьҭаз ҩыџьа абаандаҩцәа (урҭгьы мыцәаӡакәа иааԥшуазаарын) рыбжьы ныҵакны аӡәгьы иаҳарым ҳәа аицәажәара иалагеит.
– Уцәома уара?
– Уажәааныла сзыцәо сыҟанда исхараз.
– Абыржәыҵәҟьа сзызхәыцуа удыруоу?
– Ыы?
– Арҭ уааӡам,уара?
– Дарбан узҿу?
– Никола-Лорд ҳәа изышьҭоу иҩызцәеи иареи.
– Дмыцәацзар иаҳҳәо иаҳауеит, уаҟәыҵ.
– Дыцәахьеит. Гәырҩас, хәыцырҭас имоузеи днықәҳаанӡа ацәа дагоит.
– Урҭ ааганы ианҳаландырхоз аҽны ҳзымԥсызеи.
– Ҳгәаӷс ирымаз ранаџьалбеит, агыгшәыгқәа ааганы ҳанырфо ҳаздырӡом.
– Агыгшәыгқәа раҵкыс еицәоуп, имаҭқәоуп.
– Амаҭ уҳәоу? Едкылашьас ирымоузеи, амаҭ укәа иҭоуҵап, арҭ раасҭа. Уара иудыруама амаҭқәа дара-дара шеибамфо… Акы аныԥслак аҽакы неины иаҿаланы аҿаҭәҳәара иалагоит, аԥсы азхаҵозар ҳәа. Арҭ заҵа иуҿамҭәҳәара, аԥсы иҿы иҭаланы ихаԥыцқәа ыҵырхуеит… Ауаҩра рцәыӡхьеит.
Абас рҿы ҭыӡәӡәааны иҩызцәеи иареи ирыхцәажәо ианалага, Никола-Лорд ичҳара аахыжжын дҩыҵҟьан днеины иаанкыланы рыбыз рызмырҵысуа рҿы иҭаҟәаҟәа иҟаиҵарц цәгьа имбо дааҟалеит, аха иҵегьы ипаталааит, иабасыцәцои ҳәа иҽеиқәкны илымҳа кыдҵаны рзыӡырҩра далагеит.
– Ҳара усгьы шьҭа ԥсцәак ҳарзырҩызоуп, иаҳцәымшәаӡакәа иаарҭаххалак ҳаларыгӡоит, аха даргьы ҳаргьы ҳшаны адунеи ҳақәызҵаз хыхь иҟоу Анцәа ду ицәымшәаӡои, лахь ҳаиҭап ҳәа.
– Реиҳабы ҳнаҩыс ишьҭоу Лорд ҳәа изышьҭоу иԥшьоу аџьар адаҷ аҵданы ихәда иахшьны иныҟәигоит, илахь-иџьымшь ӡатәны анцәа диҳәоит… Ауахәамақәа рахь дныҟәоит.
– Уи атәы шыҟоу уасҳәап, ауаҩы гәнаҳа ҟазмыҵац гәыла-ԥсыла ицқьоу, иразу, адгьыл дуӡӡа ишьапы ахьынықәиргылалакгьы анцәа иҳәара дақәиҭуп. Аха ани еиԥш иҟоу аҟьашьқәа, аԥсымыцқьақәа зхоу, ауахәама иааҩнымҵӡакәа иҩнагаланы ҳазшаз уахгьы-ҽынгьы иҳәаларгьы ражәа иара иҟынӡа инаӡаӡом… Иирҳаӡом. Уара иудыруама ауахәамахь аԥхьа аныҟәара иалагаз агәнаҳаҟаҵаҩцәа, аԥсымцқьақәа роуп… Ишәаны анцәа иҿаԥхьа ахҿыхра иашьҭалақәаз роуп.
Никола-Лорд уажәымзар уажәы сҩаҵҟьаны ишьҭасҟәаҟәоит ҳәа игәи-игәи еилаԥшуа дышиаз, иаҳаз дҟәызгаӡа дааҟанаҵеит. Ихәда иахаз аџьаргьы ааникылан, хәыцрак дынҭанагалт.
– Ҳрыцҳара Анцәа идумырган, агәаҟ ихәы имыхны изфо, ихаҳараны дыҟоума?
– Акрыфырҭаҿы иҟарҵо ахәы зегьы еизганы қәабла ирымҵадыргыларгьы рызхара ҟалаӡом, акы иарҭәӡом. Иаарфашазеи уҳәарауазеи.
– Уи атәы шыҟоу уасҳәап, Аԥсыцәгьа-аԥсымҭә, иифо ада хәыцырҭа змам даара дрыцҳауп, уи ахәаша иаԥхьаҟа изыԥшу издырӡом, ихаԥыцқәа рыла инышәынҭра жтәыс иоуеит…
Никола-Лорд иԥсҭазаараҿы иааҟаиҵахьаз зегьы еилырхуа гәаныла дрылсит, аха цәгьамзар бзиарак ҟаиҵаны ҳәа игәаламшәеит. Ицәымыӷхан, иԥсы ӡаны рзыӡырҩра дшаҿыц даҿын.
– Иҩызцәа иӷьычны иаарго зегьы иара Лорд ҳәа изышьҭоу ирцәигоит рҳәеит, абасҟатәи зегьы абеигои, иманы анышәахь дцома?
– Уи атәы шыҟоу уасҳәап, ауриацәа ҵаск рымоуп, иуанаҳәо даара ирацәаӡоуп.
– Уи арбану?
– Ауриацәа рҿы ауаҩы даныԥслак, аӷәыцәмаҟьа днықәҵаны, аԥсымаҭәа Саван ҳәа изышьҭоу ада аҽакы ишәҵаны дужыр ҟалаӡом рҳәоит,
– Уи иаанагозеи?
– Саван ҳәа изышьҭоу амаҭәа, зынӡа џьыба аҿаӡам. Ус зыҟарҵо акгьы умган, уахьнеиуа акгьы уҭаххаӡом ҳәа ауп иаанаго.
– Ахаҭа зынӡа ииашоуп.
Никола-Лорд имаҳаӡацыз иаҳаит, дгачамкны дӡырҩуан.
– Ишыҟоу умбои, адунеи иқәу ауаа зегьы ҩынтә заҵәык роуп ианеиҟарахо: ианиуеи, ианыԥсуеи. Ииуа ицәеи-ижьи ада акгьы ааигаӡом… Иԥсуагьы ицәеи ижьи ада акгьы изгаӡом. Ииуа иџьабаала ицәеи-ижьи ныҟәигалароуп, иԥсуа ицәеижьи кажьны иԥсы иаанхо ацҳаҵәры дықәнагароуп џьанаҭ дақәшәарацазы, аха аԥсы цқьамзар, гәнаҳала иҭәызар, дырнажьуам, цәгьарас иааҟаиҵахьаз зегьы абра ихьӡаны дықәырҟьаны џьаҳаным лашьца дҭанажьуеит. Аԥсыцқьа гәнаҳа змам дықәсны џьанаҭ дцоит… Џьанаҭ ицаз алашара ихуп… алашара зхылҵуа анцәа иоуп… Анцәа иигаз, аԥсы аанхоит наунагӡа. Џьаҳаным – лашьцароуп, алашьцара зтәу аџьныш иоуп. Аџьныш иигаз аԥсы наунагӡа лашарак абараны иҟаӡам. Абас ауп ишыҟоу.
Никола-Лорд дынцәахаҵаҩын иара итәала, аха уи ауха иаҳаз еиԥш ихаан имаҳаӡацызт, дықәҿарҳәазшәа ицәарҭаӷәы дықәнакит, ахыҵәҟьа алҟьом сцәеижьи ҳәа иҟаз изгәамҭаӡакәа агәаҟцәа ражәақәа алсны игәы аҟынӡа инаӡеит, ашәара захьӡыз зымԥан иқәымлаӡоз, иааны ибла иаахгылт, хәыцырҭа змаӡамыз хәыцра шәкы ихаԥаны дыркит. Аӡәы заҵәык зыгәра игоз анцәа иакәын… Ицәымӷу аҟаҵара уаҿызаап… Ацҳаҵәры уқәызгода… Ҳаӷоу ихаԥыцқәа рыла инышәынҭра жтәыс иоуааит… Агәаҟ ихәы имхны изфо, закәытә гәнаҳароузеи иҟаиҵо… Иахьарнахыс узҿқәоу уаарҟәаҵны ҳазшаз Анцәа ду ишьапкра уалага уаҭеимҵарцы… Издыруада иуанеижьыр ҳәа иааҟәымҵӡакәа илымҳа бжьык ҭаҩны иаҳауашәа игәы иабон, лацәеихьшь изыҟамҵаӡакәа аҵых ихигеит. Ауха имҽыӷӡа ишьҭалаз ашьжьымҭан дгылт иара иакәӡамызшәа дҟәатаӡа.
Аҽныҵәҟьа иҩызцәа аӷьычцәа зегьы ааизганы, иахьарнахыс агәаҟқәа рхәы рымышәхуа, ргәы иашәырго, амш рылажәго сымбароуп… Сҳәатәы змаҳаз ухы шҩоу иссоит ҳәа рылеиҳәеит.
Ирцәымыӷхан, иаакәанызанит, џьабаак рхы иамырбаӡакәа рхаԥыц инкыларкуаз агәаҟцәа ракәын… Аха Никола-Лорд иажәа дара рзы высшьа змамыз закәанын. Рхаԥыцқәа
еихарӷәӷәаны иҟалазеи ҳәагьы игәаӷьны изизымҵааит. Иара иҳәазар ус иаҭахызар акәхап ҳәа иақәшаҳаҭхеит.
Уи нахыс абаандаҩцәеи аӷьычцәеи реизыҟазаашьа зынӡа аҽакхеит… Ршьа зыртәахьаз ауаа ҳаҭыр рықәырҵо, заҵа рҿаҵа рҿырымԥаарыз уаҩыс ирызныҟәо иалагеит.
Абаандаҩцәа рыцҳақәа уамашәа ибаны ирыхәаԥшуан, иҟалаз ҳәа иауан иашәан акгьы рзеилкаауамызт.
Иабардыруаз ирылыԥсааз аҭаҳмада гәаҟ ихаԥыцқәа шракәыз абас ирыхәаз, рыԥсы реивзыргаз.
Никола-Лорд ихчы иаҵаз ахаԥыцқәа уи аҽныҵәҟьа аӡәы иирҭиин, иаҭныҵыз ахә ала ахәшеи ачашкәакәеи ааганы агәаҟқәа ириҭеит. Инҭаркыз аахыс ахәшеи ачашкәакәеи зымбацыз, агьама зхашҭхьаз абаандаҩцәа шаҟа шәҭаху шәаханы ишәфа ҳәа инаганы ианрымҵарҵа, игәаӷьны рнапы рзамыркит.
Абӷьыжә еиԥш изхоз амахорка ацынхәрас аҭаҭын ҟаҵа анрырҭа зынӡа игачамкит.
… Алагпунқт ахылаԥшцәа аҽныҵәҟьа ираҳаит Никола-Лорд абаандаҩцәа хәшала ирчо далагеит ҳәа.
Амца днаркит, иқәырҵеит иқәырхит изырура рзымдырит, дахьҳархәуеит ҳәа иалагар еицәартәыр ҳәа ишәеит… Шәит иҳәар аӷьычцәа зегьы гылон, урҭ ҵҩа змамыз ыҟан.
Еиҳаракгьы ирзышьҭымхуаз, шәара шәоуп абаандаҩцәа ҳрычзырчаз ҳәа ирҿагылар ҳәа акәын.
Аҵыхәтәаны ирыӡбеит Никола-Лорд аҽа лагерк ахь дахыргарц. Знык раҳ Лорд дрылыргар егьырҭ рхала иаанхар акыр ирзымариахон рахьырхәра.
Никола-Лорд аҳра уа азона ашҭа дҭан.
Краснов ихы иалнарҟьеит, Никола-Лорд иакәушәа алагер аиҳабы, Боиаркин Дима аҟарс данҭыҵыз адырҩаҽны аусурахь дмышьҭыкәа абарак аҿы даанкыланы, аӷьычцәа имаҵ дируан ҳәа аниаҳа.
Абри ашьҭахь, дук хара имгакәа Никола-Лорд аҽа лагерк ахь дахыргеит.
Уи инаишьҭарххны аӷьычцәа зегьы азона иҭганы иргеит, уаҳагьы ихнымҳәит.
Ауасеи абгеи реиԥш цәгьала ишеилаз, аҵыхәтәаны ианеимабзиаха иааиҟәыргеит.
Дима аҟарс аҿы дахьдыргәаҟыз даара иныԥшит, Краснов инапы аниқәшәа ашьҭахь иҽизеибымҭеит дҵыкәкәа дцо далагеит.
Агәкажьра ззымдырӡоз лассы-лассы игәы каҳауа далагеит. Зны-зынла агитара аашьҭихуан, игәырҩа хиҽуашәа ибон.
«… Макьаназ мчы хәыҷык сзаанханы исымоуп, зынӡа исылӡаанӡа, сшьамхы сҽанасмырга сҭахоит… Сыбнамлар ада ԥсыхәа ыҟам» ҳәа иӡбеит. Аха идыруан, араантәи убналаны, ашьамхы аҽаргаразы шәыԥсык ухамзар, уеибганы ушырмышьҭуаз.
Дима дзықәшәараны иҟаз шидыруазгьы, ихы иҭалаз абналара зҭымҵит, ихшыбаҩ агәҭаны инеины иҭашәеит.
Анцәа диҳәон Краснов уаҳа сыла даумырбан ҳәа, убасҟак игәаӷ иман, дааидгылар иҽизнымкылакәа иакәым импыҵаҟалар ҳәа дшәон… Аха еиҭеибамбар амуит.
…Уи аҽны Краснов иқьаф ҭан, ижәны дыҟан, абаандцәа даарбазар аахыс ччаԥшьык зхызҿы иқәымлацыз, уи аҽны илақәа хаззала, ицқәа хаџьџьала, уажәы-уажәы ччараха исуа, абарак данааҵала рызегьы шанханы иаанхеит. Ахаан иимҳәаӡацыз, иҿы иҭамӡоз, абаандаҩцәа аԥсшәа раҳәара… аҽны иҿыҵҟьеит…
Ари иԥсра аазар ҟалап, дагьҳахәлаччо, аԥсшәагьы ҳаиҳәо дызбахьадаз ҳәа абарак аҿы иҟаз зегьы ҩеихаҵгыланы бзиа убааит ҳәа аҭак ирҭеит.
Дима дахьтәазгьы дымгылт, дшааҩналаз еиԥш игитара аашьҭихын, иаанкыланы ҿыцха дыԥшуа, Краснов ибжьы ахьиаҳауаз ихы иалнарҟьо дтәан.
Дааҩнаххны зныкҟьарала зегьы илаԥш иныҵганы, ԥаса ишыҟаиҵалоз еиԥш, даақәгьежьааны ддәылҵны дымцаӡеит, уи аҽны Краснов дзышьҭаз уаҩы изымдыруа, дхаӷӷала ацашьа иақәымшәоз еиԥш, абарак агәҭа дыҩнагылан, макьаназ Дима илаԥш дыҵамшәацызт.
Ҳаиҿамҳакәа дхынҳәны дцандаз ҳәа игәы ҭыцны ицо, ихы шьҭымхӡакәа дцәыҵцыԥшны имагәқәа дырзыԥшуан, ишьхәа данбақәҵәиаауеи, ишьапԥынҵа ашәахь ианбахои ҳәа, макьаназ иадырсызшәа имҵасӡо еидыԥсаланы џьарак еивагылан… Дима ишҟа акәын рхы ахьхаз. Ила ааихмырсыӷьӡакәа ирықәкны ишикыз инкажь-аакажьуа еишьҭагыланы, ишҟа рҽанаадырха, аибашьраан, дыхәны имацара аҭабиа дышҭаз, аӷа итанкқәа ҩба дынҭахәаша дыргарц, изааигәахара иаҿыз иреиԥшнишьалт… Усҟан агранатақәа рыԥхны иван, имч зегьы ааизганы дҩагылан, иргәыдҵаны еилаԥыххаа игеит, иара иҟынӡа иааӡаанӡа… Уажәы игитара заҵәык ада акгьы икӡам… Имазҭгьы (итҟәацуаз акы) дишаҭомызт, аӷа итанк еиԥш дԥыххаа дигон.
Краснов ҩбаҟа шьаҿа шигыз Дима иҟынӡа дааӡаанӡа дџыџӡа дадырсызшәа даангылан, аа, ари уара уоума, ужәла схамышҭи… агитара рҳәаҩ уами, уажәоуп уаныздырыз… Угитара зыҿнамҭуазеи… Иахьызеи? Иарҳәала, иарҳәала… Уҟазара сазыӡырҩырц сҭахуп, – иҳәеит уи ибжьы ҟәызгаӡа. (Уи даныцәҳауази, абас ҭынч данцәажәози зынӡа еиԥшӡамызт, ҩыџьа ирхылҵуаз абыжьқәа реиԥш акәын ишхаз-хазыз).
Дима ихаԥыцқәа еихарӷәӷәаны мчыла ичҳаны дтәан иахьынӡауа ҳәа. Ихы илеигалар игәҭакы (абналара) дахьимгӡар ҳәа дшәон.
– Угитара ашәаҳәара ахашҭыма Боиаркин? – ицқәа хаџьџьала дихыччозша акәын ишиҳәоз.
– Агитара ашәаҳәара ахаангьы иахашҭӡом, – иҳәеит, ихы дҩахан, дахьиҿаԥшуаз ибла ашьа хыҵәало.
– Нас иахамышҭыцзар, исзарҳәа… Ашәак сызҳәа.
– Мап, аопер ухаҵкы, сара сгитара зегьы рзы ашәа аҳәаӡом. – Дима ашырҳәа дҩаҵҟьан игитара ыршәны ицәарҭаӷәы инықәиршәын дааиҿагылт… Шьҭа напышьашәалада ҳаибамкыр амуазаап иҳәан.
– Сара сзыҳәангьы иамҳәону… Иахьатәи амш сара стәоуп… Сымшира ауп… Суқәгәыӷны сааит, аҩныҟа усгарц сҭахын, асасцәа сзаауеит ргәы урҿыхарц азы узгап ҳәа акәын… Аҟарс ахь акәӡам… сыҩныҟа ауп уахьызго. Схаҭа узгоит конвоида.
– Мап, аопер ухаҵкы, сара баандаҩык, шәарҭ алыԥшаахқәа шәгәы арҿыхара сылшома. Шәара ишәышьашәалоу шәыԥшаа. – Дима хыхь-хыхь ихырԥшӡаашәа ауп ишиҳәаз, аха уи агәынамӡара иагәылжжуаз Краснов аӡаӡ еиԥш илакшон, уажәраанӡа дыччозшәа ихаџьџьала иҟаз ицқәа, иқьышә хыԥсаақәа неиқәаҳан, ихы-иҿы ашәыта наҿатәеит.
– Уара агмыг иуаҭәаумшьо сара соума. Саб сиԥам умашьхәылҵ уацсмырҳауазар. – Дытҟәацны дцарашәа дгәааны ддәылҵны дцеит.
– Иучҳар акәын.
– Ари длоуп, шьҭа даауцрыҵраны дыҟаӡам.
– Ашхырцәаӷьҭра унапы ҭушьит.
– Аиаша ҟаиҵеит, иара изиухьоу шәхашҭыма?
– Дима дфырхаҵоуп, сара сакәзаргьы ус ҟасҵон.
– Ианбанӡаҳачҳалари, ахаҳәгьы уршыр иԥжәоит.
Абас инеиларыԥсеит, абаандаҩцәа Краснов ицашьа рцәымыӷханы.
Макьана иҭыԥаҿы дымнеиц шырҳәоз абаандаҩы Боиаркин угитара аанкыланы усаԥыза ахылаԥшцәа урҭахуп ҳәа ашә даалагылт аканвоир.
Дима иамаимкит, суццом ҳәа даламгеит, далагеит ҳәа илшоз, амала игитара мгакәа ихала диццарц иӡбеит.
Аканвоир имуит, ҳархынҳәны ҳаиҭаарышьҭуеит, агитара икымкәа дааумган ҳәа адҵа сымоуп иҳәеит уи.
Иуманы уицца, уанаџьалбеит, изарҳәа. Аҽыҵарбел еиԥш далаԥсны икит умбаӡои ҳәа зегьы даныхҭарк, уаҳа амамккәа игитара аашьҭыхны диццеит.
Ахылаԥшцәа ахьтәаз ахыбра аҵаҟа ихәыҵагаланы иҟаҵаз Краснов икабинет диманы дааҩналан, шәыдҵа насыгӡеит, абаандаҩы Боиаркин даазгеит ҳәа аканвоир иҽеидыԥсаланы, ашәишәи рбаӷь еиԥш зҽырчны астол иадтәалаз Краснов иаԥхьа даагылт.
Дима акабинет ишьапы шыҩнаиргылаз еиԥш лаԥшыла иааимидеит. Краснов идагьы аҽа ҩыџьа алагер амаҵзуҩцәа иреиуаз аҳәа чахқәа реиԥш рхы рҿқәа рыхчааны аҭӡамц рҽадҵаны итәан. Аҭагылазаашьа злеибоз ала ҽеик дшақәдмыршәоз идырит, аха ишьҭахьҟа мҩа ыҟамызт, даазгаз ашә ыдҵаны дадгылан.
– Утәа, Боиаркин. – Краснов ибла ыршәны иҭацәыз аҟәардә ирбо, – зегьы удырҽхәоит… Угитара арҳәашьа сазыӡырҩырц сҭахуп… Аиаша ҟауҵеит абарак аҿы мап ахьукыз… Араҟа еиҳа еиӷьуп, утәа.
– Стәоит, аха исзарҳәом. – Ибжьы ахьиаҳауаз изычҳауамызт.
– Иахьаурҳәарагьы убарым… Угитара еицаҟьеи уареи ишәеиԥшӡам сара араҟа ашәа зсырҳәахьоу. – Инапқәа астол иахьықәыз ишьҭԥо иалагеит.
– Мап, сшыԥсуа здыруазаргьы уара узы сгитара ашәа аҳәараны иҟаӡам. – Игәы ҭыҵны ицо аисра иалагеит.
– Агитара ашәа узамырҳәозар изуҭахузеи, – иҳәан, Краснов азаара изаазшәа дҩаҵҟьан, Дима дааидыххылан игитара дамҵасны инаимпыҵиԥаан, ирыҳәҳәо ианкыдиҟьа, ахы ахагылаӡамызшәа инахыцҟьаа ицан, арахәыцқәа аҵыхәтәантәи «рыҵәаабжь» игәыҭшьаагаха иаагеит.
Дима игитара ахәда хжәаны ианиба, иҩыза гәакьа дивыршьаазшәа дҟалеит, иара убраҵәҟьа ашьа имур ада изымчҳауа деилашәан, ишьхәа дықәҵәиааны Краснов ихы ихыцҟьаа игарц иҭаҷкәым раҵәаны аҿанааирхоз, аҭӡамц иадыртәаланы имаз ҩаҵԥан, деимархха даанкыланы деилыршьит.
– Алахша, иугәаӷьызеи, унап ҟьашьқәа ааскьысыр, иаҿаӡамызшәа иахьынҿакыз ишаҿысхуаз зузымдырзеи? Сара сышбаксиору умаҳаӡаци… Уҭахызар иусырбап… Ари убоо, абасоуп аҭаҷкәым шырҟьо, – иҳәан, игәышԥы даныҵас, иԥсы мцо-имаауа дҟаиҵеит, Краснов дахьынӡакшоз, Дима инапқәа ырҵәины димҵакны дыркын.
– Ашәа бзиа исырҳәеит, шьҭа дахьааугаз дга, – ҳәа ашә иадгылаз аканвоир иахь ҿааиҭит уи изхара дисны игәы аниҟыча.
… Ишьапқәа дрызнымкыло диҵагыланы абарак аҿы днаганы дааныжьны дцеит аканвоир.
– Иузырузеи?
– Ухы иумыршьыр умуит.
– Ҳара иуаҳамҳәази.
– Угитара абаҟоу?
Ргәы иамыртәо иамыргыло, изырурызеишь, иҟаларызеишь ҳәа дрылганы данырга ашьҭахь, игәжәажәо иԥшыз ашьа иҿыҵуа данааҩнала, рхала рҽырзымшьит уаҳа егьрыгымхеит, убасҟак ирцәымыӷхеит.
– Шәысҟәаҵ… Акымзарак смыхьӡеит. – Иҳәан, зегьы инарҿархьны, днеины ицәарҭаӷәы ҿыцха днықәиеит, лацәажәашьа имаӡамкәа.
Азнык азы уамашәа ирбеит, ҳара изааузшәа дҳазгәааны дыҟоушәа дышԥацәажәеи рҳәан.
Ихы-игәы ыфаны дааргеит, уажәыҵәҟьа ҳара ҳаибо-ҳиаҳауа дыҟам, ихы игәырҩоуп, уахала илаҿаҳҭрым ҳәа рыӡбан уинахыс иламцәажәеит.
Дима ҿыцха дахьынаиаз уаҳа дмааҳәӡакәа дышиац диан.
Ашьҭалара аамҭа ааиаанӡа зегьы еиқәышьшьы ҿымҭ-ԥсымшьа итәан, Дима дрыцҳашьаны изхәыцуа.
– Шәышьҭал, ҳаамҭа ааит ҳәа аҷаԥшьаҩ ибжьы шаагаз еиԥш, рызегьы ҩагылан ашьшьыҳәа ршьапԥынҵа ихгыло, Дима рышьҭыбжь даанарԥшыр ҳәа ихӡыӡаауа рцәарҭаӷәқәа рахь рҿынархеит.
Баша иџьыршьон, Дима амца иӷран, дзыцәо дыҟазма. Иҟоуҵаша ҳәа хәыцра шәкы еишьҭагыланы ихаҿы иааиуан, Краснов игәаӷ дыкны дахьагоз… Аҵыхәтәан акаҿы даангылт, уи уажәы аԥхьагьы ихы иҭалахьаз – абналара акәын… Уахатәи аҵх иалагӡаны, ишьа уны данзымбнала уаҵәтәи амш измырхәлошәа инарбеит.
Ауха ҵхыбжьон, иҟаиҵашаз зегьы аниӡба дааҳәын игәы ҩеирхеит…
Зегьы ыцәахьан, ашьшьыҳәа дҩеихан дҩагылт, аҭыџь еиԥш ихы хьамҭаӡа, ицәеижьы бжаџьара иара итәӡамызшәа идысны иҟан.
Иблахаҵ ааилахынҳәит, аха иҽкамыжькәа иҽааникылт, аусураҟынтәи маӡала иааганы ихчы иаҵаҵаны иҵәахны имаз, аиха ааҵихын, ианааникыла, баҩҷыдак иланаҵазшәа дыӷәӷәаӡа дааҟанаҵеит. Маҭәас имаз зегьы еихарԥаны ишәиҵеит. Маҷ-маҷ акрыфарҭаҟынтәи иааганы ииҵәахуаз ачасақәа (абналара ихы ианҭашәа нахыс маӡала иҽазыҟаҵара даҿын) иџьыбақәа инарҭеиԥсан, уаҳа аӡәгьы димбаӡакәа абарак дындәылҵит.
Абарак адәылҵра иаҭахыз, уи нахыс акәын ианшәарҭаз, аҷаԥшьаҩцәа рылаԥш дыҵамшәакәа ацара даара иуадаҩын… Зегьынџьара алашара ықәдырҷҷаауан, ауаҩ дуӡӡа дахьнеиуаз акәым, агәырҵәҟьа ахькаршәыз убон.
Абаандаҩы абарак ддәылҵны шьаҿак ҟаҵашьа имаӡамызт, еиҳаракгьы уахынла… Ихацәа иаақәԥшыр игәы иҽанымҵаӡакәа еихсны дыршьуан, узусҭа ҳәагьы иазҵаауамызт.
Дима урҭқәа зегьы бзианы идыруан, аха изқәикыз намыгӡакәа акы дааннакыло дыҟамызт уи аамҭазы, убасҟак ашьоура дазышуан. Ихы адгьыл иқәмырҳәҳәаӡакәа дҳәазаны мацара абаракқәа зегьы дрылсны алагер ахылаԥшцәа рынхарҭа аҳабла аҟынӡа днаӡеит.
Аҳабла зегьы хҵәаны ицазшәа, мамзаргьы иԥсны ишьҭазшәа акәын ишҭынчраз, ҩнык аҿы џьара лашарак аркны ибаӡомызт, иакызаргьы ила ҩны заҵәык ада аҽакы ыҵашәомызт… абжьқәа гаӡозаргьы Краснов итәы ада аҽаӡәы ибжьы иаҳауа дыҟамызт.
Ахылаԥшцәа раамҷыдарахаз араҟа аҽаӡәы дынхаӡомызт.
Аҭаацәара змаз неиԥымкрада хаз-хазы инхон ақдеихсала хԥа-хԥа ҿы зманы иҟаҵаз аҩны лаҟәқәа рҿы.
Рҵыхәан, зда царҭа ахьамамыз дынхон Краснов, ишьҭахь бнаран. (Иара итәада зегьы рыҩнқәа амрагылархь иԥшуан). Инаҩс аӡәгьы дынхаӡомызт.
Дима ибзианы идыруан Краснов иҩны ахьгылаз… заҟа ҿы амаз, ахы ахьхаз, аҵыхәа ахьхаз…
Ҩынтә дааргахьан иуҭра абаҳаразы. Шьыжьымҭан инаркны аахәлаанӡа ихы дымҩахаӡакәа дбаҳауан, аха аԥшәма ԥҳәыс уҿы рҟьома ҳәагьы диазымҵааит.
Шьыбжьонла ила иманы акрыфараҳәа иҩыныҟа даауан Краснов. Иԥҳәыс шьыжьымҭан инаркны аахәлаанӡа дызҿыз хәыҟаҵаран, хаҵеи ԥҳәыси рыда уаҩ дыҟамызт рыҩнаҭаҿы.
Краснов дааицыԥхьаӡа илагьы иаргьы аҩныҟа инеиаанӡа ауҭра инҭаланы Дима шаҟа ибаҳаз шьаҿала дықәланы ишәон. Имаҷуп, угәы иқәрыжьааит иҵегьы зумбаҳазеи ҳәа игәы намӡо дцәыҵа-ҟәындҟәындуа иҩныҟа иҿынеихон.
Абарҵаҿы иԥҳәыс илырмазеихьаз шьыбжьхьа илагьы иаргьы наҟ-ааҟ инадтәалон… Аҟыԥҟыԥҳәа, рыцламҳәа абжьы ада акгьы умаҳаӡо, илагьы иаргьы ццакны акрыфан иҩагылан, аусурахь рҿынархон.
Дара анцалак ашьҭахь иԥҳәыс лхала дтәаны акрылфон, дмыццакӡакәа.
Дима уажәы абарҭқәа зегьы ааигәалаиршәеит, аҳабла дышналалаз еиԥш раԥхьаӡа илаԥш зықәшәаз Краснов иҩны ауп, алашара акызар ҳәа акәын дзыцәшәоз, еиқәылашьца ишгылаз аниба, изқәикыз наигӡазшәа дааҟалеит. Дыццакны ддәықәлеит, дазааигәахацыԥхьаӡа игәы ҭыҵны ицарашәа адық-дықҳәа аисра иалагон. Иара иаҵкысгьы дзыцәшәоз ила акәын, аха идыруан, ҽынла акәын ианеицыз, уахынла хазхазы ишьҭалон, иара иҩныҟа дцон, ила алақәа рзы хазы иҟаҵаны игылаз аҩны ашҟа…
Дима ԥсы зхоу аӡәгьы димбаӡакәа аҳабла зегьы далсны Краснов иҩны ашә даадгылт. Ацә ахәда анԥырҟо еиԥш ихәда абжьы игоз илымҳа иааҭасит… «Ианаамҭазҵәҟьа сақәшәеит» игәы дынҭахәыцит.
Аҳәынҵәраҟаԥшь еиԥш, ашә адәныҟала иақәгылаз данақәыӷәӷәа, аҵәҵәа бжьы ааҩныҩит аҩныҵҟа. Илымҳа адҵаны дӡырҩуан, ихәда абжьы агара иаҟәыҵыр, ашә аартразы иаауаз иара ихаҭа иакәхон… Усҟан иара уаҵәҟьа ихы хырԥаны дылеимыжьыр ада ԥсыхәа имаӡамызт… Уи иԥҳәыс илмаҳар, илымбар ҟалашьа амамызт… Лыҳәҳәабжь аҳабла аргылон, иага абнаршәыра иҽеиҭаргьы хара дрышьҭуамызт…
Аха Краснов аҵәҵәабжьы дазаамырԥшит, ихәда абжьы шгац игон.
Иԥҳәыс дҩагыланы ашә ахь лҿаалхеит (лшьапышьҭыбжьқәа иаҳауан).
– Уарбану, узусҭада? – ҳәа ҿаалҭит, иаамыртыкәа даадгыло.
– Дариа Илиа-иԥҳа (иԥҳәыс лыхьӡи лабхьӡи, руҭра анибаҳауаз лхаҵа ишиҳәоз иаҳахьан) аҩыза Краснов ихьӡала хыхьынтәи ателеграмма ааины иҟоуп, хаҭала инапы иасыркырц сыдуп, – иҳәеит Дима.
– Уажәыҵәҟьа, уажәыҵәҟьа дсырҿыхоит, арахь уҩнал, – лҳәан, ашә изаалыртит.
Дима ихы шааҩнеикыз еиԥш, ихҟьаны иагарашәа аӷьафҩы ааиҿаҳаит.
Дариа абаандаҩы данынеиҿаԥшы лгәы аангылан дхышәҭны агәараҳәа димҵаҳаит.
Дима али-ԥси рыбжьара, (Дариа лҿы аихыхха дахьымыгӡакәа) ихарԥ абжа ԥжәаны ирмазеины иџьыба иҭаз нҭиԥаан иналҿагәаны лҿы ааишәаҳаит.
– Дариа, дызусҭада иааз, ииҭахузеи? – ҳәа Краснов ибжьы егьи ауада иааҩныҩит.
– Сара соуп иуҭааз, – иҳәан еиха цырцыруа икны дааихаххит.
Краснов аԥсра иаҳа дақәгәыӷуан, акәымзар абаандаҩы Дима абри еиԥш игәаӷьуеит ҳәа дыҟазма… Ихы-иҿы еицаҟьахеит, илақәа харабӷьара ицеит. Алахша. иҳәан ихчы иаҵаз атапанчахь инапы дәықәиҵеит, аха, дахьымыгӡакәа Дима еиха рыҳәҳәа ихы иарбаны ишимчыз идәықәиҵеит, атыҟә аҟынӡа иналашьшь ицеит. Ҟыт ихымҵит, ажәак ихәлымшәеит, аԥсра ала данҭаԥшы шәсыцхраа ҳәа дыҳәҳәарц иҭаххазар акәхап иҿы ахьааихихыз, ираҳан ишикыз иаанхеит, иблақәа мҵысӡо, икыдхалан џьарак иԥшуан.
Уаҳа дзымгыло дышилгаз аниба – аиха ихы ишалаз иалымхӡакәа иаанижьит, ихчы иаҵаз атапанча ааҵԥааны иџьыба инҭеиҵеит, иханы игылаз акарабин (ибналоз абаандаҩцәа злаҭаирхоз) аҟанҭаруазгьы иаргьы ааидкыланы иаашьҭихит.
Ишырҳәо еиԥш, ишьа кәапеила итаны, Краснов дахьышьҭаз ауада даадәылҵын, ашә ныдиҵеит.
Аҩналарҭаҿы Дариа лҿы шәаҳаны дахьынижьыз, лыҽмырҵысӡакәа адиуан дықәиан.
Адәныҟатәи ашә идәылҵымҭазы аԥенџьыр ахышә иқәыз аихатә қәыц аандаԥҟага амыркытыл цырцыруа илаԥш иааҵашәан, уигьы аашьҭиԥааит.
Аҩны дшындәылҵыз еиԥш аҳабла ила нахигеит, ҭынчран, арбаӷьқәа рҿыҭыбжьы аамҷыдарахаз аҽа бжьык гомызт. Ашарккара иаҿын, ана-ара иналк-ҩалкны ҩнқәак рҿы алашарақәа адыркхьан. Дааццакын, абнаршәыра днылашьшь дцеит. Дышны даанымгылаӡакәа дцон ажәырқь дасны. Ишшарыз ианша дааҭгыланы ишьҭахьҟа днаԥшит, аха уи аҳабла уаҳа ибарҭамызт, акыр хара дцахьан.
Дима макьана инагӡаны агәра изгомызт абас ԥынгыларак имоуӡакәа игәҭакы нагӡаны, насгьы ишьапы дақәиҭны… ишәақь итапанча – бџьарла деиқәных иааигәа-сигәа ԥсы зхоу аӡәгьы дыҟаӡамкәа аԥсабара дагәыҵакны даманы иахьцоз.
Дцон аха ахәыцрақәагьы ишьҭархх ишьҭан, игәы иҽанырҵон азона аҭыҵра ус ишымариамыз.
40-60 гектар иахьрыҵаркуаз аҵыс захымԥраауа аихатә қәыц аандала иҭахкаан, аҳәаа аҟынӡа анеира заҟа аамҭа ақәырӡтәыз издырамызт…
Азонаҿы ари еиԥш ҟамлаӡацызт, абаандаҩцәа бналарц изныкымкәа иақәыркхьан, акәымзар хылаԥшҩык иҩны иақәланы дышьны ацара аӡәгьы изымгәаӷьыцызт.
«Иҟалаз анраҳа, уаагьы лагьы зегьы сышьҭалазар акәхап» – дхәыцуан дыҽҟьа-ҿҟьо дахьнеиуаз. «Ауаагьы алақәагьы зегьы раҵкыс дзыцәшәоз Краснов ила «Абжьас» акәын.
Абаандаҩы ԥсхабаа дыбналеит, уишьҭал, даанкыланы деимыжәжәа дықәҵа ҳәа иааушьҭны, ицаз ишьҭа ианхиҵалак, абга афҩы акызшәа ишьҭа ихымшәаӡакәа ишьҭалон, макьаназ аӡәгьы деибганы дацәымцацызт.
Дима аҳәаа аҟынӡа днаӡарц рацәак шигмыз «Абжьас» ишьҭа ихыршәланы ишьҭархх иааиуазшәа бжьык илымҳа иҭасуа иалагеит, аха игәы зынӡа аҽаԥсахӡомызт, шәарак аныруамызт, убасҟак еиҳаракын, абаандаҩцәа рыцҳақәа ршьа зжәуаз Краснов алахша дҭарханы дахьцоз… Абыржәыҵәҟьа ихьӡаны ахымца дшадырго идыруазаргьы илагьы еихаҟәысуамызт.
Краснов аҵыхәтәантәи аамҭазы зынӡа цәгьала иҽыҟаҵаны дыҟан, илаԥш иааҵашәоз иԥсы ааихихаанӡа дицрыҵуамызт. Дима анцәа дыззылыԥхаша ԥсышьацәгьа иҭаны адунеи данимырӡаазҭгьы еиҭах заҟаҩы ԥсхашьны, рыԥсҭазаара иалихраны дыҟаз?
Шьыжьи хәылбыҽхеи аусурахь ианыргози еиԥш илақәа шаҟь-шаҟьо илеи иареи еицны абаандаҩцәа ианаарылагылалак, акгьы реимҳәаӡаргьы, иахьихәаԥшуа мацара заҟаҩы рыбжа рымԥсаауадаз.
«Краснов алажә еиԥш ихы ԥҽны иҩны дшыҩнажьыз» рбеит… иҟазҵаз абаандаҩы дыбналт».
Абаандаҩцәа зегьы ахьеизырцоз «аҭахкаәҿы» аӡәы иааиҿыҵҟьан, иаразнак акәхеит зегьы рлымҳа аҟынӡа инаӡеит. Иааҭаркызар аахыс уи еиԥш ргәы иахәашаз ажәабжь рмаҳаӡацызт… Краснов ирылишьаахьаз рдақәа рыԥсы ҭаланы аусура иалагазшәа рбеит.
«Ахаҵара ҟаиҵеит, ҳазегьы ҳшьа иуит, ихаҵкы ҳцааит… Анцәа дицхрааит… Ишьамхы, џьаҳаным дгьыл дыҭганы дагаратәы еиԥш ҳазшаз амч ииҭааит». Рыбжьы ҭганы, агәахәара ироуз рҿы ирзарҳәомызт, аха гәаныла анцәа иҳәон. Избан акәзар, урҭ ирдыруан, иара иаԥхьа шаҟаҩы иақәыркхьадаз, аха аӡәызаҵәыкгьы деибганы азона дышҭырмыжьцыз. Иахьамзар уаҵәы дышьны егьырҭ реиԥш дааганы зегьы дахьырбарҭаз агәашә аԥхьа дшышьҭоу ҳала иамбааит ҳәа. Ишәаны рылаԥш ршьап ԥынҵа иахганы аҽаџьара имԥшӡакәа, агәашә иҭалон, иҭыҵуан аусурахь ианыргоз ианааргоз.
Ахылаԥшцәеи ахьчаҩцәеи, баандаҩык дыбналар игәаӷ егьырҭ ирхыргон, амамиқәара рҿартәаны зынӡа изынарҿаԥшуамызт. Уаанӡагьы рхы ауршьышьхуаз, аха Краснов даныршь ашьҭахь, ашьа рҿыҵуашәа акәын ишрықәыҳәҳәоз.
Иҟалап, урҭ Краснов ицәнымхо акәмызҭгьы дара рхаҭақәа рхы иацәшәаны акәызҭгьы абас иԥаԥашькны изыҟалоз.
Акырынтә иалагақәахьан ибналарц, аха абаандаҩцәа аполитиказ иҭакыз – ауаса гыдқәа ҳәа изышьҭаз, игәаӷьны ахылаԥшҩы иҩны иақәланы, дышьны ицо ҟамлаӡацызт. Краснов иҭархара рыхәда хнаҽит, аха макьаназ агәыӷра рыман, ацәгьауаҩы деибганы азона ҭыҵцшьа имаӡам ҳәа.
Ахԥатәи амш аҽны ашьжьымҭан, арахә реиԥш иахьеиларцалоз аҭахкааҿы ишеилагылаз абас рылаҩит: Азона аҳәааҿы «Абжьас» шьны ишкажьыз рбеит… Абналаҩ дырзымкит, аихатә қәыц аанда ԥҟаны азона дҭыҵны дцеит. Бџьарла деиқәных дыҟоуп… ҳәа.
Абаандаҩцәа убасҟан ауп макьана рыԥсы шҭаз рдыруа ианыҟалаз. Дима ифырхаҵара шьҭыхшьа амаӡамкәа икаҳахьаз рыгәқәа шьҭнахит, ршьапы иқәнаргылт, иарӷәӷәеит, иархәыцит, ирцәыӡхьаз мчык ырхынҳәны ирыланаҵеит, иазхоуп, арахә реиԥш иаарҭаху зегьы ҳалаҳагӡо ҳабанӡаҟазаауеи, ауаҩы знык диуеит, даныԥсуагьы знык ауп… ианамуӡагьы хаҵаҵас аԥсра акыр иаԥсоуп ҳәа абаандаҩцәа рхы иҩахеит, иаанарԥшит, иарӷәӷәеит Дима Боиаркин иҟаиҵаз афырхаҵара.
Дцеит, дцаӡеит, уаҳагьы дрымбаӡеит. Абри еиԥш афырхаҵара ҟаиҵеит абаандаҩы ҳәа иажәабжь ҳәаны даалгеит Валентин. Сара исылшом акәымзар изыҩуан, уара Анцәа иулеиҵеит, абри иуасҳәаз мҩыкәа иаанумыжьын ҳашьҭахь иаанхо ирдыруазааит ҳәа Наҳар диҳәеит Валентин иԥсымҭазы.
Наҳар анцәа илеиҵаз абаҩхатәра, ауаа ҟьашьқәа илырххьаз џьишьон, шаҟа шықәса ҵуааз ақьаад наимҵаҵаны цәаҳәак имҩыцижьҭеи, ажәабжь акәым анбанқәа рҩышьа ихашҭырц егьигмызт. «Бџьарс исымаз сҩыга акәын». Заҟантә ихьааганы дазхәыцхьааз. Аҩреи аԥхьареи дрықәиҭызҭгьы, сбаандаҩуп ҳәа ихы иԥхьаӡомызт, аха аԥхьатәи ашықәсқәа (хәшықәса) ақьаади аҩыгеи аанкылара азин имамызт. Уи ашьҭахь рхала иааганы ирҭаргьы акы сзыҩуеит ҳәа дыҟамызт.
Валентин иеиҳәаз ажәабжь 1938 шықәса раахыс иалшьааны иҟаз ибаҩхатәра аԥсы аханаҵазшәа инарбо далагеит.
«Иааҟәымҵӡакәа аԥсрахьы зхы рханы аԥшра иалагаз рацәаҩхеит ҳара ҳзонаҿгьы… Ирҳәоит, уааҟәымҵӡакәа аԥсрахьы ухы рханы уԥшуа уалагар, иаргьы, уара ушҟа ахы уқәкны иузыԥшуа иалагоит ҳәа… Хариузовка ханҭаԥсы ҳамцар ада, лашарак аабараны ҳаҟаӡам, ҳәа ргәы каҳаит, рнапқәа рываҳаит… Иацәгатәуп, ргәы шьҭыхтәуп, Боиаркин Дима ихаҿсахьа сзаԥҵар издыруада ԥыҭҩык аанарԥшыр, еиқәнархар ҳәа ажәабжь аҩра далагеит.
Убасҟак дацәҟьалахьан, зны-зынла цәаҳәак изымыҩӡакәа ақьаадса хәыҷи икарандашь хыгәгәи игәы ишықәыршәыз лацәеихьшь имаӡамкәа ажәак «скуеит» ҳәа «дыҩуа» дшашьҭаз иршон.
Уаха ҵхыбжьон аӡәы дааԥшны узҿузеи ҳәа даниазҵаалак, сҭаацәа рышҟа асалам шәҟәы аҩра саҿуп ҳәа реиҳәон.
Наҳар ииҩуаз шсалам шәҟәымыз здыруаз Мақсим Пиотр-иԥа иакәын. Уи иакәын қьаадлеи ҩыгалеи деиқәзыршәозгьы.
Акыраамҭа дадхалеит ажәабжь аҩра, уахынла зегьы аныцәалак ашьҭахь акәымзар абжьааԥны иҟалаӡомызт, дақәыркыр ҳаӷеимшхара ахаан ҭыҵшьа имамкәа Хариузовка даанхон.
Дахьынӡаҿыз иоуҳәо иаҳаӡомызт, илагьы акгьы абомызт, Дима ихаҿсахьа ихы игәы иҭаланы датәнатәны Даман.
Ажәак, цәаҳәак Дима иқәнагахашаз ҳәа ииԥхьаӡоз ихаҿы анцәа ианизааишьҭлак, дызҿыз зегьы ааныжьны, иқьаад хәыҷы иџьыба иааҭганы, аӡәы ицәигарҳәа дшәозшәа дыццакны ианиҵон.
Иҩны далгарц цәаҳәақәак изаанханы иҟан. Аусура дшаҿыз, хыхь ажәҩан аҟынтәи изаазшәа, ацәаҳәақәа, аҳәоуқәа шеибгаз ихы иааҭагьежьит… «Кынҵаҵыра» иҽхыршаны дихагыланы дышихәаԥшуаз ааихашҭын аҵлаԥҟара дааҟәыҵын, еиха наҟ инкаршәны, деиҳәҭҟәыҟәланы иқьаад бӷьыц ишьамхы иқәкны анҵара дналагон еиԥш дақәикит. Дшәан иаразнак иџьыба иҭеиҵеит.
… Уџьыба иҭоуҵаз ақьаад унапала иҭга акәымзар, цәгьала уҟасҵоит… унапқәа уаҳа иумыхәо иԥысыҵәҵәоит. – «Кынҵаҵыра» диқәмақаруа Наҳар дааидгылт.
Игәы ааҭганы игарц даазшәа аҟынӡа ицәымыӷхеит, иуҩыз ақьаад бӷьыц уџьыба иҭганы исыҭ ҳәа данааидгыла.
– Уалга, снапы смырҟьашьыкәа ухала иҭга, – сҳәеит. – Еиҳа-еиҳа дацрало даҿаапкуа.
– Иусҭом. – Наҳаргьы ичҳара еиҳа-еиҳа имаҷхон.
– Иахьсуҭарагьы убарым уара ацәыршәага. Изахьӡузеи иусҭом. – «Кынҵаҵыра» илақәа аарҳәны дааидыххылан иџьыба дҭалан иҭигарц даналага, Наҳар деилашәаны игәышԥы даныҵас, ихылԥа ихҟьаны ицан, иара деизҟьа аҵла ашьапы дадҳалт, ихәда иахшьыз икарабингьы наихаҩрын зымҩа икаҳаит.
«Кынҵаҵыра» ихылԥа џьыкала иааихәазшәа есқьаангьы ихаршьшьы дныҟәон, абаандаҩцәа знызаҵәыкгьы ихы хтны дрымбацызт. Наҳар данис, ихаӡамызшәа ианихҟьа, раԥхьаӡа рылаԥш зықәшәаз кәҷышьк ахы иаҟарамыз ахы хәыҷы ихагылаз ауп… Ихылԥа иаҵәахуан акәымзар даара иҿаасҭан ахәыҷрадагьы, аҵәҟьырт зыхьуа аӡын кәҷышь еиԥш ицәҳәын.
Данкаҳауаз ихы аҵла ашьапы ӷәӷәала ианымҟьакәа иҟам егьҭацәамызт, аха иҭаз ахәыҷгьы ҭҟьаны ицазшәа деиханы дзымгылт. Ихьыз акыраамҭа изеилымкааӡеит. Ихы аҭыԥаҿы ианааи ишәақь рацәак ицәыхарамкәа ахы дҭаԥшуа ишьҭаз амаҭ абӷаԥҵәа еиԥш дҳәазаны ишьҭысхуеит ҳәа далагеит.
– Ухы аџьа аумырбан, сара иусыркуеит, – иҳәан Наҳар ашырҳәа днеиҭаԥан ашәақь аашьҭихит… Убаскан ауп «Кынҵаҵыра» данҿаасҭаха… Ашәақь ихәда иахшьны данрылаз адунеи амаа иара икызшәа дбаӷьырбабон. Уажәы шәақьда данаанха аӡнаашә кәҷышь деиԥшхеит, ҭаҷкәымк даҟарахеит, дшәаны ици-ишәи еиҵамгыло, Наҳар иаԥхьа дшьамхнышгыланы, «рыцҳак соуп. Сызҿу аус… аха уаҳа ԥсыхәа сымам… Хҩык асабицәа сымоуп изланыҟәызгарызеи… Сара саныҟамла даргьы ҟалом, суҳәоит… сумшьын» ҳәа иҳәара далагеит.
– Сара усшьӡом… Акгьы зхараӡам ауаа заҟа иургәаҟхьоу умдыруеи?… урҭ рыгәнаҳа узгом, знымзар-зны иухьӡоит… Уи уашьуеит. Аа, усҭ ушәақь. Амала иудыруазааит иахьа иҟалаз уҿы ааихыхны ахылаԥшцәа ианроуҳәа… Абарҭ иубо зегьы шаҳаҭра руеит уахықәааны иуҟәнуҵаз ашәақь ухҳәаны абаандаҩы Наҳар Абыхәба ишигаз… Ашьҭахь ушьамхы арсны уансыҳәа урыцҳашьаны ишузсырхынҳәыз. Абри уеиҳабацәа ираҳар, уи азы угәы аорден шкыдрымҵо умдыруеи. – Абас ааиҳәан, ишәақь наҟ инаиҭаны, еиха аашьҭыхны аҵлаԥҟара далагеит акымзарак ҟамлаӡазшәа.
«Кынҵаҵыра» ишәақь аниоу иԥсы ҭалан, иӡнаашәра даалҵын, ԥаса еиԥш амаӷ илыҳәҳәо дааҟалеит.
Ари еиԥш збаз абаандаҩцәа ирцәымыӷхеит, рыла ишабоз диеихсны дишьыр ҳәа иацәшәеит, иҟарҵара рзымдыруа иааилахеит.
«Кынҵаҵырагьы» иҟаиҵара издырамызт, абаандаҩцәа зегьы дшырбоз дисны дкаижьит, ақәра шьҭаҵаны дызҵагылаз ишәақь, ихҳәаны икаижьит. Абас имыхьӡацызт. Иара иакәым дарбанӡаалак хьчаҩык макьаназ абаандаҩы инапы ихьымсыцызт. Уи еиԥш ҟалашьа амазма, аӡәы игәаӷьыргьы, инапы аиҵыхха дахьырыгӡозма, иара уаҵәҟьа инеигәыдҵаны дышьны, дыбналарц даҿын ҳәа акҭ ҩны, атыша иҭаҳаны иԥсыз ажә еиԥш дызныз ашәҟәы данырхуан, дныбжьахәаша дцон.
«Кынҵаҵыра» игәы хәыҷы ахьҭаршәыз иԥаҟь-ԥаҟьуа иалагеит, угыланы узихәаԥшуазеи, игәыдҵаны дышьны дкажь ҳәа.
Илагьы еихамҟәысӡакәа ус егьыҟаиҵаҵәҟьон, аха Наҳар еиҳәаз деиқәԥах дҿанаҳәон, еицәеитәыр ҳәа дацәшәон. «Дысшьуеит, уи акгьы ихсырҵрым, аха дзушьызеи ҳәа сеиҳабыра сызҵаар ишԥарасҳәои? Иаҳзеибауз збаз зегьы зласшьуазеи, урҭ алахшақәа шаҳаҭра уны имгылои дисны дкаижьит, ишәақь имихит, нас ирхынҳәны ииҭеит ҳәа. Усҟан анышә сагоит, абаандаҩы еиӷрабаа аҵаҭраҵәҟьагьы ушәақь ухҳәаны игеит, дусны укаижьит… иахьарнахыс уҳамбан ҳәа сыхәда иқәу аақәжәаны, сшәақь аасымхны рышьацә рыҳәҳәа исаҳәҭасны сааурышьҭыр сабацои… Счахә сҿырхуеит ҳәа ичҳаны, Наҳар иааизиуз зегьы мҟаҟаӡакәа илбааидеит. Абри, абри ауп ҳәа иҿы ааихыхны еиҳабацәа рҿы иԥсы иахимырӡааит.
Аусура мшы аанҵәаанӡа ибз ихәлашәазшәа ҿиҭӡомызт, дуауаӡа дгылан.
Наҳар иҩызцәагьы иаргьы «Кынҵаҵыра» иҿымҭра иаанагоз ҳәа акгьы рыздырамызт, уажәымзар-уажәы мбатәык ҳалаирԥшуеит ҳәа гәҭынчрак рымаӡамкәа аҽнытәи аусура мшы ндырҵәеит.
Амҩан иманы дахьаауазгьы ихы иҭашәоз рыздырамызт, ҳашьҭахьҟа ахысыбжь анбагои, Наҳар ианбаиқәшәои ҳәа ргәы аҭра иҭамгыло рлымҳа кыдҵаны иӡырҩуан.
Акгьы ҟамлаӡакәа, зынӡа дрыламцәажәаӡакәа абарак аҿы иааганы ишьҭахьҟа даахьаҳәны дцеит.
Рхала ианааизынха, «иахьа лыԥсаада иахьҳархәлаз анцәа ҳазшаз иџьшьоуп» рҳәан, рыԥсы ааивыргеит.
– Шәмыццакынишь, уахатәи аҵыхгьы ҳхаагапи… нас иҟало аабап, – иҳәеит абаандаҩцәа руаӡәы.
– Иашами иуҳәаз, уахынлоуп мыждарас, мықәшәатәыс иҟоу зегьы анаҳзыруа, – Уи иааимидеит аҽаӡәы.
– Шәымшәан, уахатәи аҵыхгьы ҳхаагоит, – ргәы ааирӷәӷәеит Наҳар.
Рышьҭаларҭа аамҭа ааиаанӡа аӡәгьы ҭынч итәарҭа иҽизықәкуамызт, ашәахь ицшуан, аканвоицәа ааҩналаны Наҳар дҳалганы данбаргои ҳәа.
Раамҭа анааи ишьҭалт, аха акыраамҭагьы изыцәомызт, «Кынҵаҵыра» абас Наҳар акгьы изымуӡакәаҵәҟьа ианаичҳауеит ҳәа иҟамызт.
Ҵхыбжьон ианахыс зегьы ацәа иагеит. Наҳар иқьаад бӷьыц хәыҷы, «Кынҵаҵыра» ицәигарц дызҿыз ааҭиган, ианҵаны имаз аҳәоуқәа иажәабжь инациҵан ихыркәшаны даалгеит ашамҭазы.
Наҳар ашьшьыҳәа ишьапԥынҵа дықәгыло ацәарҭаӷәқәа днарыбжьыс-аарыбжьысуа аӡәгьы дмырҿыхаӡакәа Мақсим Пиотр-иԥа дааихагылт. Уи илацәақәа еиқәыԥсан, аха дыцәаӡамызт, иаахитын Наҳар диҵаԥшуа уалгама ҳәа дизҵааит ибжьы рхәыҷны.
– Салгеит. Шьҭа «Кынҵаҵыра» ииҭаху сзиуааит, – иҳәеит. Иажәабжь наганы Мақсим Пиотр-иԥа ихчы иаҵеиҵеит. Уи иаанагоз, сара шьҭа исзырулакгьы усым, сажәабжь еиқәхааит ҳәа акәын.
… Ишеит, ихәлеит… Еиҭашеит, еиҭахәлеит аха Наҳар «Кынҵаҵыра» изиуз азы аӡәгьы димырххеит, димыргәаҟит, уи акәым улахь уџьымшь ыҟоуп ҳәа аҽыԥныҳәаҵәҟьагьы ирымҭеит.
«Кынҵаҵырагьы» уи аҽны нахыс, дныбжьаӡ дцазшәа уаҳа дрымбаӡеит.
Адырҩаҽны уи ихаҭыԥан аҽа хьчаҩык дааит. Зегьы џьашьатәыс ишьҭырхит Наҳар иҟаиҵаз ахьианарыжьыз, ари еиԥш ҟамлаӡацызт, унапы шьҭыхны аҟьара акәым, ажәа наак роуҳәар ажьаӷьырҩага укылырхуан. Игәырӷьар, ишәаны изгәырӷьомызт, аха «Кынҵаҵыра», изыхҟьазаалак есымша дахьырбоз ибжьы ахьырмаҳауаз ԥсеивгарак ирзаҩызан, убасҟак иргәаҟхьан.
…Наҳар иажәабжь раԥхьаӡа иаԥхьаз Мақсим Пиотр-иԥа иоуп.
– Иҭамбазаап, – дшаалгаз еиԥш, дааидгылан инапы рыӷәӷәаны иаанкыло, – иудысныҳәалоит, иҳәеит.
– Исзеилымкааит, иарбан иҭамбаз?
– Азыхь ауп сызҿу. Аҭарбара рылымшеит, ахәхәаҳәа ишаац иаауеит. Адгьыл акыкахш – аӡыхь… адгьыл иушзалымшьаауа еиԥш… Ауаҩгьы ибаҩхатәра узилшьаауам… Ажәа хәшәуп… Ажәа мцоуп… Арҭ аҩбагьы уажәабжь аҿы иҟоуп.
Наҳар игәы еиҳаранакит Мақсим Пиотр-иԥа иажәабжь ахәшьара еиҭаз, избан акәзар даԥхьан даналгалак иахиҳәаарызеишь ҳәа игәы хыҭ-хыҭуа дыԥшын.
– Еиҵухыз аӡыхь хтны идсыржәуеит, жәашықәса раахыс иҿажәкуа, – иҳәеит уи.
Мақсим Пиотр-иԥа ииҳәаз иаанагоз, ажәабжь сара снапала ихҩылааны аԥхьаразы ирыласҵоит ҳәа акәын.
Ус егьыҟаиҵеит, маӡала ихҩылааны (изҩыз ихьӡ ижәлеи амырбаӡакәа ирылеиҵеит). Иақәибарԥсны аԥхьара иалагеит, уахык жәаҩык жәохәҩык еимырдон, напык ишакыз аҽанапык ахь ииасуан, абӷьыцқәа ханы анбанқәа алаӡуа ианалагалак анапылаҩыра дырҿыцуан.
Иҿажәкны асакара иқәу дышнеиуа ӡыхьк дақәшәаны даҵашьшь изхара анизымжәуа еиԥш акәын ишаԥхьоз уи ажәабжь.
Анапылаҩыра еикәшо азона ишҭаз ахылаԥшцәа ирымԥыхьашәан иаԥхьеит. Маӡала абомба ааганы ирыҵарҵазшәа аҟынӡа еиланарӡыӡеит, иамыртәеит, иамыргылеит, иархәыцит, Краснов излаеиԥшқәаз рацәаӡаны рхы иадырбало иалагеит.
Изҩыз деилыркаарц абаракқәа ладырха-ҩадырхеит, аха ашьҭамҭа ҳәа акгьы рзымԥшааит. Адәахьала ирындмырԥшырц иаҿын, аха гәмырҭынчганы ирзыҟалеит уи ажәабжь. Ԥаса еиԥш абаандаҩцәа уаас имыԥхьаӡаӡакәа ишрықәыҳәҳәоз, ишрықәҟаауаз, иаарҭахыз шрыларыгӡоз еиԥш акәымкәа еиҳа рыҽдырԥсыҽит, ирыцәшәо иалагеит.
«Кынҵаҵыра» уаҳа даабоит ҳәа иҟазма, маҷ аамҭа бжьысхьазма, ибжьы акәым иԥшраҵәҟьагьы рхашҭырц егьрыгмызт… Ҽнак шьыжьымҭан абаандаҩцәа аусурахь иргарц иахьеизырцоз «ахкаараҿы» инеины ианаагыла, «Кынҵаҵыра» анышә дааҵыҵызшәа, дахьынтәиааз рызгәамҭаӡакәа, ишәақь ихарззала даарылагылан рыԥхьаӡара далагеит, уи иаанагоз аҽны ирхагыланы аус дзырураны иҟалаз иара иакәын.
Дшыҟац дыҟан, изаҟаразаалакала иҽимԥсахцызт. Дцәажәаанӡагьы иахьынеиҿаԥшуаз мацара рызхеит, иаразнак ргәалаҟара аабжьысит.
Абригада ачленцәа ԥхьаӡаны инҭиган иманы иҿанынеихоз Наҳари иареи рылаԥшқәа ааиқәшәеит, ахҿақәа реиԥш, аха «еиҿагылаанӡа» аҩыџьагьы ирцәымыӷхан иааиҟәыргеит. Зегьы игәарҭеит урҭ ирыхьыз. – Иҟаларызеишь, ишԥанҵәаришь иахьатәи аусура мшы? – ҳәа ирцәымыӷханы инкахәыцуа иион.
Иааныркылоз рымҟәыҵыҩрны икаҳауа, ргәалаҟара бжьысны аусура иаҿын, аԥсшьара аамҭа ааиаанӡа ҳкамҳакәа ҳаԥсы ҳазнагандаз ҳәа.
«Кынҵаҵыра» ажәак иҿымҵуа иҿы рӡахызшәа шьыжьымҭан абаандаҩцәа ааганы дахьынагылаз, лабашьак наганы иадырсызшәа џьарак дымҵысӡо дгылан.
Аԥсшьара аамҭа макьана такәы агын – шәааԥсазар шәыԥсы еиҭашәк, – ҳәа «Кынҵаҵыра» уи аҽны аԥхьаӡа акәны иҿы ааихихит.
Абаандаҩцәа, абгыӡ еиԥш данбаҳалаҳәҳәои ҳәа иԥшыз, ираҳаз агәра рзымгеит, рызегьы ишҟа инаԥшит, иара иакәымзар ҟалап зыбжьы газ ҳәа.
Аха ихаҭа иакәын, рыбла иабеит ихы рықәкны дгылан, иҿы еимҟьаз макьана еимеимкыцызт… «шәҭахызар…» «шәааԥсазар» ҳәа ажәақәа ҭыҵуан, иҭышәшәон .
«Абас дҳацәнымхо данбаҟалеи, мцурак аҵоуп» рҳәан, иҟарҵара рзымдыруа иаахьаҳәын Наҳар ишҟа аԥшра иалагеит иахиҳәаауа аабап, нас уи иҟаиҵо ҳаргьы иҟаҳҵап ҳәа ӡбаны.
Наҳар ихы дымҩахаӡакәа аусура даҿын «Кынҵаҵыра» ииҳәаз имаҳаӡазшәа.
… Иацы акәушәа ианыҟалаз иҿыцӡа зегьы рыбла иаахгылт, Наҳар аусура аамҭазы иџьыба қьаад бӷьыц хәыҷык ааҭганы ажәак анысҵоит ҳәа дшаҿыз дақәикын, ирзеибауз.
Уажәы иара ихала, аусура шәаҟәыҵны шәыԥсы еиҭашәк ҳәа анрылеиҳәа, Наҳар иимырҳаӡеит. Еҳагьы дласны аусура далагеит. Егьырҭгьы Наҳар иҿыԥшны, атәара аӡәгьы иҽазимкит, уаҳа нарыламкәа иааԥса икараханы, минуҭк иадамхаргьы аԥсы ааиҭакра дара рзы ԥсҭазаарак ишырзеиԥшызгьы.
Аԥсшьара аамҭа ҟалаанӡа рызегьы хҩаха ҟамҵаӡакәа аус руан. Иааҟәымҵӡакәа «Кынҵаҵыра» иҳаиҳәаз иаанагозеи ҳәа иазхәыцуа.
Уи ашьҭахь аусура мшы аанҵәаанӡа «Кынҵыҵыра» уаҳа ицәгьангьы ибзиангьы дрылымцәажәаӡеит. Аха зегьы акоуп ргәы ҭынчымызт, аусура мшы анынҵәалак ирыҵеигалоз рыздырамызт.
…Акгьы ҟамлеит, ишырҳәо еиԥш шәыда чгада еилгеит… Аусура мшы нҵәеит.
Иманы амҩа дықәлеит, ԥаса ҿааихак ҟамҵаӡакәа ицәҳа-шҳауа, алымҩанык ргәы кылызҵәоз, ишьапы шьҭыбжьқәа рыда бжьы ихылҵуамызт деихашәызшәа.
Абас уаҳа иҿы ааихымхӡакәа рбарак аҟны иааганы ишьҭахьҟа дхынҳәны дцеит.
…Иҩналаанӡа, Мақсим Пиотр-иԥа имаҭәа хәыҷқәа еидкыланы инапы иахаԥсаны абарак даадәылҵит. Агәала имазу, агәахәара имазу, ихаҿы аныԥшыларала акгьы узеилкаауамызт.
– Иҟалазеи Мақсим Пиотр-иԥа, уабацои? – рҳәан зегьы ааикәшеит, иҭагылазаашьа иахырҳәаара рзымдыруа.
– Абзиала, аҩызцәа… – Иреиҳәарц ииҭахыз нагӡаны изымҳәо игәы ԥшаауа далагеит.
– Шәабаргои? – Наҳар ицәымыӷхан, иаԥхьа даагылт, аҽа лагерк ашҟа диаргоз џьшьа ицәымыӷханы.
– Џьаргьы сыргаӡом… Схала сцоит.
– Ишԥа? – ухы уақәиҭыртәыма ҳәа дизҵаарц иқьышә иаақәххит, аха игәаӷьны уи ажәа иҿы изҭымхит.
– Ааи, ааи, схы сақәиҭыртәит, – иҳәеит апрофессор, Наҳар дзызҵаарц ииҭахыз ицәа иалашәан. – Зегьы шәылымкаа ахақәиҭра ахьсырҭаз схы ахызбаауеит… Иахьа ашьжьымҭан снаганы ухы уақәиҭуп, сааҭк аҩныҵҟала азона уҭыҵроуп ҳәа ансарҳәа, срыҳәеит хәлаанӡа, сҩызцәа хынҳәны иаанӡа сааншәыжь абзиала ҳәа рамҳәакәа сызцом ҳәа. Ишәасҳәарызеи, шәгәы кашәмыжьын… Иахьа сара, уаҵәы шәара… Ирласны иҭацәырц иҟоуп, шәиԥхьыӡ згымхаша алагьерқәа… – Абас ааиҳәан, дрылаланы аӡәаӡәала зегьы абзиала ҳәа реиҳәеит. Хариузовка иаанагеижьҭеи баандаҩык изыҳәан имаатӡацыз аихатә гәашәқәа, ҟьаҟьаӡа иаатын Мақсим Пиотр-иԥа дынҭыцны дцеит.
Мақисм Пиотр-иԥа абзиала ҳәа раҳәаны дырԥырҵны дышцахьазгьы абарак ианааҩнала игәы-иԥсы аанханы, иҩнырҭәаа иҩназшәа рбеит, убасҟак рхы-ргәы дыҭнымҵәо бзиа дырбон. Ицәарҭаӷәы даақәтәаны зегьы дрылаԥшуа иҿы анааихихлак ахьы иҿышәшәон, рхы рцәымыӷханы, адунеи ақәымзаара еиӷьаршьо ианаатәалак убри еиԥш ажәак иҳәон, иааунашьҭуан… Уажәы ицәарҭаӷәы ашҟа иахьыԥшуаз, еиҭах ибжьы раҳарашәа ргәы иабон.
Рҩызак ицәарҭаӷәы дықәԥсыр, дықәганы даныргалак ашьҭахь акәымзар Хариузовка иаанагазар аахыс (аполитиказ иҭакыз) аӡәы заҵәыкгьы ахақәиҭра иҭаны даушьҭны, ицәарҭаӷәы ҭацәны ирымбацызт. Рыла иабоз, рхаҿы ирзаагомызт акыраамҭа.
Ауха аӡәгьы лацәеихьшь ҟаимҵаӡеит зегьы зызхәыцуаз, «Издыруада Мақсим Пиотр-иԥа ишьҭахь аҵааршә ӡыҭны идәықәлар…» ҳәа Наҳар иреиҳәаз акәын.
Ашьжьымҭан ианша, иаҳзаанагарызеишь иахьатәи амш ҳәа ҿымҭӡакәа иԥшын. Аусурахь идәықәыргалаанӡа абарак ашә даалагылан, аҽа фҩык абаандаҩцәа рыхьӡи рыжәлеи рабхьӡи еидкыланы дрыԥхьо, иаарылиган аиҳабыра шәырҭахуп, ишәыԥхьоит, иҳәан иманы дцеит.
Иааишьеи ицәажәашьеи рыла ирдырит урҭгьы цәгьарак азы ишырымгоз.
Ҳҩызцәа, ашьжьымҭан иҳалган иргаз ирзыруа аабандаз ҳәа игәаҟ-гәаҟуа иахьааиз, рцәарҭаӷәқәа ҭацәны… урҭгьы ахақәиҭра рыҭаны иоурышьҭхьан, ицахьан.
Амшраз ахақәиҭра ашьапы икуан Мақсим Пиотр-иԥа. Уи ашьҭахь есымша жәаҩыла иоурышьҭуа иалагеит.
Адәыӷбақәа зегьы ҭәны унацәа узрыламҵо ахақәиҭра зоуз еиханы ицон рыҩныҟа!
Убри аамҭазы иаазаза-мазан, инагәҭасит шықәсык егьаагымхо, зҽышьҭарԥсны, арельсқәа ирықәӷьазкны, ҽырҵысы рымаӡамкәа Очамчыреи Тҟәарчали рыбжьара адәыӷба станциа «Акәасқьа» ҳәа иахьашьҭоу, ахи аҵыхәеи улаԥш ахьымӡо авагонқәа еицрыхәхәа, амҩа нымҩахыҵ зҽыԥхьакны игылаз аешелон.
«Акәасқьа» мацара акәӡамызт, Аԥсны ахьынӡа-наӡааӡо станциацыԥхьаӡа ихәыҵаргыланы ирыман аешелонқәа.
Уахынла акәын маӡала иааганы иандыргылоз.
Аԥхьаҵәҟьа измааназ ҳәа акгьы рзеилкаауамызт Аԥсны ешелонла издырҭәуаз, аха ашьҭахь иныҵыҩ-ааҵыҩны ирылаҩит, арҭ аешелонқәа аазышьҭыз Бериа ихаҭа иоуп… Аԥсуа жәлар рымшқәа ԥхьаӡоуп, иахьамзар уаҵәы рызегьы еидцаланы Сибраҟа иахыргарацы азы ауп ҳәа.
Азнык азы ираҳаз агәра рзымгеит, «ҳзыхдырҟьозеи, ҳзахыргарызеи… иҟаҳҵазеи цәгьарас» рҳәан, аха аешелонқәа раашьеи ргылашьеи иазхәыцуа ианалага, агәмырҭынчра, агәыхь рызнарҵысит имаҷҩымкәа.
Еҳаракгьы ирызхымгоз, мышкы акәымкәа, мызкы акәымкәа, иахьынадыргылоз иаанханы, (аҳаскьын шьамханынӡа иаҵиааны) иахьыҟази, уахи-ҽни асолдаҭцәа ршәақьқәа аԥса рхаҵаны, иҭацәыз авагонқәа ахьырыхьчоз акәын.
Рааигәа унеир ҟаломызт, уи акәым уааҭгыланы уазыԥшуа уалагар, ацә зхәаԥшыз ала ҭихит рҳәоит еиԥш, ула иҭасны иҭырхырц иалагон, иуцәыӡзеи иуԥшаауазеи ҳәа иуқәҳәҳәаны уԥхарҵон.
Иргозеи, иааргозеи, абасҟак аамҭа, абасҟатәи ешелон Аԥсны изалагылоузеи ҳәа аӡәы иааиҿыҵшәар ари ҳәынҭқарратә маӡоуп, ушԥалацәажәеи ҳәа ддырӡуан.
Ирҳәоит, уахык Акәасқьатәык (чарак акынтәи ифа ижә) даара иқьаф ҟаҵаны дшаауаз иқәнакын, џьара днавамлар ада ԥсыхәа имамкәа дҟалазаап. Абжьааԥны аныхачаԥа зҭаны игылазшәа хара-хара дшәаны дзывсуаз аешелон, днавагылазаап. Дызҿыз даналга ауп ианибаз ешелон дшадгылаз… Дԥеи-ԥеиуа арыжәтә дышьҭыхны дамамзи, игәы иҭаз инарҳәеит «абра уааганы узыргылаз иаргьы уаргьы ишәыхәҭаз шәысҭеит» ҳәа аешелон ацәажәара далагазаап.
Аха иеиқәа аибаркыхаҵәҟьагьы дахьырмыгӡеит.
Уԥсит, уҽумырҵысын, унапы уҩах рҳәан, рыԥса жьакцақәа днарыбжьаркит.
Абасеиԥш анцәа данриҭа, рҿаҵахәы дырӡуазма, дырбаандаҩны днаган вагонк дныҩнаркит.
Ашьжьымҭан, арыжәтә анихыԥсаа ихьыз уаҳа налымшо аҟынӡа иԥхеишьеит.
– Шәуаами, анцәа шәишазар сшәмыраргаман, ишәҭаху сзыжәу, ишәҭахызаргьы сышәшьы, амала ахьымӡӷ сышәмырган, ҭаацәарак среиҳабуп, ус инеигәыдырҵо иҟоу сакәӡам… ҳәа ишьамхы нарсны дрыҳәеит.
– Ҭаацәарак среиҳабуп, ахьымӡӷ сышәмырган ҳәа уԥхамшьаӡакәа уҳадгылоуп… Уара иаха ахьымӡӷ зургаз Сталин дуӡӡа иарӷьажәҩа, Кавказ аԥа хазына Бериа итәы уҳәаӡом.
– Ижәны сыҟан, иҟасҵазгьы сгәалашәом, исҳәазгьы сгәалашәом, – иҳәеит уи.
– Иҟоуҵаз заманалаҵәҟьа иудыруеит, ачараҿы уҟан, уҽыԥжәаны, абра уааны аешалон унадымгылакәа аҽа ҭыԥк узымԥшаауа уҟазма? Аҩы ыжәны уҟан, аха угәы иҭаз ҟоуҵеит… Угәы иҭаз уҳәеит… Асовет еиҳабыреи акоммунист партиеи рзы угәы цқьам ҳәа дго-дааго дырххо дрыманы иаақәлан, иҽи икәадыри ҭины аԥара рыҭаны ихы ҿимхызҭгьы дынкылахәаша ддырӡуан.
Уахгьы-ҽынгьы џьара иааԥырымшәаӡакәа авагон жьакцақәа зыхьчоз асолдаҭцәа рыфа ада хәыцырҭа рымаӡамызт, афатә ирырҭоз рзымхозҭгьы акәхап ауаа цәҳәынтызқәа, аӡәы ажәа наак ааиҽыҵҟьаны ираҳар (акоммунист партиа уаӷоуп ҳәа даанкыланы аҵарҭыша ицәыргон… Иԥароума, ишьароума, акәтаӷь инадкыланы ирымгоз ҳәа иҟаз. Дара рхаҭақәа ракәзар харантәила уахьрыхәаԥшуаз рыԥшра мацара угәы быжьнахуан, ирыхьчоз авагон жьакцақәа реиԥш ршнелқәа аҩаза рыҿхысны, алымт ргәыҵатата акәын ишыҟаз.
«Шәықәҳамгакәа ҳцом» ҳәа арельсқәа зыҽрықәырԥсны игылаз аешелонқәа, Бериа данықәӡаа аҽны инаркны рҳарҭа-сырҭа уаҩы имбо имаҳауа Аԥсны иалҵны ацара иалагеит. Агәырҩа иагахьаз ауаа станциак ҭацәны ирбацыԥхьаӡа, издыруада ҳацәынхозар ҳәа рхы иҩаханы ажәҩан инаҵаԥшуан, ҳазшаз иџьыршьон.
Акәасқьатәи аешелон аҽмырҵысӡакәа игылан зегьы рҵыхәтәанынӡа, иззыԥшыз рыздырамызт, ргәы ҭынчымызт иаакәыршаны инхоз ауаа.
Иџьашьатәушәа ауп ишыҟалаз, Наҳар џьаҳаным дҭыҵны Аԥсныҟа дызманы иаауаз адәыӷба Красноиарск (анааннажьуаз) ианалҵуаз аамҭазы Акәасқьа иқәӷьацаны игылаз аешелонгьы нықәӡаа ицеит.
…Иузымдыруа, узхааным уихьҵәуаӡом ҳәа шырҳәо еиԥш, Баҭалгьы иани иаби ахьизымдыруаз ргәыбылра ҳәа акгьы изаанханы имамызт.
Иаб зынӡа дигәалашәаӡомызт, абыда дшымиз аҟаракәын иидыруаз. Иан аԥхыӡ еиԥш акәын дшигәалашәоз, аха уигьы лгәыбылра ҳәа акгьы изаанымхеит. Анысгьы абысгьы иибоз игәыбылра здыз дзааӡаз ианшьа иԥҳәыси иареи ракәын. Аныдареи абыдареи инмырԥшӡакәа, изаҟаразаалак акала ихы даламырԥшӡакәа рнапы дықәыргыланы дырбон, ҩыџьа ахшара ирымаз раԥхьа ддыргылон.
Аибашьра аамҭаз акы аныҟаӡамыз, қәыршә-ҵаршәык ишәҵаны ҽнакгьы ашколахь дырмышьҭит. Ианшьа, ихәыҷы иаԥхьа Баҭал ашәҵатәы изаахәаны изааигон, нас уаб иузааиҭиит ҳәа инаганы ишәиҵон.
Дахьырааӡоз аҭаацәараҿы Баҭал зегьы реиҳа ианшьа деиӷьаишьон, уахынла иара иҿы акәын дахьышьҭалоз. Ԥыҭк даныҩеидас, саб дабаҟоу, дзымаауазеи ҳәа дизҵаауа далагеит.
Аибашьрахь дыҟоуп, еилгар даауеит ҳәа диргәабзыӷуан.
Аибашьара анбеилгои саб данбаауеи ҳәа дыԥшын Баҭалгьы…
Иааит уи аамҭагьы, иҩызцәа аҵара ицызҵоз забацәа аибашьра иҟаз иахьа аӡәы, уаҵәы аҽаӡәы… Зегьы ахынҳәра иаҿын.
Ҳара ҳтәқәа зегьы ааит, уара утәы данбаауеи ҳәа аниарҳәалак, илабжыш хаҟәҟәала аҩныҟа дхынҳәуан… Ианшьа дааисны дикуан, аибашьра еилгар даауеит ҳәа саумҳәази саб дабаҟоу ҳәа.
Ианшьа изычҳауамызт, Баҭал дахьихәаԥушаз, дрыцҳашьаны игәы еиҟәжәома уҳәо аҟынӡа днеиуан, аиаша иамҳәакәа абас ианбанӡа ицәысҵәахри ҳәа. Иқьышә иаақәххуан, иҟаҵәҟьаз аиаша иеиҳәарц, аха макьана дыԥшқоуп, иҵегьы изҳааит ҳәа иҽааникылон, игәи илаӷырӡи еилаҵәо. Зны-зынла ажәала данизымыжьжьалак иҽы акәадыр нақәҵаны дақәиртәон. (Баҭал аҽықәтәара бзиа ибон), знык-ҩынтә, раԥхьа иқәыз адәҳәыԥш данахигалак ихы-игәы иханаршҭуан.
Ҵәахышьа змам, иахьа иуҵәахыргьы уаҵәы имааԥшыр ҟалом. Баҭал иаб дызусҭаҵәҟьаз ажәабатәи акласс аҟынӡа днеиаанӡа издырӡомызт.
Аҵара шықәса абжара ааиҩнашоны еиԥш аамҭазы ашкол аҿтәи акомҿар еидгыла аорганизациа амаӡаныҟәгаҩ ҽыц далхтәхеит. Леишәалагьы, аҵаразгьы иҿырԥшыгаз Баҭал еицҿакны далырхит. Адырҩаҽны араиком ахь ддәықәырҵеит ишьақәырӷәӷәаразы.
Араиком аиҳабы (амшын аԥшаҳәаҿы игылаз) ашәхымс ишьапы нахыганы даныныҩнала нахыс зынӡа аҽа дунеик аҿы даанагазшәа ихы ибо дааҟалеит. Уажәы аԥхьагьы знык дааихьан, аха усҟан цкьа анаԥшы-ааԥшра дахьымӡеит. Ауасақәа реиԥш еидцаланы џьара иҩнарцалан акомҽартә билеҭқәа рыҭаны иоурышьҭит. Акомҿареидгыла аустав мызкы рхы ақәырԥс ирҵоз, шәаԥхьахьоума ҳәагьы ирмазҵааит.
Уажәы абра уԥшыз, амаӡаныҟәгаҩ дуԥхьаны уҩнеигалаанӡа ҳәа адкыларҭаҿы днаганы дахьдыргылаз деиҭаҵуамызт, иҩналоз идәылҵуаз зегьы ибарҭан. Иара итәала араиком аусзуҩцәеи егьырҭ аҭааҩцәеи рыԥшрала еиҩидыраауа далагеит минуҭқәак рышьҭахь. Аусзуҩцәа зажә-зажәӡа, рхы иҩаханы аӡәгьы иҿаԥшӡомызт. Зегь раҵкыс дара ҟәышқәазшәа, адунеи алахьынҵа зыӡбауа дара ракәызшәа акәын ишдәылҵуаз ишыҩналоз.
Акыраамҭа дгылан дыԥшын Баҭал, аха аамҭа ахьцаз имбаӡеит, анцәа еиԥш ианыҩналозгьы иандәылҵуазгьы изеихырхәоз амаӡаныҟәгаҩ, ишҟа санбанаргои ҳәа игәы хыҭ-хыҭуа дгылан.
– Абыхәба уарбану? – иҳәан, чкәынак ипапкақәа кны ашә аартны даалагылан адкыларҭаҿы игылаз даарылаԥшит.
– Сара соуп, – иҳәан, Баҭал игәы аҭра иҭамгыло даарылҵит.
– Амаӡаныҟәгаҩ дуԥхьоит… Арҭ уара утәқәа роуп, – иҳәан, апапкақәа наииркит.
Баҭал дыҩналаны даагылт, ари иаҟараз акабинет ду раԥхьаӡа акәны ишьапы ҩнаиргылт, дахьыԥшра изымдырит, маҭәа шкәакәала деилаҳәаны, қьаадқәак имҵаҵаны дрыхәаԥшуа дтәан амаӡаныҟәгаҩ. Иханы аҭӡамц аҿы Бериа ипатреҭ кнаҳан.
– Уааскьаны утәа, – иҳәан, дызхәаԥшуаз ақьаадқәа аганахь инықәҵан Баҭал днеиҿаԥшит.
Ипапка имыхны бӷьыц-бӷьыцла иаартуа аԥхьара далагеит.
– Саб дабаҟоу зуҳәа? – Ибиографиа хәыҷы зныз абӷьыц лалыхны иаанкыло ҿааиҭит амаӡаныҟәгаҩ.
– Аибашьрахь, дыҟан… дыхнымҳәыц.
– Аибашьра еилгеижьҭеи шаҟа ҵуазеи? – икарандашь ина-цәкьарақәа ирыбжьаргьежьуа азҵаара дыргақәа рацәаны ибиографиа аҵаҟа инықәиргылт.
Баҭал, игәы хыҭ-хыҭуа дыԥшын амаӡаныҟәгаҩ «Иудысныҳәалоит иузеиӷьасшьоит ақәҿиара» ҳәа снапы рыӷәӷәаны ианбааникылои ҳәа. Иаԥхьа иҩналаны идәылҵхьаз еиҳәахьан, азҵаара мыцхәы уиҭаӡом, иудныҳәаланы уоуишьҭуеит ҳәа.
…Аха инапгьы имимхит, иагьидимныҳәалеит, «ухы уақәиҭуп, уца» ҳәа заҵәык ауп еиҳәаз.
Амаӡаныҟәгаҩ абас дыхьшәашәаӡа дахьидикылаз иаанагоз ҳәа акгьы изеилымкааит Баҭал.
Уи акабинет даадәылҵын, амаӡаныҟәгаҩ иахь дназгаз аҟәша аиҳабы иҟны днеит, сара сҿы умааикәа умцан ҳәа еиҳәахьан, аха уигьы иибахьаз иакәӡамкәа, «ухы уақәиҭуп уца» ҳәа еиҳәеит хаарак аҵаӡамкәа.
Иҟалаз ҳәа иреицәа-реиҳаны акгьы изеилымкааӡакәа иҩныҟа дгьежьит, уаҵәы ашкол аҿы саннеилак исазҵаауеит. Ирасҳәарызеи ҳәа дышхәыцуаз иршеит.
Адырҩаҽны ашьжьымҭан, ашкол аҿы дааит акомҿар еидгыла араиком аҟәша аиҳабы. Ашкол ашҭа данҭала зегьы раԥхьа дызбаз Баҭал иоуп, диԥыланы аԥсшәа еиҳәарц иҭаххеит, аха дизымдырӡошәа ҟаиҵан днаивсын адиреқтор икабинет дныҩналт.
Актәи аурок нҵәаанӡа акласс ддәылганы адиреқтор икабинет ахь днаргеит Баҭал.
Дшыныҩналаз еиԥш, уаб дызусҭада, дабаҟоу, дызҿузеи ҳәа адиреқтор дизҵааит аҵаа еиԥш иҽыршәны.
– Саб аибашьрахь дыҟан, дыхнымҳәӡац макьана.
– Уаҳауама, ииҳәо? – адиреқтор араиком аусзуҩы ишҟа даахьаҳәуа, – ҳаргьы ус акәын ишаадыруаз. Сара Абашьатәуп, арҭ зегьы рабацәеи ранацәеи абаздыруеи. Иан дыԥсхьеит, иаб аибашьрахь дыҟан иахьа уажәгьы дыхнымҳәӡац, иара дшыхәыҷӡаз ианшьа дааганы диааӡеит ҳәа сарҳәеит. Ус акәҵәҟьаз џьысшьон… иалыздыраауаз иаб ажәлар дышраӷаз. Ишысзымдыруаз ҳәа спартбилеҭ сгәы иаду сахықәаауеит. Издыруазҭгьы маӡаныҟәгаҩыс ҳәа иалхра акәым, акомҿареидгыла ачленрахь дрыдыркылар суазма? – ахырқьиара далагеит адиреқтор.
– Изҳәада саб ажәлар драӷоуп ҳәа, изҳәада саб дбаандаҩуп ҳәа? Уи мцуп… мцуп… мцуп… – иҳәан, хәыҷҵас илабжышқәа ҟәаз-ҟәазӡа рҿаархеит, убасҟак игәы ԥнажәеит иаҳаз.
– Ишәмыхьыр акәын, – Араиком аусзуҩы Баҭал ибжьы имаҳаӡазшәа ааҟаиҵан, – ажәлар раӷа иҷкәын деилымкааӡакәа Ленини Сталини ркомҿар ԥызас, маӡаныҟәгаҩыс дҟашәҵарц шәҭахын. Араикомаа ҳакәмызҭгьы аума ҟашәҵон, – иҳәеит иҽырзажәны.
– Уца, уаҳа сыла уҽоумырбан, – аҽы иазымиааиз акәадыр дасуан ҳәа рҳәоит еиԥш, адиреқтор араиком аусзуҩы ишҟа дшәаны уаҳа егьанизымҳәа, ихаҵара Баҭал иҿы иааирԥшырц иҭахызшәа диқәымчны икабинет ддәылицеит.
Ахьшь зхы иқәсыз акәҷышь еиԥш Баҭал иблахаҵ еилахынҳәуа, дахьцара изымдыруа адиреқтор икабинет даадәылҵит.
Дмага-маго икласс ашә аҟынӡа днеиит (аурок цон), аха игәаӷьны изаамыртит. «Саб деибашьҩын… Саб дафицеруп… Лассы даауеит, ҳәа есымша уҽхәон. Ҳзужьоз, ажәлар драӷазаап, дбаандаҩызаап» ҳәа иҩызцәа рызқәа еиарханы иаагыларашәа игәы иабеит.
Игәи илаӷырӡи еилаҵәо ишьҭахьҟа даахынҳәит. Ихы иқәыршәны дхьамԥшӡакәа ашкол ашҭа дыҭҟьаны дцеит.
Ианшьа дҽыжәланы, џьара дцарц агәашә дынҭыҵуаны еиԥш аамҭазы, иԥсы игәы икылахо (дшыҩуаз дааит) дааидыххылт.
– Иухьзеи, Баҭал иуаашьоузеи? – иҳәан, ицәымыӷханы дааҽыжәҵит. Абас деилашәаны димбацызт.
Игәы ԥыжәжәон, акыраамҭа иҿы еилганы изарҳәомызт, ианшьа игәаӷ дыкны даго дихәаԥшуан.
Аԥсҭазаараҿы аԥышәа ду змаз, аамҭала ақыҭсовет напхгара азызуаз, акырынтә икыдырҟьахьаз, умаҳә Наҳари уареи шәеимадан ҳәа изныкымкәа идырххахьаз иаҳәшьаԥа хәыҷы ибла данынхыԥшыла иаразнак ицәа иалашәеит, иахьа уажәраанӡа ицәиҵәахуаз, иҵегьы дҩеидасаанӡа иасҳәарым, игәы хәыҷы иазымчҳар, иазышьҭымхыр ҟалоит ҳәа дышихӡыӡаауаз… Игәхьаак мкӡакәа, ахыкәалаа еиԥш инеигәыдҵаны ахәыҷы игәы ҭшьаа дшыргаз. Уи ус шыҟалоз идырит мышқәак раԥхьа ашкол аҟынтәи дԥыр-ԥыруа дааҩналан, саншьа сзааӡаз дсыргәырӷьоит ҳәа иаԥхьа даагылан, иахьа
акомҿареидгыла маӡаныҟәгаҩыс салырхит ҳәа аниеиҳәаз аҽны. Аншьа дықәианы иԥсы ишьон, ашырҳәа дҩагылт, иаҳаз азнык азы дааиҵанарӷәӷәеит, аха инырԥшны акгьы иимырбеит. «Ибзиами, ибзиами» иҳәеит, аха аарлаҳәа ауп иҿы ишаирҳәаз.
Адырҩаҽны ашкол аҟынтәи ашҭа дшааҭалаз еиԥш аҩныҟа дымнеиӡакәа ианшьа амхы аҵыхәан аандакра дахьаҿыз, ҩаԥхьа дԥыр-ԥыруа агәырӷьаҽҳәаша ииҭарашәа дааидгылан, уаҵәы араиком ахь срышьҭуеит сшьақәдырӷәӷәарц ҳәа еиҳәеит. Маха-маха деимҿнаршәшәазшәа дааҟанаҵеит иаҳаз, зыцәрыԥссара даҿыз аҵәҩан аҽыҩҳәа инаирсын, еиха ишимчыз иҟьан, иаԥхьа ишьҭаз ақыдхсаха атыҟә аҟынӡа иналаиршьшьын, ихы дҩахан днеиҿаԥшит, «Иабоуҭаху амаӡаныҟәгаҩра, ашьшьыҳәа утәаны уҵара ҵала» ҳәа дахьирхәырц игәы иҭеикит азныказы, аха Баҭал илақәа ҭырхаха, саншьа дсеигәырӷьаны санбаигәыдиҳәҳәалои ҳәа дышихәаԥшуаз аниба, луанытә дқәыԥсычҳан еиха злеиҵаз акдыхсаха днықәтәеит.
Баҭал ианшьа акгьы ахьахимҳәааз, дахьақәымгәырӷьаз даара иџьешьеит.
Абжьааԥны ашкол аҟынтәи данааилак ихәыҷқәа раԥхьа иара диазҵаауан, иахьа хәшьарас иуоузеи ҳәа.
Хәба соуит иҳәацыԥхьаӡа хәынтә дгәыдикылон, убасҟак диеигәырӷьон.
Уажәы ииҳәаз имаҳаз џьишьан (маҷк илымҳа иагын) «уаҵәы араиком ахь срышьҭуеит… Маӡаныҟәгаҩыс сшьақәдырӷәӷәоит» ҳәа еиҭеиҳәеит.
– Исаҳаит, исаҳаит, аха иахьа ашьжьымҭан аахыс сгәалаҟара ҽеиӡам… Ҳашьҭы аҩныҟа, иҳәан, аусура дааҟәыҵын Баҭал диманы иҿынеихеит.
Агәра ганы дыҟан дафицеруп, иахьамзар уаҵәы даауеит ҳәа. Баҭал зегьы раҵкыс бзиа иибоз ианшьа Аҳмаҭ иаб изы ииҳәаз акәҵәҟьаз џьишьеит.
Аҳмаҭ ауха шаанӡа лацәеихьшь ҟамҵаӡакәа дзызхәыцуаз Баҭал иакәын. Уи зегьы раҵкыс дзыцәшәоз, «сзужьоз, аиаша зсоумҳәоз?» ҳәа даасыдгылар, ишԥаҟасҵои? Абжьаратәи ашкол далгаанӡа, акгьы изымдыруа ҳазнеиндаз ҳәа дгәаҟуан. Ашкол аҟны ирзымдырӡакәа маӡаныҟәгаҩыс далырхит, аха араиком аусзуҩцәа иаб, иан, ианду зусҭцәоу еилымкаакәа
дшьақәдырӷәӷәашам. Иаб дызусҭоу ааилыркаар, уара ажәлар раӷа, абаандаҩы ушиԥаз убиографиа изанумҵазеи, маӡаныҟәгаҩыс акәым, угәы иаду абилеҭ аныҟәгара уаԥсам, абра иқәҵаны уца ҳәа иҵаҟьаны ддәылырцоит. Дышхәыҷу, ибӷа цқьа ириашаанӡа идырхәашт. Саб еиԥш саргьы сжурналистхароуп, сышәҟәыҩҩхароуп ҳәа ишьеи идеи рылалара иаҿу наилшьаа иргашт, ихы дзымҩахо дҿаҟәаны даанхашт. Иҟасҵарызеи, дызласыхьчарызеи, сыла дшабо аамҭа цәгьа днахәларшәны дылбаанадоит», ҳәа ииарҭа дазымкуа дшынаҳәы-ааҳәуаз, дшуазыруаз ҵхыбжьоншьҭахь иӡбеит арзаҳал инапала иирҩырц абас: «Схаан амц сымҳәацт, сыгәра жәга саб дызусҭаҵәҟьаз иахьанӡа еилкааны исыздырӡомызт. Зынӡа дысгәалашәаӡом. Саншьа сзааӡо саб дабаҟоу ҳәа иасҳәацыԥхьаӡа аибашьрахь дыҟоуп, лассы дхынҳәуеит ҳәа сеиҳәон ҳәа аҭак ҟаиҵон. Аибашьра анеилга зегьы рабацәа гьежьны иаауа ианалага, саб дзымаауазеи ҳәа аниасҳәалак, уара макьана ухәыҷуп иузеилкаауам, уи аррамаҵураҿы иҷыдоу уск даҿуп лассы даауеит ҳәа сгәы ирӷәӷәон. Срыцҳашьаны акәзаарын саншьа изсеимҳәоз саб дышбаандаҩыз. Дҩеидасаанӡа исырдыррым ҳәа исцәиҵәахуазаарын. Шьҭа уара ухәыҷым, иузҳаит, аиаша уасҳәоит уаб дбаандаҩуп ҳәа даасыдтәалан, иҟаҵәҟьаз сеиҳәеит. Абри еиԥш сақәгәыӷӡомызт, даара сгәы снархьит, акыр сархәыцит, исшәеит, иззеит, аҵыхәтәаны абасгьы алкаа ҟасҵеит. Саб дахьынӡабаандаҩу, акгьы шихарам ала ддыриашаанӡа, ашкол аҿтәи акомҿареидгыла аорганизациа маӡаныҟәгаҩыс аҟалара азин сымам, аҳәара ҟасҵоит схы сақәиҭышәтәырц»… Аҳмаҭ абри еиӷьыз акгьы изымхәыцит, ишо ианалага дҩагылан, араиком ахь амҩа дықәлаанӡа иасҳәароуп иҳәан, амаҵурҭахь иҿынеихеит ишьҭыбжь мыргаӡакәа. Ашә аартны данааҩнала, иааицәымыӷхеит, Баҭал амца еиқәҵаны дыҽҳәатәаны акомҿареидгыла аустав аԥхьара даҿын.
Баҭал ианшьа даниба дгәырӷьеит, «сныҳәа-ныԥхьаны амҩа сықәуҵарц азы аума ашарԥазы узгылаз» иҳәан, дҩеихаҵгылт. (Баҭал раԥхьаӡа ашколахь ишьапы анеихигоз инаркны, ианшьа есышықәса аҵара шықәс иалагацыԥхьаӡа иаԥхьа дыргыланы, «хыхь иҟоу зегьы иаҳхылаԥшу улаԥш ихыз, угәаԥха ицыз, агәабзиара-ахабзиара иҭ, аҵара мшы иҵо дырманшәал» ҳәа дныҳәа-ныԥхьаны ашҭа дыҭганы
доуишьҭуан. Уажәыгьы уи азы акәыз џьишьеит ашә данаалагыла, аха ҿымҭӡакәа дихәаԥшуа даналага, хымԥада саншьа схәыҷнишьалоит, ақалақь ахь сахьцо иаргьы дсыццарц ақәимкыкәа дыҟам игәахәын, – сара шьҭа схәыҷӡам, усцәымшәан, аракәым саб дахьыҟоу здыруазар схала сцаны саауеит, – иҳәеит, хаҵаҵас ихы ԥхьаӡо.
Шьҭа «сара схәыҷӡам, саб дахьыҟоу здыруазҭгьы схала сцаны саауан» ҳәа ииҳәаз ианшьа ихы-игәы зегьы аанарҳәызшәа ибеит, дрыцҳашьаны игәы иҭаз иҿы изамырҳәеит.
… Дышьҭыԥраарашәа ауп, агәалаҟара иманы агәашә дышҭыҵыз… Имацара дцеит араиком ахь.
Дхынҳәны даанӡа, Аҳмаҭ игәы ҭынчымызт, аҩны дыҩналон, ддәылҵуан, агәашә ахь илаԥш кыдхаланы дыԥшуан, инапы нагӡаны уск изыҟаҵомызт, акгьы игәы изақәкуамызт.
Ашьыбжьышьҭахь Баҭал ашҭа дааҭалт.
Аҳмаҭ иоуп раԥхьа дызбаз, иаашьа злаҟаз ала, дзыцәшәашаз ҳәа акгьы идибаломызт, ибла хәыҷқәа ихаччо, агәалаҟара бзиа иманы дхынҳәит.
Аҳмаҭ уи абас дахьибаз издыруада ҳаиқәхазар, иаҳхыҩрны ицазар игәахәын иԥсы ааивигеит, аха игәаӷьны дзимазҵааит уахьыҟаз иуарҳәазеи, ушьақәдырӷәӷәама ҳәа.
«Зегьы акоуп, уажәы ус иҟалазаргьы, иаб дызусҭоу еилырымкаар рушам» ҳәа игәы дҭахәыцуан.
Иахьамзар уаҵәы ҳәа дшыԥшыз ауп џьара дцарц иҽы дақәтәаны агәашә дынҭыҵуан еиԥш аамҭазы, инапала ииааӡахьаз иаҳәшьаԥа Баҭал – иахьарнахыс усҭахӡам, бзиа узбаӡом, саб дызусҭаз аиаша ахьсоумҳәаз, сахьужьоз, – иҳәан дааиҿагылт.
«Иахьарнахыс усҭахӡам, бзиа узбаӡом» аниҳәа Аҳмаҭ игәы нкыдырҩит. Иаҳәшьаԥа хәыҷы дзыхӡыӡаауа ииааӡахьаз дицәыӡызшәа игәы иабеит. Аҭакс ииҭаша изымдыруа дуалуашо дшыҟаз, ахәылбыҽха Баҭал имаҭәа хәыҷқәа ааилаҳәаны, иаб иаҳәшьа Очамчыра инхоз лышҟа дцарц ддәықәлеит, иԥсы ахьынӡаҭоу ианшьа ишҟа дыхнымҳәырц дгәааны. Аҩны ддәылҵны иҿанынеиха, ианшьа иԥацәа (иара иаҵкыс акырӡа еиҵбацәан) еибарҵәуо дҳашьҭуам ҳәа ишьҭалеит, цәгьала бзиа дырбон, аха урҭ рыбжьгьы дааннамкылт, агәашә данынҭыҵуаз Аҳмаҭ днаихьӡан, имахцә данкны дааирхынҳәит.
– Соушьҭ, сҿоуҳәаргьы, саангылаӡом, – ҳәа ицәымӷра илыжжуа, ихы дҩахан данынеиҿаԥш, ахаан лаӷырӡ зыла
агәы ихызмыжьуаз, илаӷырӡқәа шаауаз ибеит, аеырххара дааҟәыҵын дрыцҳаишьеит. Заҟаҩы ирҳәо иаҳахьадаз Аҳмаҭ еиԥш агәыӷәӷәа змоу дыҟаӡам… Ихимгац иарбану, быжьҩык аишьцәа еиҵаҩҩы ианааиҵагылоз, инеихык-неиҵыкны рызегьы рыԥсҭазаара иалҵит, иара аӡә заҵәык ида. Рызегьы иара инапала ирҽеиит, иаҟара згәы блыда, аха илаӷырӡ иҿыкәкәа аӡәы ихы иимырбеит.
Баҭал уажәы уи илаӷырӡ ижакьа шла иалыкәкәа ишлеиуаз аниба, дрыцҳашьаны дыԥсуа ашьшьыҳәа дицны даахынҳәит.
Аҩны аҩныҵҟа иҩналаны ианаатәагьы Аҳмаҭ иҽизеиқәкуамызт, ахәыҷқәа реиԥш дқьыз-қьызуа дҵәуон акыраамҭа.
– Ара сыҟоуп, џьаргьы сцаӡом, саншьа, саҭоумҵан угәы ахьынсырхаз… Сара уара иуеиӷьасшьо уаҩ дсымаӡам, – иҳәан, ԥаса ишыҟаиҵалоз еиԥш акәапаҳәа днеины днаиватәан, ихәда инапы нахишьит.
Аҳмаҭ илаӷырӡ изнымкыларатәы еиԥш игәы иасыз, Наҳар знымзар-зны деибганы дзыхынҳәыр (уи маҳәҵас акәӡамызт аешьа гәакьа еиԥш дибон) блас исырбозеи – иухьзеи сыҷкәын, саанӡа дышԥоузымхьчеи ҳәа дааидгылар иасҳәозеи, ҳәа акәын дышхәыцуаз. Баҭал иажәақәа игәы ааныркылан, дҩагылан, дындәылҵын илаӷырӡқәа рыцқьаны дааҩналт. Иаҳәшьаԥа ихы аагәыдикылан, акгьы узымдырӡо иахьа уажәраанӡа уахьааиз, сара соуп изхароу, аха ус зыҟасҵаз, уаб дышҭакыз аиаша ахьуасымҳәаз зыхҟьаз ухәыҷроуп. Угәы бжьысхырц сҭахымызт, ианузҳалак, уаныӷәӷәахалак, уаб заалымдарыла, акгьы ихараӡамкәа дышдырӡыз аартны иуасҳәарц сҭахын, аха араикомаа ирымуит. Шьҭа схәыҷым ҳәа уара уҿала исоуҳәеит, сара уи даара сгәы ннакылоит. Иагаҩ ега уарҳәаргьы аӡәгьы игәра умган, уаб ажәлар драӷаӡам… Ажәлар зхы рықәызҵоз уаҩын, ус дагьаанхоит ҳәа еиҳәеит.
«Избан саб сыла дабаанӡа даасымхны днаганы дҭаркуа, сан лгәбылра скаанӡа лыԥсҭазаара далҵуа, наӡаӡа дысцәыӡуа… Абри еиԥш алахьынҵа сара исоураны изыҟааз» ҳәа хәыҷҵас акәӡамкәа ахәыцра ҵаулақәа изҵысуа далагеит, иҽиԥсахит, ахәыҷцәа ихаз наихҟьа ицан, наӡа-ааӡак еиԥш дааҟалеит. Ԥаса еиԥш дыхәмаруа, дыччо шамахамзар дубомызт, акгьы игәы изақәымкуа, дҷыр-ҷыруа ацәажәара бзиа избоз, сааҭк уиацәажәаларгьы ажәак аҭак аҟаҵара ицәымӷны, ҿыцха дықәиан ихы дҩахан аӡәгьы диҿаԥшуамызт.
Зегь раҵкыс изаашьҭымхуаз ашкол аҿы – уаб ажәлар драӷазаап, дафицеруп ҳәа зҳауҳәоз – ҳәа иҩызцәа аеыԥныҳәа ирҭо иалагар акәын.
Аҵыхәтәан уи иӡбеит, ианшьа иеиҳәарц аҽа школк ашҟа ииагара азин ирҭаразы дцаны адиреқтор диҳәарц, аха дахьымӡеит иаҳәаха, сасцәақәак рзааин, амҿы арҷара ишаҿыз машәырла ишьапы аихала дасын ӷәӷәала иԥиҟеит.
Аҳмаҭ дахыԥсаарц егьигымхеит, Баҭал ишьапы ахьԥиҟаз иара ихарала иҟалазшәа иԥхьаӡеит.
Ахәышәтәырҭаҿы дахьнеигаз, умшәан ибаргәум ҳәа аҳақьымцәа ишиарҳәозгьы аашаанӡа ахәышәтәырҭа ҩны давагьежьуан.
Баҭал дызхәышәтәуаз аҳақьым ԥҳәыс, ухьӡ ужәла уабхьӡы ҳәа даниазҵаа, ахьаа имаз аҵкыс изыцәгьахеит иабхьӡы аҳәара.
Ихы-иҵыхәа анеилылкаа иџьалшьеит, акыраамҭа ҿымҭӡакәа дихәаԥушан, уажәы-уажәы лыԥшшәы лыԥсахуан. Иаргьы уамашәа ибон иҟалҵоз.
– Уаб дахьыҟоу сара издыруеит, иадрес усҭоит, ашәҟәы изҩы, – ҳәа аҵыхәтәан ианиалҳәа агәра изымгеит. Иалҳәаз шиашаз анхеиҵа, хьаа имаӡамкәа дылхәышәтәызшәа дҟалеит.
Дыбзиаханы даноурышьҭ аҽныҵәҟьа иаб ишҟа ашәҟәы ҩны амҩа иқәиҵеит. Уаб дыбзиоуп, иԥара уаԥсахеит ҳәа аҳақьым иалҳәаз игәы шьҭнахит, ихы дҩахан дгәырӷьаҵәа ашкол ахь дцеит. Иҩызцәа данырба еигәырӷьеит, аҽыԥныҳәа иҭара акәым, изаҟаразаалак реизыҟазаашьа аҽамԥсахӡеит. Иҟалап урҭ акгьы рзымдырӡозҭгьы.
Ашкол адиреқтор, џьара ак иԥырхагахар ҳәа дшәаны, аизара ҟаҵаны дақәӡбарц аҽазыҟаҵара даҿын, аха иаалырҟьаны Сталин иԥсра ипланқәа зегьы аанарҳәит, заҵа Баҭал дигәаламшәарыз. иаб дыԥсызшәа ашәы ишәҵаны ихы-игәы далихуан.
…Аԥсны қыҭацыԥхьаӡа, қалақьцыԥхьаӡа, школцыԥхьаӡа аԥсуа бызшәа «ашьразы» адҵа зыҭаны Қырҭтәылантәи иаарышьҭқәоз аинквизиторцәа дреиуан адиреқтор Уча Мақацариагьы.
Аусура даналагаз аҽны инаркны, ашкол аҩныҵҟа (дҵаҩума дырҵаҩума) зегьы, аԥсышәала ацәажәара иаҟәихит. Иацтәи аԥсуа школ ахатәы бызшәа аџьџьаҳәа иахьықәыҩуаз, қырҭшәамзар аҽакы умаҳауа иааҟалеит.
Аурокқәа рыбжьара аҵаҩцәа адәныҟа иандәылҵлакгьы рхатәы бызшәала еицәажәар ҟалаӡомызт. Инквизитор Уча, классцыԥхьаӡа аҵаҩцәа аӡәаӡәа иргәыбзыӷны цәгьаҳәаҩыс иҟаиҵон, урҭ еибарыҩны иааины иарҳәон, аԥсшьараан ахатәы бызшәала еицәажәоз зусҭцәаз. Нас даарыԥхьаны, аума рықәиҳәацәон, рлымҳа ианкны ишьҭихуан… Рҭаацәа аарымгакәа ашкол ахь инаишьуҭамызт.
Убас еиԥш арежим ҟаиҵеит, аҵаҩцәа аԥсшьара аамҭақәа раан, ишәаны рхатәы бызшәала изеицәажәомызт.
Ихәмаруа ашҭа ианаақәлалак уаарылаԥшыр угәаҵанӡа инеирын, қырҭбызшәала ианзымеицәажәалак аҿаҳацәа реиԥш ирҭахыз напыла шьаԥыла акәын «ишеибырҳәоз».
Учеи Хырзамани (аԥсуа бызшәа арҵаҩы) ианеибабаз аҽны инаркны изеиҿаԥушамызт. Хырзаман заҵәык иакәын аԥсуа рҵаҩцәа рахьтә иаанханы иҟаз, ҽгьырҭ жәашықәсала аԥышәа ду змаз арҵаҩцәа рмаҵурақәа ирымхны аколнхарахь усура идәықәҵан. Иара уи аӡәзаҵәык иаанханы иҟазгьы, ҽнак шьыбжьаанӡагьы днеигомызт Уча, аха ашкол аҿы макьаназ аԥсуа бызшәа аҵара аԥырымхыцызт, амала ахатәы бызшәа ҳәа азуҳәар ҟалаӡомызт, аҳәаанырцәтәи абызшәақәа реиԥш мчыбжьык ахь знык акәын аҵаҩцәа анахысуаз.
Изеиҿамԥшуа иҟазҵазгьы, иааиқәшәацыԥхьаӡа аӡәы «гамарџьоба» ҳәа қырҭшәала аԥсшәа ахьиҳәози, егьи «бзиа убааит» ҳәа аԥсышәала аҭак ахьииҭози ауп.
Уча аԥсшәа аниаҳалак ихы агәҭа иалнарҟьон аҵәымӷ аларҵазшәа, Хырзамангьы ақырҭшәа дыдбжьҵас иаҳауан, иблахаҵ еиланаргьежьуан.
Ари ҽнак акәымхеит… ҩымш акәымхеит, аԥсуа бызшәа ала аҵара иаҟәыхны қырҭшәала ианалагаз аҽны инаркны лахә-лахәы еихәаԥушан, иаартны еиҿанамгалацызт умҳәозар.
Уча акырынтә иақәикхьан, Хырзаман дааҩагаланы (аԥсышәала еицәажәоз аҵаҩцәа икабинет аҟны инаганы ишырзиуаз еиԥш) ицәа ккаӡа иааихыхны, аҽазны уаҳа иҿы ааихыхны аԥсышәала аҭак изымҳәо дҟаҵаны доуижьырц, аха измырҟаҵақәоз рацәан: акы, – ақыҭа зегьы Хырзаман зда
царҭа амам ауаҩ нага, ауаҩ хатәра ҳәа дрыԥхьаӡон. Ашба – аџьабаа ду збахьоу, аԥсадгьыл азы зхы аџьыка ықәызххьоу ҳәа дыршьон. Аибашьра ианалагаз аҽны инаркны иааилгаанӡа, абџьар даҵагылан, аӷа диабашьуан. Абжьааԥны акгьы идубаалаӡомызт, аха (шықәсык ахь знык) аиааира мшы аҽны игәы зегьы орденла ичаԥаны данаацәырҵлак, иџьазымшьоз дарбаныз. Ахԥа – Уча аӡәырҩы ирҳәо иаҳахьан, дшубо дыҟаӡам, даара игәыжәла цәгьоуп, дангәаалак уаашәҩык дырзынкылом, маҷӡак иадамхаргьы уанааивала, ҳаӷеимшхара ахамышҭыхә уҭаиргылоит ҳәа.
Уча игәы иҭакны имаз Хырзамангьы идыруан, дыԥшын икабинет ахь дсыԥхьаны санбанеиго, ҳанбеиҿагылои, ианбеиҿаҳарццеиуеи ҳәа.
Раԥхьаӡа акәны иахьеиҿаххыз Уча Қырҭтәылатәи ССР-и Аԥснытәи АССР-и зҽаԥсазтәыз арҵаҩы ҳәа ахьӡ ҳаракы анианаршьоз, аколлеқтив ргәаанагара аҭаххеит. Арҵаҩцәа зегьы аӡәи-аӡәи аҳәаха рибамҭо ҳ-диреқтор иеиӷьу напхгаҩы дыҟам, еиӷьу рҵаҩы дыҟам… Еиӷьу коммунист дыҟам рҳәан ажәҩан дрызхамгалеит уаҳа акгьы игырмыжьит. Хырзаман изымычҳакәа дҩагылан, уареи сареи ҳаиқәлацәоуп. Сара санеибашьуаз, Аԥсадгьыл анысыхьчоз уара уабаҟаз, узҿыз ҳәа азҵаара ииҭеит.
– Сара сызҿыз уара уус алам. – Уаҳа ииҳәаша иҿамшәеит, убасҟак ихы-игәы иасит Уча.
Заҟаҩ ушьыда ҳәа акәӡам, заҟаҩ уааӡада ҳәа ауп иусура ахәшьара шарҭо, рҳәан егьырҭ арҵаҩцәа зегьы «раҳәа ҭыхны» Хырзаман иҿагылт.
– Ицәа шәцәоуп, – иҳәан Хырзаман инапы ҟьаны ддәылҵны дцеит.
Абри ашьҭахь, Уча уи аԥсшәа иаҳәара акәым, мчыбжьык ахь знык дахьибозгьы (Хырзаман аурок анымҩаԥигоз аамҷыдарахаз ашкол амԥан дықәломызт) изымычҳауа далагон, жәохә мшы рахь знык ада ила дамбо иҟаиҵеит.
«Аԥҳал ҟазҵо амаа ахьиҭаху еиҭоит» ҳәа шырҳәо еиԥш, Уча аԥсуа бызшәа иааиҭаххалак алаигӡон. Аҭакәажә иҟәнылшьаз акәты ауарбажә илцәагеит ҳәа, мчыбжьык знык ада аҵаҩцәа рхатәы бызшәа аҵара азин ахьрымамыз Хырзаман игәы ишалаз, уигьы аҵәаӷәа нахьишьын, жәохә мшы рахь знык
ада иаакәихит. Ажәак ала аҵаҩцәа рхатәы бызшәа мызкы ахь знык ада ирмаҳауа иҟаиҵеит.
Хырзаман уиҵәҟьа изымычҳаит. Ҽнак Уча ихала икабинет аҿы даныҟаз иақәыршәаны, ашьшьыҳәа ашә аартны дныҩналан даагылт.
– Усеисырц азы уаама? – Иҩналашьа ицәымыӷхан, апырпыл еиԥш дҟаԥшьшьӡа дааҟалеит.
– Ҳаицәажәарц… Акы уасҳәарц азы сааит. – Хырзаман игәы иҭаз аилкаара уадаҩны днатәеит, диҿамԥшӡакәа.
– Ҳара ҳрацәоуп… Цәгьарак угәы иҭакны уааизар… Иакәым ушақәшәо удыруаз. – Хырзаман иҽырҭынчны дахьтәаз иаҳагьы иамхацәгьахеит Уча.
Хырзаман ҿымҭӡакәа дгылан Уча ииҳәаз имаҳаӡазшәа. Аԥенџьыр ахышә дазааигәахан, ашҭахь дыԥшуа далагеит.
– Еиҭауасҳәоит, ҳара ҳрацәоуп, акы ианақәук иухьуа удыруаз, – Уча ибжьы еҳагьы идухеит.
– Сара иуасҳәарц исҭаху удыруама? – Хырзаман Уча ишҟа даахьаҳәит.
– Изакәызеи исоуҳәарц иуҭаху?
– Арабцәа ирыхьыз атәы уасҳәарц сҭахуп.
– Арабцәа! – иааџьеишьеит.
– Уара иуаҳахьоума, анкьа зны арабцәа Аԥсны ишақәлахьоу.
– Исмаҳацт, аха уи ала иуҳәарц иуҭахузеи?
– Арабцәа адунеи зегьы ҳтәаҳтәуеит ҳәа амрагыларахьтәи атәылақәа акакала ирымпыҵахало, Қырҭтәылеи Гыртәылеи шьаҟьаны ирхысны Аԥсны иақәлеит, амацәаз иҭаркит.
Аԥсуаа хәыҷи дуи аӷа хәымга иҿагылт рыԥсадгьыл ахьчаразы, аха ақәылаҩцәа рхыԥхьаӡара убасҟак ирацәан, изларҳәо ала ашышкамс хыҵны ианцо иузыԥхьаӡараҳа урҭгьы ԥхьаӡашьа рымамзаарын. Ҳара ҳрацәаоуп, шәара уаԥсҵәык азнагьы шәыҟам, хаала шәыҽҳашәҭа акәымзар уаҵәы амра ҭашәаанӡа шәыԥсы наагом ҳәа Аԥсны аҳ изицҳаит арабцәа рыр хада, агәымбылџьбара Мурван ибн Муҳамед.
– Ҳара ҳхыԥхьаӡара маҷуп, аха анцәа дҳамоуп. Ихазы иалыхны имаз адгьыл ҳара иҳаиҭеит дҳақәныҳәаны. Иара ҳазшаз, ихаҭа иҭахымхакәа аҽаӡәы илшараны дыҟаӡам, ҳаԥсадгьыл ҳамхра. Шәхы шәцәымӷымзар шәалҵны шәца, – ҳәа аҭак ииҭеит.
Аԥсны аҳ иҟынтәи Мурван абри еиԥш аниаҳа, ахага еиԥш ихала аччара далагазаап, уаҵәынӡа иҟазааит сҳәан, аха излазбо ала ашара аҟынӡа рыԥсы нагатәым, уахатәи аҵх иалархәашатәуп ҳәа ирхәҭақәа рԥызаҩцәа еизганы адҵа риҭазаап… Ажәылара аҽазыҟаҵара ианалагоз аамҭазы Мурван аԥхьа ииҳәаз дахьхәызаап, еиҭах дрыԥхьан, ар караханы иҟоуп, уаха рыԥсы ршьааит, ажәылара ашарԥазахьы иахыжәга ҳәа реиҳәазаап.
Ус иагьыҟарҵеит. Ақәылаҩцәа ауха рыԥсы ршьон.
Аԥсны аҳҭынра Анаҟәаԥиа абаагәара аԥсадгьыл аԥацәа хыцәнамырха ирыхьчарц ҭоуба руан, абыргцәа гәнаҳа ҟазымҵацыз ауаацқьақәа қыҭацыԥхьаӡа аӡәаӡәа, ҩыџьа-ҩыџьа, Аԥсны абжь-ныхак рҿы ицаны Анцәа иашьапкит ҳуааразуп, ҳуаагәшаҭацәоуп, ҳшушаз ҳаҟоуп, удгьыл ҳануп, ахәыҷы ҟәнаҳшьом, аду рацәаҳшьом, аӡәы ҳаиԥырхагам, ҳара иаҳтәым ҳахьынҳалом. Шәыԥсы зҭоузеи, шәыла зааԥшуазеи ҳәа аӷа дҳақәлеит ҳаԥсадгьыл ҳахишьаарц, уара зегьы зымчу, ҳшьамхы арсны ҳуҳәоит, акгьы ҳхараӡамкәа ҳазшьырц згәы иҭазкыз игәахәтәы дахьумгӡан. Ртәыла рцәаагоит ҳәа иҳақәлаз сакасала иргааит, ҳәа аныха рышьҭарҵеит.
– Уара утәала арабцәа аныха иакыма? – иҳәан, Уча ахыччара далагеит.
Уахымччан, ауаз ажәа Анцәа иҟынӡа инаӡеит. Анцәа дрыцхрааит, рыдгьыл иахьчеит, рыжәҩан иахьчеит, рышьха рыхәеит, рыга рыхәеит аԥсадгьыл ахьчаҩцәа ақәылаҩ иҿагылт, адгьыл дықәгылан иҵабгеит, ашьха даҿагылан даҿанамыргылт, аӡа икын импыҵаԥҵәеит, ахаҳә дықәгылан иҵакәымпылт, ажәҩан даҵаԥшын иблахаҵ архынҳәит, аҳауа лбааидан иӷрамӡеит, аӡы ижәын ишьаны иҿыҵит, афатә ифан ишҳамханы иӷралт, аҵых ҵхы мыждахеит, иқәымшеит, амш мшымыждахеит, иқәхәлеит… Агыгшәыгқәаҵәҟьа рыцхрааит аӷацәа реибашьыга аҽқәа инарылалан (ауха иахьгылаз) рыхәдақәа ԥырыжәжәеит.
Ашара иахьаҳагӡом зҳәоз дара рхаҭа ахьымӡеит, шәақьк аанызкыло иакәым ршәаџьк зҳәо аӡә даанымхазаап…
Абас аԥсуаа ртәы рымазкырц иалагаз аныха рышьҭарҵан рыхәҵәы аақәнахит…
– Уара уаҳа ус умаӡами, абри азы аума абасҟак аамҭа зсымухуа? – иҳәан, дҩагылт Уча иԥсахы еибакуа. Даҽаӡәызҭгьы усҟак аамҭа дауирцәажәоз, аха Хырзамани иареи реизыҟазаашьа злаҟаз ала ихаԥыцқәа еихарӷәӷәаны ичҳаит.
– Исзырҳәо умбои, иахьагьы усҟан еиԥшҵәҟьа аамҭа цәгьа ааины иаадгылт Аԥсны.
– Иҟалазеи, арабцәа еиҭақәлахыма? – Дыҽхырччашәа иуит, аха иаҳауаз ихы иалнарҟьон.
– Изысҳәо умбои ҳаҭыр зқәу адиреқтор, – Уԥсадгьыл умызхырц иуқәлазгьы, убызшәа уҿызхырц иаазгьы аҩыџьагьы аӡәроуп.
Уча изныкымкәа иаҳахьан Қырҭтәылантәи иаашьҭу арҵаҩцәа, рҵаҩцәаӡам, аинквизиторцәа ҳәа дрышьҭоуп Хырзаман ҳәа.
Игәы шыцқьам здыруеит, аха дымшәаӡакәа абасҵәҟьа ауаа дрылагылан ҳәашьас имоузеи ҳәа иаҳауаз агәра изымго дшыҟаз, уажәы дымшәа, дыԥхамшьа, арабцәагьы шәаргьы шәеиԥшуп, аӡә шәоуп ҳәа аниеиҳәа, иԥсы ҩеины ихәда иҵагылт, дхәацыхәаԥшьха деибакит. – Саб сиԥам абри еиԥш анысҳәоз сзымԥсызеи уҳәо уахьысмырхәуазар.
– Ҳауа Анцәа иахьирхәуа даабап.
– Уара уцәгьарадагьы Анцәа дхоуҵома? – Уик зынӡа деивнагеит.
– Анкьа арабцәа аныха шрышьҭарҵаз еиԥш, иахьагьы, ҳбызшәа ҳҿызхырц иаҿу шәиԥхьыӡ шәыгымхааит, шәхала шәеибафо аамҭа цәгьа шәзыҟалааит – ҳәа аԥсуаа аныха иамҵагыланы ашәи шәышьҭарҵоит. Арабцәа ишрыхьӡаз еиԥш шәаргьы ишәыхьӡаны шәакуеит, иахьа акәымзаргьы уаҵәы… – Абас ааиҳәан Хырзаман дҩагылан ддәылҵны дцеит. Уча дхагахазшәа акабинет дыҩнагьежьуа дааҩнахеит.
*
* *
Баҭал ашкол аҿы аӡәгьы аҽԥныҳәа ахьирымҭаз игәалаҟара шьҭнахуан, иаб изы агәыԥжәара дзықәдыршәаз хәыҷы-хәыҷла ихаиршҭуан… Акгьы игӡамызт ишьара дықәларц, ҽнак аҵара ицызҵоз, партак аҿы идтәалаз Бичико, уаб изкны ажәеинраалақәа рыҩра узаҟәыҵзеи ҳәа димазҵаазҭгьы. Уаанӡагьы иҩызцәа рабацәеи ранацәеи ртәы иалацәажәо ианалагалак, Баҭал ҿымҭӡакәа даатәон, цәгьарак ҟазҵаз аӡәы еиԥш ихы агарҭа имоуа.
Иаб дышҭакыз иаҳаанӡа, аԥсуа бызшәа ианахысуаз, ныҳәа мшык изаҩызан, избан акәзар рырҵаҩы Хырзаман Чанҭа-иԥа гәахәа дус иҟаҵаны иажәеинраалақәа данрыԥхьоз илымҳа кыдҵаны дизыӡырҩуан. Ԥасатәи аасҭа иахьатәи уажәеинраала акырӡа еиӷьуп, ҳәа аниеиҳәалак игәы ҭгәырӷьаауан, иаҟара ицлон. Усҟан иажәеинраала ззикуаз иаб иакәын. Бичикогьы (ихьӡыҵәҟьа Бачала акәын, аха ақырҭшәа дзырҵоз, Бачала захьӡузеи, иахьарнахыс ақырҭуа хьӡы бзиа Бичико ухьӡыз ҳәа ихьӡ иԥсахит) иаргьы ажәеинраалақәа ииҩуан, аха Хырзаман Чанҭа-иԥа данизаԥхьалак игәаԥхомызт, Баҭал итәқәа реиԥш еихышәшәа ицаӡом уара утәқәа ҳәа аниеиҳәалак, ишьыцигон. Уара уаб изкны иаауҩлак зегьы бзиоуп ҳәа ирҽхәоит, сара саб изкны иаазыҩлак ирџьоит. Избан, уара уаб иаҵкыс деицәоума сара саб, дафицеруп, уара уаб дызусҭада ҳәа Бачала игәаӷ дакуан.
Бичико адиреқтор цәгьаҳәаҩцәас иҟаҵаны имаз аҵаҩцәа дреиуан, аԥсшьара аамҭақәа раан аԥсышәала ицәажәоз зусҭцәаз еиҳәон.
Баҭал уажәы абарҭқәа дахьрызхәыцуаз игәалаиршәон, заҟантә адиреқтор икабинет аҿы днаганы иацәҳахьаз, илымҳа дамҵасны иааникылахьаз, аҽазны ихатәы бызшәала ацәажәара изымгәаӷьуа дҟаҵаны ддәылижьхьаз, аха Хырзаман Чанҭа-иԥа акласс данааҩналалак, аԥсуа бызшәа ахьхьаҳәа агара иалагон, Баҭалгьы игәы ҭгәырӷьаауа дааҟалон. Хырзаман аурок далганы ашҭа данынҭыҵлак нахыс аԥсуа бызшәа агара иааҟәыҵуан. Мызкахьы ҩынтә «иманы» даауан, данцоз «иманы» дцон, абжьааԥны, аԥсышәала ацәажәара ҟалозма.
Баҭал абри ашьҭахь иӡбеит ашкол ашҟа уаҳа дмаарц, аха игәы иҭеикыз ианшьа идырын, игәшәа-мшәа ҳәо дыргәыбзыӷны ддәықәиҵеит.
Бааԥсрак ҟазҵаз аӡә еиԥш ихы шьҭыхны иҩызцәа рҿаԥшра изымгәаӷьуа ауп акласс дшыҩналаз. Зегьы лахә-лахә ишьклаԥшуа иалагоз џьишьон. Бичико иакәын зегьы раҵкыс дзыцәшәоз, еиҭах уара «уаб» сара «саб» ҳәа акы далагар изычҳауамызт, аха акгьы имҳәеит. Егьырҭ иҩызцәа ԥаса ишизыҟац иҟан, ҩба-хԥа мшы дахьыҟамыз дыгәхьааганы ишыҟаз мҩашьо ашә дшаахыҵыз еиԥш идибаҳәалт, уабаҟаз, иухьзеи учмазаҩума ҳәа. Баҭал аҭак аҟаҵара дақәымшәо дышгылаз арҵаҩы дааҩналт.
Игәалаҟара бжьысит, арҭ акгьы рыздырам, аха уажәы арҵаҩы ирылеиҳәозар акәхап ҳәа игәы ҭыҵны ицо дыштәаз аурок нҵәеит. Аха уигьы акгьы имҳәеит, ԥаса дшибац дыҟан. Егьи иаауа акры иҳәарымашь… уи ишьҭахь иааиуа ицәыригарымашь ҳәа дгәаҭеиуан, аха дызусҭазаалакгьы акгьы иԥсы иахимырӡааит. Урҭ ракәым ауроки ауроки рыбжьара дахьындәылҵыз адиреқтор ихаҭагьы дибеит, аха иҿы ааихыхны ажәак еимҳәеит. Абас инҵәеит аҽынтәи аҵара мшы.
Баҭал иауан-иашәан ҽыԥныҳәак аӡәгьы ианиимҭаӡа иҟалаз изеилымкаауа даанхеит.
Иабеидыруаз, адиреқтори арҵаҩцәеи рхы иацәшәаны иахыԥсаарц ишаҿыз.
Уча Малақьиа-иԥа арҵаҩцәа рцәа ккаӡа ирхихит, шәара шәоуп зегьы зхароу, абасҟак аамҭа аҵара зшәырҵоз ажәлар раӷа иԥа шиакәыз еилымкааӡакәа Ленини Сталини ркомсомол еиҳабыс дышԥалшәхуаз ҳәа.
Мчыбжьык еимаркуан, сара акгьы схарам… Сара сакәӡам уи маӡаныҟәгаҩыс аԥхьа иӡбахә зҳәаз ҳәа ирықәибажьуан, аха аҵыхәтәан адиреқтор рхы злаҿырхшаз иԥшааит. «Иҟалаз ҟалеит, шәызегьы шәышҿабырҳацәқәаз аашәырԥшит, аха шьҭарнахыс шәҿы ааихыхны ишәыхьыз џьара шәаналацәажәа шәчафара шсырӡуа жәдыруазааит… Зынӡа акгьы ҟамлаӡазшәа иаҳҵәахыроуп… Ирту-туны ауаа ирылалар ҳазегьы ҳнақәхәаша ҳашцо жәдыруазааит… Иара аҵаҩы ихаҭагьы шәара шәахьтәи ҽыԥныҳәак имоуроуп. Аҳарҭа-сырҭак ԥсы зхоу аӡәы имаҳауа ибжьарӡтәуп. Араиком аҟәша аиҳаби сареи ҳаицәажәеит, уигьы ихы дацәшәоит џьара иҳәараны дыҟаӡам», ҳәа дрылабжьон, аҵыхә ааԥырҵәеит.
«Уаб акгьы ихараӡамкәа дҭакуп, деилыркаар доурышьҭуеит… Уи ажәлар драӷаӡамызт…» ҳәа саншьа исеиҳәаз ҵабыргуп, уи азы акәзаап ашкол аҿгьы аӡәгьы аҽыԥныҳәа зсимҭо ҳәа игәы ирҭынчуа далагеит.
Ишԥеиҭахыз, дышԥаргәаҟуаз дызусҭаҵәҟьаз еиликаарц. Абас Баҭал ихы зқәикра изымдыруа дшыҟаз, уаб сара хаҭала дсыздыруамызт, аха иҩымҭақәа рацәаны срыԥхьахьан, абаҩхатәра змаз шәҟәыҩҩын. 1937 шықәсазы дшахыргаз здыруан, аха уаншьа дсыҳәахьан удухаанӡа иаҳҳәарым ҳәа. Араиком ала еилукааит… Шьҭа саргьы иуцәызӡаӡом иудыруазааит уаб акгьы ихараӡамкәа заалымдарала дшахгоу. Амала издыруа аҽакгьы ыҟоуп, уи данҭаркуаз аредақциа агазеҭ «Аԥсны ҟаԥшь» аҟны аус иуан. Уажәеинраалақәа ааидкыланы иуманы уца. Ухы дырдыр… Уаб аус ицзуқәоз аӡәык-ҩыџьак аанханы иҟамкәа иҟаларым. Урҭ иуарҳәоит уаб дызусҭаз, уажәеинраалақәагьы ргәаԥханы ишыркьыԥхьуа агәра ганы сыҟоуп ҳәа иаҳәаны Аҟәаҟа ддәықәиҵеит.
Баҭал Харзаман ииҳәоз дахыԥомызт. Адырҩаҽныҵәҟьа дцеит. Иаб анкьа аус ахьиуаз игәы хыҭ-хыҭуа дахьыныҩналаз Бено Раҭба диқәшәеит. Дызусҭаз еиҳәеит, иажәеинраалақәа дизрыԥхьеит. Исеиҳәарызеи саб иҩыза ҳәа илақәа ҭырхаха дышихәаԥшуаз, «Саб уахь» захьӡу уажәеинраалақәа зегьы иреиӷьуп, аха агазеҭ иаҳзанҵом, «Саб» ажәа ҵәаӷәаны «Бериа уахь» ҳәа ануҵар уаԥхьаҟа иузеиӷьхоит ҳәа «дилабжьеит».
Уаб акгьы ихараӡамкәа дҭакуп ҳәа сеиҳәоит ҳәа агәыӷра иманы ауп Бено Раҭба икабинет дшыҩналаз, аха ҳара ҳтәылаҿы акгьы зхараӡам дҭаркӡом ҳәа аниеиҳәа нахыс зынӡа игәы каҳаит, ажәеинраалақәа рыҩра даҟәыҵит, ахәмарра аччара ицәымыӷхеит.
Аҟәа уахьыҟаз уаб иҩыза дубама, иуеиҳәазеи ҳәа ианшьа акырынтә дизҵааит, аха ацәгьагьы имҳәеит, абзиагьы имҳәеит. Абас лацәажәа имаӡамкәа акы игәы изақәымкуа дшыҟаз ауп машәырла ишьапы шԥиҟаз. «Ашьа ицаша ада иалагылом» ҳәа шырҳәо еиԥш… ашьа рзаанымкыло ианалага даашьҭԥааны Аҟәатәи ахәышәтәырҭахь дыргеит. Даара иџьоушьаратәы еиԥш ауп ишыҟалаз, дызхәшәтәуаз аҳақьым ԥҳәыс Назира ахьлакәхаз… Баҭал дызусҭаз анеилылкаа, ларгьы даара илзымбатәбарахеит, Наҳар раԥхьаӡа данылбазтәи ицәа ихылкааит, аби ԥеи убасҟак еиԥшын, даацәажәацыԥхьаӡа Наҳар ибжьы лаҳазшәа лгәы ҭыҵны ацара иалагон. Дахьынӡашьҭаз ахәышәтәырҭа ааныжьны лыҩныҟа лгәы лызгомызт, уажәы-уажәы дыҩналаны дихәаԥшуан, ихааӡа дунеи ԥшӡак деимҵарсны хараӡа дагон. Дыбзиаханы данцоз, уара аб бзиа уиԥоуп, уихыҽхәаларц ухәҭоуп… иуарҳәо агәра умган. Уи ажәлар драӷаӡамызт… Ибаҩхатәра иаҵашьыцны ицәгьа рҳәон, заалымдарыла дҭакуп… Иахьа акәымзаргьы уаҵәы дыдмыриашар ҟалаӡом ҳәа иалҳәеит.
Бара беиԥш уи аӡәырҩы исарҳәахьеит, аха аӡәгьы шәыгәра згом ҳәа иқьышә ианаақәххуаз, дахьыҟоу узымдыруазар ҟалап, иахьаҵәҟьа асалам шәҟәы изҩы ҳәа иаб иадрес
зныз ақьаад бӷьыц анилыркы иазиура изымдыруа иааигәыдирӷәӷәалт.
Аҽныҵәҟьа иаб ишҟа асалам шәҟәы ҩны амҩа иқәиҵеит.
Аӡынрацәгьа зыхганы ааԥынра иаԥылаз аҟармаҵыс ашәаҳәара агәаԥхара анаиуа еиԥш, ажәеинраалақәа рыҩра далагеит ҩаԥхьа.
Иахьамзар уаҵәы аҭак шԥамаари ҳәа дыԥшын, апочтамҩангаҩ Афонынтәи агазеҭқәеи ашәыҟәқәеи иманы данаауа аамҭа еиликаан, есымша мҩабжа диԥылон, игәы хыҭ-хыҭуа. Данааидгылалак иахьагьы акгьы ыҟам… аха уахымццакын, иаараны ианыҟоу амш макьана иахымԥаӡацт ҳәа игәшәа-мшәа ҳәара далагон дрыцҳашьаны. Аха уи еиҳәоз иаҳауа дҟаломызт, игәыӷрақәа импыҵӡааны ҿымҭӡакәа ишьҭахьҟа даахынҳәуан.
Мчыбжьык, ҩымчыбжьа ичҳаит, аха мызкгьы нҭакәкәа ианца, зны заҵәык ауп ианизызҩыз, издыруада иқәымшәазар, игәахәын еиҭа изҩит. Дыԥшит, дыԥшит, аха уигьы аҭак аныҟамла, нас лассы-лассы изыҩра далагеит, акы имоургьы аҽакы шԥаиқәымшәари ҳәа.
Ианамуӡа, ҽнак инықәыршәны (ианшьагьы иеимҳәеит) иаб иадрес изҭаз аҳақьым ԥҳәыс лҿы дцеит, уаҳа зыҟны дцарыз, иҟасҵарызеи, дзазҵаарыз ҳәа уаҩ диздырамызт.
Назира уи аҽны аусура дыҟан, Баҭал акыраамҭа ԥштәыс иоуит, ачымазаҩ иԥҟара даҿын, далгаанӡа дылзыԥшит, дымбакәа дыхнымҳәит.
Аԥҟара далганы дшаадәылҵыз еиԥш иларҳәеит, ҷкәына қәыԥшк дыбзыԥшуп ҳәа.
Дызусҭахарыдашь ҳәа ҵаҟа дахьналбааз, Баҭал дкахәхәа дышгылаз анылба, лцәа-лжьы налхыбзааит, лхәы-лжьы қақаӡа иааилагылт, лыбла иабоз агәра лзымго даанхеит, мызқәак раԥхьа данылхәышәтәуаз дхәыҷызшәа акәын дышихәаԥшуаз, уажәы дарԥыс наӡааӡахазшәа деихышәашәа дгылан…
Абасҵәҟьа акәын Наҳаргьы дшыҟаз, раԥхьаӡа данылбаз… Илакҭа, ихахәы, иоура, иҭбаара, ихгылашьа, инацәкьарақәа хәхәа-хәхәаӡа, ахьшьыцба еиԥш илақәа ҭыԥхаауа, лаб иашьа иԥҳа хаҵа данцоз, аҭацаагацәа рыҽқәа рыҵԥраауа ашҭа ианааҭала арԥарцәа зегьы ирылылкааз, лгәы мҵарсны изгаз Наҳар ихаҭа иакәызшәа ибеит Баҭал.
Уаазгазеи, акыр ухьаауама ҳәа иалҳәарц дааидгылт, аха акгьы лҿы илзамырҳәеит, лгәы ҭыҵны ицо иалагеит, игәаӷьны лхы дҩахан дзиҿамԥшит. Баҭалгьы аҳақьым лхымҩаԥгашьа уамашәа ибон, иахиҳәаара изымдыруа даанхеит азнык азы, аха издыруада сылзымдырзар игәахәын, сара Абыхәба Наҳар иҷкәын суоп ҳәа ҿааиҭит.
Ибжьы анлаҳа зынӡа деиланагеит, ахаан лгәы иҭымҵәоз Наҳар ибжьы хаа еиҭа – лаҳазшәа дааҟалеит «Ишԥеиԥшу аби аԥеи рыбжьқәа, мызқәак рышьҭахь хәҷыбжьын имаз, абас иаарласны ибжьы, иԥшра шԥаиԥсахи ҳәа дышихәаԥшуаз, аҭацаагаҩцәа дрылагыланы дышцоз аҽыхәа дымҵарсны данагоз еиԥш аԥхыӡ еиԥш, ихааӡа акы даманы аҿынанахеит, аха илулак мчыла лҽацәганы, лҽаалыԥсахын, уаазгазеи Баҭал, акыр ухьуама ҳәа дизҵааит.
– Сара сзааз саб иадрес ҳәа исышәҭаз иашоу иашаму еилыскаарц азы ауп, – иҳәеит Баҭал.
– Иашоуп, – лҳәеит Назира, луанытәы дқәыԥсычҳауа.
– Иашазар, аҭак зысмоуцзеи?
– Заҟантә изыуҩхьоузеи?
– Жәантә, жәохәынтә…
– Иҩла, иҩла, уааҟәымҵӡакәа изыҩла.
– Изызыҩуазеи имоуазар?
– Имоуазҭгьы усалам шәҟәқәа шьҭахьҟа ирхынҳәны иузаарышьҭуан.
– Иоуазар аҭак зыҟаимҵозеи…
– Уара сынтәа абжьаратә ҵара уалгоит… Уаҩы наӡак еиԥш уԥхьаӡаны иуасҳәоит, иҟалоит уара уаб асалам шәыҟәқәа рыҩра азин имамзар.
– Избан?
– Аполитиказ иҭаку реиҳараҩык асалам шәыҟәқәа рыҩра азин рымхуп.
– Уи шәара излажәдыруазеи? – Зны-зынла хәыҷҵас акәын зегьы дышразҵаауаз.
– Сароу? – Лхаҿанԥшылара аҽанаԥсах, уи азҵаара лгәы шылнархьыз ицәаакӡа иҟалаз лыблақәа ирхибааит…
– Уи аҽазны ҳанеиқәшәо иуасҳәоит… Уажәазы абзиала… Есымша изыҩла уаб… – лҳәан уаҳа ихәаԥшра лылымшакәа лышьҭахьҟа даахынҳәын дныҩналт.
… – Дызусҭадаз уи аҷкәын, ииҭахиз, бгәы нирхама, быхынҳәышьа ҳгәаԥхаӡом, – лҳәан лҩызак даалыдгылт, лылахь еиқәышьшьы хәыцра хьамҭак даҵаланы данааҩнала.
– Мап, мап, цәгьа сааԥсаны сыҟоуп… Уи аҷкәын ааигәа ҳахәышәтәырҭаҿы ишьҭаз, иаҳхәшәтәыз иоуп… Хәышәқәак иҭахын дазҵаауан, – лҳәеит аҭак аҟаҵареи аԥсреи еихылкаауа.
Аусура мшы анынҵәагьы, лыҩныҟа ацара лхашҭызшәа лҭыԥаҿы дтәаны, «Уи ашәҟәы аҩра азин шимам шәара излажәдыруазеи» ҳәа Баҭал илиҭаз азҵаара лыхәрақәа зегьы арҿыцит. «Уи сара ибзианы издыруеит, Баҭал… Урҭқәа зегьы сара исхызгахьеит иуасҳәарц сҭахымхеит акәымзар… лгәы дҭацәажәон». Иҿыцӡа лыбла иаахгылт Наҳар Аҟәа данҭакыз, Аҟәатәи ашьха ашьапаҿы дганы амышәцәа ихарԥаны дымшәушәа «алақәа» ишьҭаҵаны данырҿарҵоз дҳарҳәацәоит ҳәа. Ианаацәылашо ддәылганы дыжәга ҳәа Ԥачулиа азаара изааны алашьцамҭаз абахҭа акомендант Гангиа дааҩнагаланы ианыноумыгӡа ухы шҩоу иссоит ҳәа диқәмақарны адҵа шииҭаз анлаҳаз дшыҟалаз.
Наҳар ддырҳәацәарц азы изаарымгацыз ҳәа иҟаз… иԥсы изырхымхит, аамҷыдарахаз гәаҟра-ҵәаҟра игырмыжьит.
Адәахьала исынсырԥшуам ҳәа даҿын, аха Наҳар иааизыруқәоз зегьы ҩныҵҟала ихьаалгон, аха илымчгәышьаз.
Уахгьы-ҽынгьы гәаныла анцәа диҳәон алақәа рыцқәа дырцәынхааит ҳәа.
Ԥачулиа аӡәы диеигӡо дыҟазма, «ашарԥазы дыҭганы дыжәга… ишәымоу алақәа зегьы ишьҭашәҵа деимырыжәжәалааит, апатара далагаанӡа» ҳәа адҵа шыҟаиҵаз, машәыршақә ллымҳа аҟынӡа ианынаӡа, лгәы аангыларц егьлыгымхеит, аҟамзаара еиӷьалшьо дааҟалеит.
Лгәи лылаӷырӡи еилаҵәо зны дыҩны хыхь дыхәнон, нас лхы лықәыжь ҵаҟа дылбаауан. Илуа-илҳәо акы дақәымшәо дшьақәҟьаны даанхеит азнык азы.
Ишԥалҭахыз абри ахыбра дуӡӡа аҩныҵҟа, ишԥаҟасҵари, Наҳар сицхраарц сҭахуп ҳәа зыгәра ганы изалҳәаша аӡәызаҵәык идамхаргьы дыҟазҭгьы… 400-ҩык инареиҳаны абраҟа аус зуаз ҩыџьазаҵәыкгьы ыҟамызт, згәы иҭаз еибызҳәоз, аӡәи-аӡәи еицәшәаны иԥсуан.
Назира лхы заҵәык акәын дзызҵаауаз, ишԥаҟасҵари ҳәа.
Аамҭа маҷӡаны илыман, аухатәи аҵх иалагӡаны илзыҟамҵаз… ашара адәы ианаақәла нахыс ак лылшараны дыҟаӡам, даадәылганы амшәцәа наихарԥаны дрыман ицон.
Уахь иргоз, хәарҭа змамыз, аусҭҵааҩцәа ирҭахыз зымҳәоз абаандаҩцәа ракәын, мышәқәоушәа идырбаны алақәа рхаԥыцқәа еихҳәаны ирышьҭарҵон, иаанкылан рыц иадыргон… шамахамзар ирзычҳауамызт.
Ҳарҿашәымҵан, иаашәҭаху ҳнапы аҵааҩуеит ҳәа аҳәҳәара иалагон.
Назира шаҟа ла хаԥыцҭыԥқәа ҿаҳәатәыс илоухьаз, ааигәа зызлымҳак зынӡа иҿыхны иааргаз абаандаҩ қәыԥш данаалгәалашәа аԥхӡы хьшәашәа лықәнаҭәо, илықәлашьцошәа лбо далагеит… Назира ибзианы илдыруан Наҳар алақәа зынӡа деимыжәжәа дыргозаргьы дшәаны, иимҳәаз иимуз, дшақәшаҳаҭымхоз.
«Сыла дшабоз изныкымкәа иԥсы мцо-имаауа дҟарҵахьеит… Уаҵәы ианаашо изырураны иҟоу аасҭа егьырҭ зегьы хәмарган… Сара уаҳа акгьы сылымшону?.. Аҽыхәа сеимҵарсны санагоз иара ихы дамеигӡеит, дсыхьӡаны сеиқәирхеит». Абас дыгәжәажәо дышхәыцуаз аҳәынаԥшьыга амажәа иаларшьшьны, гәыблаак азна лыманы акаҩҳәа ашәа ҳәо дыбжьаланы дшаауаз даалԥылт аҳәынаԥшьҩы.
Назира уи дшылбаз еиԥш ахаҷаҳәа иаалгәалашәеит, ааигәа, шьыжьымҭанк Ԥачулиа НКВД аҭакзыԥхықәу аусзуҩцәа еизганы (есымша ус иаԥҵаны иман) аҽынтәи амш иалагӡаны шаҟаҩы ҭаркыша, шаҟаҩы дырҟәышша, шаҟаҩы рҿахәы рҿырхша, шаҟаҩ Драндатәи абахҭахь идәықәырҵаша, ианааилашәшәлак шаҟаҩы Гәмысҭа аԥшаҳәахьы иганы инаргәыдҵаны иршьыша уҳәа иҟарҵараны иҟаз адҵа анриҭоз аамҭа иақәыршәаны алақәагьы ашра иалагеит. Ихы згаша иаҳазшәа дызҿыз дааҟәыҵын деилашәаны, абарҭ ҳламыждақәа рыбжьы уаҳа исышәмырҳан… Иахатәи аҵх ҿааихак ҟарымҵеит, схы ҭырҟьеит. Аҳақьымцәа акы рзышәхәыц, уахынла арцәага хәшәы рышәҭала, шьыжьымҭанынӡа изымааԥшуа ҳәа ииҳәаз.
Аҳәынаԥшьҩы Клара, нымха-хымҵәак, иабанырҵои иабанырхуеи ҳәа иҟаз лакәын, лхы иаҭәалымшьоз ҳәа егьыҟамызт, аӷьычразы абахҭа аҟынӡагьы днанагахьан. Акрыфарҭақәа рҿы амҳаҵәқәеи ачанахқәеи лыкәа иҭаҵаны
ишылӷьычуаз дақәыркит. Абахҭаҿы дахьаанагаз, аусҭҵааҩы лҿахәы лҿыхра дшаҿыз Ԥачулиа даарыхҭыгәлан, абасҟатәи мҳаҵәи чанахи ибӷьычуаз изыбҭахыз ҳәа данлазҵаа, иҭины акраласфон, акралазжәуан анылҳәа, ари леиԥш иҟоугьы ҳара даҳҭахуп, рацәак думыргәаҟын ҳәа аусҭҵааҩы днаилаҵәҟәын ддәылҵны дцеит.
Абри ашьҭахь Клара НКВД аҩныҵҟа «амаҵура» лырҭеит, акабинетқәа ирыҩныкәкәа ицоз ашьа (абаандаҩцәа рҿахәы анырҿырхлак ашьҭахь) шәыграмк лыржәны даныҩнарҵалак акаҩҳәа ашәа ҳәо дышьқьыруа акәын ишылыӡәӡәауаз…
Аҳәынаԥқәа рацәахо ианалага… Уаанӡагьы ҳәынаԥык ҩнаӡамкәагьы иауҟахыз, аха Ԥачулиа данахагыла нахыс атрым-срымҳәа еихыԥо-еиҵыԥо цгәык-цгәык иаҟарақәаз аанааҩналалак, акы иацәымшәаӡоз, алым напыла искуеит ҳәа иашьҭалоз Ԥачулиа аԥсцәаҳа еиԥш дрыцәшәон, ианааиба нахыс аҵысра далагон. Уахынла ихала дшәаны икабинет дзыҩналомызт.
Дахьынӡатәаз аӡәы ашә дылагыланы дихьчалар акәын. Зынӡа иҳәалы-ҳәалуа, ипалы-палуа ианыркӡа «атроцкистцәа» реиԥш шьаҭанкыла иқәхтәуп ҳәа Ԥачулиа ақәҵара идикылт…
Аҳәынаԥқәа рнырҵәара «шьаҭанкыла рықәхра» бригадак азкын, Буҭхузи напхгаҩыс даҭан. Есуаха кылҳара цыԥхьаӡа, ҵаҟа инаркны хыхьынӡа, аҳәынаԥшьыга шьҭарҵалар акәын… Ауха ахәшә иашьыз ашьжьымҭан иԥхьаӡаны ақт ҟарҵар акәын. Инаган Ԥачулиа иаԥхьа иқәрымҵар иуамызт. Заҟа нҵәаз рыцыԥхьаӡа Буҭхузи аԥара иоуан, Клара аԥара лҭахӡамызт, дзызгагаз арыжәтә акәын… Уигьы лыхәҭаа лоуан…
Назиреи лареи анеиқәшәаз, дгәырӷьаҵәа акәын лнапы ианыз аус анагӡараз дышцоз.
– Ҳахәышәтәырҭа цәгьашәа иачычеит, исыбҭар сара снапала ишьҭасҵоит, – лҳәан, даанкыланы лацәажәара далагеит.
– Аспирт сбыржәуазар ибысҭоит. – Иаразнак дақәшаҳаҭхеит.
– Ибсыржәуеит.
– … Аспирт шысбыржәыз аӡәгьы иабымҳәан саргьы ахәшә шбысҭаз ԥсы зхоу иасҳәом, – лҳәан, инҭарпҟаны илжәын, напык азна аҳәынаԥшьыга ааныжьны дцеит. Избан акәзар
Ԥачулиа лгәылҽаниҵахьан, аҳәынаԥшьыга бара баамҷыдарахаз аҽаӡәы инапаҿы имоуроуп ҳәа.
Назира илҭахыз лнапаҿы ианлоу лкабинет дындәылҟьан, Буҭхузи алақәа рхәы ҟаҵаны иахьизгылаз лдыруан маӡала днахагылан, шәыгәнаҳа рзымгааит шәара абас ауаа гыгшәыгқәоушәа шәрышьҭазҵо ҳәа лгәы лыхьуа аҳәынаԥшьыга налаҵаны даахынҳәит, аха дкылыԥш-кылӡырҩуа иҩназ Гангиа илаԥш лхьысит… ари ара ус лымаӡам, даазгазеи игәахәит, аха усҟак хырҩа азимуит.
Ашьжьымҭан иԥсны изза-ззаӡа рыҭра ишҭажьыз ианиба иаргьы деиҵыхны днаганы дрывазар моу имамкәа дааҟалеит, избан акәзар, зегьы зхароу уара уоуп, иузымыхьчеит ҳәа Ԥачулиа ԥсышьацәгьа шииҭоз идыруан.
Иҟалазеи, уахык ала рызегьы неиқәынҵәа ишԥацеи, ҳәа аԥсра зыхьыз еиԥш инапқәа игәыҵаԥса дырхагыланы дышрыхәаԥшуаз иааигәалашәеит, ахәылбыҽха аҳақьым еҳәшьа Назира дхара-хаԥшуа, дцәырҟьа-цәырасуа алақәа рхәы ахьышьҭаз давысны дышцоз.
Еилкаахеит алақәа рхала ишымԥсыз… ахәшә рыҭаны ишшьыз.
…Назира аҽныҵәҟьа дырабаандаҩны дааныркылт.
Ибҭахыз, бзышьҭаз, бназгазеи алақәа рхәы ахьышьҭаз аҿаԥараҿы ҳәа аусҭҵааҩцәа есуаха лҿахәы лҿырхуан, зны ддыргәабзыӷуашәа, аҽазны дрыцҳашьаны иԥсуашәа… Ианамулак илықәыҳәҳәо, илықәҟаауа лыргәаҟра иалагон, лыхцәы иаласны шьыҵәра-шьыҵәрала иаханы иҵырхуан, лыхәда ԥыртланы лгәы икыдыхәмарлон… Аха зегьы лычҳауан Наҳар иԥсы ахьеиқәлырхаз, лгәы ажьжьон.
Бара бхала ишыҟабымҵаз аадыруеит, ибабжьызгада? – ҳәа мызки бжаки илҿын, лыԥсы рызҭымхит уаҳа егьрыгымхеит, аха илҳәац лҳәон, ажәак лҿылмыршәеит.
Илыгхеит, лцәеи-лыбаҩи еикәыршаны дубар дузымдыруа дҟалеит… Уахык иадамхаргьы лхы нықәҵаны дыдмырцәеит… (ҽынла ацәара азин ыҟаӡамызт) ллакыҵақәа ҵшәааны, лқьышәқәа хыԥсааны, лӡамҩақәа цәышшӡа шьа злаӡамыз еиԥш акәын дшыҟаз.
Ашьраҵәҟьа лықәырҵозаргьы усыс илымаӡамызт… акы заҵәык дзыцәшәоз, уахык зны еиԥш Ԥачулиа длыԥхьаны икабинет мыжда аҿы днеигар ҳәа акәын. Ианаалгәалашәалак афымца лысны дбылны илылҟьаны ицазшәа дааҟалон, ианылгәаламшәозгьы мшы цомызт.
Усҟан уи ахәымга лцәа ԥиҽырц анақәикыз, ҳақьым еҳәшьас аус луан… Усҟан уи игәҭакы еиқәаҵәа дахьызмыгӡаз, даԥхьзырҟәҟәааз… дзыцәшәаз акы ҟалазаргьы, уажәы дбаандаҩуп, даанызкылараны иҟаз, дымшәа дмырҳа (аԥхашьара захьӡыз усгьы иара ицәыӡхьан) иааиҭаххалак зегьы лылаигӡон. Дыҳәҳәеит дҟааит ҳәа, аӡәыр акы длыхәараны дыҟазма. Ԥачулиа икабинет лассы-лассы ҵхыбжьонла аҳәса рыҵәаабжьы ҩныҩуан, аха зегьы рлымҳақәа ацәа ҭарҭәоушәа акәын, бжьы рмаҳаӡоушәа иавысны ишцоз.
Абарҭқәа зегьы дызлаԥшны лыблала илбахьаз ракәын… Уахгьы-ҽынгьы анцәа диҳәон, агыгшәыг Ԥачулиа ҿаҵахәыс сиумҭан… сицәыхьча ҳәа.
… Мызки бжаки анаанҵәа, уаха асааҭ хԥа рзы Ԥачулиа дбыԥхьоит ҳәа леиҳәеит аусҭҵааҩ, лҿахәы лҿыхра дааҟәыҵын, ихы-иҿы абжа ырччо.
Назира днышьҭаԥс дцазшәа даанхеит, лҿы лзеихымхит, лыци-лышәи еиҵагыломызт.
– Асааҭ хԥа рзы дбыԥхьоит… Бҽазыҟаҵала уажәнатә. – Илзиураны иҟаз шидыруаз лырбо акәын даҵацәыбзаны дышлацәажәоз.
Абри ашьҭахь дахьыҩнакыз аҿаԥарахьы дрыманы ицеит. Асааҭ хԥа рҟынӡа такә бжьан.
Уи аамҭа шылхылгаз ҳәашьа амаӡам, аҽшьраҟынӡа днеиуан, аха илыцҭакыз аԥҳәыс акыр зықәрахь инеихьаз даанылкылон… зегьы иреицәоу аԥсроуп… егьырҭ зегьы ауаҩы ицәа иҭамӡо ҳәа акгьы ыҟаӡам ҳәа дылҟажон.
Асааҭ хԥа ааигәахо ианалага Назира иаалырҟьаны лҽылыԥсахит, ашәара илымаз налыхҟьа ицеит, лгәы ӷәӷәахеит… Сыԥсы ҭаны сыҽисҭом… сҽисыршьып… сыламыс цқьаны иаанхааит ҳәа лыӡбеит.
Аамҭа мааиӡои ҳәа дахыццакуа акәын аҿаԥара дыҩнагьежьуа дшыҩназ.
Асааҭ хԥа ҟалеит… Аха аҿаԥара ашә маатит.
Иаашаанӡа ашә давагьежьуа дадгылан, иааины дындәылыргар бзиара дуӡӡак даниарашәа лхы-лгәы азыҟаҵаны.
Ианшагьы данырымга лгәы еиҟәыҷҷо даанхеит. Убасҟак лхы лцәымыӷханы дыҟан икабинет дрыманы ишыныҩналалак еиԥш лҿы илҭашәо наиаҳәаны, дыраапкны лхы илыршьырц.
Адырҩухагьы дыԥшын, аха уаҳа Ԥачулиа ишҟа днамгаӡакәа, Аҟәантәи Дранда абахҭахь ддәықәырҵеит.
Изымнаҳәы-ааҳәуа еилаҟҟы, аҳауаҵәҟьа рызхара рмоуа, иҩнахәаҽуа ԥсышьацәгьа зманы еилакыз, аҳәсақәа ркамераҿы ларгьы днаганы днарыларҵеит.
Назира Дранда дахганы уаҳа џьаргьы ддәықәрымҵеит, шықәсыки бжаки, лусгьы рмыӡбауа, лҿахәгьы аӡәгьы илҿимхуа, дырхашҭызшәа даанханы дыҟан. Аха абри аамҭала ааӡабцәгьа ззырҳәаҵәҟьоз лхылгеит.
Данҭашәаз аҽны инаркны дааҭыҵаанӡа мықәшәатәыс илхылымгацыз ҳәа иҟаз, аха зегьы лханаршҭуан, иззыҟалҵаз, дахьеиқәнархаз даназхәыцлак.
Акы заҵәык, лыԥсы ахьынӡаҭоу хашҭшьа змамыз, лгәы ҭызшьаауа лыхәда ԥызҟоз, аԥсҭазаара лцәымӷызтәуаз, лхы ҩышьҭыхны аӡәгьы дзиҿамԥшуа дҟазҵоз, Драндатәи абахҭаҿы дзықәдыршәаз ахлымӡаах акәын.
Назира уи аҽынтәи амш, мшы лашьцаны, мшы мыжданы лыԥсы ахьынӡаҭоу илзыҟалеит.
Ашьжьымҭан, абаандаҩцәа ирылаҩит Ԥачулиа иахьарнахыс дҟалаӡом, усура Қарҭҟа диаргоит ҳәа.
Ари еиԥш ажәабжь абаандаҩцәа ианраҳа игәырӷьеит.
Назира акамераҿы илыцҭакыз аҳәса изымкәашеит, уаҳа егьрыгымхеит. Зегьы реиҳа Назира деигәырӷьеит, избан акәзар лара леиԥшҵәҟьа Ԥачулиа дшшьартәаҩыз, ауаҩра ҳәа ззырҳәоз зынӡа ишицәыӡхьаз аҽаӡәы издырамызт… Ажәҵыс еиԥш амҵәыжәҩақәа лоуны абахҭа дҭыԥрааны ҵәаҩнҵәыҟа ажәҩан агәы далалазшәа лбеит.
…Агәырӷьара ироуз, анҵыра зынӡа икьаҿхеит, ашьыбжьышьҭахь ахлымӡаах рзыҟалеит.
Аргәаҟра анакәха ирымбацыз ҳәа иҟаз, аха абри еиԥшҵәҟьа ҳзыруеит ҳәа рыԥхыӡгьы иалашәомызт.
Иҳабаргәузеи, Ԥачулиа Аԥсны далӡааит ҳәа рыԥсы ҭаланы ишыҟаз, иаалырҟьаны ҳәҳәарахеит, ҟаарахеит, абахҭа зегьы ахыџ-хыџра иалагеит, адгьылҵысра ҟалазшәа.
Назира лҩызцәеи лареи иҟалаз рзымдыруа ишәаҟьаны ишеилагылаз, ашә ааимԥааны, ахаан ирымбаӡақәацыз, уахьынарҿыԥшуаз иаауцәымыӷхаратәы аҟынӡа ԥшрацәгьақәак, маҟҿаҳәара ҩахыс маҭәа рышәӡамкәа, бынуааҵас, ирықәыз ахәы иаганы ибаба-бабаӡа акамера иааҩналан, инарылаԥш-аарылаԥшуа аӡәаӡәа аанкыланы, ақәыџьма млашьы асыс имҵарсны ианаго еиԥш, зықәрахь инеихьаз ирылакьысуамызт.
Назира леиԥш изыԥшныз, иқәыԥшыз акамераҿы дыҟамызт. Ишааҩналаз еиԥш ҩыџьа деимырхха дааныркылт. Акыр деимаркит, деимҿыжәжәа дыргарц егьаарыгымхеит, аха ала ҟәбар димгар имуит.
…Рыҳәҳәабжь рыҵәаабжь, агәы зызҭаз ауаҩы изычҳауамызт… Абахҭа ахаҳә ҭӡамцқәаҵәҟьа ирзымычҳауа еиҟәжәап уҳәарын…
Иахьындәылыргоз, инавагыланы рымаҭәақәа нарышәхаԥыжәжәаны ран ишлыхшаз иааилыхны, агыгшәыгқәа реиԥш инархаланы, ирҭахыз рыларыгӡон.
…Аригьы Ԥачулиа иусураҿы иалеигалаз «иҿыцаԥшьгарақәа» ируакын. Аполитиказы иҭакыз ракәын ус ззыруаз, аусҭҵааҩцәа ирҭахыз дырҳәара анрылымшалак, аӷьычцәеи арҳәцәеи ркамерақәа аартны иоужьны аҳәсеи дареи еиурыжьуан. Хәба-фба сааҭ иаарҭаху рылагӡара иақәиҭын, гыгшәыгҵас ирызныҟәон, ианырхыҵлак, рхала еиханы изымгыло иҟарҵон. Абри ашьҭахь заҟаҩы рхы ргәы ахшәаны, аԥсҭазаара рцәымыӷханы рҽыршьхьадаз? Заҟаҩгьы ирзымычҳакәа, иара уаҵәҟьа изымгылакәа ишьҭаԥсхьадаз…
Назира мчыбжьык лшьара дзықәломызт, убас дҟеиҵеит дырххо-дызмаз. Ҿи-лаӷырӡи ааиқәылхуамызт арыцҳара дзықәшәаз гәынганы, акрыфара акәым аӡыҵәҟьагьы лҿахьы иҩалгомызт аҿажәкра дшаҿызгьы… Амлакра лҽарганы лҽылшьырц лыӡбеит, адунеи дықәзар аасҭа.
Уи ус егьыҟалҵон, лара лаԥхьа цәгьаԥхамшьарала изызныҟәаны, зцәа ԥырҽхьаз аԥҳәыс лакәмызҭгьы.
Бареи сареи млакрала ҳҽаҳшьит ҳәа иахьҳархәуада. Ҳшыбзоу ҳаршьырц иаҿуп бымбаӡои… Дара ирҭахыз бҳәазҭгьы, акгьы зхараӡам ауаа зырӡшаз бнапы аҵабҩызҭгьы, ус бзыруӡомызт… Ишԥаҟаҳҵари, арыцҳара, амчымхара ҳақәшәеит… Ҳгәы ҭашьуп, аха хьымӡӷ ҳамам… Ҳҽаҳшьыр еҳагьы еиӷьаршьоит… Цасҳәагьы, абарҭ алахшақәа ргәаӷазы ҳаԥсы
ҭазааит… Адгьыл ҳахьынӡақәу ҳагәнаҳа шәзымгааит, ҳара ҳаазықәшәыршәаз ашәа шәыҳәсақәа ақәшәааит, шәыԥҳацәа ақәшәааит ҳәа анцәа ҳиҳәалап. Зқьынтә иуҳәар, знымзар-зны анцәа илымҳа аҟынӡа инаӡоит рҳәоит… Быҽрӷәӷәа, уахгьы-ҽынгьы ҳазшаз ишьапы ҳклап, ҳәа лаҳәо еиҭалаҳәо, дызхықәгылаз аԥсра ахықә давылгеит илулак.
Абри ашьҭахь ҽнак ашьапеиҵыхразы ҳәа иахьҭыргаз, (Назира амыхьтә данақәдыршәа нахыс, акамера ддәылымҵӡацызт, лхы дҩахан анаԥш-ааԥшра лзыгәаӷьуамызт, дықәшьуа дрыманы иахьықәыз аҭыԥ лбар лгәы аангылар ҳәа дшәон) лхы лыкәаҽ лшьапқәа дрызнымкыло, дышнеиуаз, быԥшы, нырцәыҟа ахацәагьы ҭганы иларга-ҩаргон, ибдыруазеи, ибзааигәоу аӡәы дыббаргьы ҳәа илывагыланы инеиуаз маӡала ллымҳа ианҭалҳәа, зегьы аалхашҭын, лхы ҩышьҭԥааны днарылаԥшит, уахгьы-ҽынгьы дзызхәыцуаз, илахьынҵахазеи, уаҳа дызбараны сыҟаӡами ҳәа илгәырҩоз Наҳар, дрылагыланы дышнеиуаз лбеит. Уи акәхеит, гәырҩала иҭәыз лгәы аҽааԥсахын иҿыцӡа иааҟалеит, лда-лшьа илылыршьаахьаз аԥсы ҭаланы даашьҭнахызшәа лбеит… Азнык азы дахьыҟаз, дахьаныз дналууаа дцаны, иаалыкәыршаны шәҭышла иҭалаҳаны, Наҳари лареи рымацара рыда ԥсы зхоу рааигәа-сигәа аӡәгьы дыҟамшәа лбо дааҟалеит, аха уи лацәеимҟьарак анҵыра амоуит, хьымӡӷыла адәы сықәуп, блас ихәасырԥшуазеи лҳәан, ҩаԥхьа лхы налыкәаҽын, лашарак иаалықәыԥхаз налхалашьца ицеит.
…Амаҭ мыждоуп, ус ишоуп, ашьыга лаба ақәыршәны аԥсы аҭыҵымҭазыҵәҟьагьы цәгьарак абасзури, сзыцҳарыда, исфарыда ҳәа ахы ҩышьҭԥааны ашҳам амыршәыкәа, изҭынчхом ҳәа шырҳәо сиԥш, Ԥачулиагьы аҩныҵҟатәи аусқәа Аԥсны Жәлар ркомиссариат ааныжьны Қарҭҟа усура даниасуаз, аҽынгьы абаандаҩцәа ишҳам рыламҵакәа Аԥсны дзалымҵит.
Изларҳәо ала, иара ихаҭа иоуп, Дранда абахҭа ахылаԥшцәа адҵа рызҭаз «ацәаӷьқәа реиԥш ибыҩҩуа иҭакны ишәымоу арҳәцәеи аӷьычцәеи иоушьҭны анҭ ахаасцәа акаҳԥцәа (аполитиказ иҭакыз аҳәса ус дрышьҭан) ирыжәышәҵа. Иахьынӡарҭаху иқәшьуа ирымазааит ҳәа.
Дранда абахҭа иамбацыз ҳәа иҟаз, аха абри еиԥшҵәҟьа, ауаҩытәыҩса ихаҿы изаамго, ахацәеи аҳәсеи еиурыжьуа ирҭаху рыларыгӡо… ахлымӡаах амбацызт Ԥачулиа Аԥсныҟа усура даарышьҭаанӡа. Ирҳәоит, урҭ агәымхақәа аужьны аҳәса ианрыларҵоз убасҟак игәаԥхозаарын, иага деилахазаргьы иусқәа зегьы кажьны дааны дрыхәаԥшуан ҳәа.
… Назира уи нахыс акамера ддәылыргацыԥхьаӡа, лгәы ишамуаз мчыла лхы даиааины нырцә идырныҟәоз ахацәа рылаԥшра далагон, знызаҵәык иадамхаргьы Наҳар дызбозар ҳәа, аха уаҳа лылаԥш дыҵашәомызт. Данрыллымбаалак амца лкуан, адгьыл луантәы илыханы дагозшәа лбон… Ишәызхоуп, шәкамерақәа рахь шәхынҳәы ҳәа аканвои ибжьы анаагалак, адунеи акы лзалаӡамкәа далҵны дцозшәа дааҟалон.
Ишар ихәломызт, ихәлар ишомызт… Назира лҩызцәеи лареи зны ахьҭа иҩныԥсаауан, аҽазны ашоура рзымычҳауа рыԥсы ҩнаҟәкуан, итәаны аасҭа игылан ирхыргон, заҟа шықәса рықәӡбыз рзымдырӡо, гәаҟ-ҵәаҟрыла амшқәеи амзақәеи рыхгара ишаҿыз, Назира дааҭырган, иахьарнахыс бхы бақәиҭуп ҳәа лаҳәаны доурышьҭит.
…Ҩба-хԥа шықәса лыгәра ганы аусура џьаргьы даладыргомызт, дахьнеилакгьы лахә-лахә илыхәаԥшуан.
Ақалақь аҿтәи ахәышәтәырҭа №1 аҳақьым хада дынцәаны дылзыҟалеит, дымшәаӡакәа аусура дидикылт.
…Наҳар Аԥсны далганы џьара дыргеит ҳәа дыҟаӡамызт. Уи еиԥш аӷәӷәақәа рҿахәы рҿыхра анрылымшалак, уахынла иҭганы Кәыдры амшын иахьалало инаганы иргәыдҵаны ишьны аԥслымӡ иларыжьуан. «Иаха иҭганы иргеит… ирылгеит… Рыгәнаҳа рзымгааит» рҳәо аалаҳацыԥхьаӡа лдак лылнашьаауан.
… Наҳар деиқәханы дшыҟаз лазҳәаз, иадресгьы лызҭаз Сусана Нанба лоуп. Излабдыруазеи, ибазҳәада, ибызҭада Наҳар иадрес ҳәа дазымҵааит, дгачамкны даанхеит. Дызқәымгәыӷӡоз анлаҳа лҭагылазаашьа шыҟалаз еиҭаҳәашьа амаӡам, ажәҩан анаҟә нахцаны амра лаша-лашо игәыҟаҵагаха ианаацәырҵуа еиԥш, Назира лгәы гәырҩала иҭәыз налхыҵын, дунеилашак лызшазшәа лбо дааҟалеит. Исаҳаз агәра сызгом лҳәарц лҭахын, аха илзыгәаӷьуамызт. Заҟа иашоу сыздырам исаҳаз ҳәа, лалҳәар ҳәа дшәон.
– Ибасҳәаз иашоуп, сыгәра га, – лҳәеит ачымазаҩ Назира агәра лзымгошәа анылба.
Аусура мшы шаанҵәаз еиԥш аҩныҟа дшыҩуаз дцеит, аухаҵәҟьа ашәҟәы изызыҩуеит ҳәа. Илҩын иԥылжәеит… Еиҭалҩын еиҭаԥылжәеит… Изылыҩра лыздырамызт, мцахәыцәарас дзықәшәақәаз анҵаны изышьҭра лзымгәаӷьит. Еиҳараӡак Дранда абахҭаҿы дзықәшәаз анаалгәалашәалак лхы лцәымыӷхон.
Абас илҳәо илуа дақәымшәо, дгәырӷьарызу дҵәуарызу лзымдыруа даныҟаз аамҭазы ауп Баҭал ахәышәтәырҭаҿы данаанагаз.
Саб Наҳар ихьӡын аниҳәа деилагарц егьлыгымхеит. Ллымҳа иаҳаз агәра лызгомызт, аха лыбла иабоз хамҵашьас иамааз Наҳар ихы аахҵәаны ихагылазшәа акәын иҷкәынгьы иаргьы шеиԥшыз.
Ахаан ибжьы саҳараны сыҟам, илаҭаԥшрагьы сбараны сыҟам ҳәа Назира лгәы ишәхьаз «иԥсхьаз» аԥсы ҭанаҵеит Баҭал ахәышәтәырҭаҿы данаанага. Дыбзиаханы данца ашьҭахь аҽа зныкгьы сыла дабандаз ҳәа ибара дшаргәаҟуаз, саб изызҩит, аха аҭак смоуӡеит, исышәҭаз адрес иашоума, ҳәа дыԥхашьа-ԥхаҵо деиҭалзааит.
– Иашоуп, иашоуп сыгәра га. Еиҭаизҩы. Знык иқәымшәаргьы егьыраан иқәшәоит, – лҳәеит лцәаныррақәа зегьы лыҵарӡны. Акзаҵәык дзыцәшәоз бара дабабдыруа саб ҳәа длазҵаар акәын. Аха дымҵааит.
Абри ашьҭахь акыр лҽылыԥсахит, лыԥсҭазаара рҿыцны аханатә далагазшәа лгәы аҽеиҭанакит, илхылгахьаз агәаҟ-ҵәаҟрақәа дрылҵны лашарак ацәаара дахьыԥшит. Изыхҟьаз ҳәа лзымдырӡо, уажәраанӡа илымбаӡақәацыз аԥшӡарақәа, лылаԥш иҵашәо далагеит. Уамашәа ибаны дрыхәаԥшуан уи аҽнынӡа, инеиԥынкыланы зегьы канӡашәа илбоз ашәҭ шьыҵәрақәа. Иџьашьаны дырҿыԥшуан, заҟа игәыразқәоузеи ҳәа уаанӡа лхы дҩаханы зҿаԥшра лзымгәаӷьуаз лааигәа-сигәа иҟаз ауаа.
Баҭал даара игәнигеит, иахьамзар уаҵәы атроцкист иԥа ҳәа иаасыдгылозар акәхап, акы игәы изақәымкуа акәын дшыҟаз, маӡаныҟәгаҩыс иҟаҵара мап анацәырк ашьҭахь, аха адиреқторгьы арҵаҩцәагьы аԥхьа иқәырҳәацәаз рхашҭызшәа аӡәгьы иԥсы акы ахирӡаауамызт.
Иашоуп, иаартны акгьы иарҳәомызт, аха Хырзаман ида егьырҭ арҵаҩцәа зегьы блаҵархәыла ихәаԥшуан, дзыхдырҟьаз ҳәа акгьы изымдырӡо, иқәыцәҟьон, иқәымчуан, игәы ԥжәон, илаӷырӡ изнымкыло аҟынӡа днаргон, аха илаигӡон, изымычҳауаз, иаб изы аӡәы иакәымк аниҳәалак акәын.
Рҵаҩык ибла ырцәгьаны дааихәаԥшыцыԥхьаӡа, саб итәы саҽԥниҳәарымашь ҳәа игәы шыҭӡыӡаауаз, мацара абжьаратә школ далгеит.
Ажәҵара хәыҷқәа, зымҵәыжәҩа ишьҭнахуа иҟалаз, рыҭра иахыԥрааны игәырӷьаҵәа ажәҩан ишналало еиԥш, жәеиза шықәса аҵара еицызҵоз, еицзызҳауаз, еицгәырӷьоз, уахи-ҽни еицыз уаҵәуха еиқәшәараны иҟан, абзиала ҳәа еибыҳәаны дасу рхатәы мҩақәа ирықәлон. Аҵара дзырҵоз рырҵаҩцәа аӡәык еиԥш зегьы рдиреқтор раԥхьа дыргыланы ахәылԥаз аҿы инеираны иҟан, ишаԥу еиԥш, аттестатқәа рнапаҿы идыркуа «Иахьарнахыс шәхәыҷра ааншәыжьуеит, аҿыц мҩа шәанылоит, аԥсҭазаара ду ашҟа шәкылнагоит… Шәахьцалакгьы ишәхашәмыршҭлан Сталини Бериеи шәшырааӡаз… Ижәдыруаз урҭ рылаԥш шышәху» ҳәа ирыдырныҳәалар акәын… ус иаԥын усҟан.
…Баҭал уи аҽны аҟара, агәалаҟара бзиа иманы дҟамлацызт, Уча Малакьиа-иԥа уара атроцкист уиԥоуп ҳәа аниеиҳәаз аҽны аахыс. Ҭаха имҭо дыргәаҭеиуа дызмаз Асида лыбзиабара (актәи акласс инаркны аҵара ицызҵоз) уаҵәухатәи ахәылԥаз аҿы игәаӷьны илеиҳәарц ӡбаны иман. Заҟа ҵуаз игәы иҭашуа иҭазижьҭеи, аха изыгәаӷьуамызт.
…Ажәбатәи акласс иалганы аԥхынтәи аԥсшьарахь ианыҟаз Баҭал Асида илызкны ажәеинраала иҩит… Усҟангьы бзиа дшибоз гәаӷьны изымҳәеит, илеиԥшу дшыҟам «дшыблахкыгоу». «Ашәҭқәа дрылагылазар дшузрылымкаауа, ларгьы дышәҭны дрылиаазшәа дшыԥшӡоу». Аҵыхәтәан лгәы лҽаниҵон: «Ашәҭ шыԥшӡоу збауеи, афҩы хаа заҳауеи иҿихыр, ишышәҭу иаанхааит… Ус акәымкәа аԥшӡара зымбо, афҩы хаа змаҳауа иҿихыр ирыцҳауп, иаразнак иканӡоит»… ҳәа.
Аҵара шықәс ианалагаз аҽныҵәҟьа илиҭеит. Ара ихыбымтын, аҩны баннеилак баԥхьа ҳәа леиҳәеит. Дҟаԥшьхеит, илҳәо лҿамшәо дыԥхашьеит Асида, аха ашәҟәы лыдылкылт, аҩныҟа илыманы дцеит. Аҩнынӡа днеиаанӡа илзымычҳакәа лҩызцәеи лареи шааицрыҵыз еиԥш иаахыртланы даԥхьеит. Знык еиԥш заҟантә, аҩны даннеигьы уажәы-уажәы маӡала иаацәырганы даԥхьон. Ишԥалҭахыз «бзиа бызбоит» ҳәа анҵәамҭаҽы акәзаргьы ианны илбар. Иаартны ианимҵеит, аха ацәаҳәақәа рыбжьара ибжьылбаауа далагеит уи бзиа дшибоз.
Уи нахыс «илҳәарызеи», «ииҳәарызеи» ҳәа рыгәқәа хыҭ-хыҭуа ишеизыԥшуаз, ажәак ааибымҳәаӡакәа ашкол иалгеит, аԥышәарақәа рҭиит.
Еицалгаз еибаргәырӷьо ашкол ашҭаҿы еизаны уаҵәтәи ахәылԥаз амҩаԥгара ишалацәажәоз рыкласс анапхгаҩы, даарылагылан уаҵәтәи шәыхәылԥаз аҿы анеира мап ацәикит хдиреқтор Уча Малақьиа-иԥа… Уи дымнеикәа ҳарҭ арҵаҩцәа ҳазнеиӡом ҳәа рылеиҳәеит.
Избан, иҟалазеи, шәзымнеиуазеи, шәыҟазар ҳҭахуп ҳәа иааикәшеит.
Ижәдыруазаргьы ҟалап… Ишәзымдыруазаргьы ҟалап… Баҭал иаб дытроцкиступ. Дҭакуп. Хдиреқтор хьӡи-ԥшеи змоу, Бериа хаҭала знапы ааникылахьоу, уаҵәы ишәымоу ахәылԥаз аҟны днеины атроцкист иԥа ашкол дахьалгаз идныҳәалара мап ацәикит. Уи дахьзымнеиуа ҳаргьы неишьа ҳамаӡам иҳәеит акласс анапхгаҩы.
Абарҭ ажәақәа рышьҭахь Баҭал днеилууаа дцеит, иҩызцәа днарылԥсаа дцазшәа ибеит. Иҩызцәа ираҳаз џьшьаны, иахырҳәаара рзымдыруа инеиҿаԥшы-ааиҿаԥшуа иаанхеит.
Баҭал, бааԥсрак ҟҵаны ирылырцаз еиԥш ихы ԥхьаӡо иҩызцәа днарылҵны иҿынеихеит. Ԥыҭк данынаскьа даахьаҳәын рыкласс анапхгаҩы ихы наиқәкны сара исхырҟьаны ахәылԥаз еилашәымган сшәыҳәоит, «сара, уаҵәуха ахәылԥаз ахь снеиӡом» ҳәа игәы дахаԥыжәжәо даацәажәеит.
Асида убасҟак дрыцҳашьаны дизыԥшуан Баҭал иҩызцәа зегьы дрылҵны дахьцоз, амца лыцралазшәа џьарак лҽеиқәк дызгыломызт. Уи усҟанҵәҟьа лгәы убас иабон, агәашә данынҭыҵ нахыс, ахаан еибамбаӡо еицәыӡрашәа. «Бызгылоузеи, бишьҭал» ҳәа лгәы лыхон, аха мчыла лхы аанылкылон, иҟалҵара лыздырамызт.
Баҭал ашкол агәашә дҭыҵаанӡа лаба дук изқәа икыдҵаны ашҭа дааҭалеит Хырзаман.
Иҩызцәа зегьы Асида аԥхьа днаргыланы игәырӷьеит данырба. Урҭ ирдыруан, Хырзаман даара бзиа дшибоз Баҭал.
Ҽнак зны иажәеинраала ҿыцқәа данырзыӡырҩы, упоезиа ахәырбӷьыц еиԥш сыхәрақәа арӷьоит… Хаԥсуа бызшәа ахаан ишмыӡуа агәра снаргоит ҳәа еиҳәеит. Зегьы ишраҳауаз.
Хырзаман ауаҩы иҿаԥхьа ирҽхәара даара ицәымӷын, аха уи аҽны игәы иҭаз изнымкылакәа иҳәеит.
Илаба изқәа иқәҵан ашкол ашҭа дшааҭалаз еиԥш, раԥхьа дгәазҭаз сдиреқтор иоуп. Иаашьа ицәымыӷханы икабинет ддәылҟьан арҵаҩцәа руада дныҩнаххын, – шәыԥшы, шәыԥшы, иаашьа жәбома, илаба ду ихарззала… деилаԥсазар ҟалап, – иҳәан рызегьы дыдирбеит.
Хырзаман, ар ишьҭазшәа акәын деиханы дшаауаз. Агәашә данааҭалоз Баҭал илаӷырӡ икәааша диԥылт, аха дизгәамҭаӡеит.
– Абри сара сзоуп дзаауа… Сааигәара даашәмышьҭын, – иҳәеит адиреқтор иԥштәы ихҟьаны, Хырзаман ашкол дазааигәахо даналага.
Иаашьоузеи, деилагаҵәҟьама ҳәа ирзымбатәбараханы ишихәаԥшуаз, ашкол ашә ааимԥааны дааҩнаххын, уахьааҩнашылоз, аҭӡамц зегьы кыдырҭәааны иӷьазӷьазуа Бериа ипатреҭ икнаҳаз илаба ду рыҳәҳәа днасын (Асаркьа ҭасан) иҟәыбаса икыдҳәаны инкажьны, ажәак мҳәаӡакәа даахынҳәны дцеит.
Ари еиԥш збарыз Уча Малақьиа-иԥа иакәызма, даапкит, дҿаҳәатәхеит. Иара усгьы дахьибоз дизычҳауамызт, акы иҵагаланы дысзықәырӡаауазар ҳәа шаҟантә иақәикхьааз, аха икырҭа ииҭомызт. Уажәы ихала дааины ашьацҳәа даҿалеит иҳәан, али-ԥси рыбжьара арҵаҩцәа зегьы ааизганы, Хырзаман аҽнышьыбжьон, дымшәа-дмырҳа даакылсын Сталин иарӷьажәҩа, Асовет жәлар ргәыӷырҭа Бериа ипатреҭ лабала дасны иԥыххаа ишигаз, рыла ишабаз, дырыҩны рнапқәа раҵаирҩит. Нас ақыҭсовет аҿы дцаны дашшит. Уигьы азмырхакәа араион ацентр ашҟа аҭел дасны акаамеҭ шыҟалаз… иахьаҵәҟьа Хырзаман дырбаандаҩны дшыргаша реиҳәеит, аха аҭак иаҳаз ихәда хнаҽит, илақәа аанарҳәит, дзымцәажәо иқьышәқәа еицаҟьахеит… «Аиаша ҟаиҵеит, жәлар раӷа ипатреҭ кыдҳәаны иахькаижьыз. Ацәгьаршҩы Бериа даанкылоуп» ҳәа аниарҳәа.
Уча адунеи ааҳәуеит ҳәа иаҳар еиҳа агәра игарын акәымзар Сталин дуӡӡа иарӷьажәҩа Бериа ахаан акы ихьуеит ҳәа дыҟазма.
Аԥхьаҵәҟьа ахагацәа реиԥш ихала аччара далагеит… Аҭел амалаҽаршьыга ажәабжь иазҳәаз ыршәны ианкаижьгьы, «Бериа иахьарнахыс дыҟам, дҭахеит ҳәа ԥхьаӡа» ҳәа абжьы ҭыҩны ишиаҳац иаҳауан… Иаҳаз агәра изымго аусҳәарҭа ддәылҟьаны ашкол ахь дыҩит.
Ашҭа данааҭала арҵаҩцәа зегьы дәылҵны адәны игылан, рнапқәа ргәыҵаԥса ҳаӷба ҵааҟәрылеит ҳәа еибарҵәуо.
– Ишәазҳәада? – Дырқәҳәҳәеит, Уча азаара изаазшәа, – Хырзаман иоума?
– Мап, уи ишьҭахь ақалақь аҟынтәи иааз роуп иҳазҳәаз. Иашоуп, иашоуп, акаамеҭ ҟалеит… Ҳҭахеит… Дҭаркит… – Рҿы ирзарҳәомызт игәаӷьны.
Уча иҟаиҵара изымдыруа хәылбыҽханӡа икабинет дыҩнагьежьуа дыҩнан, ддәылҵны ддәықәлар Хырзаман диԥылар ҳәа дшәон.
Ишааилахәлаз еиԥш имаҭәақәа ҿаҳәаны маӡала ақыҭа далҵырц ӡбаны амҩа дықәлеит.
Шьаҿак ҟаиҵацыԥхьаӡа Хырзаман дигәалашәон, ишьҭахьҟа дхьаԥшуан, уажәымзар-уажәы уеибганы усышьҭуам ҳәа дааиҿагылозшәа ибон. Аӡәгьы дышишьҭамыз агәра анигалак дӡагә-ӡагәуа иҿынеихон, аха дыццакны ишьапқәа изеихымго алуқәа реиԥш акы хьамҭаӡа ицраҳәазшәа дааҟалон. «Ҳхатәы бызшәа ҳамызхырц иааз, аныха шәышьҭаҳҵеит. Агәнаҳара ду иҟашәҵо шәыхьӡарц шәыҟоуп… Ҳныха знымзар-зны убас шәакуеит, шәызлааз амҩа шәақәымшәо, шәаазгаз шәшьапқәа шәырзымго ауп шәықәҵны цатәыс ишшәоуа ҳәа» Хырзаман аамҭала еиҳәахьаз игәалашәон. Иашаҵәҟьаны исыхьӡазар урҭ рышәи, уи акәзар сызмышьҭуа, сызшьаҳауа ҳәа агәыҭҟьа дыкны дагон.
Баҭал уаҳа ишьҭахьҟа дхьамԥшӡакәа ашкол ашҭа дҭыҵны дцеит. Ркласс анапхгаҩы агәыԥжәара еиҳәаз еицәаны изыҟалеит, зегьы раҵкыс бзиа иибоз арҵаҩы Хырзаман димбаӡазшәа ҟаҵаны агәашә аҭыҵырҭаҿы дшылагылаз дивсны дахьцаз.
Ауха дшигәырҩоз дмыцәаӡакәа ихигеит.
Ашьжьымҭан ианааша дҩагылан иҽааилаҳәаны дцаны иаб акгьы шихарам, Асидеи иҩызцәеи иреилдиркаарц, нас агәырӷьаратә хәылԥазы ихы алаирхәырц иӡбаны абарҵа аҟынӡагьы днеит, аха ашҭа дҭыҵаанӡа дхынҳәит изымгәаӷьуа.
Баҭал издырӡомызт иацы иара ишьҭахь ашкол аҿы иҟалаз. Уча имаҭәа ҿаҳәаны аҵых лашьца иҽалакны ақыҭа далҵны дышцахьаз… Рыкласс анапхгаҩы «Алакьаԥшьгьы» ашарԥазы, дкылԥш-кылӡырҩуа, ажьа амахәыдаҭра иалҟьаны ианцо еиԥш ақыҭа кажьны дшықәҵхьаз. «Сымцар сгәы иауам, Асида дсымбар сзычҳауам, сцар ахәылԥаз еилагар сҩызцәа сырзеилымкаар? Ишԥаҟасҵари» ҳәа дыгәжәажәо дшыҟаз ауп апочтамҩангаҩ ихьӡ ҳәаны ҿыҭуа ргәашә дшаадгылаз. Баҭал апочтамҩангаҩ ишҟа анеира изымгәаӷьуа даанхеит.
– Уааскьа с-баба, уааскьа… Иуасымҳәози уаб иузиҩыз ашәҟәы амҩа иқәуп, умшәан, ирласны иаауеит ҳәа… Ишуасҳәаз иҟалеит… аа, с-баба, иааит, ԥшӡала шәеибабааит уабгьы уаргьы, – ҳәа дныҳәа ныԥхьан, иаб исалам шәҟәы наииркит.
Баҭал ԥхыӡу лабҿабоу агәра изымго ашәҟәы ааимихит. Игәы ҭыҵны ицо, ихыртланы иааиҵыхны дыццакы-ццакуа ибла нархигеит «Сыҷкәын Баҭал, акгьы схараӡамкәа сҭакын, сеилыркааит. Абарҭ амшқәа рзы схы сақәиҭыртәуеит, лассы ҳаиқәшәоит» зҳәоз раԥхьатәи ацәаҳәақәа.
Иаб исалам шәҟәы анааникыла игәыԥжәарақәа зегьы иханаршҭит, ацәаҳәақәа мҵәыжәҩаҵас дышьҭԥааны ажәҩан ахь дрыманы дыргошәа ибо дааҟалеит.
Зегь раԥхьа ихаҿы иааиз, агәыԥжәара дазыргахьаз ашкол адиреқтор иоуп. Иагьиӡбит абыржәыҵәҟьа дшыҩуа џьаргьы даанымгылаӡакәа дцаны, дахьыҟазаалакгьы дыԥшааны, «уаб жәлар раӷа ахаан ддыриашараны дыҟаӡам» ҳәа соумҳәази… Абар, абар исзиҩыз… Акгьы ихараӡамкәа дахгазаарын лассы даауеит ҳәа иаб исалам шәҟәы иирбарц.
Игәырӷьара мыцхәы, игәы икылахо ашкол аҟны дахьнеиз Хырзаман заҵәык ида адиреқторгьы арҵаҩцәагьы уаҩԥсы дыҟамызт.
Рхаҭақәагьы анимба рыбжьгьы анимаҳа иҟалаз изымдырит, Хырзаман еиӷьишьоз рҵаҩ димамызт, аха уажәыҵәҟьа збара даргәаҟуаз адиреқтор иакәын.
– Уи уаҳа дубараны уҟаӡам, ибжьгьы уаҳауам. Ихала иакәым, егьырҭгьы. Хашкол цқьахеит, аинквизиторцәа цеит, – иҳәеит Хырзаман, Баҭал игәы дҭатәазшәа ииҭахыз идырын.
Хырзаман уи аҽны еиԥш агәалаҟара бзиа иманы Баҭал димбаӡацызт. Иаб исалам шәҟәы аниирба, дазыԥшны дгылазшәа иаразнак иааимпыҵиԥааит, али-ԥси рыбжьара ибла
нахигеит, хаҳә дук даҵан, дааҵыҵызшәа иҽааириашеит. «Сара ари џьасшьаӡом, иуасымҳәахьази, аиаша шиашоу мааԥшыр ҟалаӡом» ҳәа. Абас ааиҳәан, Баҭал дааигәыдиҳәҳәалт, дахьгәырӷьацәаз илаӷырӡгьы изнымкылакәа иӡамҩа инахьыжжит.
Наҳар жәибжь шықәса раахыс, ԥхыӡла акәымзар лабҿаба иимбацыз, дызцәыӡны дыҟаз и-Аԥсны гәакьа дазааигәахо даналага, игәхьаақәа зегьы изеизыкәкәан, знызаҵәык снеины сыла иабандаз ҳәа дгәаҟуа, аҵәы дахоушәа дҳәыҵәы-ҳәыҵәуа, иҽеиқәкны џьарак данзымтәа дҩагылан, акупе ддәылҵны адәныҟа дыԥшуа аԥенџьыр даадгылт. Имҩа нҵәара ақәӡамшәа, дызқәыз уиала иркьаҿрашәа игәы иабон. Еиҳараӡакгьы уи дзыргәаҟуаз, дызхыццакуаз, амра аԥсы шҭаз, ишылашаз Аԥснынӡа сзынаӡандаз ҳәа акәын, аха даазгоз адәыӷба уи азы аныҟәашәа егьацнаҵомызт, егьагнархомызт, ишцац ицон инҭгыла-ааҭгыло. Шәача дааӡаанӡа ахәлара ихьӡеит. Уажәымзар-уажәы сыԥсадгьыл сналагылоит ҳәа игәы хыҭхыҭуа дшыԥшыз Шәачеи Адлери рыбжьара хԥа-ԥшьба сааҭ амҩа иқәхеит.
– Сахганы саныргозгьы, лашарак смырбакәа авагон лашә ала с-Аԥсны салыргеит… ахақәиҭра соуны саныхынҳәгьы лашьцароуп исԥыло ҳәа ицәымыӷханы асаркьа хьшәашәа ихы адҵаны дхәыцуан. Алашьцара далыԥшны акгьы шимбозгьы игәы изадгомызт, ишьҭахьҟа дхынҳәны, икупе дыҩналаны дызтәомызт. Дахганы даныргаз аахыс ихигахьаз агәаҟ-ҵәаҟрақәа зегьы ишьҭахьҟа иааныжьны, (ԥхыӡ бааԥсык баны иааԥшыз аӡә еиԥш) идгьыл гәакьа ишьапы ықәиргыларц иҭахын, аха иауамызт, дзаҵымҵуа, ихьамҭыџьӡа изқәа иқәын. Акы далган икаиршәаанӡа аҽак неиҿакуа, дааҟәымҵӡакәа аҭаҭын дахон… Адәыӷба иханы ԥхьаҟа дагон, Аԥсныҟа… Ихәыцра «ихан» шьҭахьҟа дагон Сибраҟа – Хариузовкаҟа. Убри аамҭаз иаадды-мацәысны, аҵых лашьца ааимҟьан, Аԥснытәи ашьхақәа илаԥш нархьысит. Наҳар игәы ныҭгәырӷьааит, иан лыбла разқәа дырхыԥшылазшәа ауп урҭ ашьхақәа илаԥш зхьысыз шибаз.
Аҽазнык идыды-мацәысны, еимҟьеимцарак ҟаланы избозар ҳәа ила ааихмырсыӷьӡакәа дыԥшын, аха уи нахыс уаҳа ажәҩан аҽамырҵысит.
Дахон, деиҭахон аҭаҭын, луанытә дқәыԥсычҳауан, инагӡаны агәра изгомызт, иаашар алашара иқәҷҷа, ихы дақәиҭны ижәҩан аҵаҟа дшыҟалоз.
Аҵых лашә акгьы шинамырбозгьы, «Аԥсны ҳалалеит» ҳәа амҩаԥгаҩ ибжьы анбасаҳауеи ҳәа илымҳа кыдҵаны дӡырҩуан.
…Адәыӷба, адунеи аанарҳәрашәа, абжьы ӷәӷәахеит ацҳа ианықәла.
Аҳарџь шкәакәа хыршәлазшәа, зыцәқәырԥа ҟәашқәа еивакәашо илеиуаз аӡиас илаԥш шынахьысыз идырт Ԥсоу шакәыз. Адәыӷба ацҳа инықәсны, иԥсадгьыл инықәлаанӡа иԥсы алага-ҩагараҵәҟьа ихашҭызшәа, иҽмырҵысӡакәа дгылан. Шьҭа агәра игон иԥсы злаз идгьыл дшықәгылаз, иеҵәахә ахькыдыз ижәҩан гәакьа аҵаҟа дшыҟаз… Игәы аҽаԥсахит, ихааӡа, иҟәандаӡа иоуразоуроу ак илсны дааимнадеит, иԥсҭазаара абжа Хариузовка – аџьаҳаным дгьыл имнахыз, иԥсадгьыл ахаҩаӡара аҳәаа дахысны дышнықәлаз еиԥш, иԥгаланы инаҭазшәа дааҟалеит. Баша ирҳәома, уԥсадгьыл заҟа уацәыхароу аҟара абзиабара аҽуларԥсны уакуеит ҳәа.
…Издыруа аӡәыр дҭаларымашь аԥхьатәи ааҭгыларҭаҿы ҳәа игәы хыҭхыҭуа дшыԥшыз, – «Леселиӡе ҳааины ҳаҟоуп… Илбаараны иҟоу шәаҩнамгааит», – ҳәа амҩаԥгаҩ ибжьы аагеит.
Ихааӡа, иԥхаӡа дызгәыҵазыҳәҳәаз иԥсадгьыл гәакьа ишьапы неиҵыхны инықәиргылаанӡа, ара акәӡам уара иахьуҭыԥу ҳәа акы даашьҭԥааны, ҩаԥхьа Хариузовка даманы ицазшәа, дныҵакка дцеит, ааҭгыларҭа «Ԥсоу» ацынхәрас «Леселиӡе» ҳәа аниаҳа… Иахиҳәаара изымдыруа, дгачамкны дгылан. Зны слымҳа сажьазар игәахәит, аҽазны, Аԥсны акәӡамкәа аҽаџьара днанагаз џьишьеит… Сзазҵаарыда, исазҳәарыда ҳәа дшаҟь-шаҟьо дшыбжьаз, хаҵа шәпажәпак ашәан хылԥа ихы абжа аахнаҩо, калаҭ дук азна апамидор даҵаланы, дҳақь-ԥсықьуа адәыӷба дааҭалеит. Иеидара дшааҵыҵыз еиԥш, Наҳар дааидгылан, иахьӡузеи адәыӷба ахьааҭгылаз аҭыԥ ҳәа дизҵааит.
– Леселиӡе ахьӡуп. Уара уабантәиаауеи, узусҭада?.. Москватәума? Шәара шәҿы апамидор зыԥсоузеи? – иҳәеит,
ихы дымҩахаӡакәа, ипамидорқәа акакала инапы рхьшьуа, ирыцқьо.
– Аԥсны акәӡами ҳахьыҟоу?
– Қырҭтәылоуп, «Леселиӡе» ахьӡуп… Зны-зынла Аԥсны ҳәагьы рҳәалоит. Уи зуҭахузеи, шәара шәҿы апамидор зыԥсоузеи?
Уигьы иара итәала гәаҟрак иман.
«Ԥсоу аӡиас иахьаԥныз азын акәын аҳаблагьы жәытәнатә аахыс Ԥсоуҭа ҳәа захьӡызгьы, ахьыӡ зыԥсахда, Леселиӡе –ҳәа ахьзызҵада? Дызусҭада Леселиӡе?» ҳәа иаҳаз ицәымӷханы, апамидорҭиҩы ихы инаркны ишьапаҟынӡа лаԥшыла дааимидеит.
– Сара сакәым, ари уахәаԥш, алақәа ҭнахааит, изаҟароу умбаӡои, сынтәа ишԥаҟалеи уҳәарауазеи, иҟаԥшь-ҟаԥшьшьӡа, иҟәаз-ҟәазӡа, ипаз-пазӡа, игәаӷьны аҳәызба узалаҵарым. Ус сҳәеит ҳәа, абас ахала иҟалаз џьушьома, аԥшқа еиԥш сааԥырымҵӡакәа сшахагылаз исааӡеит… Уажәы узызхәыцуа, угәы сҭатәоушәа издыруеит, иныҵаркьакьан унаҳәыр, уааҳәаанӡа абас иҟало џьушьоит. Уара ухала уакәӡам, наҟынтәи иаауа зегьы. Қырҭтәыла адгьыл, амахә-ҩа ааԥҵәаны иҵауркьакьаргьы ашәҭ аҿало џьыршьоит… Абриаҟара зысҳәо ахә нагӡаны исмоур срыцҳауп, убри аҟынӡа аџьабаа адызбалахьеит… Урҭқәа зегьы ракәым, аиаша саҳәа, шәара шәҿы шаҟа-шаҟа ҳәа ицарыз абри еиԥш ахьҩеижь наганы исымазар?
– Ҵаара ԥхашьарам, уара абра унхоижьҭеи заҟа ҵуазеи? – Наҳар апамидорҭиҩы иажәақәа ихы иаламӡо диазҵааит.
– Имҵыкәа, маҷ ҵуама, аибашьра иалгаанӡагьы саахьан.
– Уабантәи ааи?
– Гегечкорынтәи… Абра ҳааганы ҳандырхеит. Аԥхьаҵәҟьа ҳхырҵәаны ҳрыма рҿанаарха, иаҳҭахыз џьушьома. Ахҵәарагьы, аӡрагьы акы акәны иҳаԥхьаӡон… Заҟаҩгьы амҩан ибналаны, рышьҭахьҟа ихынҳәны ицада. Аха ҳааганы ҳала ианадырба, ари еиԥш адгьыл, ари еиԥш аҳауа кажьны зышьҭахьҟа абаарахь ицоз дабатәи хагаз. Уи акәым, амҩан ианааргоз ибналаны ихынҳәқәазгьы аџьанаҭ ҭыԥ аҿы ҳшаанагаз анраҳа, рхала иааит. Аԥхьа дыршәиуан ҳахзырҵәаз, уи ихьӡ сҳәар сшәоит, аха уажәы уахгьы-ҽынгьы даҳныҳәоит, иаҳзыҟеиҵеит, аха иаҳзыҟеиҵазеи, ҳааигеит, аха ҳабааигеи. Анцәа итәарҭа, анцәа игыларҭа… Адгьыл чашә аҟны ҳааганы
ҳанирхеит. Убома спамидорқәа заҟароу? Ҳара ҳахьынхоз ари еиԥш аабахьазма, ҵыс кәтаӷьык иаҟарамызт уа иҟалоз апамидорқәа.
Икалаҭ дынҭасын, иара иҳәашьа ипазӡа иҟаз акы аанкыланы – «Леселиӡе» еиӷьны апамидор ахьыҟало, Қырҭтәыла зегьы еимударгьы иузыԥшаауам, – иҳәан, аҵәахҳәа дагәӡны акалаҭ инҭеиҵеит.
Наҳар дгәаҟ-гәаҟуа, сыԥсадгьыл иалахьынҵахаз сазҳәаша аӡәы дбаны снаиҿцәажәандаз ҳәа идгьыл гәакьа ишьапы ахьналаиргылаз, цас иауазшәа, апамидорҭиҩы диқәшәан, уаҳа налымшо аҟынӡа игәалаҟара бжьихит.
Апамидорҭиҩы ҿааихак имаӡамкәа, ацәажәара иаргәаҟуаз аӡәы иакәын, аха иагьа хкы дрылацәажәаргьы, аҵыхәтәан ипамидорқәа рҿы даакылсуан, уи ада аҽа ԥсҭазаарак ыҟоуп ҳәа дыҟаӡамызт.
Наҳар, иқәшәаз дзакәыз аниба, иацәажәара даҟәыҵит.
Ажәак ала, аӡәы иԥсадгьыл хьаас иман, егьи – апамидор. Аҩыџьагьы адәыӷба иаманы ицон Аҟәаҟа.
«Ганҭиади ҳааит… Илбаараны иҟоу шәавнамгааит» ҳәа ҩаԥхьа амҩаԥгаҩ ибжьы анаага, Наҳар ацәа дшалаз адыдбжьы даанарԥшызшәа, аҭҳарцәҳәа ихәыцра даалҵын, ихы ҩышьҭԥааны аԥенџьыр дзыдгылаз далыԥшны даанаԥшы-ааԥшит. Иҟьаҟьаӡа ишымшацызгьы, дымҩашьо идырит Цандрыԥшь аҳабла шакәыз, уажәы ибазма аредақдиаҿы аус аниуаз хәыц-хәыц шьапыла дахысхьан хьӡи-ԥшеи змаз аԥсуаа рхылҵшьҭра Ацанбақәа рыдгьыл. Иблала ибахьан VI шәышықәсазы абезгаа ақьырсианра анрыдыркыла ашьҭахь анцәа ишьапкразы, амшын Еиқәа аԥшаҳәаҿы зеиԥш ыҟамыз аныҳәарҭа имырмалташь мацараха идыргылаз абаа хыжәжәара. Усҟан ари адгьыл аҿы абазгаа еивҵаҭәы инхон… Ирҳәоит, ацгәы амшын аԥшаҳәаҿы хыбрак иқәлар, илымбааӡакәа ашьха ицон, убри аҟынӡа ижәпаны инхон ҳәа. Абри аныҳәарҭа ажәытәӡатәи абаҟа акәша-мыкәша акәын усҟан абазгаа рдоуҳатә культуратә центр ахьыҟаз. Абраакәын амрагыларахьтә аҳәынҭқаррақәа рымҩа ахьеихысуаз.
Абарҭқәа зегьы анааидихәыцла, Ԥсоу ацҳа днықәсны иԥсадгьыл данналагылоз иоуз агәыԥжәара аҽа гәыԥжәарак изацлан, измааноузеи, аҭоурых хьӡы ахызхда?.. «Ганҭиади» иаанагозеи ҳәа изымчҳакәа апамидорҭиҩы диазҵаарц ишҟа
даахьаҳәит. Аха уи усҟанҵәҟьа аӡә дибо, диаҳауа дыҟамызт, икалаҭ абазар агәҭа иаларгыланы, аахәаҩцәа икәшаны идгылазшәа, ипамидорқәа акакала ишьҭыхуа-ишьҭаҵо, ари ԥшьышә грамм ҟалоит… ари хәышәи ҩынҩажәижәаба грамм еиҵахозар сԥаҵа аанкыланы ихысҵәоит ҳәа ихала ацәажәара даҿын.
Сиазҵааргьы ари ҩаԥхьа ипамидорқәа ртәы аҳәара далагоит, игәахәын диламцәажәакәа иҽааникылт.
…Аԥсны акәӡами сахьаанагаз ҳәа илымҳа иаҳауази ибла иабози агәра нагӡаны изымго, дынкахәыцуа дгылан. Адәыӷбагьы, аанҿасырҭақәа рҿы рацәак аҽықәмырхо, иқәҳа ацара иаҿын.
«Лассы Гагра ҳҟалоит… Иҭыҵраны иҟоу шьҭа шәыҽшәырхиала, уажә аплатформа «Русҭавели» ҳааҭгылоит» ҳәа еиҭах абжьы аагеит.
Наҳар «Гагра» ажәа аниаҳа уажәраанӡатәи игәыԥжәарақәа хнаҽын, игәы ааиԥсахит, дналбааны идгьыл гәакьа агәыӡра агәаҳәара иоуит… Ус егьыҟаиҵон, аха адәыӷба анаангыла, раԥхьа илаԥш зықәшәаз аанҿасырҭа «Русҭавели» ҳәа аҩыра икнаҳаз дааннакылт. Уи дахыԥшны ибон ажәытәӡатәи абаа хыжәжәара «Абааҭа» ҳәа изышьҭаз, VII ашәышықәсазы аԥсуаа Анцәа ишьапкырҭас идыргылаз аҭыԥ ԥшьа, ауаа рхы-рыԥсы ахьыдрыцқьоз, иахьҿарҭоз, мацкьа-шьацқьа рылахь-рыџьымшь ӡатәны, иӷьацарц, иҿиарц, илԥха-игәыԥха риҭарц ҳазшаз иахьиҳәоз, цәгьарак хәымгарак ҟазҵахьаз дшәаны ишьапы ахьизҩнамыргылоз, ацәгьаршҩы, ауаа рыргәаҟҩы Ԥачулиа 1937 шықәсазы уи бахҭас иҟаиҵеит. Ауаа ракәым, Анцәагьы дицәымшәеит.
Наҳар иҭакра ԥыҭк шагыз аредақциа ахьӡала Гагрантәи ашәҟәы иоуз анааигәалашәа, игәы ихьу-хьууа иныҵалеит. 1937 шықәсазы зыхшара ԥшьҩы ҭаркыз ан абас лыҩуан: «Уахык ала Бзыԥи Калдахәареи ҭадырцәит, хаҵа жәла даанырмыжьит. Ԥачулиа ҳәа мыждак дааны Гагра дтәоуп амца ықәҵо, иааныркыло зегьы еидцаланы, ҳабацәа рабацәа жәытәнатә аахыс Анцәа иашьапкырҭас ирымаз Абааҭа бахҭас иҟарҵеит. Идыргәаҟуеит, рцәа рхырхуеит, ԥсышьацәгьа рырҭоит. Ҳарҭ, анацәа неиҭамҳәақәа, уахгьы-ҽынгьы абаа ҳадгьежьыло ҳадгылоуп ҳлаӷырӡышо… Ианааилахәлалак нахыс иҭакны идыргәаҟуа рыӷзыбжьы агара иалагоит… Уи
анҳаҳалак ҳагәқәа кылнаҵәоит, ҳхала ҳҽаҳзымшьуа ҳаанхоит… Сыҷкәынцәа ҩыџьа ахьдыргәаҟуаз хаха рыбжьы саҳауан… бжьра-быжьҵәа анышә сыҵалон. Схы абаа ианҟьаны иадԥысҽыларц заҟантә иақәыскызеи, аха ус ҟабҵар быҷкәынцәа еиҳагьы рус бырцәгьоит ҳәа саҳәаны сааныркылон, сара сеиԥш шаҟаҩы анацәа рыхшара рзы игәакуа игылоузеи. Ааигәа-сигәа уназышьҭуада, алыцәҳа реиԥш иакәшаны игылоуп ахьчаҩцәа.
Хымш рышьҭахь сыҷкәынцәа аҩыџьа рыбжьы агара иаҟәыҵит… рыԥсы ҭаны иаанхоу… сеиқәыбгоу сыздырам… Егьырҭ аҩыџьа аҩны индәылганы ианырга нахыс рыбжьгьы смаҳаит, рхаҭақәа усгьы иабазбо. Рыӡбахәҵәҟьагьы мааҩит. Здунеи ааҳәыша Ԥачулиа иаанкыланы, иааганы абахҭа иҭеикуа шамахамзар аӡәгьы деибганы дыҭрыжьӡом. Иахьдыргәаҟуа, рыӷызыбжьы агәы зызҭоу ауаҩы изычҳауам… Шьыжьымҭанла абаа ашьа аҵакьаса ишлеиуа шаҟантә иаабахьоузеи.
Ишәыхьзеи, шәызегьы шәыԥсхаршьыма, ҳажәлар ршәаџь зҳәо аӡәгьы шәаанымхаӡеи аредақциаҿы? Аӡәыр шәаанханы шәыҟазар, ахлымӡаах шаҳзыҟалаз еиҭашәҳәа Москваҟа, аиҳабыра рышҟа. Урҭ ирдыруазар алақәа абас ишҳазныҟәо, шәара шәхаҭақәа шәоуп ажәлар раӷацәа ҳәа Ԥачулиараа ҽнакгьы адунеи ишықәдмырԥшуаз агәра ганы сыҟоуп…»
Наҳар, ан илҩыз ауаз данаԥхьа аҽны ҳәлаанӡа игәалаҟара бжьысны, иҩыга инапы иамкуа акәын аредақциа дшыҩназ.
Ахәылбыҽха зынӡа игәы иҵалаӡан, аредақтор диҳәеит Гагра дцаны, ан лыҿцәажәара азин ииҭарц… Усҟан ус ишьақәыргылан, аусзуҩы аредақтор изин имамкәа аредақциа иадҳәалоу азҵаарак азы ашә аҟынӡа днеир ҟалаӡомызт…
Саргьы саԥхьеит уи ашәҟәы… Уара уеиԥш саргьы сгәы снархьит, аха иахьеи уаҵәи уаангыл, умыццакын… цкьа ҳазхәыцып ҳәа аҭак ииҭеит.
Иахьеи уаҵәи ҳәа ззиҳәаз аҟынӡа дзымнеит, аҽныҵәҟьа дҭаркит Наҳар.
Акыраамҭа уи ашәҟәы бӷьыҵ, ахаҳә еиԥш ихьамҭаӡа даҵазшәа акәын игәы ишабоз… Аредақтор иаԥхьа ишықәыз иааныжьны ддәылҵит…
Издыруада знымзар-зны аҭӡамцқәа ацәажәара иалагар ҳәа… Наҳар, ихаҭа Абаҭа давганы адәыӷба дшагахьазгьы, ихәыцра изавгомызт.
«…Гагра ақаалақь ҳааины ҳаҟоуп, адәыӷба ҩажәижәаба минуҭ игылазаауеит» ҳәа абжьы анаага, Наҳар дызгәылахаланы дызмаз ахәыцра деиҭаалнахит, ихы инапаҿы иааган ашәахь иҿынеихеит, дналбааны идгьыл гәакьа днықәгылт, Ԥсоу аахыс иԥсыԥ ламга-ҩамгаӡакәа дааиуазшәа Мамзышьха (Мзиури ҳәа зыхьӡырҵахьаз) ихҟьаны иаауаз аҳауа цкьа иҽааиҵыхны инеиҿеигалт, игәы азна, иԥсгьы ааивигеит.
Ҩажәижәаба минуҭ ракәым, сааҭк инеиҳангьы адәыӷба ҽырҵысы амаӡамкәа Гагра игылан.
Наҳар абри аамҭала аперрон ахи-аҵыхәеи дакәшеит, деиҭакәшеит, иҽеиқәкны џьарак дызгыломызт, алада дцеит, аҩада дцеит, апассаџьырцәа ахьыԥшыз азал дыҩналеит, ддәылҵит, лаԥшыла зегьы еимдо дрылсит, аха адәахьгьы аҩныҵҟагьы иидыруаз аӡәгьы димбеит, аԥысшәала џьара аӡәы дцәажәо имаҳаит.
«Аибашьрахьынтәи схынҳәны, сгәы хыҭхыҭуа ԥшьышықәса раахыс сызҿыгәҳәаауаз сан, саб, саҳәшьцәа збандаз ҳәа сыԥсадгьыл Ҟарачы аҳҭнықалақь адәыӷба сахьыналбааз сышьхынԥсылазшәа саанхеит, ҟарачы жәла зхылаҳәаз аӡәы дықәыршәымызт, ахаан исымбацыз атәымуаа аԥшәымара руан. Аҭыԥхьыӡқәа зегьы ԥсахын, ҳбызшәала ицәажәоз ҩырак џьара икыдмызт… Сыҩны саау, тәымџьара снанагоу сзеилымкаауа саанхеит азныказы… Мап, мап… Сыԥсадгьыл аҿы ауп сахьнеиз, аха изхәарҭоузеи сыԥсадгьыл аҿы стәымуаҩхеит…» ҳәа аҟарачы Џьабриел Ҟасаев, Хариузовка изеиҭеиҳәаз ааигәаланаршәеит.
Џьабриел дахьнанагаз изымдыруа дшаанхаз еиԥшҵәҟьоуп Наҳаргьы Гагра адәыӷба дахьналбааз зегьы нарҳәы-аарҳәны, иркшаԥаны ишибаз. Тәым бызшәан иқәыҩуаз… Тәымуаан аԥшәымара зуаз. Ԥсышәала аӡәы ибжьы шимаҳауаз еиԥш, ԥсышәала ицәажәоз ҩырак џьара илаԥш иҵашәомызт… Зегьы злаҩыз Хариузовка дгәаҟны ииҵаз, иҷкәын иҟынтәи иоуаз ашәҟәы злаҩыз ақырҭуа лфавит ала акәын. Дзықәгылаз адгьыл иҵыԥсаазшәа аҟынӡа игәы инархьит иибаз, иаҳаз… «Ажәлар, ихәыҷы иду, рхатәы бызшәоуп ԥсҭазаарас ирымоу… ауаҩы иԥсы ихухыр дшыԥсуа еиԥш ауп ажәларгьы рбызшәа рҿухыр ишыԥсуа. Избан, изыхдырҟьазеи аԥсуа жәлар, изԥырхагада? Сыԥсадгьыл абри еиԥш алахьынҵа заиузеи?.. Агәы ҭшьаауп, алахь еиқәуп… Избан? Избан? Избан? – ҳәа
ихы шәы-зҵаарак аиҭон, аха аҭак изыҟаҵомызт. «Адәыӷба дәықәлоит, аӡәы шәнымхан, акы шәыцәнымхан» ҳәа зныкымкәа алаҳәара иҟарҵаз зынӡа имаҳаӡеит. Дышгылаз даанхаӡон, ихы ҩышьҭыхны дахьынаԥшыз, адәыӷба ҭагә-ҭасуа, еиха-еигәо ишдәықәлаз имбазҭгьы… Ишцоз даваҩны дахьӡаны дақәлеит.
Дызҭаз авагон ашә аатрны даннылагыла апамидорҭиҩы дхарсысуа икалаҭ дадтәалан. Ԥаса дзыдгылаз аԥенџьыр аҽаӡәы, ихахәгьы иԥаҵагьы неибеиԥшны иҟәашшӡа ишланы, ихы адҵаны адәахьы дыԥшуа дгылан. Наҳар дыбжьаланы иҿанынеиха, ахышла адәахьы аԥшра дааҟәыҵын, ишҟа даахьаҳәит. Аҩыџьагьы неихәаԥшы-ааихәаԥшит. Наҳар азнык азы иидыруаз аӡәы иакәызшәа ибеит, дивымсыкәа иҽааникыларц ақәикын, ишьаҿақәагьы ааирссеит, аха игәы дшажьаз агәра анига, илаԥш дыҵамырхакәа дааҵиган, даанымгылаӡакәа дивсны анаҩстәи аԥенџьыр днадгылт.
Ахаҵа шла Наҳар илаԥш ааихмырԥаӡакәа дихәаԥшуан, уигьы иидыруаз аӡәы иакәызшәа агәыҩбара иманы дизыԥшуан.
Адәыӷба цон. «Избан, изыхдырҟьазеи, рыԥсадгьылгьы даргьы неидкыланы иршьырц зырҭаххазеи, ажәлар рбызшәа анырҿух ишыԥсуа еиԥшҵәҟьоуп, рыԥсадгьылгьы шыԥсуа аҭыԥхьыӡқәа анахух. Адгьыл хатәыбызшәас иамоу аҭыԥхьыӡқәа роуп» ҳәа иибази иаҳауази ихаҿы изаамго дышгылаз, аҩыза аҭаҭын умазар саурхондаз, иҳәан, дааидгылт ахаҵа шла.
Наҳар уи деиҭанеиҿаԥшит, ихы инаркны ишьапаҟынӡа лаԥшыла дааимидеит, иибахьаз аӡә иакәын… ицәажәашьала даԥсуоуп ҳәа узҳәомызт… иҽиламгалакәа аҭаҭын иџьыба иааҭганы инаидигалт. Ахаҵа шла дмыццакӡакәа акы аарылихын инеиҿеикит… амцагьы сымаӡам, иҳәеит ихы илагало.
Наҳар ҿымҭӡакәа асԥычка ааихьишьын, амца изаиркит.
– Иҭабуп… – иҳәан, ахаҵа шла иаразнак дымцакәа, иҽидырхало, аҭаҭын акәӡамкәа аҽакы дашьҭазшәа акәын ихымҩаԥгашьа шыҟаз, аха Наҳар хырҩа анаимҭа игәы иауа-иамуа ашьшьыҳәа днаидҵын, иҭыԥ ахь дниасит.
Аҩыџьагьы еицәыхарамкәа игыланы аԥенџьыр иалыԥшны адәныҟа иԥшуан. Ахаҵа шлагьы Наҳар еиԥш гәҭыхак шимаз ҩашьомызт, инеиԥынкыланы акәымзаргьы хрыжьхрыжь луанытә дқәыԥсычҳауан. Урҭ аҩыџьа заҵәык рыда авагон иҭаз зегьы ыцәан. Апамидорҭиҩгьы, аӡәы акы ицәигар ҳәа дшахӡыӡаауазгьы, икалаҭ инапқәа акәыршаны дҭаҳәахаа дыцәан.
«Исаҳахьоу бжьуп… Ихаҭагьы џьара дызбахьоушәа сыҟоуп… Адәыӷба дабаҭалеи? – ҳәа дышизхәыцуаз игәалашәеит, Урыстәыла қалақьк аҿы акупе даныҩналоз, дандәылҵуаз џьара дшихьыԥшхьаз. Иааишьеи ицашьеи злаҟаз ала сызусҭоу еилызкаарц зҭаху аӡәы иакәушәа збоит… Дызусҭахарыдашь?» – Наҳар уаанӡатәи ихәыцрақәа дрылҵны ахаҵа шла изхәыцра даҿын.
«Наҳар Абыхәба иакәушәоуп дшызбо… Сара дысзымдырӡаргьы иара сидырыр акәын… Аха ус сҳәеит ҳәа, Наҳар абасҟак ахәажәцәа иҟәныларызу? Ус акәхаргьы иџьашьатәӡам, 1937 шықәсазы дҭаркит… Ауаҩы иқәра аасҭа ҩынтә ирласны агәырҩа даражәуеит. Издыруада иахьа уажәраанӡа дҭакызҭгьы, уажәы акәзар доурышьҭны данаауа… Ибжьы ааҭганы даасацәажәар иакәу иакәму здыруан. Аха дсызмырцәажәеит… Иакәӡамзар ҟалап», – ҳәа уажәы-уажәы ишҟа дынхьаԥшуа, ахаҵа шлагьы Наҳар изхәыцра даҿын.
«Шьавҵҟала» ҳааит, шәгәышәҽанысҵоит, адәыӷба минуҭк еиҳаны иаанхом… Илбаауа шәыццакы» ҳәа игац абжьы еиҭаагеит.
Аҵых ашарахь инеиуан, алашара шаркко ашьха ҳаракқәа ирҿаланы имыццакӡо, амшын аԥшаҳәахьы албаара иаҿын.
«Мҷышь (Мҷышьҭа) аӡиас жәытәнатә аахыс Аԥсны аҭоурых излаласаз ахатәы хьӡы ахызхда?.. («Шьавҵҟала» қырҭбызшәала «Аӡы еиқәа» ҳәа шаанагоз издырӡомызт). Иахьӡызҵада, «Шьавҵҟала» иаанагозеи?» ҳәа игәы иҵаххыз ихала дшыҟаз ааиханаршҭын, аӡәы дидгыланы дизҵаауазшәа, ибжьы ҭганы ҿааиҭит.
Ахаҵа шла Наҳар ибжьы шаагаз еиԥш, сгәы самжьаӡеит, ихаҭаҵәҟьа иоуп иҳәан, ишҟа даахьаҳәын, – Аԥсны умааижьҭеи акырҵуама? – ҳәа ихы наиқәкны ҩаԥхьа лаԥшыла дааимидеит, сымҩашьозааит, ибжьала иара иоуп, аха иԥшра сзеилкаауам ҳәа игәы еихьнашьуа.
Наҳар изгәамҭаӡакәа ихала ибжьы ҭганы дахьцәажәаз ԥхеишьан, азнык азы ихы агарҭа имоуа дааҟалеит, аха ирласны иҽааиԥсахын, – Акыр ҵуеит Аԥсны сымбеижьҭеи, – иҳәан,
луанытә дқәыԥсычҳауа иҭаҭын ааҭиган, иара дааҳәаанӡа ахышла идигалт.
– Мап, мап, уи азы акәӡам… Ҳаибадырырц сҭахуп, даара издырӡоз аӡәы ицәа ухызбаауеит… Абыхәба Наҳар уакәӡами?
– Дмитри Сократ-иԥа! (Иаргьы дидырит) Саҭоумҵан, аԥхьа сара уздырыр акәын, – Наҳар иҭынха гәакьак дибазар аҟынӡа игәы иахәаны инапы ааникылт. Уи ашьҭахь аҩыџьагьы ажәа еибымҳәаӡакәа акыраамҭа еиҿаԥшуан, блала еицәажәон, ианыҷкәынцәаз ахаареи аԥшӡареи ирымаз ахәажәцәа иахьаҵанарӡыз џьаршьон. Аҵыхәтәан ҳаԥсы ҭаны иҳазгәакьоу Аԥсны ҳахьеиқәшәазгьы анцәа иџьшьоуп ҳәа ргәы ааԥсахны иааигәыдибаҳәҳәалт.
Наҳар абжьаратә школ даналгоз ашықәс азы, Дмитри иреиҳау аҵара далганы рҵаҩыс ҳәа днарышьҭит. Ашкол аҿы аус зуаз арҵаҩцәа зегьы иара дреиҵбын, абжьараҵара иалгақәози иареи еиқәлацәазшәа акәын дҟатаӡа дшыҟаз. Аматематика дирҵон, имаҭәар уамашәа ибзианы идыруан, иҿҵаагьы цәгьа имариан. Иҟазшьагьы нагарҭа амамызт, аурок анаанҵәалак нахыс аҵаҩцәеи иареи, еиҳарак иалгақәози иареи еиҩызцәоушәа акәын ихы шымҩаԥигоз, ашьапылампыл дрыцасуан, ашахмат дрыцхәмаруан, ӡҭалара дрыццон. Аусура дшалагаз еиԥш ашахмат асцәа ргәыԥ еиҿикааит, абзиабара диркит, абас еиԥш аҟазшьеи, ауаҩышьеи, адырреи змаз арҵаҩы қәыԥш аԥхьатәи амшқәа инадыркны аҵаҩцәа бзиа деицырбеит. Иџьоушьаша, лацәажәа змамыз, аҟазшьа бааԥс змаз, аӡәы ииҳәоз змаҳауаз, цәгьамзар бзиа ҟазымҵоз аҵаҩцәа аӡәык-ҩыџьак иҟақәазгьы изыӡырҩуа, ргәы иҭаз аартны иарҳәо иалагеит. Ажәак ала, Дмитри аусура даналага нахыс ашкол аҿы аиҭакрақәа рацәаны иҟалеит.
Наҳари иареи даара еизааигәан, еиҳараӡакгьы урҭ ашахмат ауп еизааигәазтәыз. Дмитри рҵаҩыс аусура далагаанӡа Наҳар ашахмат асра сҵандаз ҳәагьы агәаҳәара имоуӡацызт.
Дмитри ашкол аҿы ашахмат асцәа ргәыԥ анеиҿикаа игәаԥхошәа, игәамԥхошәа ауп Наҳар дшазыҟаз. Мчыбжьык, ҩымчыбжьа рыла зынӡа ицәыхаразшәа ииԥхьаӡоз изааигәахеит, ахәмарра хкқәа зегьы иреиӷьишьо дҟалеит, убри аҟынӡа иҿҵаа бзиан арҵаҩ қәыԥш. Аҵыхәтәан ашкол иалгамҭаз, Дмитрии иааимеикуа аҟынӡа алҵшәақәа ааирԥшуа далагеит. Ибаҩхатәра деигәырӷьон, икоумыжьын сара узлазбо ала учемпионхоит ҳәа иабжьеигон ашкол даналга ашьҭахьгьы…
Еидшыланы ашахмат ианасуаз… Ашьапылампыл адгьыл иқәмыркьысӡакәа иҟьо адәы ирыманы ианықәыз… Аӡҭалара ианеиццоз, аԥсыӡ аныркуаз… Ашкол ианалга ашьҭахь рыгәқәа рзеидымго ианеиԥырҵуаз… иацы акәызшәа акәын ргәы ишабоз, аха аҩыџьагьы рхәыцрақәа иаарылҵны, рхы иҩаханы ианааиҿаԥшлак, шәышықәса еибамбацызшәа аҟынӡа рҽырыԥсаххьан.
«Уаргьы аџьамыӷәа цәгьа ухугеит, саргьы исхызгеит… аха ҳаԥсы еиқәханы ҳхынҳәит» ҳәа блала еибырҳәон…
Наҳар, знызаҵәык сыԥсадгьыл аҿы снеины сыҷкәын, иӡыҟны иаансыжьыз, снеиҿаԥшындаз ҳәа дгәаҟуан.
Дмитри саб ишықәс сахьӡаны инышәынҭраҿы цәымзак асыркындаз ҳәа амҩа дықәын. Наҳар издыруамызт Дмитри 1949 шықәса раахыс Аԥсны ишьапы шалиххьаз, анеира азин шимамыз.
1949 шықәсазы, изыхдырҟьаз ҳәа акгьы ыҟаӡамкәа, абырзенцәа зегьы реиԥш, Дмитри иҭаацәагьы ахыргеит. Иара даанхеит машәыршәа. Усҟан Москва аспирантура дҭан. Ҿымҭыкәа иԥсы ӡаны даатәазҭгьы зынӡа дыргәаламшәаргьы ҟаларын, аха уаб, уан, уашьцәа, уаҳәшьцәа, Аԥсны инхоз абырзенцәа аӡәы даанмыжькәа, ӡра-ԥсра иахыргеит ҳәа аниаҳа, изымычҳакәа ашәҟәы ҩны иалеиҵеит, иҟарҵазеи цәгьарас, рыг-рҿы иамырҳәаӡакәа еидцаланы изахыргазеи, заалымдарала изрызныҟәазеи ҳәа. Уи акәхеит, Акоммунист партиеи Асовет еиҳабыреи ирыдыркылаз аполитика ҵакы дуӡӡа змоу, ақәҵара иаҿагылаз, аспирантура дҭаҵаны аҵара ирҵара иаԥсоума ҳәа иқәӡбаны дҭырцеит.
Иџьоушьаша, аҵара дҭырцеит. Аха дҭарымкит, дхырымҵеит, аха аҿкы бааԥс зыхьуа еиԥш, инапы аӡәгьы иаанимкыло, иааигәа аӡәы дымнеиуа Москва даналаха, ихы изалымкыкәа Аԥсныҟа дхынҳәит, уаагьы бзиарак шизыԥшымыз шидыруазгьы.
Дахьиз, дахьааӡаз, иԥсы еиԥш бзиа иибоз Аҟәа адәыӷба дналбааны, адгьыл ишьапы анықәиргыла нахыс игәы ҭрысит, тәым дгьылк аҿы даанагазшәа ибеит… Адәыӷба станциа аҟынтәи ақалақь далсны иҩныҟа дахьцоз, иибахьаз,
иидыруаз хаҿык имбеит, иидыруаз бызшәак имаҳаит… зегьы тәымуаан.
Сҭаацәа ахыргазаргьы, ҳаҩны ахьгылац игылоуп, уи ықәганы ирызгарымызт… Сабду уа диит, саб уа диит… Сабду иргылаз аҩны саб иацҵаны, ирҿыцны иҟаиҵеит. Саргьы уаҟоуп сахьиз. Ҳаиҵаҭәы ҳаҟан, уажәы иҭацәӡа игылоуп… Ашә аасыртып, есымша ҳазшаз сиҳәалап, сҭаацәеи сареи ҳаибганы ҳхыбра аҵаҟа ҳаиқәыршәа, ҳәа дхәыцуа акәын амҩа дшықәыз. Илахь еиқәышьшьы, игәы каҳаны иҩны данаадгыла, ԥҳәыс аукы аҩны даадәылҵын, лҿаалхеит. Агәашә аҟынӡа дмааикәа ашҭа агәҭаны лҽаанылкылан, узусҭада, иуҭахыда ҳәа диазҵааит.
Аԥҳәыс лажәақәа ахҿа еиԥш илҟьазшәа аҟынӡа игәы ааӡеит. Дахьиз, дахьааӡаз, иҩны дшацәыӡыз акәын иаҳәоз уи лызҵаара.
– Узышьҭада, иуҭахыда, узусҭада ҳәа суазҵааит, аҭак зсумҭазеи? – лҳәеит аԥҳәыс. Дмитри иҿымҭра ламхацәгьахан.
– Аԥшәма дысҭахын, – иҳәеит игәи илаӷырӡи еилаҵәо. Сара соуп аԥшәма ҳәа аҳәара изымгәаӷьит… Иаразнак еиликааит иҟаз.
– Аԥшәма уажәааны аҩны дҟазҵозеи, аусурахь дыҟами! – иааџьалшьеит.
– Дызбоз џьысшьеит… Даара дысҭахын, – ииҳәоз иҿашәомызт, игәахы еиҟәыҷҷон.
– Мап, мап, уи уажәааны иҩны дузырбозеи?
– Бара аԥшәмаԥҳәыс боума?
– Мап, сара амаҵуҩ ԥҳәыс соуп. Ари аҩны аԥшәма дуаҩ дууп, дыпрокуроруп. Иабгьы дыҟоуп, аха сасра ҳәа џьара дцан макьана дмаацт… Иԥҳәыс аунивермаг деиҳабуп… дара руаӡәк дыҟамкәа рыҩны аӡәгьы дысзыҩнажьлаӡом. Иахьада усымбац, уаҩ бзиак уакәзаргьы ҟалап, аха усзаашьҭуам… Абзиара уақәшәааит!.. – лҳәан дцеит.
Дмитри акыраамҭа дзеиҭамҵуа, дадырсызшәа дгылан, дызҭаԥшуаз иашҭа игәы изыҭгомызт… Игәалаиршәон ҭаацәала иҭырҭәаа, анцәа ишиҳәара ианҭаз. Аҩны аԥхьа игылаз, апальмақәа ҩба рыҵаҟа иҟаиҵаз атәарҭаҿы, ҭаацәала игәырӷьо есыхәылбыҽха, итәаны ашәа анеицырҳәоз, акаҳуа аныржәуаз закәытә разҟыз ирымаз.
Игәалашәара зны днаскьанагон, ихәыҷра аҟынӡа днанагон, иашьеи иаҳәшьцәеи хәмаруа ашҭа ианҭаз игәалаиршәон, ашьҭахь дааскьанагон, иаб аҩны аргылара даналагаз игәалаиршәон, уахгьы-ҽынгьы аус иуан, инапала иргылон, иашьеи иареи еицхыраауан…
Аҩны ҟаҵаны ианалга убасҟак иԥшӡахеит, амҩасцәа аанҿасны иахәаԥшуан иџьашьаны. Ҽнак шьыбжьаанӡагьы иԥсы имшьацызт Дмитри иаб, аусуразы ишырҳәо еиԥш анышә дыҵаланы дыҵсуан, ахаҳә даӷраланы дагәылсуан, ӡахәа хкыси, шәыр хкыси, имамыз ҳәа егьыҟамызт, инапала еиҭаҳаны, иеихаҳаны иааӡон.
Уажәы агәашә адәахьала дадгыланы дахьыԥшуаз ибон рыҩны шгылац игылан, рашҭа шыҟац иҟан, абаҳча еихашьшьы иҭагылан… Аха иҭаацәа ацәыӡхьан, иахьарнахыс иаргьы дацәыӡуан. Заҟа ихьамҭоузеи, заҟа игәаҟроузеи уԥсы злоу уҭыӡҭыԥ ашҟа анеира уақәиҭымкәа, утәымуаҩханы уҩны ааҵра уанавахалак…
Дмитри ишьҭахьҟа дхынҳәны дцон игәи илаӷырӡи еилаҵәо.
Дмитри Аҟәа дшааз аҽныҵәҟьа ахәдаҟаԥшьқәа рлымҳа иҭасын, иҿҟьаса ишьҭалт дааныркыларц, абырзен зхылаҳәоу аӡәы ишьапы Аԥсны иалаиргылар ҟалозма, акоммунист партиеи Асовет еиҳабыреи ирыдыркылоз (рахгаразы) ақәҵара еилазгаз аанкыланы идырбаандаҩуан.
Ихы иқәыжь ақалақь далаланы дышнеиуаз иҩызак дааидыххылан, маӡала еиҳәеит ушзахәо уалҵны уца, џьара уҽыҵәах, акәымзар уҭаркуеит ҳәа.
Аҵла иалыҩрыз амаҭ ицҳаит ҳәа, иҩны шизхымгоз, уҭаркуеит ҳәа аниаҳа, иҟаиҵара изымдыруа ақалақь далахеит. Дыздызкылода, сышәҵәахы ҳәа зҿы днеиуада? Аамҭа цәгьан, зегьы рхы иацәшәон, изықәдырӡуаз рыздырзомызт.
Дигәалаиршәеит иҩыза бзиа – аԥсуак Гәмысҭа дшынхоз, иҽӡаны уи иахь дцеит. Дахьнеиз иани иаби ракәын иҟаз. Уаанӡагьы изныкымкәа днеихьан, данырба еигәырӷьаны дрыдыркылт. Иҩыза ихьӡ ҳәаны дабаҟоу ҳәа данрызҵаа, аб аҭак ҟаимҵеит, ихы наикәаҽит, ан лылаӷырӡқәа лӡамҩа инахьыкәкәеит. Иҟалазеи, ихьзеи иҳәан Дмитри иааицәымыӷхеит. Дҭакуп, дад, дҭакуп, атроцкист ҳәа ихьӡҵаны
дахыргеит, абар шьҭа мызкы еиҳауп ихабар ҳәа акгьы ҳмаҳаижьҭеи.
Дмитри иҩыза данимба, сцоит ҳәа далагеит, аха аб имуит… Сыҷкәын иҩыза уоуп, дад, иара дыҟамзаргьы ҳара ҳаҟами, иҳәан, димышьҭит. Ихьқәаз зегьы анизеиҭеиҳәа иҵырдыраар иаргьы дышиқәӡуа шидыруазгьы дмышьҭыкәа дааникылт. Дмитри иҩыза иаб иҩны мчыбжьык даадәылымҵӡакәа иҽыҵәахны дтәан. Ашьҭахь аб, маӡала дбыжьганы, Ԥсоунӡа днаганы доуишьҭит. Убри аахыс Аԥсны дмааицызт.
Сталин данԥсы ашьҭахь, анаҟә зхажьыз ажәҩан акалҭ цәыҵлашара хәҷык аҵубаауа иалагеит. Гәнаҳала, залымдарала, харада ахара зыдҵаны миллионҩыла аџьамыӷәацәгьа иҭагылаз, аԥсҭазаара рхашҭны аԥсрахьы иԥшуа аҟынӡа инеихьаз, арахәыц аҟара ипаӡа гәыӷрак рнаҭеит ажәларқәа зегьы раб иԥсра. Иахьамзар уаҵәы… харада ахара шәыдҵаны шәҭакуп, шәахгоуп… иахьарнахыс шәхы шәақәиҭуп ҳәа анбаҳарҳәауеи ҳәа иԥшын. Аха макьана аҵааршә аӡыҭразы амра ашәахәақәа аназымхо еиԥш, ацәыҵлашара хәыҷы иҟалаз рыԥсҭазаара хьамҭа акы иамыхәеит, ишыҟац иҟан.
Дмитри иаб Сократ зынӡа иԥсҭазаара цәгьахеит, иԥҳәыс даныԥсы ашьҭахь ихала даанхеит, агәы мыжда дықәхеит. Ихшази иареи еихҟьаны иҟан, рыԥсы ҭазугьы издыруамызт. Ашәҟәқәа рыҩреи риуреи усгьы дақәиҭымызт, иара ихала иакәым, зегьы ус акәын…
Иԥҳәыси иареи ахьынӡеимаз ргәаҟреи ргәырҩеи еиҩыршон, знымзар-зны ҳаибганы ҳахшареи ҳареи ҳашԥеибамбари ҳәа ргәы дырӷәӷәон, ала ԥсҭазаара ирымаз чҳаны ирхыргон. Ҩба-хԥа шықәса даара игәаҟит… Сократ изныкымкәа аҽшьраҟынӡа днеит, иԥҳәыс еиҳа лыҽлырӷәӷәон иара иаасҭа, нас иашьцылт… Ауаҩытәыҩса аԥсрада зегьы дрышьцылоит. Иԥҳәыс иаалықәшәаны данԥсы, Сократ Ҟазахсҭан ихы изықәымкит. Алашарагьы лашьцаны ибо далагеит, ихы зниҟьара изымдыруа агәырҩа дахәаҽуа далагеит.
Сталин иԥсра ашьҭахь амнистиа ҟаланы ҳхы ҳанбақәиҭыртәуеи ҳәа азыԥшра илымшеит. Иааҟәымҵӡакәа уи акәын ирҳәоз, аха еиҭакрак ҳәа аныҟамлаӡа, дыбналт.
Акыр иқәрахь днеихьан, насгьы иԥҳәыс данԥсы ашьҭахь, иԥаҵа анамимх, зынӡа нагарҭа змам ҭаҳмадак еиԥш дҟалеит… Агәырҩа ибӷа архәеит. Уи акәхап, аӡәгьы илаԥш
дыҵамшәаӡакәа Аҟәа дааит. Иидыруаз, иибахьаз аӡәгьы дааинымиаӡакәа иҩнынӡа днаӡеит. Аҟәатәи ашьха ашьапы аҟныҵәҟьа игылан иҩны. Дазааигәахо даналага, иҩны, игәара ҳәа акгьы ыҟаӡамкәа, иқьаԥҭажәханы ибар ҳәа дшәаны игәы ҭыҵны ицо, ишьамхқәа иҵаҟәало ацаҟьа даҿан. Иԥсы ахәага иқьышә иқәыкны ииулак даныҩхала, еилашәарак амаӡамкәа, еибгаӡа даннагәыдԥшыла, џьаҳаным еиқәаҵәа дҭыҵны, џьанаҭ даанагазшәа игәы ааҟалан, аџьамыӷәа цәгьа ихигази агәырҩа имази ааиханаршҭит азнык азы, аха агәашә данаадгыла, ла дук ахәда хызза, агыгцәа ргыланы иааиҿагылан дҭанамыжьлеит. Ахаҭа ибаанӡа абжьы аниаҳа дахганы даныргоз ауаҩытәыҩса еиԥш алаӷырӡ хаҟәҟәала иаанижьыз ала акәыз џьишьан, иҭаацәа аӡәы аҩны даанханы диԥылазар аҟара игәы ааӡеит. Аха иара шакәмыз аниба, игәы нҭаҳаит. Уи абжьы аныцәгьаха, уарбану, иуҭахыда, узышьҭоузеи, лҳәан, аҩны даадәылҵит амаҵуҩԥҳәыс. Уигьы ала еиԥш «дышуа» акәын ишҟа дшааиуаз.
Ҿымҭӡакәа деиқәыԥсы-еиҵаԥсы дгылан ихы ларҟәны.
– Аԥшәмацәа аусурахь иҟоуп, сара маҵуҩԥҳәысуп, иусҭо ҳәа акгьы сымам, уца наҟ, – лҳәан, диҵаҟьеит. Ҟьалак, гәаҟк, арыцҳахә, иҳәарц иааз аӡәы иакәызшәа дылбеит.
Сократ сыҩныҟа схынҳәит ҳәа игәаӷьны изымҳәеит… Макьана амнистиа ҟамлацызт… Иҟалауазгьы издыруамызт… дыбналаны дшааз ааилыркаар, даанкыланы ҩаԥхьа дахьынтәиааз, џьаҳанымҟа дышдәықәырҵоз идыруан. Аҭак лымҭаӡакәа ишьҭахьҟа даахынҳәит, иара уаҵәҟьа иааиқәшәаны дыԥсыр моу имамкәа.
Иҟаиҵара дақәымшәо, ихы зқәикра изымдыруа дцәырҟьа-цәырасуа ақалақь далан. Дины адунеи данықәла, ибла анхитыз иибаз иқалақь гәакьа, ишьапы ахьимыргылацыз ҭыԥкгьы ыҟамызт.
«Игәазхара избомызт. 1937 шықәсанӡа уара узмилаҭда ҳәа ҩыџьа ааидгыланы еизҵаауа ҟамлацызт. Уаҟәатәума ҳәа акәын ианеибадыруаз ишеизҵаауаз, аҟәаа зегьы еишьцәоушәа акәын ишеибабоз, Аԥсны инхоз зегьы анык илыхшазшәа еидкыланы измаз ареспублика аиҳабы Нестор Лакоба ԥсышьацәгьа иҭаны, ихьыӡгьы ырцәгьаны Бериа иԥсы данаҵаиҵа ашьҭахь ауп, амилаҭеилыхра ианалагаз. Аԥсны анапхгара азҭоз аԥсуаа зегьы ҭаркит, идырӡит… иршьит.
Уаанӡа инхоз ақалақь уаа рхыԥхьаӡара еиҳа-еиҳа иагхон, наҟынтәи иааганы индырхоз ақырҭцәеи агырцәеи есымша рхыԥхьаӡара иазҳауан. Ауаа шахеит ҩ-сортыкны, актәи асорт ақырҭцәеи агырцәеи ракәхеит, амаҵурақәа ирхадыргылозгьы дара ракәын. Егьырҭ амилаҭақәа зегьы тәцәоушәа, маҵуцәоушәа ирыхәаԥшуа иалагеит». Иаҩсхьаз аамҭақәа игәалаиршәон Сократ.
Ахаан имбаӡацшәа дтәым уаҩны даанагазшәа, иқалақь гәакьа дынкыдыԥшыло-аакыдыԥшыло далан. Аԥаҵасарҭа дахьаҩсуаз, анкьатәи ԥаҵасаҩык даанханы дшыҟаз ибеит, егьырҭ зегьы ҿыцқәан, уи заҟантә ԥаса иԥаҵа исахьааз, аха уажәы дизымдырӡеит, убасҟак иҽиԥсаххьан.
Хкыдкыларҭа имаӡамкәа далахеит, инкыдыгәгәало, ауаа рнапы нарымҵакуа арыцҳахә иаҳәо агәаҟқәа реиԥш иҽыҟаиҵеит. Урҭ аӡәгьы иааникыломызт, шәызусҭада ҳәа аӡәгьы дразҵаауамызт, иаахәлаанӡа ауаа рнапы нарымҵакуа ақалақь иалан, уахынла авокзал аҿы иианы идыршон.
Авокзал аҟны есшарԥазы иԥхаҵаны иандәылырцалак, зегьы реиԥш иаргьы ихы шхаз абазар ахь дцон. (Атәылаҿы иааҟалоз зегьы уаҟа акәын иахьуаҳауаз), ҩыџьа ааидгыланы акы еибырҳәо ибар дырзааигәаханы, илымҳа кыдҵаны дырзыӡырҩуан, абырзенцәа акгьы зхараӡамкәа иахыргаз дырхынҳәыр ҟалап ҳәа џьоукы маӡала ишеибырҳәоз иаҳан, аҽны хәлаанӡа ихы игәы ақәыбзиаханы дыҟан. Уи ашьҭахь уаҳа аӡәгьы далацәажәо иаҳауамызт. Уи даара игәы канажьуан. Иагаџьара дцаргьы ҽнак знык дыхәнаны иҩны, игәара ибла нахимгар изычҳауамызт. Ахәада дшынхалалак, ихацәа ишнықәыԥшлак еиԥш, еишра иалагоз ала мыжда ишьцылазар акәхап, иҟәаҵит, дрыцҳанашьозшәа алымҳацәқәа ақәыжьны, алахь еиқәҵаны изыԥшуан. Агәашә аартны дҭаларц далагар иҟанаҵоз издыруамызт, аха ала аҵкыс злеишәа цәгьаз, амаҵуҩԥҳәыс длыцәшәон. Маҷ-маҷ инхарҭа дазааигәахо, агәашә уахьынҭыҵуаз аанда иалагылаз аца ҵла, зыбжа аҩнуҵҟа иҟаз, зыбжа адәныҟа иахыҳәҳәоз аҵаҟа, инапала иҟаиҵахьаз атәарҭа аҟынӡа днеиуа далагеит. Уаантәи ибаҳча зегьы ибарҭан, еиҭеиҳахьаз, еихеиҳахьаз… Сара сахьымӡаргьы исыхшази урҭ ирыхшази саларгәалашәалап ҳәа дзыхыӡыӡаауа ииааӡоз данынаԥшлак игәы нкыдыҩрызшәа ибон, еилыхымызт, еилыргамызт, амаӷи дареи еилассы, ибнакырц
егьагмызт, убысҟак игәыгәҭажьын, иара днықәганы дыргеижьҭеи нап амбацызшәа акәын ишыҟаз. Есышықәса уажәааныла еилиргон, махәҩак алаижьуазма, амаӷ акәым, ҳаскьынк аҵиаар иуазма, ршьапқәа зегьы баҳаны арҵәы риҭон, ицыр-цыруа ицқьаӡа, ишырҳәо еиԥш, ухәы нышьҭаҵаны иуфаратәы иҟан.
Сара абри еиԥш аԥсҭазаара цәгьа лахьынҵас изсоузеи, сыҩны ашә сылаԥшуа, аҩналара сақәиҭымкәа ала еиԥш ашәхымс сылагьежьуа сылагылоуп ҳәа ҽнак игәы дҭаҵәуа аҵла аҵаҟа дыштәаз, дизгәамҭаӡакәа хаҵа шәпа-жәпак, иԥаҵа ҩежьқәа иҿакнаҳаны агәашә дааҭыҵын, – еи уара, абрадиага, сбаҳчаҭра сзурыцкьарауазеи, узхарагьы уҿасымҵари, – иҳәан, дааидгылт.
Хызаҵәқәаны иқәшәан, игәаҵаӷара иналҟьаны ицазшәа, иԥсы мцо-имаауа дааҟарҵеит иаҳаз ажәақәа. Аарлаҳәа ихы ҩышьҭыхны днеиҿаԥшит иҩны аԥшәымара аанкыланы измаз ауаҩы. Уи акры иқәрахь днеихьан, аха илымҳа дуқәа ихы рыбжьазза, дӡыӷраԥшьӡа дыҟан, иԥаҵақәа реиԥш ихаԥыцқәагьы ҩежьӡа иҟан, илақәа ҭыҵны адәныҟа иқәтәазшәа, ихаззала иԥшуан… абри изыҳәан акәызма сзыхандеиуаз ҳәа Сократ ихы инҟьаны иҽидишьыларц ақәикын, деиханы дҩагылт, аха макьана исычҳалап, сцәа иҭамӡаша ҭасыгӡалап иҳәан, деиԥхьхәыцааны иҽааникылт.
– Иуасҳәаз умаҳаӡеи, уара? – уаҩыс дымшьаӡакәа акәын дышиацәажәоз.
– Исаҳаит… сақәшаҳаҭуп… исрыцқьоит… Сара сбаҳчааӡаҩуп, – иҳәеит Сократ ихаԥыцқәа еихарӷәӷәаны.
– Умгәахәы ада аҽак усҭо џьумшьан, уаҳама?
– Саҳау.. уу…еит… – аҭак ҟаиҵеит ашашәа еиԥш деилашәа-еилыҵуа. – Иааиҳәоз зегьы дрықәшаҳаҭхон, иашҭа дынҭаланы, ибаҳча дныҵыс-ааҵысны, иҩны днакәша-аакәшаны игәазхара абаразы.
Ибаҳчара данныҵала зегьы рыԥсы ҭаланы, ҳзааӡаз дааит ҳәа изгәыкуа иԥылошәа акәын ишибоз. Шәыԥсы ҭоума, шәаанханы шәыҟоума ҳәа ҵлашьапыцыԥхьаӡа дааҭгыланы инапқәа рыкәыршо, гәаныла драцәажәон.
Ианеиҭеиҳаз, ианеихеиҳаз… Итәӷәырԥссаны уахи-ҽни ишрызҳауаз, раԥхьа иаҿалоз ҽааныбзиала шәнеиааит ҳәа инапла иааҿыхны ихәыҷқәа агьама андирбоз игәалаиршәан, игәы
ҿыцхеит, изгәамҭаӡакәа дызҭагылаз аамҭа хьамҭа ааихашҭын, аҽа дунеик хааӡа днагәыланахалан даамҵанарсит, аха дук хара дазымгеит, иԥхӡаша здыз иқәаҵа, еибгоу ҵла заҵәыкгьы ыҟамкәа, ихыжәжәа-ҿыжәжәа, амаӷ рхысны, иҭынхадаха, инапыдаха аилҩаара ишаҿыз аниба. Уаҩы ишимбац игәы инархьит.
Сократ абаҳча рыцҳашьаны, дымтәаӡакәа аусура даҿын.
Ашьыбжьышьҭахь машьынак ааины агәашә иаадгылт, абжьы шаагаз еиԥш амаҵуҩы дыҩны днеин, агәашә ҟьаҟьаӡа иаалыртит… Победак цыҩ-цыҩуа ашҭа иааҭалан, аҩны аԥхьаҵәҟьа иааины иаагылт. Сократ ақәаҵа дахьыҵаз дырбарҭамызт, аха иара зегьы ккаӡа ибон.
Ашәқәа аатын, хҩык ахацәа ааҭыҵит. Урҭ еиԥшны еилаҳәан, реимаақәа ухы-уҿы рнубаауа аҟынӡа ицырцыруан, рцәамаҭәақәа убла хнакуан.
Сократ иҽмырҵысӡакәа дырзыԥшуан.
Ахҩыкгьы агәалаҟара рыман, имаҷымкәангьы ижәны ишыҟаз ҩашьомызт, иччон, рыбжьы рдуны, сара заҟа зжәыз… уара заҟа ужәыз ҳәа арыжәтә акәын излацәажәоз.
Урҭ амашьына ишааҭыҵыз еиԥш ахаҵа шәпа дырԥыланы аԥсшәа реиҳәеит.
– Саб, асасцәа ҳҭоуп, акыр уалаҟоума? – иҳәан, руаӡәык ҿааиҭит.
– Бзиала шәаабеит усасцәагьы уаргьы, иауазеи салаҟамкәа, сара есқьынагьы сыхиоуп, – иҳәеит.
– Саб, ари амилициа аиҳабы иоуп… егьи аусӡбарҭа ахантәаҩы иоуп, – ҳәа иаб иирдырит ицны иаақәаз.
Ааԥынра ианналагоз аамҭазы акәын, аха аҽны амра кәыркәа мза еиԥш ицаҳәцаҳәуа, даара ишоуран, насгьы ԥшак мҵысӡо иҟәыкыран, аҿаԥара уҩнакушәа.
Аҩныҵҟа аҵкыс адәныҟа атәара еиӷьыршьеит. Асасцәа леи-ҩеиуа ашҭа иахьынӡақәыз стол дуӡӡак еимакы-еиҿакны иаадәылырган, аҩны аӡахәа зқәыз амчындыр аҵаҟа инадыргылеит.
Сократ ишибаз еиԥш идырит, иабду ихаан аахыс асасдкылараз, арагәаԥшь иалхны иҟаҵаз рыстол ду, ҩажәаҩык рҟынӡа рҭыԥ змаз. Акыр шахыҵуазгьы иацы иҟарҵазшәа акәын ицырцыруа ишыҟаз.
Али-ԥси рыла идырхиеит, ҵҩа змам ачыс ықәрыжьит… Асасцәа шырзаауаз рдыруазҭгьы акәхап, рҽырхианы иҟазаарын.
– Аԥшәма уҭыԥ уахыбаамзааит, уҩнаҭа уагымхааит аханы утәа, нас ҳаргьы ҳҭыԥқәа ылаҳхуеит, – рҳәан, асасцәа рнапы ӡәӡәаны атәарахьы рхы андырха, аԥаҵаргьала астол аханы днадыртәеит.
«Аԥшәма аханы утәа» анырҳәа, Сократ изымычҳакәа аҵла ашьапаҿы ажьакца иаганы икажьыз аиха ду аашьҭиԥаан, уара уакәу, сара сакәу аԥшәма дызусҭоу усырбап, иҳәан, ихчаа ихагылаз ихы атыҟә аҟынӡа иналаршьшь, аҟабақ еиԥш еиҩжәа игарц игәы иааинаҭеит, аха имч днанагомызт, иҽеиқәикит.
Ирфон, иржәуан, икаркаруан, иҳарҳаруан, гәырҩа рымамызт, хьаа рымамызт, адунеи зегьы дара иртәушәа акәын рхы шымҩаԥыргоз.
Сократ рыбжьы ахьиаҳауаз изычҳауамызт, азҩа еиԥш ибаны дрыхәаԥшуан.
Зны қырҭшәала ицәажәон, аҽазны урысшәала. Сократ ақырҭшәа изҳәомызт, аха хар имаӡамкәа еиликаауан. Мчыла идырҵаз бызшәан. Аибашьра ҟалаанӡа қырҭуа заҵәыкгьы гәылас димамызт, ақалақь аҿгьы шамахамзар уи абызшәа уаҳауамызт, аха аӡхыҵра иаанагазшәа аибашьра ашьҭахь Аҟәа ақалақь дырҭәит. Сократ иааикәыршаны инхеит. Иабацәа, иабдуцәа раахыс ирыҵакны ирымаз адгьыл, иагьазымҵааит, иаразнак абжеиҳара ицәыргеит, иашҭа изҭамлеит, уаҳа акгьы рыгымхеит. Урҭ аҿыцынхацәа шаанагаз еиԥш, иаазгаз аиҳабыра ақәҵара рыдыркылт, Қырҭтәыла инхо дарбанзаалак ақырҭшәа иҵароуп, ихатәы бызшәахароуп, изҭахым ықәҵны ицааит ҳәа. Абри ашьҭахь усҳәарҭаки усбарҭаки рҿы акы уҭахны унеир, қырҭбызшәалада иуацәажәомызт… Ачаҵәҟьа ахьырҭиуаз, аҽа бызшәак уҳәар, ақырҭшәа ҵаны уаар иуаҳҭап ҳәа аҭиҩцәа гәааны ача уаадырхәомызт. Имҵар ишԥаҟаиҵоз Сократгьы.. Игәалаиршәон, уара, абырзен, ҳадгьыл аҿы унхарц уҭахызар, ҳбызшәа уҵароуп, ҳашәагьы уҳәалароуп ҳәа шаҟантә игәы ԥыржәахьаз.
– Сыҷкәынцәа, акы сшәазҵаауеит, – ифо, ижәуа иштәаз аԥшәма ԥаҵаргьала даацәажәеит.
– Ҳаузыӡырҩуеит, ҳаб, – раҵәцақәа нықәыргыланы ишҟа иԥшуа иаатәеит.
– Иныҵыҩ-ааҵыҩны ирҳәо иалагеит абырзенцәа дырхынҳәуеит ҳәа! Иашахарымашь? – Дрызҵааит «аԥшәма».
Аҭакс ирҳәарызеишь, исаҳарызеишь ҳәа игәы ҭыҵны ицо илымҳа кыдҵаны дырзыӡырҩуан Сократ.
– Ирҳәоит акәымзар, Акоммунист партиеи Асовет еиҳабыреи уи еиԥш иҟоу ақәҵара ҳәа акгьы шрыдрымкылац сдыруеит, – иҳәеит аусӡбарҭа аиҳабы.
– Рыбз ада рҿамшәааит… ихынҳәны иаауеит, рыҩнқәагьы дыргьежьуеит ҳәа, ақалақь уналалар, иҟам-ианым зҳәауа, – аԥшәма аусӡбарҭа аиҳабы иҟынтәи иаҳаз игәы ишахәаз убаратәы дааҟалан, иҽеимыртаӷа даатәеит.
Анаҩсан, акраамҭа уи азҵаара аӡәгьы далацәажәомызт. Ажәларқәа зегьы иреиӷьу ақырҭуа жәлари атәылақәа зегьы раҵкыс иԥшӡоу Қырҭтәылеи еигымзааит, еидныҳәалазааит ҳәа аныҳәаҿақәа уажәы-уажәы иааныркылон.
– Иаҳҳәап, зеиԥш ҟамло егьыҟам, абырзенцәа хынҳәны иаар, ҳаҩнқәа аагоит ҳәа иалагрушь? – иага иҳәаргьы, иага ижәыргьы ацгәы ашьаԥхыцқәа реиԥш игәы икыдхоз азҵаара ашҟа дмиасыр иуамызт аԥшәма. Гыртәыла дианы дшыцәаз, ашьжьымҭан данааԥш, уахажәааит ҳәа дааганы аԥшәымас дзырҭаз анхара ахааназ иимбацыз ицәыӡыр ҳәа дацәшәозҭгьы акәхап.
– Уи еиԥш ҟалашьа амаӡам. Ари адгьыл шьҭа ҳара иаҳтәуп, тәымуаҩык дааҳашьҭраны ҳаҟаӡам. Урҭ ахызгаз гаӡақәаз џьушьома? Закәанла акы узавамло иҟаҵоуп… абырзенцәа ахыҵны ианцоз мчыла рыҩнқәа рымырхыз џьушьома? Дара рхала ишырҭиз рнапала ирҩыз арзаҳалқәа еиқәҷаб ақалақь Совет аҟны ишьҭоуп. Аҭиреи аахәареи азин ыҟоуп. Иуҭиз усла уашьҭаларгьы архынҳәра ауӡом, – иҳәеит амилиица аиҳабы, илақәа цәыркшаԥаны нада-аада дыԥшуа. Ицәажәашьа злаҟаз ала аԥшәма игәы иҵхоз иаргьы ҭаха инамҭозҭгьы акәхап.
Сократ абарҭ ирҳәақәоз аниаҳа иааигәалашәеит данахыргоз аҽны «сықәҵны сцоит, сыҩны сҭиуеит» ҳәа арзаҳал шидырҩыз ақалақь Совет аусзуҩцәа. Азнык азы мап икит, имҩырц далагеит, аха уарзаҳал шьҭоуҵар – ҳара иузаҳҭиуеит, иаҭныҵуа ахә еиқәырҷаб иузынаҳҭиуеит, уахьнеиша уаннеилак уадрес ҳзааушьҭыр… акәымзар унхара-унҵыра, ахәыԥса, капеикылҵәак умоуӡакәа уаанхоит ҳәа агәра идыргеит. Акәҵәҟьаз џьишьеит… Уи ашьҭахь, абрагь-абрагь сыҟоуп, сынхара ахә сзаашәҭи ҳәа, дахганы дахьыҟаз аҭыԥ арбаны заҟантә ашәҟәы ҩны иааишьҭхьаз, аха ахә акәым, аҭакгьы имоуит. Абыржәоуп уи анеиликаа, усҟан ишилахәмаруаз, джьаны иҩны иҭиуазшәа ишидырҩыз. Имацара иакәым, иахыргаз зегьы ус рзыруит. Сыԥсы шҭоу знык иадамзаргьы сыҩны сақәиҭны, ашә аасыртуа сышԥазыҟамлари, еиҭаҳәашьак шԥасмоури ҳәа агәыӷра хәыҷы дызхьынҳаланы аџьаҳаным еиқәаҵәа дыҭганы даазгаз, атах ҳәа инаиҵаԥҵәаны, инеихабга, инеихахәаша, дныҵабга дцазшәа дааҟалан, имцаха игәы ҭыблааны иагеит амилициа еиҳабы ииҳәаз.
Алаҳәа еиқәаҵәа ашьапхыцқәа дрыбжьакны дышьҭԥаа даманы ицозшәа, акы иҵасны дагон, иҩны, иашҭа, ибаҳча, иқәаҵа дацәыхарахон… ила акгьы амбо иқәлашьцеит… дкамҳарц дызвагылаз аҵла инапқәа акәыршаны икын.. Иҽааникылт. Убри аамҭаз, ухәы аазгеит, лҳәан, амаҵуҩ ԥҳәыс асасцәа рцыфахақәа аалган, ала ахәы анарҭо еиԥш, иаԥхьа инышьҭалҵан, лышьҭахьҟа даахынҳәит.
Уи лыбжьы игәы ианықәҩы, иблахаҵ агьежьра иааҟәыҵын, алаҳәа еиқәаҵәа дызманы ицоз даунажьызшәа, ҩаԥхьа адгьыл «днықәгылт». Иаԥхьа ишьҭарҵаз ахәыцхақәа ракәым, ачашә ааганы ирҭаргьы иҿахьы иҩеигомызт. Убри аҟынӡа ргәаӷ игәы иҵачны иԥсы ҩеины ихәда иҵагылан.
Зцәа иазымкуа аҟынӡа арыжәтә зҽазҭахьаз уажәы-уажәы астол иахыҵны, абаҳчара иныҵаланы, рҽырданы иаахынҳәуан.
Амилициа аиҳабы дыбӷаӷо, иара иаҟара ишәпаз ҵлак ашьапы дадгыланы аҽырдара дшаҿыз, Сократ илаԥш дааҵашәан, дызусҭада ара ицәыҵагыланы иаҳзыӡырҩуа ҳәа дыҳәҳәеит.
– Уи уицәымшәан, брадиагоуп. Сбаҳча исыррыцқьоит, – иҳәеит аԥшәма.
– Саб, заҟантә иуасҳәахьоузеи, абрадиагацәа ҳашҭа иҭоумыжьлан ҳәа. Арҭ рыгәра злоугозеи, абыржәыҵәҟьа уиҵаҟьаны дыҭца, – иҳәеит иаб дизгәааны.
– Уаҳа ара дышәсырбарым, шәара шәусқәа ҟашәҵала, иҳәан, аб, астол даахыҵын, – уҭыҵны уца, аҽазны абрахь ухы сумырбан! – ҳәа дыԥхеиҵеит.
Наунагӡа ишьапы алихит иԥсы злаз, ԥсҭазаарас имаз иҩнра-игәара. Уи аҽны иҿыцәааит ихәышҭаара. Уаӷоу дзықәшәаша дақәшәеит. Игәы ишасыз еиԥш ихгьы иасит. «Хнықәыццышәаа ҳаигар, иукуада, иушьуада… Аҟьала, дҟьалоуп» ҳәа иҵаҟьаны агәашә дышҭырцаз ааигәалашәацыԥхьаӡа изыхгомызт, ихшыҩ дахыҵны дцо, уажәы-уажәы асԥычка амца аркуа ирцәо… иҟаиҵо ззыҟаиҵо иаргьы изымдыруа акалашәа дҟалеит. Дышнеи-шнеиуаз иҩны нықәыццышәаа абылра агәаԥхара ихы иҭагьежьуа иалагеит. Уахынла авокзал аҿы акәын дахьыԥхьоз, дмыцәаӡакәа дыштәаз иршон. Иҩызцәа аҟьалақәеи арыцҳақәеи хәлаанӡа иҳәаркьиуа еизыргоз арыцҳахә дрыцҳашьаны ирҭон, аха иҿахьы иҩеигомызт. Ихы иҭымҵуа иҭаз амца акәын.
…Ҵхыбжьон инахысхьан еиԥш (уахык аҵых каххаа, илашаӡа иҟан), мышқәак раԥхьа ала еиԥш иҵаҟьаны дызҭырцаз агәашә даадгылт. Ала заҵәык акәын дзыцәшәоз. Уи дабеит, аха имеишӡеит, бзиала уаабеит, аԥшәмаҵәҟьа уара уоуп ҳәа аҳәозшәа, иҵыхәаршәшәо иааидгылт. «Аԥшәмацәа» ргәы каршәны ицәан. Анкьа зны иҩны иара данақәиҭыз еиԥш дымшәа, дмырҳа агәашә аартны иашҭа дҭалт, ашәақь иҿакны дҭасыжьлом ҳәа аӡәы далагаргьы дизаанкыломызт, ила акы абомызт, илымҳа акы аҳауамызт, изқәикыз датәнатәхьан дгьыли жәҩани дрыбжьаӡомызт, заҟа ирласны изыҟаҵоз акәын хәыцырҭас имаз. Ҟьалак иаҳасаб ала «аԥшәма» дыкны аус аниируаз, аихатә уалырк азна агаз абаҳчаҭраҿы ишгылаз ибахьан. Дышиашаз днахагылан, ведрак имԥыхьашәан, азна ааҭигеит. Ала леишәа цәгьа, аԥшәма ҵыск ихыԥрааргьы сахьӡаны искуеит ҳәа иашьҭалоз, уажәы алымҳацәқәа ақәыжьны Сократ ишьҭан, иуҭаху ҟаҵа, сара суԥырхагахом ҳәа аҳәозшәа.
«Аԥшәма», ацәаӷь ахәда ҳәызба цагәыла ианԥырҟо еиԥш, ихәда абжьы гон.
Сократ сажәымҭа бзабаала исхызгоит, сыхшара ргәахәтәы иахьысыгӡоит ҳәа иԥхӡашала, уахгьы-ҽынгьы зыргылара даҿыз иҩны аҿҿаҳәа амца акны абылра иаҿын, агаз ақәҭәацыԥхьаӡа амцабз шьҭыҵуан. Иаакәыршаны амца анакы, «аԥшәмацәа» ааԥшын, ҳаӷеимшхара, арҵәаа ҳәа еибарҳәҳәо, ҵаҟатәи рымаҭәақәа раамҷыдарахаз акгьы рышәӡамкәа идәылҟьаны ицон. Ааигәа-сигәа инхоз, хәыҷи-дуи еизеит, аӡы ақәҭәаны иҳарцәоит ҳәа, аха ирылшоз. Идырцыхцыхцыԥхьаӡа еиҳагьы иаапкуан. Амца рцәаҩцәагьы кылҟьа иааит… Аха урҭгьы ирызмырцәеит, амцабз ахыбра иалҟьаны ажәҩан
иаҵасуа иҩеихьан. Убри аамҭаз амца кьоуқьад зҿыкәыршаны ибылуаз аҩны иалыҩны бжьы мӡанрак агара иалагеит.
Зегьы шьхынԥсылазшәа иаанхеит, абжьы игоз рзымбатәбарахеит, абылра иаҿыз аҩны рыла иамбо иаршанхеит.
«Џьанаҭ лашахь сцоит. Ацәымза асыркын, сымҩа каххаа иарлашоит…» ҳәа бжьык амцабз иалҟьаны иҭрыс-ҭрысуа ҵәҩанҵәыҟа ажәҩан ахь иҩеиуан, игәыҭшьааган, игәабжьыхган, ухәы-ужьы қақаӡа иаргылон… зны иҵәаа-ҵәаауан, аҽазны иӷызы-ӷызуан… Абас аҩны нықәыблаа ицаанӡа игон ауаҩы ибжьы. Ахыбра былны ианеилаҳа, абжьы агара иаҟәыҵит.
…Ианша ауаҩы дбылны далыргеит, ихиҿы абжада зегьы блын, «Аԥшәма» данааихагыла иаразнак дидырит, (мышқәак раԥхьа) абаҳча еилызхуаз «абрадиага» шиакәыз. Снапала аҟьала дааганы сыҩны шԥаисырбли иҳәан, игәы ԥжәеит, иԥаҵа хьыдышьшьқәа аҟҿыҳәа дрыцҳауа рыбжеиҳара хифааит изгәамҭаӡақәа.
…Мап, абас еиԥш ҟазҵаз… дшыбылуаз абри еиԥш зҳәаз дҟьалаӡам, деилкаатәуп, рҳәан, ихаҭара шьақәдыргылт.
Иахганы иҟаз абырзен дыбналаны дааны иҩны агаз ақәҭәаны иблит ҳәа анрылаҩ, наӡаӡа ҳара иаҳтәуп ҳәа наҟынтәи иааганы Бериа инирхаз қьаф алуаауа ишыҟаз, изтәу ааны уаха ҳарбылуоу, уаҵәуха ҳарбылуоу ҳәа ишәаны уахынла ҭынч иаҵаианы измыцәо, аршра еиԥш ирылалеит.
Дмитри иаб Сократ иҩны иҽалакны ихы шиблыз заҳаз Аҟәатәи иҩызак адырра ииҭан, Москвантәи дааны дцәырҟьа-цәырасуа, уажәы-уашьҭан даанкыланы дандырбаандаҩуа изымдыруа, аморг аҟны ишьҭаз иаб иԥсыбаҩ азы аҵарҭыша рыҭаны, маӡала идәылган, иабдуи иандуи ахьжыз анышәынҭраҿы днаган ҵхыбжьон агәазы анышә дамеидеит. (Акәыбаҵәҟьа дҭаҵаны дизымжит).
… Уи аахыс шықәсык ҵит, аамҭа аҽаԥсахит, аҵааршә ԥсасиит… аӡыҭра аҽазнакит, аԥҭа еиқәаҵәақәа ихыжьлаз ԥшаҟәандак рыҵасын, еимҟьара хәыҷқәак ааҟалан, амра ашәахәақәа рыбжьысны адгьыл аҟынӡа иааӡо иалагеит. Миллионҩыла ауаа гәнаҳақәа харада ахара зыдҵаны ӡра-ԥсра иахганы иҟаз, аџьамыӷәа цәгьеи, амагә шьхәеи, агәырҩа хьамҭеи ирцәынханы зыԥсы ахәага ҭаз, акгьы шышәхарамыз еилаҳкааит ҳәа џьаҳаным агәашә аартны иоурыжьыз, рцәеирыбаҩи еикәыршаны, итәар еиханы изымгыло рыҩнқәа рышҟа иаауаз реиԥш, абырзенцәагьы хынҳәны иаауан.
Ҩ-ӷәцәмаҟьак ракәзаргьы еидычаԥаланы заб дҭаҵаны ижра азин змоуз Дмитри уажәы амҩа дықәын, иаб ишықәс дахьӡаны инышәынҭраҿы ацәымза аиркырц, игәы иқәжьыз анышәгәал (усҟан ус ҟаимҵар ауамызт) ықәхны, анышә гәӡа ақәыԥсаны, агәы ылхны аџьар сахьа ахаиргыларц. Уи ала маҷӡак иадамхаргьы иаб иҿаԥхьа иуалԥшьа наигӡарц.
Адәыӷба ықәҳа ицон. Дмитри иажәабжь Наҳар игәаҵанынӡа инаганы дазыӡырҩуан. Уи ииҳәозгьы иаҳауан, аха аҽаџьарагьы илымҳа кыдын анаҩстәи адәыӷба аанҿасырҭаҿы исаҳарызеишь ҳәа. «Шәавҵҟала» шџьеишьоз, «Ҭеҭриҵҟала» ҳааины ҳгылоуп ҳәа абжьы геит. Наҳар дахьыԥшуаз идырит Хыԥсҭа аӡиасгьы ахьыӡ шахырхыз.
Гәдоуҭа иазааигәахо ианалага, адәыӷба дазымкуа, иԥсы иӷрамӡо далагеит. Гәдоуҭагьы ахьӡ рыԥсахзар, Аԥсынгьы ыҟам, сахьнеиуа избараны иҟоузеи ҳәа игәы ҭыҵны ицо, абжьы мыжда анбагои, иарбан ажәоу исаҳауа ҳәа дшыԥшыз, «Гәдоуҭа ақалақь ҳааит» ҳәа аниҳәа, иԥсы ааивигеит, анцәа иџьшьоуп макьана ҳ-Аԥсны агәы ҭыхны иахьырымгац иҳәан.
Гәдоуҭа еиқәхазар Ԥсырӡхагьы аанханы иҟазар ҟалап ҳәа агәыӷра иманы дшааиуаз «Ахали Аԥони» ҳааит, анаҩстәи «Санапиро» ҳәа уи ибжьы мыжда еиҭаагеит.
Абраҟа акәын Наҳар дылбаараны дахьыҟаз.
– Угәы каумыжьын. Уҽырӷәӷәа, иҟалаз ҟалеит… ицаз узырхынҳәуам… Лассы Аҟәа ҳаиқәшәоит. Абзиала, – иҳәан, Дмитри инапы рӷәӷәаны иаанкыло, адәыӷба дналбааит.
«Санапиро» ҳәа уажәы араҟа иаҳаз атәым хьӡы уаанӡа иаҳақәоз реиԥш игәы иаимырсӡеит. Уи ахьыӡ иаҳаижьҭеи акры ааҵуан. Красноиарск адгьыл аҵыхәан Хариузовка ҳәа иахьашьҭоу анцәа ицәымӷханы дақәшәизшәа, мра-шәахәа зҭамԥхаӡац, еиҟәжәаны иахьҵаауа… имзадоу, имрадоу, иеҵәадоу, атәым-итыша, ҳаӷоу саӷоу дахьнанагаша дбаандаҩнҵәаха дҭан усҟан. Зынӡа слахьынҵадахарыма, «знымзар-зны сеибганы сышԥазҭымҵри» ҳәа дкамыжькәа деибаркны дызманы иаауз агәыӷра есымшааира илыԥсаара иаҿын. Хара дазнамгаргьы ҟаларын… убри аамҭазы имԥсыша аџьма амаҵә азылаҟәуеит ҳәа шырҳәо еиԥш иҷкәын Баҭал иҟынтәи асалам шәҟәы имоузҭгьы… Жәохә шықәса (абра
даанагеижьҭеи) ажәҩан аԥшра зхашҭхьаз, амра лашара зымбацыз ӡынгьы ԥхынгьы анаҟә зхыжьлаз… иҷкәын исалам шәҟәы анааникыла ажәҩан агәы казказуа даҵаԥшызшәа амра лаша-лаша иқәыԥхазшәа ибо дааҟалеит. Дааныжьны ацара иаҿыз агәыӷра изыхынҳәит. Иԥсы зыҿҳәараз иҵеи заҵә изхара дибаанӡа агара дышгараз даанижьит. Асовет мчра уаӷоуп ҳәа ашьауӷа иқәҵаны дахыргеит. Уи амш, мшымыжданы ианизыҟалаз аҽны аахыс иҭаацәа ирлахьынҵахаз акымзарак издырамызт. Дырбаандаҩны иҩны ддәылган даныргоз, лассы уанымхынҳә, иудыруаз усзыхгом ҳәа Назира лгәи лылаӷырӡи еилаҵәо илҳәаз анааигәалашәалак имцаханы ицралон. Бхаҵа дытроцкиступ ҳәа ларгьы дахыргазар, сара сеиԥш? Ларгьы лагьерк аҟны аџьамыӷәа цәгьа ахгара даҿызар? Сыҷкәын хәҷы даныда абыда, дҭынхаданы даанхазар. Атроцкист диԥоуп ҳәа ишәаны аӡәгьы дидымкылакәа дҟьала-ԥалаха ддәықәзар?! Ихи иареи еиқәиҭны данааҟалалак абарҭ реиԥш ахәыцра бааԥсқәа иқәпапаны дыркуан, иҽриҭар ишьапы дықәгылаӡамшәа дықәырҟьон, аха дырҿагылан дықәԥон. Шаҟа ҵхы лацәеихьшь ҟамҵаӡакәа ахәыцра хьамҭақәеи иареи шеиҿагылаз иршахьаз? Аҵыхәтәан зынӡа игәы кыдгылаӡан дшыҟаз ауп иҷкәын иҟынтәи ашәҟә шиоуз. Уи абас иҩуан: «Саб, абыржәы ааигәоуп ушыҟоу ансаҳаз… Уи аахыс адунеи зегьы сара истәушәа сгәырӷьоит… Лассы абжьаратә школ салгоит. Уахгьы-ҽынгьы уаара сазыԥшуп.
Адәыӷба аниасуа аҩны сызтәом. Иаацыԥхьаӡа уаанаго џьысшьоит, «сыҩуа сцоит астанциа «Санапиро» ашҟа, уанааҭыҵуа суԥылоит» ҳәа.
Ажәакала, Шыцкәара «Санапиро» шахьӡырҵаз иҷкәын ишәҟә ианаҳәон. Уи азоуп уамашәа изимбазгьы уажәы ианиаҳа. Ԥсоу аахыс игәы бжьызххьоу атәым хьыӡқәа, шьҭа адәыӷба иаманы ицар здыруада ҳәа игәы еиқәҳәаланы «Санапиро» днылбааны ишьапы адгьыл инықәиргылаанӡа анаҩстәи аанҿасырҭа «Қвемо Ешери» ҳәа адәықәламҭаз, аҩнуҵҟа иҭаз ракәым адәахьы иҟазгьы идирҳарц иҭахызшәа ибжьы ҭцаны ҿааиҭит акондуктор. Наҳар ихаан имаҳаӡацыз «Қвемо Ешери» ҳәа аниаҳа, азныказы дзықәгылаз адгьыл наиҵабга ицазшәа дааҟалеит. Убри аамҭаз иара еиԥш «Санапиро» иҭыҵыз хаҵаки ԥҳәыски иахьа иааиднагалазшәа гәата-бӷата рҽеизааигәатәны еивагылан ишнеиуаз илаԥш иааҵашәан, абарҭ
абра ааигәа инхозар ҟалап… Баҭал дырдыруазаргьы ауеит, издыруада сгәы иахәаша акы сарҳәаргьы иҳәан дрыхьӡаны араатәқәоума ҳәа дрызҵааит.
Мап, ҳара аратәқәаӡам, Земо-Ешератәқәоуп ҳәа аҭак ҟарҵеит.
Иубаз еицәоу убеит ҳәа шырҳәо еиԥш, «Қвемо» шизымычҳауаз, «Земо Ешери» ҳәа аниаҳа изымбатәбарахеит.
Знык иадамхаргьы сыдгьыл гәакьа сшьапы нықәсыргыландаз, сылаԥш нахызгандаз ҳәа, ахәҷы иан дыгәхьааганы игәы даныҵало еиԥш иԥсадгьыл абара дазҿыгәҳәаауа дахьааиз иибахьаз акәӡамкәа атәым цәа ахарԥаны ианиба, дмааӡакәа уа дахьыҟаз тымитыша дынҭаԥсы дцар моу имамкәа дааҟалеит. Абасҟатәи гәаҟра баны, ихганы даауан, аха абыржәыҵәҟьа абра адәыӷба дахьааҭыҵыз дшыҟалаз еиԥш ахаан дҟамлацызт. Азнык азы убасҟак игәы канажьит, ишьамхқәа иҵаҟәало далагеит, аха убри аамҭаз… «Саб, адәыӷба аацыԥхьаӡа уаанаго џьысшьоит. Слымҳа кыдҵан абжьы сазыӡырҩуеит. Абжьы шаасаҳалак. агәырӷьара салагоит… сыҩуа, сыҩуа саԥылоит. Иҭыҵуа зегьы срыхәаԥшуеит. Ҳаибамдырӡакәа ҳаивысыр ҳәа сшәоит. Упатреҭ сџьыба иҭоуп, маӡала иҭганы сахәаԥшуеит. Уанысымбалак аҵәуара сакуа аҩныҟа схынҳәуеит.
«Игәнумган, уаншьа дукәхшоуп, уаб амҩа дықәуп, акырӡа ихароуп дахьыҟоу, иахьа дзымаазаргьы уаҵәы даауеит ҳәа саншьа сиргәыбзыӷуеит»… ҳәа тымитыша даныҟаз иҷкәын иҟынтәи иоуз ашәҟәы еиҭа анааигәалашәа ҩаԥхьа иханаршҭит иҩнуҵҟа зегьы нанарҳәы-аанарҳәит. Дины дынкашәазар аахыс зҵәуабжь ада зажәак имаҳаӡакәа изызҳаз иҷкәын, саб уаама ҳәа ибжьы гәыкӡа иаҳазшәа дҟалеит. Уажәраанӡа дырцәыхьамҭахазшәа иҵаҟәало иалагаз ишьамхқәа ааӷәӷәахан адгьыл дықәмыргылаӡакәа даашьҭырԥаан дхагалан «Хәадаԥшӡа» ҳәа изышьҭаз ахыҵырҭа днықәдыргылт.
Ахәада уахьыныхшәоз аҿаҟьа ашьапаҿы дынхон Баҭал аныда абыда данаанха ашьҭахь зыкәа дҭаршәны, акала ихы даламырԥшӡакәа дзааӡаз Наҳар иабхәында. Ахьатә кәасқьа амрагыларахь аҿы рханы, инықәԥраа ицарашәа, раԥхьаӡа ианибаз еиԥш иԥшӡаӡа ишгылац игылан. Ашҭа цқьаӡа, ашьац иаҵәа кашьшьы сааҟәымҵӡакәа сҭаԥшландаз уҳәарын, абарҭқәа аниба Наҳар дызлаз ахәыцра даалҵын аҽахәыцрак даамҵарсны хараӡа дагеит… «Абри аҩнаҿы диит… абри ашҭаҿы ауп раԥхьатәи лшьаҽақәа ахьеихылгаз»… Ибла даахгылт Назира. Игәалашәеит раԥхьатәи реиқәшәара. Ацигар бӷьыц аҟара иҵаӷахахьаз, митә зхызгахьаз, гәырҩамзар гәырӷьа зҭамло зышә акырц иаҿыз игәы аатит… Аҩыџьагьы усҟан иаркы-ирцә ҳәа иҟан, иара Москва аҵара иҵон. Лара абжьаратә школ даналгаз ашықәс азы акәын, лаб иашьа (Дал инхоз) иԥҳа хаҵа дцон. Назира дҭацаҩызан, Наҳар дҭацагаҩын, дмаҟаран. Аҭаца лҭаацәа ачара лзуны хаҵа дрышьҭуан.
Аҭацаагацәа агәгәаҳәа ашҭа иааҭалан, иҽыжәҵны ианааилагыла, аҷкәынцәа ссирқәа аӡә дубар аӡә духашҭрын, (алыԥшаалыхқәа ракәын усҟан ҭацаагара ирышьҭуаз) аҭыԥантәи аҭыԥҳацәа рыгәқәа хыҭ-хыҭуа асоф иқәгыланы рзыԥшра иалагеит.
Аӡә лымацара даагарц ҳмааӡеит ҳара ҳәа аҭацагацәа алаф рылыхуа ишгылаз, ҳаӡӷабцәа шәабаҟоу, артәара иаамҭоуп, ҳасасцәа рнапқәа дшәырӡәӡәа ҳәа ибжьы аагеит аилыргаҩ. Уи акәхеит, аӡӷабцәа еибарыҩны асоф иналбаан, ргәыгәымқәа шьҭԥааны, еивасны анапырӡәӡәара иалагеит. Наҳар инапы изырӡәӡәаз иҭабуп ҳәа леиҳәарц ихы ҩышьҭыхны даныналҿаԥш, ииҳәо дақәымшәо дшанханы даанхеит. Иаԥхьа игылаз аԥҳәызба алашарбага еиԥш ибла хылкит, агәыкреи аԥшӡареи дыкны дыргон. Наҳар амхалдыз дакызшәа данаанха, лхы дҩахан днеиҿаԥшын ччаԥшьык арахәыц аҟара ипаӡа, аҽӡаны аӡәы ибар ҳәа ишәозшәа лқьышә ԥшқақәа ырԥшӡо ирықәсны ицеит. Уи ашьҭахь иакәымк ҟалҵазшәа дыԥхашьаны лхы агарҭа лмоуа лышьҭахьҟа днахынҳәит.
Наҳар дызхыԥшылоз лыбла гәыҭбаақәа дҭәицхан дрыхшәалан ҵа змаӡам аӡыжь еиԥш дынҵаакәкәала дрыман ицазшәа ибеит.
Итәеит. Зегьы дыртәеит. Иаргьы дтәеит, аха ҿиҭуамызт, акрифомызт. Унапы заумыркуазеи… узызхәыцуазеи… акыр ухьуама ҳәа иҩызцәа иазҵаауан, аха иарҳәоз иаҳаӡомызт. Ила ааихмырсыӷьӡакәа ашьаԥа аҵаларҭахь дыԥшуан. Аҳәсахәыҷқәа еивагьежьуа амаҵ зуаз ианыҵалоз, ианыҵыҵуаз, зегьы илаԥш рхигон, аха лара дибомызт.
Сыла сажьама, уи леиԥш дыҟаӡамкәа дыҟазшәа збазар ҳәа ихы агәра изымго, арахь игәы дҭымҵуа дшыҟаз, длаша-лашо ашьаԥа дааҵалеит. Игәы ныҭгәырӷьааит, ашьаԥа зегьы
ыҵырлашаауа дааиуан. Иара дитәны дицәыӡны дшыҟаз, ишҟа дхынҳәызшәа акәын игәы ҭыԥаны ицо дышлыхәаԥшуаз. Ларгьы аӡә дылцәыӡны дыԥшаауа дишьҭазшәа акәын лаашьа шыҟаз. Еибаԥшаауаз агәқәа анеиқәшәа инеилаҵәа ицеит. Аха араҟа ажәа мчыдан… агәқәа еибырҳәо ҳәашьа амаӡамызт… Иааигәа дааихьан деиҭеицәыӡит, ашәаҳәареи акәашареи ианалага. Ачараҿы акәын усҟантәи аамҭазы аԥҳәызбеи арԥызбеи ахьеибадыруаз, иахьгәаԥхеибашьоз. Аҭацаагацәа ҷкәынцәеи аҭыԥантәи аӡӷабцәеи еидыҽырбало икәашон. Наҳар лара дшааибалак еиԥш аишәа дахыԥан лыцкәашара иҽазыҟаҵан дгылан. Акыраамҭа дибомызт. Уаҳа дсымбаӡаришь ҳәа игәы лызхьаауа дшыҟаз ҩаԥхьа дшаҵәы-шаҵәуа дааҵалеит. Наҳар ибзианы дшыкәашоз здыруаз иҩызцәа заҟантә иҳәазеи укәаша, ҳарԥшӡа ҳәа, аха ҽмырҳа ҟаҵаны дышгылаз уажәы зныктәи лҿаԥшрала игәы мҵарсны изгоз даниба, ашьабсҭа еиԥш дласӡа аишәа днахыԥан дкәашо даақәлеит, ларгьы иара иакәызшәа дыззыԥшыз, Наҳар ицкәашара игәаԥхара зманы игылаз днарылҵәраан лӡара еихышәашәо, дкаԥха-каҷҷо данаақәла Наҳар игәы ҭгәырӷьааит, ишьамхы иҵԥрааит, ишьапқәа адгьыл иқәимыркьысӡошәа улаԥш рыхьӡомызт дшьацәхыртәны дахьлывагьежьуаз. Анцәа еизишазшәа акәын аҩыџьагьы еинааланы еиқәшәаны ишеицыкәашоз. Ачара-уаа сасгьы аԥшәымагьы лассаамҭа акәашара иаҟәымҵындаз ҳәа ирыхәаԥшуан убасҟак ихнахит урҭ рыкәашара… Аброуп. Абри аҽны ауп Наҳари Назиреи рыбзиабара аниз. Иит, аха анҵыра амоуит, ргәы арҭәыха иахьырмыгӡеит, иршьит. Наҳар игәалашәара хараӡа дагон. «Сангьы сааӡара дахьырмыгзеит» ҳәа Баҭал изиҩыз ашәҟәы ибла иаахгылан шьҭахьҟа дамырхынҳәызҭгьы «иани иаби ицәдырӡит», аҽаџьоукы драаӡеит (мап урҭ аҽауааӡам, ҭынхацәоуп аха, зегьы акоуп иани иаби ракәӡам). Ибызшәа ицәдырӡит, тәым бызшәала аҵара идырҵоит. Дзакәхазеи? Илҵызеи? Ибызшәа изымдыруазар? Иашоуп, ашәҟәы ҳбызшәала иҩуп, аха ианшьа иакәзар изызҩыз? Тәым бызшәала сацәажәара далагар? Сара исҳәо иара изеилымкаауа, иара ииҳәо сара исзеилымкаауа ҳаидхалар, иахьа уажәраанӡа исхызгахьоу амыҟәмабарақәа зегьы схазыршҭуа трагедиахоит уи сара сзы». Жәохә-жәаф шықәса раахыс збара даргәаҟуаз, знымзар-зны ҳашԥеинымиари ҳәа агәыӷра имаз… дкамыжькәа абраанӡа даазгаз… «Хәадаԥшӡа»
дахьынхыҵыз инаимпыҵышша ицазшәа, иԥсҭазара хьамҭа алу дуқәа реиԥш иқәӷәӷәаны дзеиҭамҵуа анаара даҿанакызшәа дышгылаз, аҩны иандәылҵуазгьы изгәамҭеит, хәыҷла-дула ишынҭаацәаз еибарыҩны ашҭа иҭибаҳәаны ишҟа рҿаархеит. «Дааит… Дааит…» – ҳәа еибаргәырӷьо рбыжьқәа аниаҳа, ацәа далҵызшәа ихәыцра хьамҭақәа даарылҵит.
Хәыҷи-дуи иԥыларц ишҟа иаауаз рахьтәи иабхәында заҵәык иоуп иидырыз. Ԥшьҩык аҷкәынцәа еиҟара-еиҟараны еибарыҩны амарда иаҿалан ишҩеиуаз аниба, сыҷкәын руа дарбанхари ҳәа илақәа шаҟь-шаҟьо дрылаԥшуан. Ирылихра диздырамызт, рызегь еиԥшушәа акәын ишибоз. Изааигәахо ианалага аӡәы днарыԥҟьан ашьабсҭа еиԥш дласӡа, амарда иара изы иҟьаҟьароушәа, дынкаԥа-аакаԥо иҿанааиха абри иакәзар ҟалап ҳәа илаԥш идхаланы дизыԥшуан. Дкахәхәа, арԥыс наӡа-ааӡа зизумҳәарыз, ихахәы хьыԥштәыла ашьыҵәрақәа уажәы-уажәы иҿаԥсоз ааидкылан шьҭахьҟа иршәуан. Наҳар абри аниба игәы ҭрысит, иара данқәыԥшызгьы абасҵәҟьа акәын ихахәи иареи «ишырзеибауаз». «Саб, уҷкәын соуп. Иахьа адәыӷба уанааҭыҵуа суԥыларц шԥасҭахыз. Саҭоумҵан, самхацәеит» ҳәа ихәда дахьынҳалан игәыдкылара далагеит. Наҳар иҷкәыни иареи реиқәшәара еиԥшҵәҟьа игәы шьҭнахит, ихатәы бызшәала иҵкьаӡа дахьиацәажәаз. Иаҳхылҵуа аԥсышәала иахьынӡацәажәо ҳбызшәа ԥсӡом. Ҳбызшәа аныҟала ҳмилаҭгьы ҟалоит. Ҳмилаҭ ахьынӡаҟоу ҳаԥсадгьылгьы ҟалоит ҳәа игәы ҿыцхан иҷкәын инапқәа икәыршан дигәыдыҳәҳәалан дгылан акыраамҭаӡа.
