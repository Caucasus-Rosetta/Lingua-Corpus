Уԥсадгьыл уахызбаауа дыҟанаҵ асаҭыԥ еималом.
Ажьырныҳәа ауха ақәацәҩнқәа рхыб нылҳәҳәо иауыз асду, жәынгьы-ҿангьы зҭагылазаашьа ҭынчмыз ауаа ԥыҭраамҭак еиқәышьшьы иҟанаҵеит. Амшын иӡыхнагоз атәымуаа рҿагылара, ашьханхыҵынтәи иаалоз ақәылаҩцәа, аҭыԥантәи арҳәрақәа, аидысларақәа, аибашьрақәа шьҭарнахыс уаҳа иҟамларашәа, аӡынра ианынӷыҵала нахыс иахьабалак еиԥхьбеит. Амшын аԥшаҳәаҿы ишьҭаз Ҟалӷьҭа ду арха дгьылқәа ирықәынхоз ауааԥсыра рҽыԥхьаркызшәа, уаҟа дамраҵас иҟәызгаӡа еиҳа иҭынчран, аха агаҿахь аасҭа ашьхаҟа асы ашьҭагылара акырӡа ишдузгьы, уахь ԥсҭазаарак ахәангаа шыҟаз убаратәы уаҟа инхоз еиҳа лассы-лассы еиқәшәалон. Асду иазыҩнамкыз ашәҩақәа рышьаҵаны, ршьамаҟа, рыԥсаса, руахьад уҳәа аӡынра цәгьа иацәырхьчаразы аӡәи-аӡәи еицхыраауан, аграпарақәа ҟаҵаны рырахәқәа арҩашқәа рахь илбаарцон, асеиԥш аӡынра цәгьақәа аныҟалалоз ашьха цәаҩа иашьцылахьаз рыдам здам иакәымзар, ари аҩыза асду анаулоз аӷыҵсра даараӡа иуадаҩын.
Аамҭагьы ҿҳәарак-ҿҳәарак амазшәа зны-зынла аамҭала ианааҭынчхалак, ахацәа ркәалӡмаҭәақәеи рабџьармаҭәақәеи ныԥхьакны иршәырҵалоз аҩнытә рыкәмызцәа шәҵатәқәа, аџьмацәа иалхыз ахамқәа хыхь инақәҵаны, аҵыҭәа, мамзаргьы абҭәаԥха зҭарҵоз ражәцәеимаақәа амесқалԥадқәа нахаргыланы икәакәыцакәуа рыԥхӡашала ахандеира иналагон, иаалырҟьаны қәылаҩык днарылакьакьаанӡа. Иразҟны еибашьрак ианымиакәа ианаанхалоз ашықәсан аши ахәыӡи рызхара аадрыхуан, аӡынраз заанаҵ идырҩоз ашәхақәеи ирҵаауаз ажьҵаақәеи рнаҩсангьы рыдгьыл иамаз абна барақьаҭ иабзоураны, Ажәеиԥшьаа илԥхала ашәарах
жьгьы хазы ирыдыргалон. Шамахамзар ашьхымӡагәара зегьы ирыман, цхала иҭәыз асаранџь жәпақәа, еизыркуаз ашәархцәақәа уҳәа агаҿахь икылганы аџьырмыкьаҿ ирҭиуан, урҭ абжеиҳан абџьари аџьыкахыши ирыҭнырԥсахлон. Ацгәы ахыб ишықәу ашьха ицон ҳәа аназырҳәоз аамҭаз, Аԥсны ладеи-ҩадеи геи-шьхеи зегьы ҭырҭәааны инхоз аԥсуаа еилых рымамкәа иаӡәыкны ишааиуаз абырзенқәа рышьҭахь ус аурымқәа аакылсны ианырҭатәа, ижәларшьҭрақәаны аҽеиҟәыҭхарахь, аҽеҩшарахь икылыргеит, аԥсуа жәлар еихша-еихшаны аҳра маҷқәа анырзаԥырҵа нахыс. Аҟәыӷацәа анааидтәалалоз ргәы иаланы еибырҳәалон, еидгыларак ҳамамкәа ас ҳҿынаҳхар аԥхьаҟа ҳажәлар иӡуа ракәхоит, иахьанӡа ҳаиқәырханы ҳаазгаз ҳабацәа гәашақәагьы усҟан хыла адамра иаҳарсуеит ҳәа еснагь гәалас иҟаҵаны. Еиҳараӡак ишәарҭан ирбоз, хазхазы еихарц иаҿыз аҳцәа рыбжьара ицәырҵыз агәреибамгареи агәеизынхарақәеи ирыхҟьаны знызынла аиҿаххрақәа рҟынӡа иахьнеибацоз акәын, ҵабыргны аҳцәа зегьы еиԥшымызт, аха зыжәлар ирыхӡыӡаауаз аӡә даацәырҵыргьы аурымқәа иаразнак уи иҭыԥ днықәырҵон, нас уи ихаҭыԥан дара рхы иадырыхәашаз даҽаӡә дыԥшааны днахадаргылон, абасеиԥш ауаа рзы иҭынчмыз аамҭақәа еснагь ҟыҟҿыҟ агымкәа акакала ииасуан.
Ашықәсқәа аҩнахыцԥхьаӡа ирацәаҩхо иалагеит аурымқәа рыдгылаҩцәагьы, урҭ рҵмыҳәҳәарахра иалачоз ауаа реинҟьаҩцәа ирыхҟьаны ашьоурақәагьы еиҳа иҿыкхо иалагеит, уи аҵыхәала нас зыҽзырҭбаауаз агәаӷ иахеибырҟьаны еимшьҭрала рҽеидкыланы аҵыхәтәан ишнибарҵәара инеидтәалон. Ашьажә баауам, иԥсуам ҳәа шырҳәо еиԥш, егьа аамҭа бжьысыргьы аиӷарара рхыԥсаауамызт, зшьа ззымузгьы дхаҵоуп ҳәа дрымшьартә аҟынӡа инеихьан. Аурымқәа ракәзар, ажәлар зырбыжкуа алеишәацәгьақәа рылгатәуп, урҭ аҳрақәа ирԥырхагоуп ҳәа ҽыҵгас иҟаҵаны, ахацәа бара-барақәа ҳәа изхәаԥшуаз рылԥшааны тәыс рыҟаҵараз амҩақәа рзаанартуан.
Аурымқәа ааны аԥшәмара анааныркыла нахыс аԥсуаа ртәыла иамымҵәоз арыцҳарақәа ирҭагыла ишааиуаз, убри асду анауз ашықәс азын иҟалаз аӡынра бааԥсы агәаҟрақәа зегьы ннакыларашәа иаалырҟьаны ашьхатәыла зегьы аамҭалатәи ҭынчрак ҟәызгаӡа ладагьы-ҩадагьы инаханартәеит. Ус ишааиуаз аӡынра агәҿыӷьымҭа ианааҭагыла амшқәгьы еизҳауа рҿынархеит, асоурақәагьы акырӡа еихсыӷьит, даҽа ԥыҭрак ашьҭахь аҳауа иҵагьы аԥхарра анааҵала еиқәыцәашь ишьҭаз асгьы кыр илаҟәит, аха макьанагьы уахынла еимаҷыҩны ишҵаац иҵаауан, аамҭала иналаршә-ааларшәны ҽынла иаашәшьыргьы сык млеикәа иаахнагон. Аҳауа абас аҽеиҭакуа ишааиуаз, ус амшқәа неихыкканы икаххаа аҿынанаха, инханы иҟаз асы баша ишьҭан акәымзар шьҭа ӡынроуп ҳәа азуҳәартә иҟамызт.
Ус аамҭа ааԥынрахь ахы шархазҵәҟьа аҳаскьынҿа ԥшқарахӡа, адгьыл зегьы аҽахьыгӡаны иаҵәа ԥшшәыла иааинышәшәылеит, ицәҳәыҟьантазӡа иҟаз ашәаԥыџьаԥгьы аԥхарра анрыс, рымахәқәа рҿы ипатҟәыр-патҟәырӡа аларҭақәа аапатын, илыргаз абыӷь хәыҷқәа иаразнакала мшызҳа ирызҳауа рҿынархеит, убри аламҭалаз ахәажәқәеи абжьынҵәқәеи ашәҭра иахьаҿыз рыфҩы хаа абна иахьыҵачыз уԥынҵа иҭасуа иҟалахьан. Аԥхарра шырбазҵәҟьа ицәырҵыз раԥхьатәи аԥырԥалыкьқәа ирцәыӡыз акы еимдаауа иашьҭазшәа, анаара инықәтәа-аақәтәо, нас уаҟа иргәамԥхазшәа инықәԥрааны рхы ахьынахаз хазхазы еиԥырҵны рҿынархон, ааԥынра ҿыц иалагәырӷьахәхәа еидҽырбалоз аԥсаатәгьы уи аамҭаз рыҭрақәа рыҟаҵара рҽазыркхьан. Амш бзиақәа зауыз ашьхыцқәа ракәзар, урҭгьы тәамҩахә рымамкәа амати аагараҳәа ицоиаауа мацара русура алашыҩкымҭаҵәҟьа иааҭагылт.
Анхацәа рзыҳәангьы аҳауа гәазырҳагаха ианыҟаз убарҭ амшқәа руаказ, бџьарла еибыҭаз гәыԥҩык ахацәа рҽеидкыланы, агаҿахь рхы рханы есааира ааскьара иаҿын, ахәларагьы шьҭа рацәак агмызт, аха еицқәаз џьаргьы имҩахымҵкәа анкьа зны аурымқәа иаанрыжьхьаз Аҵәаԥшьратәи абааш шьҭа акыр рҽаадырхалахьан. Ҟәараш (Кәдры) аарцә ала Наа ақыҭа акалҭ ахьышьҭаз азааигәа Аҵәаԥшьра ҳәа иахьашьҭаз аҭыԥаҿ зхаҭара ҳаракыз, абаӷцәламса аиԥшҵәҟьа итыруа анышәаԥшь ҟаԥшь хазына шамаз аурымқәа ишаагәарҭазҵәҟьа, иаразнак анышәаԥшь ҵхра нап аларкит, иҟазақәаз аԥсуаагьы аусуцәа инарылацаланы анышәаԥшьҵхра иазкны ирымеижьҭеи шьҭа акрааҵуан, уижьҭеи ҩышәҟа шықәса уеизгьы еиҵамызт. Макьанагьы уаҟа ирӡуаз анышәаԥшьлыхқәа: аирыӡқәа, аҳаԥшьақәа, адыргьлақәа, аҟәбарқәа, аԥшьырҳақәа, аԥҳалқәа, асаарақәа, ахраҿақәа, аҩнхыбгақәа, егьырҭ акыцлыхқәа уҳәа аҭираз ӷбала Урымтәылаҟа еиԥш егьырҭ атәылақәа рахь
гьы идәықәырҵон. Заҟа шықәса ахыҵуаз уажәшьҭа аӡәгьы изымдыруазаргьы, аха аурымқәа анааз аламҭалаз ауп Ҟәараш ахықәан ахаҳәбаашгьы андыргылаз ҳәа уажәыгьы ирҳәон, уа ааигәасигәа инхоз ауаа.
Анышәаԥшьҵхра иаҿыз аԥсуаа биԥарала ишаҩнахуаз еиԥш, аурымқәагьы аҩнахуан, аха анышәаԥшьлыхҟаҵара еиԥхьамтәацкәа иааиуан, иаԥсахуаз аҟазацәа рхаҭыԥан инагылон даҽа џьоукы, убас мацара ашықәсқәа шиасуаз ус Рым аимпериа аҩнуҵҟа аполитикатә уадаҩрақәа ирымҽхаркуа ианалага нахыс анышәаԥшьҵхрагьы есааира ихьысҳахо аҿынанахеит, ус-ус аҵыхәтәан зынӡа аусура анаангыла, аурымқәа шьҭа ирзаԥсамшәа рбазар акәхап, ашьҭахь абаашгьы ааныжьны иаԥырҵит. Убри абааш уажәы абрагьцәеи ӡырҳәааи ҽыԥхьакырҭас ирымоуп ҳәагьы рҳәалон ааигәасигәа инхоз ауаа, аха уи ахьынӡаиашаз аӡәгьы еилкааҵәҟьаны имамызт. Абыржәы убри абааш аҿаԥхьа ҩажәаҩык раҟара бџьарла еибыҭаз хацәақәак еидгыланы, амца зхыҳәҳәылаз рыблақәа гәаԥсахеибакрыла иҭәны рылаԥшқәа Наа ақыҭа аганахь ирханы иааҟәымҵӡакәа аԥшра иаҿын, убри аамҭаз џьара акы ишаргәамҵуаз аҟара убаратәы иахьгылаз игәаҭеиуа жәақәак еибырымҳәозар егьыс рацәак ацәажәара рҽадырцалацәомызт. Амш ахәларахь ишнеихьазгьы рҭыԥ иахымҵкәа џьоукы ирзыԥшуижьҭеи кыр шааҵуаз убаратәы, шьҭа уи маҷкгьы иаарныԥшуама ҳәа рзуҳәаратәы ганкахьы мацара иахьԥшыц иԥшуан. Аӡыҳәҭа мацарала амҩа иқәыз анҭ ахацәагьы шьҭа ирзааигәахарцгьы рацәак рыгмызт, убри аамҭаз арсынтәи уи аганахь ихарахаԥшуа ишгылаз ус руаӡәык урҭ илаԥш ишааҵашәазҵәҟьа ибжьы наиргеит.
– Абар иахьаауа!
– Арҭ дара роуп! – иҳәеит дҽаӡәгьы .
– Дара ракәымкәа нас уаҳа иаарыдаз зышәгәахәуа! – иааирҵабыргит зегь раԥхьа игәазҭаз.
– Аҳы, арԥарацәа! Шьҭа шәнеицхырааны абааш аҩнуҵҟа мцак неиқәышәҵа! – зызблак змамкәа сахҭан еиқәаҵәакала иҿаҳәаз, шықәсылагьы зегьы иреиҳабыз алашә хаҵак ибжьы наиргеит убри аамҭаз.
– Баҭаҟәа, ухаҵкы, уажәыҵәҟьа еиқәаҳҵоит! – иҳәан, арԥыск уи аамҭаз днарылҵны иҿынаихеит.
Ус рацәак мырҵыкәа иззыԥшыз ахацәагьы аарыдгылт. Рнапқәа ааимыхны аԥсшәа анеибырҳәа ашьҭахь еиҳабыла-еиҵбыла еибарԥшны, нас рызегьы еиманы абааш иныҩналт.
– Зхы шьарда ннаҵыша, Баҭаҟәа, сшалагаша сыздыруам, аха изхароугьы изхарамгьы Анцәа ду ибоит! – амца иакәшаны рызегьы еикәыӷӷа ианааилатәа илаԥш нархыго зегь раԥхьа ацәажәара ахы наиркит Қьаламаҭ зыхьӡыз ахаҵа. – Агәнаҳа ҟазҵоугьы мышкы зны дахьирхәуеит, ижәдыруаз! Ауаҩы ибла ааԥшуанаҵы дгәыӷлароуп, егьыс акы ааҟалацԥхьаӡа агәкажьра аҭахым, избанзар иахьа амчра змоу уаҵәы ихаҭа ҳазшаз ихы лаирхар ҟалоит… Аиаша шәҭахызар, зегь зхароу ҳаҳцәеи урҭ ирыдҳәалақәои роуп, дара зегьы аурымқәа рҳәатәы хаҵаны зжьы иалҵыз рыжәлар цәгьасы иҟарҵеит, аха агәнаҳа иаҵалаз хара изгом!
Иҭбааҭыцәӡа изыҩнатәаз ахаҳәуада рацәак мырҵыкәа иҟәандаха, ԥхарра хәыҷык ҩнашьшьы иааҟалеит. Агәгәаҳәа еиқәыз амца шьҭа иаарылсыртә ианрыншы, убри аамҭаз ԥыҭҩык инаскьа-ааскьаны рқыдсаҟәқәа еиҭанарықәтәеит, илахҿыхмыз рыблақәа уарлашәарла инеихәарԥшуа, гәҭынчымрак ишакыз аҟарагьы рхырҿқәа ирныубаало. Иззеиқәшәаз аус алацәажәарахь ииасаанӡа ажәеи-ажәеи еихҳәаало итәанаҵы ирҭааз ачеџьыка рыздырхиеит, мҩаныфас ирымаз ашәрҩа, ажьҵаа, амгьал, аџьымшьхқәа уҳәа, аишәа усгьы иҟамызт азы дасу ирзеихшаны иахьтәаз инаддыркит. Ҳаҭархәыхәла иааргаз акаҷыҷҩы ахмаҷырқәа рыла акык-ҩбак рҟынӡагьы ааимырдеит, аха адәысакара иқәхаз еиԥш рацәак раҳаидеи ыҟамкәа, арыжәтәгьы ргәалаҟазаара азышьҭымхкәа еиқәышьшьы ишеилатәаз аҵыхәтәан Баҭаҟәа игәы иамузшәа ус ибжьы наиргеит.
– Иахьада рыцҳарак шәанымиацшәа, ишәыхьзеи абаақәа! Ҳаргьы шәара ҳшәеиӷьу џьышәшьоума, шәҭагылазаашьоуп ҳарҭгьы иҳамоу! Аҵмыҳәҳәарахқәа иахьабалак иҟоуп, аӡәы даԥыругар уи ихаҭыԥан аурымқәа уаҵәы еицәоу даҽаӡәы дыԥшааны днықәдыргылоит! Ари зегьы еицаадыруа акоуп!
– Иашоуп! Иашоуп! – иҳәан, ирҭааз хаҵак убри аамҭаз гәырҩаччаԥшьла дааԥышәарччашәа ибжьы наиргеит. – Қәылаҩык дҳақәланы еибашьрак ҳаниазҭгьы уи аҽак иамусын, аха ԥсымҭәрыла
еснагь зыблақәа млашьуа аурымқәа рсаҳәҭыр Ҟазлаҭ иԥа Соуфадан аҳарам еиԥш иҟоу ауаа аӡәаӡәала аҭаацәарақәа ахьықәырго алаҿымҭкәа ианбанӡаҳачҳари? Урҭ аурымқәа рышәшьыра рҽыҵакны ҳажәлар ԥсадақәа цәгьала ирызныҟәоит, рхы ианааҭашәо еимырҵәоит, иршьуеит, ирҭиуеит, зегь ҳаиԥшытәны иаарҭаху ҳалагӡо иааиуеит, ҳара ҳакәзар арахь мчы ҳамам!
Уи ахаҵа уаҳа ацәажәара игәы амыҳәо убриала иажәа анааҿахиҵәа, ари ажәабжь дара рзы иҿыцызшәа иаалырҟьаны ираҳаз зегьы еилаӡыӷәӡа иааҟанаҵеит. Убри аамҭаз рызегьы гәырҩак-гәырҩак иахәаҽуа, дасу ргәанала хәыцра хьанҭак иаланахаланы, ԥыҭраамҭакгьы еиқәышьшьы итәан.
– Аиаша ҟарҵоит мсымаа! – Адагәа ашьхантәи иааз хаҵак ус аҭынчра ааилеигеит. – Аиашаҵәҟьа шәҭахызар ҳаиҵкысгьы аидгылара рымоуп, уи азын уаарыҵашьыцыртәгьы иҟоуп. Аурымқәа рҳәатәы ахаангьы иацымныҟәац. Ишәгәаламшәои ҵыԥхцәа аҳ дырхадыргыларц аурымқәа анрызнеи иқәцаны ишкарцаз! Уи ашьҭахь ақьырсиан дин шәыдышәкылароуп ҳәа ауаҩы данырзынарышьҭ, уигьы иҵаҟьаны дыԥхадырсит. Имшәо дарбану, аурымқәа мсымаа ианырмыхәаӡа аҵыхәтәан рҽааныркылашәа рҽыҟарҵеит, аха аԥхьаҟа ишыҟалаша ҳазшаз иоуп издыруа.
– Уи ҵабыргуп! – ицәажәаз ахаҵа днаиқәшаҳаҭхеит наатәык. Нас иажәа инациҵеит итәаз илаԥш нархыга-аархыго. – Шәара агаҿауаа аурымқәа шәыҽрышәҭаӡеит ҳәа, убри азоуп мсымаа еснагь изҳаҽԥнырҳәо! Уазхәыцыр, убасҵәҟьоуп ишыҟоугьы. Ҳаалаган аурымқәа рбызшәа ҳҵеит, рҵасқәа шьҭызхқәаз ҳҟалеит, ҳаӡӷабцәа заҳҭахьоугьы маҷума! Ақьырсианра ҳәа иҳаларгалаз рдингьы, абзыԥқәа рзаагӡа издызкылахьоу ҳрацәаҩхеит! Уи аларҵәара иахылҿиаахьоу аурымқәа ацәымшәакәа, издызымкылацгьы мчыла икагәаны иахьырнаҭша иашьҭоуп!
– Ех, сабиц! – убри аамҭаз хаҵак игәаҵанӡа даақәыԥсычҳаны ацәажәара дналагеит. – Абас жәынгьы-ҿангьы ҳгәаҟларц азоума Анцәа ду ауаа адгьылқәа анырзишоз ихазы иалихыз абри адгьылаҿ ҳанхарц ҳамҭас изҳаиҭаз! Анаџьалбеит, абри ҳара ҭынч ҳанхартә-ҳанҵыртә ҳанбаҟалари ҳәа ижәдыруеи! Аа?
– Аҟыбаӡыба згым ҳадгьыл ҳахырҟьаны ауми иахьагьы ҳзахыршьаауа! Аҽакала сеилышәкаар сҭахым, аха аиаша шәҭахызар убри ҳчеџьыка ауп ҳазқәыӡуагьы, – ааҩсшәа итәаз аҽаӡәы иаԥхьа ицәажәаз иажәа харҭәаауа уи инаициҳәеит.
Ҩаԥхьа даҽа ԥыҭраамҭак иааҭынчрахеит. Амца иахәлажьыз амҿқәа аҿҿаҳәа абылра иахьаҿыз апҟаҩ-апҟаҩҳәа ахәышҭаара аҽҳәатҟәацра иаҿын, убри аамҭаз знызынлагьы алҩа нҩначны инырхатәалон, аха ахышә ҭацәқәа рҟынтәи аԥша бжьҟьаны аӡыҳәҭа аҟынтәи ианааҩнаслак, аԥхьа иныҩнаргьыжьны нас наҟ-ааҟгьы иҩкылҳәаны имҵԥаа адәахьы иагон. Аицәажәара иаҿыз алҩа иацәыхьначарц аҭахызшәа уи аԥшаҩнас ааҟәымҵӡакәа, убас мацара убри иаҿын.
– Анцәа ду дзықәшәиша аурымқәа ҳажәлар рықәгара иаҿуижьҭеи оумажә ҵуеит, иаанызкылашагь уаҩ дыҟам! – иҳәан, Баҭаҟәа иса наиҵыргәашәа ус ибжьы наиргеит. – Ас ҳашцо ҳцалар, мышкы зны ҳадгьыл зынӡа ҳаныӡааргьы ҟалоит, аха аԥсра иацәшәаз абзацәа ахьыржуаз днанагеит ҳәа ҳаԥшны ҳамтәакәа ҳаргьы ҳнапы ҳҟьалароуп, ҳаиқәхарц ҳҭахызар! Аицгылара ҳалшар, усҟан ҳаԥсцәа рыԥсы ҭынчзарц рынаурқәагьы адамрақәа ирҭыҵны иҳавагылоит иҳацхраарц!
– Абзиара ианиаша, Баҭаҟәа! –  убри аамҭаз ибжьы нарганы дааччеит Қьаламаҭ. – Шаҟа имарианы иуҳәазеи иқәҳцап ҳәа! Арҭ ахлаҳәадақәа риааишьак амазҭгьы ҳабацәа уажәы аԥхьагьы иқәрымцахьазаарыз!
– Мап, Қьаламаҭ! – уи дзақәшаҳаҭымхеит Баҭаҟәа. – Урҭ ирылымшаз шьҭа ҳара иҳалҳаршароуп, мамзар иахьа иины игароу аԥшқацәа нас урҭ, урҭ, урҭ рыхшарагьы еснагьы ҳара ҳазҭагылоу аҩыза аамҭа иахаанхоит. Атәра ҳаҿыԥсаар аҵкыс иара ҳадԥсылар еиӷьуп ҳәа сазхәыцуеит сыхәҭаахьала. Аурымқәа шыжәбо ҳажәлар рыҭиреи раахәареи макьанагьы ргәы азмырҭәыц, ҳара ҳакәзар ԥшьаала урҭ рҿыԥсаара ҳаҿуп, аха имгәыӷкәа иԥсхьада, ажәлар рымч абахәгьы арбгоит рҳәоит, мышкы зны ҳадгьыл ҳажәлар рхала иахаанханы ицқьахап ҳәа сгәыӷуеит!
– Мшәан, еибаҳҳәо ҳара ҳзы иҿыцушәа асҟак ахҳәаара азнауеи убри ҳгәы кыдзыргылахьоу акәзар, уиаҵкыс ҳаззеиқәшәаз аус алацәажәарахь шәиас! – ажәеи ажәеи еихызҳәаалоз убри аамҭаз днарыбжьалан реицәажәара аҵакы ааиԥсахит Ҭархана.
– Иашоуп, иашоуп, баша аамҭа аагарым! – рҳәан, ԥыҭҩык уи
инақәшаҳаҭхеит.
– Ҳацхыраара иаҳәаз Аҭланбақь ҳаузыӡырҩуеит! – иҳәеит Баҭаҟәа, излацәажәоз аанкылара абас аӡәы ианбеиҳәари ҳәа дыԥшызшәа.
– Ҳшақәшәыргәыӷыз еиԥш ҳашәзааит! – абас ацәажәара ахы наиркит макьана зыбжьы нарганы имцәажәацыз, ажьыҩ ҟаза ҳәа Наа еицырдыруаз Елмырза иԥа Аҭланбақь. – Иаҳзынашәыцҳаз аҵабыргра алазар, ҳшәықәгәыӷны ауп ҳшааз! Зхы шьарда ннаҵыша, Баҭаҟәа, аиашаз даара шәыцхыраара ҳҭахны ҳаҟоуп! Ҳаргәыӷны ҳанаажәгах, шьҭа мап ҳцәышәкып ҳәа сыҟам!
– Аԥсынҵры ду зауша, Аҭланбақь, иууазеи шәҳақәымгәыӷыртә! Шәҳақәымгәыӷыр ҟалашьа амоума! Ашьхауаа агаҿауаа ҳәа џьоукы-џьоукы ишыҟарҵо еиԥш еилаҳхуа ҳалагар, усҟан ахааназгьы хақәиҭрак ацәаара ҳбарангьы ҳаҟам! Насгьы еилаҳхуа еилаҳҵо ҳәа иҳамада, ҳаԥсраны ҳаҟазар, зегь ахьԥсуа ҳаицыԥсыроуп! – иҳәеит Баҭаҟәа, ицәажәашьа днацралашәа.
– Баҭаҟәа ишузаасыцҳаз еиԥш, зысаӡ цәгьоу ауаҩ ԥанда, амҵақьақьаҩ Соуфадан иҟаиҵалакгьы згәаӷ имаз, ӷәӷәала еснагь дзыцәшәоз Сафран иԥа Сасран иҭаацәагьы иаргьы Мармал абааҿы (Аӡҩыбжьа ақыҭан иҟоу ажәытәӡатәи абааш) иганы иҭеикит, – иажәа инациҵеит Аҭланбақь. – Ҳара ҳганахь қәыларак аныҟалоз аамҭаз зегь ҳаидызкылоз, иҳаԥхьагылаз Сасран лассы ихы дақәиҭаҳамтәыр, уаҵәы иҭаацәагьы иаргьы амшын ихырҵар ҟалоит! Аҟәарҭ еиԥш абааш иахатәоу ауаҩы мыцқар Емилио Метулл иаҵкысгьы згәаӷ сымоу, убри атәымааӡахла иааӡоу Соуфадан агьангьаш иоуп! Уи аӡәк зынӡа ҳахәда дықәтәарц ақәикит. Ҳаргьы анилаҿаҳамҭӡа ҳицәшәоз џьишьазар акәхап, даазқәылаз зынӡа иҽирбабаӡеит, аха ахаҳә уршыргьы иԥжәоит рҳәоит, иазхоуп дахьынӡаҳачҳахьоу! Абыржәнатә данаԥырҳамга, нас уаҵәы даҽа ҭаацәарак рхырҵәара иҽазикуеит!
Аҭланбақь иҵагьы иҳәарц иҭахын, аха иаалырҟьаны игәы аныԥжәаӡа инапы наҟьаны иажәа ааникылт, лакҭа лашьцала итәаз дрылаԥшуа. Изыӡырҩуазгьы уи аамҭаз хәыцрак иаланахаланы зегьы еиқәхаԥс аҽҳәа иҽҳәаԥшуан, аха уи ииҳәаз акгьы ахырымҳәааӡоушәа аниба, макьана зажәа рылазымҵацыз ӡырҳәаа иркьарыз Заурым ибжьы днаҵаӷәӷәашәа ус иҳәеит:
– Избан акгьы захышәымҳәаауа? Баҭаҟәа залаҿумҭуеи Аҭланбақь иҳадигало, уи азын уаргьы угәаанагара ҳаҳар ҳҭахуп!
– Мап, Заурым! – иҳәан, Баҭаҟәа ихы дааҩаханы еибгаз изблак ала азнаказ итәаз днарылаԥшын, нас амца ахьеиқәыз ахь излаԥшык нарханы иажәа инациҵеит. – Сасран иҭаацәеи иареи еиқәшәырхарц шәҭахыҵәҟьазар, иахьа-уаҵәы ҳәа иахымгакәа абааш иақәлатәуп. Уи аурымқәа рыхшыҩ иахнахыргьы ҟалоит, аха убасала ирдырааит ҳшырцәымшәо, ҳрыцәшәарангьы ҳшыҟам. Аӡы цәыкәбаргьы ахаҳә кылнаҵәоит рҳәоит, ҳалакьакьара шамуа еиҭах идырбатәуп. Абааш ианбақәлатәу ҳәа хаҭала шәсазҵаауазар, аҭак шәысҭоит уаха иахыгатәым ҳәа. Иаху рыцәаԥсымҭа иақәршәаны, ашырԥаз ампыҵахалара ҳақәманшәалап ҳәагьы сгәыӷуеит.
Баҭаҟәа ирабжьигаз убри аамҭаз зегьы ргәы ишахәаз убаратәы илахҿыхӡа иааҟанаҵеит, аха аӡәгьы уи акы ахымҳәаакәа рҽанааныркыла ҩаԥхьа ҳамҭакы иааҭынчрахеит.
– Абааш ахь анеирҭа-ааирҭақәа шыҟоу, заҟаҩы аху, ахьчара ахьынӡарӷәӷәоу ҳәа акры еилкааны ишәымоума?.. Аҭланбақь уоуп изысҳәо? – шьҭа ажәауаара иара итәызшәа аҭынчра ааилаганы дҵааит иаатәеижьҭеи макьана ажәак зымҳәацыз Сааиҭ.
– Сааиҭхеит, аԥхьа иҭымҵаакәа ашәарҭа шәаҿаҳажьуама! –  иаразнак иаазгәеиҭеит Аҭланбақь. – Сасран иҭаацәеи иареи кны ианырга ҳгәы ҳамыртәакәа иаразнак абааш аҭаԥшыхәра ҳцеит, аха ҳхала ҳамч ақәхомызт азы акгьы ҳҽазымкыкәа ҳхынҳәит!
– Удинаныс ишаасоуҳәара! – иҳәан, Баҭаҟәа дԥышәарччо аҵыхәтәан Аҭланбақь иажәа ааникылт. – Абас иныжьтәым аус шәанақәшәа, избан шәҳаблаҿ ишәывагылаша ахацәа змаҷхаз?
– Аиаша уасҳәап, ашьҭаӷьача Соуфадан ицәшәоит зегьы, рхы иларгалар рҭахымхеит! Ус сҳәеит ҳәа иҳацхрааша шԥаҟам, аха ҳарҭ еибадырны иҟоу ахацәа ҳаизибархап сгәахәын, зегьыҵәҟьа адырра раҳамҭеит, мсымаа рахьгьы уаҩ даҳмышьҭит, – аҽԥныҳәа хьаршшо аҭак ныҟаиҵеит Аҭланбақь.
Убри аамҭаз иныҵак-ааҵыкны ацәажәабжьқәа аагеит, аха нас аӡәы иааникылазшәа рыбжьқәа ааиқәтәан, дырҩегьых иааҭынчрахеит.
– Баҭаҟәа ухаҵашьа зеиԥшроу здыруа рацәаҩуп, – аӡәгьы акгьы анимҳәаӡа ҩаԥхьа ибжьы наиргеит Аҭланбақь. – Сафран иҭынхацәа аԥхьа инаргыланы ҳара еицқәоу зегьы ҳуҳәоит абааш ақәлараз аиҿкаара ухахьы иугарц. Амшынаҿ ақәыларақәа рԥышәа шумоу аадыруеит, абыржәгьы ҳурманшәалап ҳәагьы ҳуқәгәыӷуеит.
Баҭаҟәа убри аамҭазҵәҟьа ашырҳәа ихы ҩышьҭԥааны Аҭланбақь днаиҿаԥшит, нас итәазгьы илаԥш нархигеит, аха идырҵаз акгьы ахымҳәаакәа иҟаиҵаз аҿымҭрала идеилиркааит уи дшақәшаҳаҭыз.
– Сара издыруан мап шаҳцәыумкуаз! Ишԥасҳәари, абри ҳагәҭакы ҳақәҿиа-иҳақәымҿиа заанаҵ ҭабуп ҳәа уаҳҳәоит, Баҭаҟәа! – иҳәеит Аҭланбақь, рус шьҭа иахьыманшәалахоз аҵыхәала ашьҭахь уи акыр даарлахҿыхын. – Уажәшьҭа зегьы уҳәатәаҿы ҳаҟоуп, иҳадуҵо ҳазыԥшуп!
– Ишәдысҵо убри ауп, – иҳәан, Баҭаҟәа уаҳа аамҭа мгакәа иара убра иштәаз иаразнак аҵаҳәарақәа риҭарц иҽыназикит. – Иҳақәҿианы ҳҟалозар, иаԥсацәазаргьы иаурымқәазаргьы абааш иаху аҳәсеи ахәыҷқәеи шәрыламкьысын. Соуфадан амацқар дыкны даагоит ҳәа шәаламган, насгьы абааш ақәлара арҳәра иазкызшәа иҟалароуп, усҟан Соуфадан иҭахара зыхҟьаз ҳәа иҭынхацәагьы гәҩарас ишьҭырхрым…
Ашьҭахь абааш ампыҵахалара шеиҿкаатәыз алацәажәарахь ииасит. Ишыҟарҵашаз акырынтә ишәа-иза аҵыхәтәан зегьы еиқәышаҭханы акы ианазкылс, нас рацәак еидымхалакәа аҟәашнкылара ахьыҟарҵаз уи абааш ааныжьны, уантәи ишиашаз Мармал абаа шыҟаз инеибарҵысны рҿынархеит.
Усҟантәи аамҭаз бџьар ӷәӷәас иԥхьаӡаз ахыци ахәымпали, наҟ-ааҟгьы зҿы цҳафыруа ахәыц еиҩызҵәоз аса хьанҭақәеи, аибашьыгатә еихақәеи, абҩатә саԥарқәеи, аҟамақәеи аҳәызбақәеи рыла рҽеибыҭаны амҩа иқәлаз ахацәа, шьҭа абааш рҽадырхаларц рацәак рыгмызт. Кәыдры аӡиас аҳәҭала астәи иахьԥшуаз митәык бжьамшәа ирбоз, иласкьацыԥхьаӡа нахьхьи амшынгә еиқәаҵәаӡа аҵх лашьца идәысакароушәа, шьҭа иалырбаартә аҟынӡа иазааигәахахьан.
Дгәашгәаҭеиуа зегь раԥхьа игылаз Баҭаҟәа ихы ҩышьҭыхны уажәыуажәы ажәҩан днаҵаԥшлон, ӷбала амшын данхыз уахынла аӷбамҩа зырманшәалоз: Еҵәышҭ, Мышәцәырҟацараа, Цашьаҟа, Шаԥсыхәԥҳа, Џьаӷҭала, Џьоумышьҭраа, Салҭашьаҟараа уҳәа еибарлацәҟәуа илбааԥшуаз аеҵәақәа акры зныкымкәаны илаԥш шырхигахьазгьы иубаратәы иҟан, амшын данхызгьы даныӡхыҵлакгьы уахынла ажәҩан аҵаԥшра шьцылараны ишҵигахьаз аҟара. Ажәытәӡа аахыс ари адгьыл еимакны ӡәырҩы атәымуаа зықәнибарҵәахьаз, аха усеиԥш ахаангьы иҟамлацызшәа акәын уахатәи аҵх ҭынч, ацәа иалаз ажәлар ргәыӷрақәа зегьы ишшаркаанӡа ҳәа иаҵаҵәахны ишакыз.
Ааԥын мшқәа рзы агаҿа инаркны ашьхақәа ршьапы аҟынӡа, уажәааны анаҟә ахатәалара адыруан, уи ашьац аагага ҳәагьы иашьҭан, ҵабыргны анаҟә мшқәа шаҟа ирацәахоз аҟара аҳаскьынҿа лассы иарҵысуан, аха уи мыцхәгьы анхацәа иргәаԥхацәомызт ашәырҵлақәеи аӡахәеи ирзеицәоуп, иарҩоит ҳәа азхаҵаны. Иахьагьы шырԥызӡа иқәчраны ишыҟаз убаратәы ашарахь еихо ианалага, иҿыхьшәашәааӡа адгьыл ахатәалара аҽаазнакит. Ханҩажәаҩык раҟара зҽеидкыланы амҩа иқәыз ахацәа саӷламқәа уи анаҟә еиҳагьы ирзеиӷьын, аха шаҟа ихәарҭаз аҟара даҽа ганкахьалагьы ирԥырхагахаргьы алшон, убри заанаҵ иазхәыцызгьы ҟалеит.
Гәкаҳарак змыхьыцыз, акы иацәымшәацыз, зажәагьы ахааназ иахьымхәыцыз, ахаҵа нага ҳәа еицырдыруаз иакәын Баҭаҟәа. Уажәы зегь раԥхьа дгыланы дахьнеиуаз знызынла дааҭгыланы акы нарыҵаиҳәон, убри аамҭаз ахақәгәыӷра иманы дахьырбоз азгьы, анаҟә акәым шьҭа амҟәыл каҳаргьы уажәшьҭа шьҭахьҟа дшыхнымҳәуаз ахьырдыруаз азы ихыԥша игәырӷәӷәаганы акәын ишырзыҟаз.
Аԥҳал хәшьыр икамҳартә амзаҿа ажәҩан ахь агәы ҩарханы излаҟаз ала, ари амзагьы амш бзиа ишатәхоз гәазҭахьаз ргәы иахәон, аха лаҵарамза шыҟалашаз макьана уаҩы издыруамызт. Аҵх ықәҳа ацара иаҿын, ирбоз амзаҿагьы шьҭа ирызгәамҭартә иаалырҟьаны анаҟә иналаӡит. Мыцхәы иҳаракымкәа иҟаз абаагәара иаласаз ахаҳәҟәарчқәа руак аханы, уи аухагьы аԥшыхәцәа ықәгыланы иҟарулуан, насгьы абыржәааны анаҟә анхатәалоз акәын урҭ еиҳарак агәҭынчымзаара ӷәӷәала ианроуаз, избанзар агәыларатәи абаахкырақәа рҟынтәи егьырҭ аҟарулцәеи дареи асеиԥш акгьы анубарҭамыз шәарҭарак ааҟалар дырганы еибадырбалоз алашарақәа рбарҭахомызт. Ҽынла акәызҭгьы усҟан амцақәа еиқәҵаны алҩаҵәқәа рыла еибадыруан, нас уантәи акакала егьырҭ абаахкырақәа рҿгьы шәгәышәҽаныз ҳәа еигәныҩҩны мацара геи-шьхеи зегьы еибадырбон, убри аҟнытә анаҟә анхатәалоз аамҭаз рыгәҽанызаара акыр идырӷәӷәон.
Абаагәара аҩнуҵҟа абжьааԥны еиԥш уахагьы ҭынчроуп, иахугьы рыгәқәа каршәны иҭахәхәа ицәоуп. Ааигәа иҟоу аҳаблақәа рҟынтәи знызынла лашбжьқәак аҵх иналаҩлоит ада уаҳа џьара бжьык уаҳауамызт, аҵхгьы ҟәызгаӡа бжьык ахылымҵӡо ԥшьаала ашара азцара иаҿын. Аҟарулцәа лацәааихьшь ҟамҵа иахьылаҩеиуа уажәыуажәы иааҭгыланы аҵх лашьца иналаӡырҩлоит, ргәырҽанны анаҟә жәпа иалԥшны ахара иԥшуеит, аха иаакәыршаны иахьабалак ҿаҳа-ҿымҭроуп, аҵх ҟәызгагьы цасҳәан уахак ашара иахыццакуам. Аҵыхәтәан зҽеиҭнызыԥсахлаз аҟарулцәагьы ргәы ҭынчшәа иҟоуп, насгьы уеизгьыуеизгьы ари абааш шәарҭа дук иҭамгылеижьҭеи акрааҵуан, аха аҟарулцәа реиҳабы измааноу издыруам, уахак цасҳәан игәы дартәомызт, иаалырҟьаны шәарҭак ҟаларашәа цәалашәара бааԥсык уажәыуажәы даашьҭнахлон, убри аҟнытә аамҭааамҭала аҟарулцәа дрылсны игәеиҭон, знызынлагьы дааҭгыланы илымҳа кыдҵа дааӡырҩлон, ариабжьарак есышьыжь инеиԥынкыланы анаҟә ахьыхчылоз азынгьы уи аамҭаз игәаԥхо ҳәагьы дыҟамызт.
Ақәылара зҽазырхианы иҟаз ахацәа хгәыԥкны рҽеихшаны, абаагәара азааигәа инатәеит, рацәакгьы аԥшра рықәымшәакәа ус ацәылашара аҽанаазнакуаз иақәыршәаны ишеибырҳәахьаз еиԥш, аамҭакала еибадырны еицдәықәлеит. Маӡала аҟарулцәа аӡәаӡәала иаԥырганы абаагәара ихыҵны ишааҭалазҵәҟьа дук аамырҵыкәа асақәа реиҿакшабжьқәа алашьцара иналыҩҩит, убри аамҭаз аиқәҿыҭбыжьқәагьы рацәахеит, уи инақәырццакны абжьыцәгьақәа еиҳагьы акыр иаашьҭыит. Згәы рҭынч иҟаз аурымқәа ашәарҭа ацәцашьа иақәымшәо, зҽеилаҳәаны иаадәылҟьоз иҟалаз еилыркаанӡа аҟыт аархыҵуамызт. Аԥхьа-аԥхьаҵәҟьа рҽеиҿкаашәа рҽыҟаҵаны ирықәлаз инарҿагылт, даара акыр иқәибакшеит, ашьҭахь напышьашәалагьы рыхәдацәақәа ҵибакааны, амардуанқәа ирҿеибагәаны, абжьысырҭақәа ирыбжьеибагәаны аибарԥсра иахьаҿыз, аурымқәа зегьы рхы аадыдмыршьыр ада ԥсыхәажәлагә рымамкәа зынӡа рыҽдырцәгьеит, аха ргәырҽынӡамкәа ирықәлаз ирҿагыланы егьа рҽырҟьазаргьы риааишьак рзаҭомызт, аҵыхәтәан акгьы шрылдмыршоз аҟарагьы аарбарҭахеит.
Абасала адәахьы анибарҵәара ианаҿыз аамҭаз зыԥҳәыс лышьҭахь зҽадҵаны иҭахәхәа ицәаз Соуфадан игоз абжьыцәгьақәа анимаҳаӡа, иԥҳәыс дӡырҩуа дахьиаз лгәы иамукәа днаицәхасит. Ԥаса ахәхәа дҿырҳасуа дшалҵуаз еиԥш акәымкәаны уахак ԥхыӡ шанак далазшәа «ыҳ» наирган, убри аамҭаз дцәырҳаны даахықәтәалт, убасҟан дахьааӡырҩыз бжьыцәгьақәак илымҳа иааҭасуеит, адәахьы ҽеирак шыҟамыз аҟарагьы гәҩарас иааҟаиҵоит. Убри аамҭаз ашырҳәа ицәарҭа днылԥаны ажәжәаҳәа дыццакны иҽеилеиҳәонаҵы иԥҳәысгьы дналабжьашәа иун, нас ихаҿы еснагь икыдыргыланы имаз аса иманы дындәылҟьеит, аха иара убраҵәҟьа иааиҿаҳаит иԥсцәаҳаны изыҟалаз хацәақәак.
– Ари иара иоуп! – иҳәеит руаӡәык.
– Наҟ шәилга! – иҳәеит аҩбатәи.
Уи аамҭаз Соуфадан амбатә илшарашәа аса дааҩаханы днарҿалт, аха амҩанҵаха иамраӡакәа еицқәаз руаӡәык зҿынаирхаз иабџьар цҳафыр иаразнак днышьҭанакит. Деизҟьа иҽааиҵыхны дшынкаҳазҵәҟьа иԥсы шоуижьыз анырба, нас уи инаихыҵны рҿынархеит, иахьыҩнамԥшыцыз егьырҭ ауадақәагьы еимырдаразы…
Ариабжьарк гәыӷырҭада иҟаз Сасран иҭаацәеи иареи ахьхәыҵакыз ԥшааны рхы ианаақәиҭыртә, аханатәаахысгьы агәыԥшқара шиламызгьы убасҟан иаалырҟьаны илабжышқәа аахаҟәҟәалт,
еиқәырхаҩцәа аарыдгыланы рықәныҳәара ианалага. Убри аламҭалаз аидысларақәа шеиқәтәара еиқәтәахьан, ақәылаҩцәа аҵыхәтәыншәа даара инашәа-аашәеит, аха иршьқәаз рыда уаҳа уаҩ дырԥыхьамшәеит, ирымбакәа зыԥсы рцәызгақәаз уеизгьы ршьамхы рҽарганы ибналахьан.
Убри аҽны абри ауаҩ абра дызбап ҳәа Баҭаҟәа дшыҟамыз, аҳшьҭра еиуаз Аслангьери иԥа Аҭлаԥсыҟәеи иареи машәыршәа абааш аҩнуҵҟа иааиҿаҳаит, уи арԥыс дизымдыркәа убри аамҭаз деихса дықәиҵарцгьы аԥсык ааигхеит. Иҽырҭынчны игылашьа злаҟал ала Аҭлаԥсыҟәа иҟәынҳәалаз аса зынӡагьы инапы шаимыркьысыз, иқәылақәаз рҿагыларагьы иҽшазимкыз аҟара убаратәы иҟан, насгьы Баҭаҟәа усеиԥш игәы аназҩа ашьҭахь ҽырхықәымҵала днаиазҵааит.
– Ааи, ишубо ишәықәымҿиеит, аха исзеилымкааит абааш ахьчара уҽзазумкыз? Издыруада анхацәа ррыцҳара еилкааны уҽнукылазар? Аурымқәа рсаҳәҭырцәас шәҽыҟаҵаны шәрышьҭаҳәакьуа уеизгьы шәрыцуп, аха рыхьчара анаҭаху аамҭаз шәхы рцәыԥхьашәкуеит, абасоума раҳаҭыр шыжәбо? –  лафла ибжьы нарганы аҵыхәтәан дагьааччеит Баҭаҟәа.
– Иудыруазар, даараӡа сгәы снархьит исаҽԥнуҳәаз! Даҽаӡәызҭгьы аҽакала сиацәажәон, аха сара сазусҭоу цқьа сеилкааны сахьумам азын гәыбӷан усҭом, исычҳагәышьап!
– Аҳшьҭра еиуоу ауаҩы мдыршьас имоуи, еиӷьу еицәоу дыҟамкәа зегь шәеиԥшызар? Аҳцәа ҳәа ҳазхәаԥшуа рыжәлар рыхьчозароуп, аха уи ахаҭыԥан икагәаны рыҭиреи раахәареи ауп ибзиараны ирԥхьаӡо! Ари шьҭа зычҳара амуа акоуп!
– Уххьзгеит, уиашам, зынӡаскгьы уиашам!
– Избан, уара урҭ узлареиӷьу ҳәа акыр уалаҟоума? Даба ицәыргеишь, усеиԥш ухы злаурқьиаша умазар!
– Ҳара еснагь ҳҭазырхо хыда иҟаҳҵо ақәыларақәа роуп! Еилыскаар сҭахуп, абааш шәақәланы аурымқәа шәгәаӷ дшәыркырц зышәҭаххаз? Иқәылаз шәабатәиқәоу? Имаӡамзар шәеилыскаар сҭахын!
Баҭаҟәа ихыиҿы злаҭаҳәҳәаз ахҭырԥа убри аамҭаз иааихыхны, лакҭа џьбарала Аҭлаԥсыҟәа илаԥш наидирхалт. Амшынҳәа шшала иршашны аҭӡывара иавҵаркьакьаз ацәашьы убри аамҭаз алашьцара иалаԥаҭԥаҭуа иахьыргәыдԥхалоз аҩыџьагьы бзиа еиҿаԥшыртә еибабон, аха Аҭлаԥсыҟәа дизымдрит иаԥхьа игылаз ахаҵа дазусҭаз, иагьааџьеишьеит зызблак змамыз ауаҩы уахынла дқәылартә агәаӷьра изҭазеи ҳәагьы.
– Ҳазусцәахарыда угәанала? –  иҳәеит Баҭаҟәа, аҵыхәтәан еиҭахгьы ҽхырчча ааҟаиҵан. – Уеизгьы амшын нырцәынтәи ҳмааит ишубо. Сара судырырц уҭахызар, Баҭаҟәа сыхьӡуп! Џьаракар иуаҳахьазар ари ахьӡ?
Баҭаҟәа абас анааиҳәа, ҵабыргны Аҭлаԥсыҟәа иахьада дшимбацызгьы иаԥхьа игылаз убасҟан аҟаԥыҳәа дидырит дзацәажәоз алашә, аӡырҳәҩы цәгьа ҳәа зыхьӡ рҳәоны иаҳахьаз шиакәыз.
– Аурымқәа баны инымхо Аслангьери иԥа Аҭлаԥсыҟәа ҳәа акәын уӡбахәқәа шсаҳахьаз, уажәы иџьасшьоит абри абаашаҿ уахьызбаз? –  иҳәеит Баҭаҟәа, иаԥхьа игылаз арԥыс ӷашақә дышимамыз ицәажәашьа ианырԥшуа.
– Уара, амшынаҿ арҳәрақәа рыдагьы абаашқәа рқәыларақәагьы уазҟазазаап! – абас ҽԥныҳәаны иҳәоу мамзаргьы дилагәдуны иазгәеиҭоу узеилымкаауа Баҭаҟәа ииҳәаз аҭак ҟамҵакәа даацәажәеит Аҭлаԥсыҟәа.
– Соуфадан аиӷрабаа ауаа ҭакны ишимаз умаҳацызт, усоума? Убарҭ рхы иақәиҭаҳтәырц азоуп ҳзақәлаз. Ҭәи млашьи зеибадыруам ҳәа, џьоукы адгьыл цәаак аҵаҿ имлаҟымлаҵәо иҵакны ирымоуп, шәара урҭ хьаас иҟамҵа аурымқәеи шәареи шәеидтәаланы қьафла аамҭа еицышәхыжәгоит… Иудыруаз арԥыс, ҳажәлар ирԥырхаго дарбанзаалакгьы изы аринахысгьы абас иҟалоит!
Убри аамҭаз Аҭлаԥсыҟәа инапқәа ааигәыҵаиԥсан, нас ихы ларҟәшәа даагылт. Баҭаҟәа ииҳәаз дшархәыцыз убаратәы ԥыҭраамҭак иажәа нкыланы дшыҟаз, ашьҭахь даалҟьашәа ихы ҩышьҭыхны ус иҳәеит:
– Иашаны иҟашәҵеит рхы иахьақәиҭышәтәыз, аха атәымуаа рҷан шәхы иаҭәашьаны иахьеимышәҵәаз сызшәаҭәамшьеит, сыхәҭаахьала уи хьӡым ҳәа азысшьоит!
– Анцәа иҳҟәырхуп џьоукы рҷан! – аҽԥныҳәаз длакҩакуа уи аҭакҟаҵара иҽыназикит Баҭаҟәа. – Иҳампыҵаҳхалаз амал аурымқәа Урымтәылантәи иааргаз џьушьоу, уи анхацәа ирылыргаз, мамзаргьы мчыла ирцәыргаз рмазара ауп, иқәыланыаиааира згаз убри агарагьы иақәиҭуп!
Аҭлаԥсыҟәа иаԥхьа игылаз аӡырҳәҩы леишәацәгьа игәы дахәаны акәын дшизыԥшуаз, сшәыдышәкылозар саргьы шәара сышәҩызоуп ҳәа ааиҿыҵҟьарцгьы аԥсык ааигхеит, аха схылҵышьҭра сахырҟьаны сизеилымкаар ҟалоит ҳәа аҵыхәтәан данеиԥхьхәыцаа илакҩакра аҟаԥыҳәа иааннакылт. Убри аамҭаз Баҭаҟәагьы изблак ала иаԥхьа игылаз арԥыс дкылкааны дахьизыԥшуаз ихаҿсахьа усшәагьы анибаалт иашаҵәҟьаны акы дшаргәаҭеиуаз аҟара, аха уи ацәыргашьа дшақәымшәозгьы аагәеиҭеит. Зарԥысымҭара ирҭагылаз ари арԥыс ҵабыргны мчымхарак дҟәырны даман ҳәа акәымзар, егьыс уаҩ ҭынчк иоуп ҳәа узилҳәаауамызт, насгьы гәынамӡарыла иҭәыз ицәажәашьагьы ианибаалон згәы еицҳауаз аӡә шиакәыз аҟара, аха убри аҟарагьы аҽынкылара шимазгьы хазы идибалахуан.
– Арахь усышьҭаланы уаала, урылганы усышьҭуеит, – иҳәан, Баҭаҟәа ицәажәара аазырханы иҿынаихарц днықәҵәиааит, аха убри аамҭаз Аҭлаԥсыҟәа деиҭамҵкәа ибжьы наиргеит.
– Уи хьаас иҟаумҵан, схала сцаргьы ҟалоит, аха еилысымкаац даҽа зҵаарак сымоуп, убри азын сумазҵаакәангьы сызцом!
Баҭаҟәа иҽаанкыланы убри аамҭаз ишьҭахьҟа даахьаҳәын, ԥагьара зламыз арԥыс днаизыԥшит, аҵыхәтәан ишьҭаиҳәаз изџьашьараханы.
– Уаҳа иарбан зҵаароу сара сҟынтәи иуаҳарц иуҭаххаз?
– Абааш ақәлара шәықәҿиеит, аха лабак зҟьо ҩ-лабак иаахоит ҳәа, угәы иаанамгаӡои аурымқәа уи агәаӷ кны уаҵәы ҳаблак иналагьежьны шәара шәҵыхәала анхацәа рыцҳарак иандыриап ҳәа? – аӡырҳәҩы изблак кылкааны дхыԥшыло ауп ишиҳәаз Аҭлаԥсыҟәа. – Шәгәырӷьара иаарласны игәырҩаханы ишәзыҟаларгьы алшоит. Абри иахуҳәаауа саҳар сҭахын?
Баҭаҟәа убри аамҭаз аҟырҟырҳәа дааччеит ишиҭахымыз, аха нас иҿаԥшылара аарџьбараны арԥыс илакҭа дынҭаԥшит.
– Мчы змоу иҿы мчы змам еснагь уеизгьы аара идхалоит! Ҳара ҳаума Сасран иҭаацәагьы иаргьы арыцҳара иақәзыршәаз? Аҳшьҭрауаа шәымшала акәӡами еснагь анхацәа ашәарҭа изҭагылоу?! Издыруада абрыгьы хьауршшарц уҭахызар? – абыржәы дааилашәаны ауп ишиҳәаз Баҭаҟәа. – Арԥыс еснагь иудыруаз, агәы знык ибжьысыр арӷьара шыуадаҩу!
– Иабихәац, абри аныӡба шьҭа иаасзымчҳартә аҟынӡа снанагеит!  иаҳаз игәы иныҵыӷәӷәаны ацәажәара дналагеит Аҭлаԥсыҟәа. – Иуцәымӷу тәыҩак ихагылоушәа убоит усгьы, абыржәы убасшәоуп саргьы сшубо аӡырҳәҩы, ухаҵкы! Мап, сара аҳцәа сыхьчарц ахаангьы сгәы иҭасымкыц, уаргьы иудыруаз сара аханатәгьы атәра иаҿагылақәоу сышреиуоу! Исгәамԥхеит исаҽԥныуҳәаз, насгьы аҵла ацәала агәаԥшь шузымдыруа еиԥш, иузымдыруа ауаҩы аԥхьа деилымкаакәа тәамбашақә иацәажәара ԥшӡам, уххьзгеит!
– Атәра саҿагылаҩуп уҳәама?! Изла? Жәала мацара аума уаҿагыларц шыуҭаху? – иаҳаз игәаԥсахы ааибанаркит Баҭаҟәа.
– Уххьзгеит, избоит исҳәаз шузеилымкааз!
– Иаԥсоу узҳәар усҟацәа еилыскаауеит.
Убри аамҭаз Аҭлаԥсыҟәа игәалаҟазаара аархәашьит аӡырҳәҩы игәра ахьизымгоз гәынганы, уи зыхҟьозгьы идыргәышьон, аха уажәы азыҳәан уаҳа даҽакала аҳәашьа дақәшәомызт.
– Аҳшьҭрауаа зегь еиԥшым, иҟоуп зыжәлар рахь згәы былуагьы!
– Убри азын иуасҳәаша рацәоуп, аха зхы змыхьыц ухыхь иоумҳәан ҳәа, исҭахым уажәы ургәаара.
– Мап, мап, агәаарақәа здыруа среиуам сара! Ишԥасоумҳәои! Насгьы зегьы ргәы иахәо аҳәара аӡәгьы илымшац, аха уи азын сгәы ишалымсуа ҳанцәахәқәа снықәуеит!
– Уара утәы уара уанишьуа еицәоу акгьы ыҟаӡам! Зегьы раԥхьаӡагьы идыртәу абри ауп арԥыс! Аԥсуа аԥсуа дицәшәартә аҟынӡа ҳнеибагахьазар, ари ҵыбгароуп, ҳаԥхьаҟа ԥсра-ӡроуп изызҳәахо!Уи зыхҟьоугьы, қьафмшла иҟоу ауаашьҭрадуқәа шәоуп! Урҭ ыҟанаҵы анхацәагьы бзиарак рбараны иҟаӡам!.. Еилукаау?
– Убри ауп саргьы сызлацәажәарц исҭаху! – иҳәеит Аҭлаԥсыҟәа, аӡырҳәҩы ииҳәаз дазыразханы. – Еҩшахаз ҳажәлар анзеидымгыла, есымша агәаҟра ишҭагылоу мацара иаанхоит, аха шәара шәшаҿу ала ахақәиҭра узаагом! Усала шәҿынашәхар, агәырҩа змаз ишьапы ԥҟаны гәырҩас иҟаиҵон ҳәа, еиҳагьы еицәоу ахь
шәышкылнаго агәра згоит!
Баҭаҟәа иаҳаз игәы ааҟанаҵан аҵыхәтәан иҿаԥшыларагьы ҟәандаӡа иааҟалеит, убасҟан иагьааџьеишьеит арԥыс ишьҭрауаа ас дахьрахцәажәаз цқьа изеилымкаауа.
– Ахьаԥарч зхылҵыз иахыччон ҳәа, еилыскаар сҭахын узхылҵышьҭроу рахь абриаҟара агәынамӡара зышьҭухыз, мамзаргьы салаԥушәарц цасҳәан иуҳәо? – арԥыс ицәажәашьа аҵыхәтәан игәы атҟәаны ауп дышҵааз Баҭаҟәа. – Анхацәа ррыцҳара асҵәҟьа уадгылаҩызар, нас уззыԥшуи, уаҳмыԥхьо аицгыларахь?
Аҭлаԥсыҟәа иажәа аанкыланы убри аамҭаз еиҭах дынкахәыцит. Ибон ари аӡырҳәҩы макьанагьы игәра гашьа шизамҭоз, избанзар идыруан аҳшьҭрауааи анхацәеи агәреибамгара рыбжьалеижьҭеи кыр шааҵуаз, иаргьы убри дшахирҟьоз аҟара бзиаҵәҟьаны еиликаауан, аха игәра игартә еиԥш, ихы злаирҵабыргышаз издыруамызт.
– Аԥхьа ҳажәлар еидкыламкәа аицгыларахь реицнагара ус имариам, уи сара сымч зықәхаша акәым, аха иуасҳәар сҭахуп, ҳажәлар тәыс иҟаҵаны рыҭира уара уеиԥш саргьы сшаҿагылаҩу! Иуцәызӡом уи азын цәгьасы сҟазҵахьоугьы шыҟоу! – аҵыхәтәан гәҭыӷьӷьалаҵәҟьа даацәажәеит Аҭлаԥсыҟәа.
Баҭаҟәа шьҭа дымҩашьаххуа еиликааит ҵабыргны ари арԥыс акы ҟаиҵақәар шиҭахыз аҟара, аха ибон иҟаҵатәыз аҟаҵашьа дшақәымшәоз, излалагатәыз шизымдыруаз, уи азын ихы дшақәымгәыӷуазгьы иҳәеит.
– Сара ихасҵап, аха агәра ргару аԥсгәашара изамашьцамхаз анхацәа? Арԥыс ухәыцшьа ҵаулоуп исоуҳәаз ҵабыргызар, насгьы ажәала аидышшылара мацарала ажәлар ннархом иуҳәақәаз аус ахь инамгакәа!.. Умш аабзиахааит! – иҳәан, Баҭаҟәа уаҳа дхьамԥшкәа ашацашацаҳәа иҿынаихеит.
Абааш иақәлаз рус рықәманшәалаханы рышьҭахьҟа ианыхынҳәуаз ибзианы ишырккахьан, абжьааԥны акраамҭа зҽышьҭазкуаз анаҟәгьы иахьа заанаҵ ихыҵны ажәҩан цқьаӡа иааԥшхьан. Абааш ахала ахы иахаанханы, ашҭагь иаргьы ккаӡа иҭацәын. Иқәылаз рахьынтәи фҩык рҟынӡа ахәрақәа роуит умҳәозар, иахьак ирықәманшәалаханы иҭахаз дҟамлеит, уиак зынӡа ргәы шьҭанхӡаны ауп еидныҳәало рышьҭахьҟа ишыхынҳәыз.
Аҭлаԥсыҟәа ҩызара изызуаз иҽы ҭоуӷангьы џьоукы ирԥыхьашәазар акәхап, ахабарк анимбаӡа, Баӷлан аҳаблан инхоз рыуацәақәак рҟынӡа дынкыдгыларц шьапыла амҩа дықәлеит, нас уантәи имҩатәны аҳҭынрахьы дхынҳәырц.
Нырцәи-аарцәи инхоз ауаа ҩ-хьӡык захьӡырҵах дыр, игәрымуа еилацәқәырԥо, аҽкыдҟьаны иныкҿас-аакҿасуа иҩырны еибаха-еибафо амшын иазцоз ашьха ӡиас ду џьоукы Кәыдры ҳәа азырҳәон, даҽа џьоукых Ҟәараш ҳәа иашьҭан, цқьа уазхәыцыр ҵабыргны аҩхьӡыкгьы анаалон. Аҭлаԥсыҟәа ирҳәоны излаиаҳахьаз ала, еснагь аҽырԥагьа, ахашәахы амбо иҟаз аӡиас иҟәашӡа ахаҳәҟәара аҵажьын, ааигәа иргылаз абаашқәагьы уи ахаҳә ала акәын ишыҟаҵаз. Аҩбатәи ахьӡ ахьынтәиаауаз ҳәа иидыруаз, уи ӡынгьыԥхынгьы ихьшәашәаӡа иҟаз ашьха ӡиас аԥхын аҭакар анкацеиуазгьы уҽурхьырц унҭалар, иааузымчҳартә ахәыц уадрызшәа уцәа ухыбзаауа укәдырны уҟанаҵоит ҳәа азырҳәон, ус иагьыҟаҵәҟьан. Аҵәаԥшьра аганахьала аӡхықәан иҟаҵаз абааш аурымқәа ианаанрыжь ашьҭахь ари аӡыԥшаҳәа аӡырҳәцәа аанахәеит ҳәагьы рҳәалон, ҵабыргны уи азааигәа акәын Баҭаҟәа иҩызцәагьы иаргьы абжеиҳан рышхәа маҷқәа ҭагаланы иахьыԥхьаркуазгьы, уи аӡы нырцәи-аарцәи аԥшаҳәа ихықәынхалоз ауаагьы ҟәарашаа ҳәа ирышьҭан.
Аҭлаԥсыҟәагьы лымҳаҭасла иаҳахьан асқьыфцәеи аԥсуааи аиҭанаиааирақәа шрыбжьазгьы мрагылараҟа адәықәлара ақәыркыр ҟалап ҳәа ҳәанҳәахла жәабжьқәак шааҩлоз, аха арахь иҟаҵәҟьаз аахҵәаны аиаша уаҩы издыруамызт. Урҭ рхада ҳәа зыӡбахә рҳәалоз мыждак, агьангьашра азынгьы ихәыдамыз, аурымқәа реинҟьаразгьы даараӡа иазыманшәалаз ихыԥша аурымқәа реиԥш аԥсуаагьы ргәырҽаннаҵахьан. Убри аамҭаз аԥсуаа рыҩнуҵҟатәи агәаҟрақәа рнаҩсгьы рҭагылазаашьақәа даҽакалагьы излашәарҭақәаз рацәан, избанзар иргәылацәаз асқьыфцәа ирыдырцәыло иалагар, усҟан аурымқәа зынӡа иарԥаԥашькуан, ус акәымкәаны аурымқәа рҳәатәы иахымԥо рҽыҟарҵар, иргәылацәаз асқьыфцәа ӷас ишьҭырхыр акәхон, абасала убри аамҭаз ҩ-мцакы ирыбжьагылан рхы ахьадыркылаша рзымдыруа. Аҭлаԥсыҟәа абыржәы убарҭқәа дрызхәыцуа имҩа
иркьаҿразы аӡхықә иаваршәны мҩабжара днеихьаны еиԥш, маҷк иԥсы ааиҭеикразы хаҳәык иҽнықәикит макьанагьы ихәыцрақәа дызрылымҵуа, инахараны иибоз амшынгәы дхыԥшыло. Уажәыуажәы иааигәалаиршәон: «Сара ихасҵап, аха угәра ргару анхацәа!» ҳәа аӡырҳәҩы иажәақәагьы. Иахьа ашацкыраз дызлаԥшыз ахҭыс мацара акәмызт уажәы ихәыцраҿ иҟаз, уи гәаӷла иҭәыз ахархьуаа аҳшьҭрауаа гәрамгарыла иахьрыхәаԥшуаз, иара ихаҭагьы урҭ дырхыԥхьаӡаланы ани аӡырҳәҩы еиԥшҵәҟьа егьырҭгьы дахьырбоз акәын цәгьалаҵәҟьа гәыҵхас имаз. Ҵабыргны қәылаҩцәақәак рҿаархар, усҟан аҳцәа ажәлар рыдымгылакәа рымацара ирылшоума урҭ раанкылара, абри шԥарзеилымкаауеи ҳәа еснагь гәҭыхас иман. Изҳәаны итәаз аҭыԥҳа данааигәалашәалозгьы, игәалаҟазаара убрыгьы цқьа акала иазыԥсахәа ҳәа иҟамызт, уимоу уажәы аԥҳәысаагаха иаамҭамызшәагьы знызынла усшәагьы игәы иааиҵанаҳәалон.
Абас дхәыцырҭа мацараха аӡыԥшаҳәа дышхықәтәалаз, нахьхьи амшын аҵкар ахьынҵәоз кьынҿаак иаҟараны ишкәакәаӡа ихыршәланы иибоз нас илаԥш наҟәганы дҩагыланы имҩахь иҿынаихеит, имаз агәалақәа уаҳа акала хырԥсаашьак изыҟамҵо. Убри аамҭаз амрагь шьыбжьгәы инахысны акыр илаҟәхьан.
Уахиҽни иҭынчмыз амшын анкарахаӡалак агазгара маҷк аҽаарҭынчуан, ԥыҭрак ашьҭахь зынӡа еиқәышьшьы ицәон, аха амшқәа ааихәласыцԥхьаӡа еиҭах акы агәы аламӡозшәа агыгцәа ргыла аҭра иҭырҩны, иоумаха агаҿахь аҿаанахон. Адгьыл иахьазымиааиуаз аханатә аахысгьы агәаӷ шьҭыхны иамазшәа, усҟан тәымгьы ԥшәымагьы азеиԥшха аԥсы ҭыхӡаны аҭра иҭамӡо ажәҩанахь ихалон, убри аамҭаз адгьыл ахы аднашьыларц ақәнакуазшәа аҟәара аҽанҟьаны шьҭахьҟа инаскьон, нас ҩаԥхьа амч еибыҭа иҭрысны арахь еиҭаҿаанахарц. Абыржәы аабыкьа убасҵәҟьа аҽыҟанаҵеит, усҟангьы ӷәӷәала аҽаҟьаӡеит, еилашӡаны еилаҩынтит, еилацәқәырԥеит, аха ус-ус уаҳа налымшо ианкарахаӡа нас ԥшьаала ахала аҽеиқәкуа мацара аиқәаҵәара нахҟьан, ҩымшҟа рышьҭахь ашьараҿ иааизшәа ашьҭахь аԥшшәгьы аҽааԥсахит, даҽа мышқәак рнаҩс зынӡа аҽырҟәатаԥсатаны, иқьиаха адгьыл иазаҳалалхазшәа ацәқәырԥақәа аҟәара инылархәмаруа аҽагәыҵаҳәҳәаны еиԥхьышьшьаауа аҽааҟанаҵахит. Еиҳараӡак ус аҽанарҭынчлоз шьыжьлеи хәалԥазлеи акәын, аха ацәа иалаханы ишыҟаз шьыбжьонла иаалҵуазшәа азқәа ҟьаҟьара маҷмаҷ арҵысра иналагахуан. Иахьа ашьыбжьышьҭахьгьы убасҵәҟьа ицқьашәқьаӡа, аҽырҭынчӡаны акәын ишыҟаз, мраҭашәарахьала амшыни ажәҩани рыҵкарқәа ахьеивҵаз аганахьала Аҭлаԥсыҟәа игәеиҭахьаз ани аԥырԥалыкь шкәакәа иеиԥшны ихыршәлаз ада, аха уи шыԥраӷбаз макьанагьы цқьа ауаҩы илаԥш иазеилыргартә иҟамызт.
Есааира ааскьара иаҿыз уи аԥраӷба аҟынтәи агаҿахь уааԥшуазар, нахьхьи иаацәырҵыз ашьха иаҵәақәа хәыҷыхәыҷла иааигәахон, Питиунҭ ақалақь ахь акәзаарын ахы ахьхазгьы. Уи иаанагоз аруаа харантә рылаԥш ихгылаз ашьха еибаркырақәа ргәазхара ирзымбо, ихықәгыланы агаҿахь аԥшра ишаҿыз ус аӡәы ибжьы нарганы абасеиԥш иҳәеит:
– «Аԥаҳаимбарцәа рыдгьыл!» – абас азырҳәо сара акырынтә исаҳахьеит! Ҵабыргны тәыла ссирӡак акәҵәҟьазаап! Убла иабо уамыршанхаӡо, иахуҳәаауеи, Антонио? Аа? – ицәажәара аҵыхәтәан изҵаараитәит адҵа аиоуразы иаашьҭыз Андриано.
– Ааи, аԥсабара зыршәҭуа анцәахәы Флора лымчала, ари адгьылгьы иамоу амали аԥшӡареи ауми раԥхьаӡа абырзенқәа арахь иаартә ихызхыз! – уи днақәшаҳаҭхеит Антонио.
– Усоуп, усоуп! Ҟалӷьҭа адгьыл абырзенқәа анықәнагала, Понт Евксински амшын агаҿа зегьы инықәҵаны, аарыхра анцәахәы Церер лдоуҳа амчала ахықәынхалара рҽазыркит. Аргонавтаа ирыҟаҵамҭаны ибаашмацараха ақалақь Диоскуриа ҳәа зыхьӡырҵаз дыргылт. Уажәы ихьӡ сгәалашәом, бырзен ҭоурыхҩык ианҵамҭак џьара саԥхьахьеит, убри Диоскуриа ақалақь андыргыла ашьҭахь рацәак мырҵыкәа, Џьамтәыла аҳ Дарии I, дақәланы ирбганы еилаижьхьан ҳәагьы! – иаргьы акы шидыргоз иирдырырц иҭаххеит Андриано.
– Акәхап, аха зегьы акоуп абырзенқәа ирымпыҵархалаз адгьылқәа рҟны аагалыхреи ахәҳахәҭреи аизҳара иасакьаҳәымҭахеит. Ахәҳахәҭра ирҭыԥқәаны иҟарҵаразы аԥхьа ҩ-қалақьк: Синопи Трапезунти рышьаҭа ркит. Ус ишааиуаз амал аагарҭақәа еиздырҳаразы иҵагьы анхарҭа ҭыԥқәа рышьаҭақәа ркит: Истриа, Тома, Аполлониа. Милеҭаа заанаҵгьы ирколонианы иҟарҵахьан аӡиас Гипанис (Буг), арыӷьарахьтәи агаҿа ахықәан идырҿиаз ақалақь Ольвиа ( Николаев). Иара убас Ҟрым адгьылбжьахаҿы ахәҳахәҭра иаҭыԥқәаны идырҿиеит ақалақь ҿыцқәа: Херсонес, Феодосиа, Пантикапеи. Амрагылара аганахьгьы амшын ихықәҟарҵалеит даҽа қалақькгьы Фасис (Ԥуҭ), ахылаԥшразы ахадасгьы дҟаҵан Деметриа иԥа Фемистагор ҳәа аӡәы, – маҷк иажәа ааникылан акы игәалаиршәарц иҭаххазшәа убри аамҭаз дынкахәыцит, аха ирласны игәалашәазшәа нас иажәа еиҭанациҵеит Антонио. – Уажәы ҳхы ахьхоу абазгиаҟа акәзар, иахьа ҳгарнизон хада ахьгылоу Питиун (Амзара) ахәҳәахәҭра ду иаҭыԥны иҟарҵеит. Иара убас аргонавтаа Ҟалӷьҭа ианыӡхыҵуаз, Бырзентәылатәи Афон ҭыԥ еиԥшыз араҟагьы ирбан, ашьҭахь Афон-ҿыц ҳәагьы азырҳәеит. Излаздыруа ала бырзен бызшәала «Афон» иаанагаоит, уаҩ дахьнымхаӡо, иахьҭынчроу аҭыԥ ҳәа.
– Диоскуриа ахьӡ аныԥсаххаз, ашьҭахь ҳара ҳимпериа аҵаҟа ианыҟала нахыс ауми? –  даҽа зҵааракахь дниаигеит Андриано.
– Ааи! Аҟәыӷареи амчи рынцәахәы Афина дыззылԥхаз аимператор Октавиан Август – Себастос ихаан ауми ианыԥсаххаз. Аимператор Себастос иаҳаҭыраз ҳәа ихьӡ иахаршаланы «Себастополис» ҳәа, иахьа уажәраанӡагьы ишахьӡыз иаанхеит.
– Аибашьрақәа ирхылаԥшхәу анцәахәы Марс илԥхала, наунагӡа убас иагьаанхоит, – агәра гаӡаны аҭак ныҟаиҵеит Антонио.
– Абырзенқәа баша иӡхыҵызма, ари адгьыл ахьгьы амоуп ҳәагьы рҳәо саҳахьеит, – иҳәан, Андриано убри аамҭаз иаалырҟьаны ԥсықымқымракгьы ааиныԥшны иажәа инациҵеит – Араҟатәи ашьхадгьыл иамоу аԥсабаратә беиарақәа, иаҳҳәап: аԥсыӡ, арахә, ашәарах, урҭ рцәақәа, иара убас ацха, ацәа, абҩа, аихаӡа, араса, аҩы, азефирхәша, абна уҳәа заҟа еиқәуԥхьаӡари. Абарҭқәа зегьы раасҭагьы ахашәалахә ду рызҭоз акәны ирзыҟан, аҭыԥантәи ауааԥсыра тәыс иҟаҵаны Бырзентәылантәи адгьылбжьахақәа рахь икылганы, нас уаҟа ахәԥсақәа рықәҵаны рыҭира ҳәа азгәарҭахьеит абырзен ҭоурыхҩҩцәақәакгьы.
– Андриано уи бзиоуп, аха абри уара абарҭқәа зегьы уазҳәада? –  ҟалӷьҭаа рҭоурых маҷымкәа Андриано иахьидыруаз азы дазҵаарц иҭаххеит Антонио.
– Иуазҳәада зыхьӡуи!.. Аҟәыӷара анцәахәы Иунана дысзылԥханы саргьы издырқәоу рацәоуп, – иҳәан, Андриано ихы днахыҽхәеит. – Аҭоурых дырҩы ду Софокл иҩымҭа «Аргонавтика» зыхьӡу ашәҟәы ԥшааны уаԥхьеи, нас уаргьы иудырып издыруа… О, Антонио, узлазбо ашәҟәқәа рыԥхьара уацәаашьозар ҟалап!
– Џьым, ахаан ҩымҭак самыԥхьацшәа сумырџьан!
– Нас зтәы уаԥхьахьоу аӡә иӡбахә сырҳаи, – иҳәан, Андриано дааԥышәарччеит.
– Иаҳҳәап, Рым аимпериа амчқәа Ҟалӷьҭаҟа ишаанагаз атәы. Еицырдыруа алегат Флавии Арриан ииҩыз алоуп излаздыруагьы.
– Уи саргьы издыруеит.
– Иудыруазар, ишудыруа аасырҳаи! – иҳәеит Антонио, иҩыза далаԥишәарц.
– Флави Арриан излаҩҩуа ала Диди Галл дызхагылаз аимпериа архәҭа ду 44-45 шықәсақәа рзы раԥхьаӡа акәны даашьҭын Боспортәи ақалақь ду Пантикапеиҟа. Убасҟан Боспортәи аҳра дахаргылан, Рым ҩызара азызуаз Котис, ашьҭахь Тибери Иули Котис ҳәа ахьӡ шьҭызхыз. Галл инаишьҭарххны, алегат Мезни Тибериа Ельвана дызхагылаз даҽа архәҭа дук, Понт Евксински амшын аҩадатәи аԥшаҳәақәа рхылаԥшра азура иазкын, аескадреи (ҽыла иҟоу архәҭа) афлоти еидызкылаз аурым гарнизон Херсонеси Ха
ракаси (Иалта). Ҟалӷьҭа аԥшаҳәа акәзар, абыржәы ҳаӡхыҵраны ҳахьыҟоу Питиунтгьы иргылан аимпериа агарнизон, ҵабыргны агарнизон еиҳабыс аԥхьа иҟаз уажәы дысгәалошәом, аха уи агарнизон иахьа напхгара аиҭоит Рым еицырдыруа, аибашьҩы астратег ду Суқьессиан. Иара убас ақалақьқәа рахьынтә зегь раасҭа ақәра ду змоу Гиуеноси, нас Себастополиси Триглити иҟаҵан, иахьагьы иҟоуп арратә базақәа, иҳәан, Андриано ицәажәара ааникылт.
– Андриано уцәгьам!.. Ҵабыргны иудырқәо ыҟоуп, аха иугәаламшәеит, мамзаргьы иуздыруам ар ԥызаҩ ду Гнеи Помпеи ибзоурала Понттәи аҳ Митридат Евпатор Ҟалӷьҭа далцаны данирырҳа ашьҭахь шакәхаз, Рим аимпериа шьаҿа ӷәӷәала арахь акылсра шыҟалаз.
– Усҟан амчра аманы икылсит, аха шьҭа аԥхьаҟа ишыҟалаша ауп иуҳәаша!
– Избан!? –  иџьшьаны дҵааит Андриано.
– Избанзар, сара стәала аимпериа аԥсыҽхарахь ахы архазшәа збоит!
– Иузымҳәеит Андориано! – убри аамҭаз имахәар ҟьантазқәа наигәыҵаиԥсан, рҿаԥхьа иааԥшуаз ашьха џьашьахәқәа уаҳа акала илаԥш изаҟәымго ҩаԥхьа илаԥш нарыдирхалт. Нас, иҩыза иахь даахьаҳәны иажәа инациҵеит Антонио. – Иахьа акыр тәылақәа зырхыџхыџуа ҳимпериа амагәшьхәа иҭацаланы иакуп Ҟалӷьҭатәи адгьылқәагьы! Ус иагьаанхароуп наунагӡа! Уи анаҩсангьы аимпериа аҳәаақәа иҵагьы ишырҭбаатәу дазхәыцуеит, акырзымчу аимператоргьы!
– Мап, Андриано! – иҟәынҳәалаз аса убри аамҭаз иааужьны иҽышьҭарбаӷьа даагылан нас иҩыза дкылкааны дизыԥшуа иажәа инациҵеит. – Иԥхьан аимпериа сахыҽхәаны исҳәазаргьы, убри аҳәаақәа инамцхәынгьы рырҭбаара аимпериа аилаҳара иазҳәахар алшоит, абри удыруаз! Иугәаларшәала аԥсзыцәгьара ашәарҭарагьы шцәырнаго! Уи анаҩсангьы иухаумыршҭын Аҩадатәи араԥтәылақәагьы аҿыхара ишаҿу. Уаанӡа аимпериа иаҵакыз Ҟрыми уи ахахь ишьҭаз адгьылқәеи асқьыф жәларшьҭрақәа ишаҳцәыргахьоугьы ааугәаларшәала! Мысреи Џьамтәылеи ракәзар аимпериа дгьылқәа рымпыҵырхаларц, аԥхьа ҳхы абаҳархари ҳәа рхаԥыцқәа хуа анԥшааԥшра иаҿуп! Ибзиоуп, урҭ аҩтәылак шыҟазаалакгьы, Африка ахахьы еиҭах иҵысыз атәцәа ргылара ацәшәара аҭахымшәа убоума?
– Ишԥа! Ҳа!Ҳа!Ҳа! – убри аамҭаз ибжьы ҩҭганы ҽхырчча ааҟаиҵеит Андриано. – Ҳимпериа иаҵаку адгьылқәа ҳцәымӡырц азы акәӡами нас арахь ҳзаауа? Иԥхьан зҭыӡшәа ҳамаз абырзенқәа ажәытәӡан зны ириааиуадаз, аха уажәы иааумгои дара. Ирымпыҵакыз адгьылқәа рыхьчара рылымшакәа, аӡы зҵабаз аԥсыӡ еиш иаатәеит аҵыхәтәан. Иара ҳара ҳимпериагьы ԥыхьашәа зны убас ахьырц аԥсык аагхеит, усҟантәи аимператорцәа рыԥсыҽра иахҟьаны. Анкьа зны иаркы-ирцә ҳәа изырмацәысуаз Митридат Евпатор аурым империа аԥсыҽра ихы иархәаны усҟан илиршеит Понт Евксинтәи аԥшаҳәа ишьҭаз адгьылқәа рыхәҭак инапахьы аагара, аха ампыҵахалара акәӡам еиҳа иуадаҩу, аус злоу иумпыҵухалаз шыхьчатәу ауп! Уи ауп ихьыз Митридатгьы! Рым абашьра иҽаназик, ҩынтә даҵарханы даныԥхадырс ашьҭахь Ҟалӷьҭа дазцеит, аха уаҟагьы ар рацәа еидкыланы ҩаԥхьа аимпериа дабашьырц ақәикит! Акы иамбжьаз Митридат 70 шықәса данырҭагылаз игәаӷьны ҩаԥхьа дызлагаз ахԥатәи аибашьрагьы даҵарханы, аимпериа ар ԥызаҩ ду Гнеи Помпеи ибзоурала Ҟалӷьҭагьы далцаны уаҳа иҿы арахь изаамырҳәуа зынӡа дкеицаӡеит, ашьҭахь рацәак мырҵыкәа митридатаа раҳра зынӡа инықәӡаа ицеит… Гнеи ибзоуралоуп Ҟалӷьҭа аимпериа аҵаҟа излаҟалаз, шьҭа аӡәы иаҳцәигарц ҟалашьа амоуроуп! Насгьы аимпериа аҿагылаҩцәа ирыхҟьаны иҳахҭысқәахьоу рыла акырқәа ҳгәаҳҽаннаҵахьеит, убри аҟнытә аринахысгьы агәҽанызаара аҭахуп… Еилыукаама Антонио?
– Сгәанала зегь рыла ҳхы ажьара ҳаҿушәа збоит! Аимператор ҿыцгьы игәы дажьоит! – иҳәан, Антонио гәалак иныԥшуа ишьҭахьҟа днықәҵәиаан иҿынаихеит.
Убри аамҭаз ихааӡа иасуаз азыхәԥша харантә иааз аԥраӷба аманы ԥшьаала агаҿахь инанагон, ақалақьаҿ ауаа ахьылаҩеиуазгьы шьҭа бзиа ирбарҭаны акырӡа иааскьахьан. Усус мацара аӷбадгыларҭа зынӡа ианазааигәаха, ашьҭахь иаалырҟьаны урымбызшәала аиқәҿыҭбжьқәа аагеит.
– Илбаашәышьҭ аԥра хада!.. Иқәыжәга абжьаратәи аԥра!.. Аӷбахәамц ахь амарҭаққәа лашәырҟәы!.. Аӷба акыдҿаҳәалараз ишәырхиа аӷбашахақәа!
Рацәак мырҵыкәа ус ԥшьаала иааины аӷбадгыларҭа ишнадгылазҵәҟьа, арахь идыршәыз аӷбашахала еицхырааны аԥраӷба акыдҿаҳәалара иналагеит, убри аамҭаз даҽа џьоукых амазгәыҭқәа ирхьынԥашаланы рыцәқәынӡа иҩахалан, урҭгьы аԥрақәа еидкыланы амазгәыҭ адаанқәа рыдҿаҳәалара рҽыназыркит. Убри аамҭазҵәҟьа аԥсҭыр ҭыҵны рҿаархеит, урҭ зларацәаҩыз ала акыргьы иадхалт агаҿахь аиасра. Ԥыҭрак ашьҭахь аӡәызаҵәыкгьы даанымхакәа зегь анақәҵ ашьҭахь аԥраӷба аҟынтәи ус иаалырҟьаны ақәыҳәҳәабжьқәа аагеит, уи инақәырццакны ашыҵә-ашыҩҳәа аҟамчышьҭабжьқәагьы ааҭыҩҩит. Убри аамҭаз атәцәа ршьапқәа ирхаз аҳәагәыжьқәа аӷьӷьа аарыхган, аӷба иаанагаз аидарақәа аԥсры аҟынтәи иҭыганы асқьалахьы ииаганы ашьҭаҵара иналагеит, даҽа ԥыҭҩык уантәи жәҩала ишьҭыхны абаагәара аҩнуҵҟа иҭаргалон ашьҭаҵарҭақәа ирыҩнарҵаразы, аӡәы маҷк даазымласыргьы, убри аамҭаз урҭ рхылаԥшыҩцәа рҟамчқәа ашыҩҵәҳәа уи иҟәаҟәа инахырҟьон.
Амшын иӡыхнагаз аимпериа аруаа ус дук мырҵыкәа еивыӷӷа ианаагыла, агарнизон ахада Суқьессиан днарылс-аарылсуа ргәаҭара иҽыназикит, убри аамҭаз ихаҿсахьа еихалашо излаҟаз ала иубон, аҵыхәтәаны изаарышьҭыз цәгьа ишигәаԥхаз аҟара. Аимпериа аусқәа иаӡрыржәхьаз ауаҩы акраамҭаӡа араҟа итәанхалара иахҟьаны ааԥсарак иныԥшуа, аха егьа ус акәзаргьы арра аԥҟара ақәныҟәара, аԥсҭыр рҿаԥхьа аҿацара, идҵак назмыгӡаз изынгьы игәымбылџьбара ахьынӡаҳаракызгьы убаратәы ацәажәара даналага нахыс, иажәақәа иаразнак убри акәын зегь раԥхьа ирыҵубаауазгьы.
Агарнизон ахада итәарҭа игыларҭа ахьыҟаз, абырзенцәа рхаан иргылаз ақалақь ду Питиунҭ (Амзара) акәшамыкәша инхоз аҭыԥантәи ауааԥсыра еснагь ахамышҭыхә ззуҳәашаз иҭагылан, аҭагылазаашьа цәгьа рыман иара абырзенцәа рхаангьы, аха асаба аԥша шаԥссо еиԥшха урҭ нықәӡаа ианцагьы, ашьҭахь рхаҭыԥан иаакылсыз аурымқәагьы наҟ еиҳагьы рыԥсҭазаара еицәарымтәызар арҭгьы урҭ излареиӷьыз ҳәа акгьы иалаҟамызт, арахь иқәнагалеижьҭегьы заҟа ҵуазгьы цқьа иргәалашәомызт шьҭа. Ҳәанҳәахла излараҳахьаз ала хышәҟа шықәса еиҳамзар уеизгьы еиҵамызт, иахьатәи абыргцәа аурымқәа анбааи ҳәа унаразҵааргьы, дадраа, уижьҭеи ақәра ду нҵны ҩба-хԥа биԥара аҩнаххьеит ҳәа науҭаркуан.
Агарнизон аруаа ирхыԥхьаӡаланы ирымеижьҭеи акрааҵуан аибашьраҿ иԥышәаз хнызқьҩык аԥсуаа рыла хазы еидкылаз, кәалӡмаҭәала ичаԥаны, бџьар рацәала: ахыци ахәымпали, аԥсалабала, еиуеиԥшымыз аибашьыгатә еихақәа рыла, асаԥарла, ҟәындарла, асақәа уҳәа рыла еиқәыршәаз«агоплитаа» ҳәа изышьҭаз абџьар хьанҭа иаҵаз аибашьцәа, иара убас уаҟа ирызӡыхгылан агаҿа зыхьчоз, рҭынчра иахылаԥшуаз ҩынҩажәа ӷба. Агәыжәла цәгьа змаз аҭыԥантәи ауаа ирмариаӡаны аурымқәа рнапахьы иааргаразы арахь ишықәнагалазҵәҟьа аҳра маҷқәа рзаԥҵаны, рҳәатәы хазҵашаз аҳцәа алхны иахадаргылон, аха аԥсуажәларшьҭрақәа уи еиҳагьы ахҵәарахьы инанамгазар, егьыс реидкылараз иахәартә изыҟамлеит. Аурымқәа рмаҟахы иадырҳәалоз рышьҭаҳәакьаҩцәа рыцырхырааны ауааԥсыра ирзаԥырҵоз аҭагылазаара хьанҭа наалашьак рзамҭацызт, Егры инаркны Ҟәбина аӡиас аҟынӡа ԥшьыџьараны еиҟәыршаз аԥсуа жәларшьҭрақәа: аԥсилаа, мсымаа, абазгаа, саныгаа уҳәа реидгылара ахаҭыԥан дара-дара рыҩнуҵҟа еиҳагьы аибаҭахымрахь икылеибагартә аурымқәа иҟарҵоз реичырчарақәа ирыхҟьаны, ишырҭахыз изеихамҵгылартә аҟынӡа инаргахьан. Убрыгьы азмырхакәа, уаанӡа ауааԥсыра рхы иақәиҭны рыԥшьаҭыԥқәа ишрымҵаныҳәоз, ус аурымқәа анаакылс, ажәҩанаҿ иаӡәыку Анцәа ду иԥа Иаса Қьырса иԥсы ҭаланы ажәҩанахь данхала инаркны ицәырҵыз ақьырсиан динхаҵарахь аԥсуаагьы шәиасыроуп ҳәа икҿацаланы ирымеижьҭеи акрааҵуан. Ауааԥсыра реиҳараҩык ирҭахы-ирҭахым уи адин ахь ԥыҭҩык шианагахьазгьы, аԥсуаа раӷьыраҩӡак ҳара ҳанцәақәа ҳзыԥсахуам ҳәа мап ацәкны иҟақәаз рхатә аԥшьаҭыԥқәа рахь иахьнеиуаз иахырҟьаны аурымқәеи дареи аимак ӷәӷәа рыбжьеишьҭегьы оумаӡа ҵуан. Макьанагьы уи баны инхомызт далааи ҵабалааи, иара убас ақьырсианра уажәыгьы издызымкылацыз маҷҩымызт агаҿа аганахь инхақәозгьы. Абасала зхақәиҭра змыхыз, ажәытәӡа аахыс нахьхьи
џьара амшын нырцә иҟаз аурым империа имҩаԥнагоз аӡбатәқәа рыла аԥсуа жәларшьҭрақәа ирзыршоз алахьынҵацәгьа, зегь рыла уи рхақәиҭра рымнамхызар бӷеиҵыхракахь инанамгацызт.
– …Ахьӡ-аԥша змоу аимпериа аԥсҭыр! – аҵыхәтәан ишьҭахьҟа акыр днаскьаны зегьы дахьырбарҭаз даагылан хырҽхәарак зныԥшуаз ибжьы нарықәиргеит агарнизон ахада Суқьессиан.  – Адунеи зхыԥша ахыҵәахьоу, иагьзыцәшәо Рым аимпериа ахьӡала шәара шәаашьҭуп иаҵаку адгьылқәа шәыхьчаразы! Заанаҵ ишәсырдырырцгьы сҭахуп, шәшьапы зықәшәыргылаз Ҟалӷьҭа иахьагьы иаҩаӡақәоу шыҟоу! Уи ахьчаразы аимпериа аиҳабыра шәықәгәыӷны шәахьаанашьҭыз насыԥ шәыман ҳәа сахәаԥшуеит, аха еҭасҳәахуеит араҟа агәҽанызаара ду шаҭаху!..
Андрианои Антониои ӡырҩуа иахьгылаз уаанӡа ирымаз агәахәара бзиа иаалырҟьаны инарылаӡаҭын, иаразнакала аҩыџьагьы гәҽанызаарак аҟаԥыҳәа иаамҽханакит, раԥхьаӡа акәны ршьапы зықәдыргылаз ари адгьыл дара шазхәыцуаз еиԥшҵәҟьа аҭаара шмариамыз анырдыр. Ҵабыргны, ираҳахьан аԥсуа жәларшьҭрақәа згәыжәла џьбароу шыжәларыз, аибашьрагьы оумашәа ишазҟазаз, аха егьа ус акәзаргьы ҳара аурымқәа ҳҿаԥхьа ирылшарызеи ҳәа тәамбашақә иҟаҵашәа иахьеидгылаз, хазы убасшәагьы макьана гәыӷрак рымашәагьы иҟан.
Аԥсны ааршеижьҭеи тәым шьапык амбацкәа ишыҟаз, ус абырзенқәа анаа араҟа идыргылахьаз ахаҳәбаашқәеи ахаҳәбаагәарақәеи ҟәыншьаны, урҭ зыԥсахыз аурымқәа ҿыц ашьапы ркит аргылара ҿыцқәа. Аус здыруаз ирылахәын зқьҩыла аԥсуаагьы. Акыр иадхалазаргьы Дали Ҵабали илҭарсны Кәыдрԥсҭа илахысны Егры ахықәынӡа баашла идырҭәит, нас уахьынтәи агаҿа хықәла хазы абаашқәа рыла еизырҳауа рҿынархахьан. Абасеиԥш аргыларақәа цон Гәымсҭа илҭарсны Ҟәбина аҳәаа аҟынӡагьы. Алахтырахь икылсхьаз аурымқәа дара рықалақь дуқәа ахаҳәцәқәа ирылхны идыргылоз аханчаԥақәа мыцхәы ирԥшӡаны ишыҟарҵоз еиԥш акәымкәаны, араҟа идыргылақәоз иааинырсланы акәын ишыҟарҵоз, ахаҳә жәла бзиала аҟаҵара зынӡагьы ргәы иҭамызт, избанзар ара рыҟазаара шуаараз рдыруазар акәхарын, убри аҟнытә аџьабаа дуқәа ақәырӡра аԥсаны ирбомызт. Аҭыԥантәи ауааԥсырагьы адгаланы идыргылахьаз ахаҳә баашқәа рацәазаргьы, шамахамзар уаҩ дзыршанхашаз, илаԥш зыдхалашаз ҳәа хыбрак ыҟамызт агарнизон ахада дзыҩназ абааш ада, иара убрыгьы аҩнуҵҟа акәын ҽеишәа иахьырхиаз акәымзар, егьыс адәахьала шьыхрак амамкәа хаҳә мацарала еибаркын, атәым лаԥш ацәыхьчаразы иаакәыршаны хаҳәбаагәарала ихкаан.
Суқьессиан изаарышьҭыз аруаа ангәеиҭа ашьҭахь цхыраара ҳәа изаарышьҭыз Андрианои Антониеи аашьҭыхны ибааш ахь дхынҳәит. Иара акрыфара рацәак игәы амго, аҟаԥы-саԥыҳәа акрыфара иаҿыз анҭ аҩыџьа дырзыԥшуа ишьамхқәа еиқәыршә дахьтәаз, имӷаз абырлаш мацәаз ду убри аамҭаз инацәкьыс иахаргьежьуа ҭахак аиҭомызт, аха нас уи игәы ахшәазшәа ашьҭахь имахәҿа шәпақәа ааигәыҵаиԥсан, ицрымҵуаз убри агәҭыха хьанҭа уаҳа хыцәгашьак изамҭо илаԥш кыдырхаланы ганха џьара аԥшра дналагеит. Маӡак зҵаҵәахыз ибла ааԥсақәа иҟәыӷара ахьынӡаҳаракыз рхубаалартә дыҭнагон, аха ихдырра ҳарак аасҭа ихыиҿы џьбара еиҳа дараргамон аӡи амцеи ирылсны иааиуаз аӡә шиакәыз аҟара, насгьы аибашьрақәа еиҳа занааҭс ишимаз, иԥсҭазаарагьы уи еиҳа ишадҳәалаз акәын иныԥшуазгьы.
– Понт Евксинтәи акәшамыкәша ишьҭоу адгьылқәа уаԥсҵәык иадамзаргьы аимпериа иацәымӡроуп, аха иаалырҟьаны зхы замакәачрахаз асқьыф варварцәа Босԥортәи ҳадгьылқәа инеиԥынкыланы аимҵәара иаҿуп! Рым Дуӡӡа адгьыл беиақәа амамкәа амчхарагьы шзыҟамло шәаргьы ижәдыруеит! Аԥсыӡ ӡыда ишхәарҭам еиԥшҵәҟьа аимпериа иаҭахуп атәцәа рымчгьы! – акрыфара изалымгацыз дырҿамԥшӡо акәын дышцәажәоз Суқьессиан. – Ишысҳәахьоу еиԥш, ҳзеигәырӷьаша ҳәа рацәак збом, избанзар Ҟалӷьҭа анаҳцәыӡ, усҟан ҳимпериа иаразнакала дак алԥсаауеит!
Андриано икрыфара иалагӡаны дахьыӡырҩуаз, иаҳаз ажәақәа рҵыхәала дшынеибакәу гәҽанызаарак даамҽханакын убри аамҭаз игәалаҟазаарагьы аҟаԥыҳәа иаархәашьит, Антониогьы абыржәы убасҵәҟьа акәын дшыҟаз. Аҩыџьагьы знызынла зҵаарақәак ныҟарымҵозар, ргәы иҭанархәыцыртә иҟазҵаз аҳәара рзымгәаӷьуазшәа ацәажәара рҽаларымгалацызт. Аварварцәа ҳәа уажәы Суқьессиан зҭыӡшәа имаз, мышқәак раҟара ҳәа аангылара Ҟалӷьҭа
иааны иҟаз аҭоурыхҩы Елии Геродиан урҭ дырзыӡырҩуа дахьтәаз акы дшаргәаҭеиуаз убаратәы дааҟәымҵӡакәа аҳәаҵәыҳәаҵәра даҿын, убри аамҭаз гәынамӡарак зныԥшуаз ччаԥшьк иқәышә инықәҵашәа.
Суқьессиан абыржәы ицәыригарц ииҭахыз Ҟрым ҿиеит дгьылла акыр иҭбааз аурым-варвартә ҳәа изышьҭаз Босԥортәи аҳра иахәҭакны, аҳәынҭқарра хадара азҭозгьы аҭыԥан еицырдыруаз ауаашьҭрадуқәеи, иара убас аурымқәа ирзааигәаз, дара ирхылҵышьҭраз, ирыуацәаз уҳәа адгьылмпыҵахалаҩцәеи, аӷба рацәа зымпыҵакызи, даараӡа ибеиаз аҭуџьарцәеи ракәын. Аурымқәа арахь иқәнагалаанӡа аԥсуаа хылҵышьҭрала иззааигәоу ҳәа ирԥхьаӡоз ҳаҭаа ажәытәӡан иахьынхоз Понттәи (иахьатәи Ҭырқәтәыла) уаҟагьы абырзенқәа анахыӡаа ашьҭахь уаҟатәи адгьылқәа зымпыҵахаланы аҳас иахагылаз Митридат Евпатор иҳәынҭқарра аҳәаақәа иҵагьы ирҭбааразы еизакны иман 300 нызқьҩык аруааи, иара убас ӡырҳәаа рыла еиқәыршәаз 400 еибашьыгатә ӷбақәеи еиқәышәшәа изӡыхгылан. Аамҭақәак рзы аурымқәа ирзыҟалаз аԥсыҽра ихы иархәаны аргама Рым дабашьырц анаԥшьигаз, ируаа џьабаа ӷәӷәак мбаӡакәа ирылдыршеит аурымтә провинциақәа акры рымпыҵахалара, насгьы иҽазыҟаиҵон Рым даҿагыланы аҵыхәтәантәи аибашьра дуӡӡа. Иаалырҟьаны аимпериа азыҳәан дшәарҭаны иаақәгылаз Митридат иахьырхәразы, насгьы Мрагылараҟа амҩа аартразы зҽызшәоз, атәыла беиақәа ҳәа иршьоз Индиа, Китаи, Ермантәыла, Кавказ уҳәа зыԥсы аҿҳәараз аимператор Сулла цхырааҩцәас имаз Гнеи Помпеии уи ицнагаҩ Марк Лицинии Карасси ирыдиҵеит Митридат ицҟьара хадара арҭарц, дук мырҵыкәа рыбжьара иагьыҟалеит аиҿагылара ӷәӷәа. Убри аамҭаз 70 шықәса ирҭагылаз Митридат ашьҭахь аԥсуаагьы ицырхырааны деибашьит, аха Гнеи Помпеи дизымиааикәа даҵахозшәа аниба, тәарҭас иахьимаз Себастополис ируаа ырхынҳәны рыԥсы аадиршьан, нас рацәак иҽнамырхакәа ир иманы иҷкәын Фарнак аҳас дахьыҟаз Босԥорҟа дцеит. Аурымқәа зыцәшәоз митридатаа рҵыхәтәа зынӡа иқәыргаразы аибашьра аанымкылакәа Боспорынӡагьы инаӡаны, уаҟатәи адгьылқәагьы рымпыҵырхалт.
Абас шьаҿа ӷәӷәала иаакылсыз Рым аимпериа иатәны иҟалеит Амшын Еиқәа, убасала аԥсуаа рыдгьылгьы аимпериа аколлониақәа ирхыԥхьаӡалахеит. Уижьҭеи ииасхьан акыр аамҭа, иаҩнаххьан акыр биԥарақәа, иаԥсаххьан акыр императорцәа: Нерва, Траиан, Адриан, Антонин, Марк Аврелии, Каммод уҳәа, ус ишааиуаз Антонинаа рдинастиа аан аимпериаз «Ихьу ашәышықәса» ҳәа ианашьҭаз амчхара акыр ишьҭыҵны иҟан, аха урҭ рышьҭахь аимпериа аилаҳарахь ахы археит, насгьы аимпериа иаҵакыз акыр тәылақәа рыҩнуҵҟа аҭагылазаара иахылҿиаауаз аибашьрақәа ирыхҟьаны аиххәыцрақәагьы армаҷит. Абри аԥсыҽхара иацәшәаны аурымқәа аԥсуаа рыҩнуҵҟагьы зҽыззыркыз аиҿкаарақәа рырхьанҭара аабышьак рзамҭартә аҟынӡа инанагеит, аҭыԥантәи ауаа рырҭааслымразы аурымқәа ирмыӡбоз арбаныз, аха егьа рузаргьы иҟәиҭӡа раанкылара рылымшацызт. Суқьессиан цхырааҩцәас изаарышьҭыз Андрианои Антониои абыржәы идеилиркаарц ииҭахызгьы убри акәын, аха Елии Геродиан илымҳа кыдҵа урҭ рзыӡырҩра дахьаҿыз агарнизон ахада иажәа ҭлапҟақәа гәаныла дырхыччон, заԥхьаҟа агәыӷра дуӡӡақәа змаз аимператор ихаҭарнак абысҟак игәы дахьажьоз џьашьо, избанзар агәра ганы дыҟан аимпериа аҩнуҵҟа ашәарҭара ахы шакхьаз, аимпериа иаҿыҵырц ақәызкыз акыр тәылақәа аҽазышәарақәа ишрылагахьаз, аԥсыцәгьара иахҟьаны асенаторцәеи ацезарцәеи рыҩнуҵҟа маӡала аус еиқәырҽаҽарақәа шцоз. Убасала аҭагылазаарақәа аҵыхәтәан аҽанарӷәӷәа, ари Рым аҵыхәтәа шакәхоз дырны дыҟан, аха дырзеилымкаар ҳәа дацәшәаны игәаанагарақәа аӡәы иҟны иҿыҵымҟьацызт. Абыржәгьы аимпериа аԥхьаҟатәи аразҟы лаша ишалацәажәоз ус хаҵа гьаргьалашьак дааҩналан, итәаз днареихырхәашәа ҟаҵаны нас Суқьессиан ихы наиқәкны ус иҳәеит:
– Суқьессиан, ухаҵкы! Ацхыраара узҭало Дашьныхә иԥа Арзамаҭ дааины дыҟоуп, снашәмышьҭыр ҟалом, еиҭаҳәатәык сымоуп ҳәа абра ашә дылагылоуп… Дааҳашьҭрыма?
Уи иааира Суқьессиан дшақәшаҳаҭыз ала убри аамҭаз инапы нышьҭихит. Нас ивараҿ иқәгылаз аԥслымӡ сааҭ аамҭа «ҭанаԥсеижьҭеи» кыр шыҵхьаз шгәеиҭахьазгьы даламкьыскәа илаԥш надирхалт, исаҳәҭыр уаҩ иааира дазыԥшны. Ус дук мырҵыкәа ашәқәа анааимҟьа, Арзамаҭ азнаказ дкәанызануа ашәхымс даалахеит, аха нас игәы ааиԥсахызшәа ашацашацаҳәа итәаз рахь иҿааихеит. Ауада агәҭанӡа данааи, уи нахыс ахысра дақәиҭымшәа иҽаанкыланы дынкахырхәан, нас аԥсшәа карҵәо ибжьы наиргеит.
– О, Суқьессиан кыр зымчу! Ҳадгьылгьы ҳаргьы злахьынҵа знапы иану! Анцәақәа срыҳәоит, ухы шьарда нызҵша агәабзиара агымхарц! Аԥсуа доуҳа ахылаԥшхәы Хансиса лымчхара згымхаша, еилфаҷоу ухшыҩ ҟәыӷа Еиҵәаџьаа реиԥш еикәаԥхо ҳажәлар ирыгымхароуп!
– Иазхоуп! – иҳәан, Суқьессиан инапы нышьҭихит аҽхырцәажәара даҟәихразы. – Иудыруаз, зегь иреиҳау аеҵәа ашәшьы ахаԥаргьы ишылбааԥхац илбааԥхоит. Сара сыеҵәа, сара сымчра ауп… Амцхә аҳәара аҭахым, иҳәа узааиз, сузыӡырҩуеит!
Арзамаҭ ибла гызмалқәа иимбацыз анҭ ахацәа ирыхмырԥо, знызынла Суқьессиан иахьгьы даахьаԥшуа ацәажәара дналагеит.
– Акыр зымчу Суқьессиан! – убри аамҭаз дааиҭаҵны даҽа маҷк иаԥхьаҟа дааскьеит Арзамаҭ. – Мармалтәи абааш иаха шьоук ақәлеит, Емили Метулл дҭарханы, аӡәыкҩыџьак ракәымзар иахызгьы ахшьааны ицеит! Сара сакәзар, сыԥсы цәгьала ирыцәганы абыржәы сышиашоу убрантә саауеит!
Убри аамҭаз зегь рыбла ишабоз Суқьессиан ихыиҿы ааихалашьцеит. Изааргаз ажәабжь игәаԥсахы шеибанаркыз убаратәы ԥшьаала ихәда наикәаҽын, нас ихаԥыцқәа ахьааихаирӷәӷәаз ицламҳәа ажьҵәырқәагьы неибырххеит.
Арзамаҭ ииҳәаша ҳәаны даналга иԥсыԥ алагаҩагара аанкыланы, исҳәаз иахиҳәаарызеишь ҳәа дӡыӷәӡа дааизыԥшит, аха Суқьессиан макьана ажәак иҿыҵымҟьацызт. Акры анҵы ашьҭахьоуп, еикәашәаны иҟаз иҿаԥшылара маҷк иаардашәа ибжьы анирга.
– Сгәы сзырхьша ажәабжь сзааугеит… Уажәшьҭа ацәгьара ҟазҵаз азусцәоу узеилкаар, усҟан ауп еиҳау аҳамҭа уанаԥсахо.
– Уххьзгеит, исылшалакгьы убап!
Суқьессиан асеиԥш игәамԥхоз ажәабжьқәа иахьада имаҳацызшәа ашырҳәа дҩагылан, ишьҭахьҟа инапқәа ҟаҵаны дынкахәыцуа даалаҩеит, аха нас џьарак иҽаанкыланы Арзамаҭ дахьгылаз ахь дынхьаԥшит.
– Исоуҳәаз ажәабжь ҿаасҭазаргьы, аҳамҭа уоуртә ухы ааурԥшит! Ампериа агарнизон иацхраауа дарбанзаалакгьы ҳамҭада даансмыжьыц, усҭ уи азын! –  иҳәан, Суқьессиан имаҟа иавҵаз ақьаса ԥшӡа аавҵхны, аԥсуаа амажьдыи ҳәа изышьҭаз аԥара ҿарп маҷымкәа изҭаз Арзамаҭ иахь ирббаӡа иршәит.
Икаууа ишааиуаз Арзамаҭ уи дазыманшәалаханы убри аамҭаз дамҵысны иааникылт. Ихьанҭаӡа иҟаз уи ақьаса заҟа ҭаз иаразнак еиликаарц иҭаххазшәа азнаказ инапаҿы иршәуа иаагәеиҭеит, аха издыруада Суқьессиан дахьхәны имихыр ҳәа дацәшәазшәа ашьҭахь иаразнакала икәынџьыбахь индәықәиҵан, нас «ҭабуп» ацынхәрас игәы инапы надкыланы дынхырхәашәа ҟаиҵеит.
– Уаҳа исоуҳәаша умамзар шьҭа удәылҵқьар ҟалоит!
– Ааи, абри акәын иусырдырырц исҭахыз! – иҳәан, Арзамаҭ даҽа зныкгьы дынкахырхәан нас днахынҳәны ашацаҳәа иҿынаихеит.
– Абасоуп араҟатәи ауаа шыҟоу! – иҳәеит Суқьессиан, Арзамаҭ дандәылҵ ашьҭахь дызлацаз ашәахь дыԥшуа.
Ԥыҭрак аҟара Суқьессиан акы дазхәыцуа дышгылаз нас дааиҭаҵны иҭыԥаҿ днатәан, ани аԥслымӡ «сааҭ» аақәхны ахы ларханы аҟыгәҳәа инықәиргылеит, абыржәы ацәгьоуцәа ҭибаауазшәа асаркьа аҩнуҵҟа аԥслымӡ гәӡа еивҵаԥсауа ахәхәаҳәа иахьлеиуаз илаԥш надырхаланы. Убри амҭаз адәахьы џьоукы рыбжьқәа рацәаҩӡаны иааҩуан, агаҿа ааигәа иҟаз аџьырмыкьа аҟынтәи акәын иахьгозгьы. Абжьааԥны еиԥш, ақьачақьцәа рықәгыларақәа иахьагьы ирыдеизалаз ахәаԥшыҩцәа рацәаҩӡаны ирыдгылан. Урҭ рааҩс аҩыҭиҩцәа рчаҟәақәа хыжжуа ацхажь, ацхәрышь, акаҷыҷ уҳәа иргәаԥхоз аҩхкқәа алырхразы аҩыжәцәа рыдрыԥхьаларц уажәыуажә нарылаҿырҭуан, ашәарах цәақәа зҭиуаз ракәзар, арҭ иреиӷьу даҽаџьара ишырзымԥшаауаз ала урҭгьы аахәаҩцәа агәра дыргара иаҿын. Араҟа иҟан абжьахәаахәҭцәагьы маҷҩымкәаны, урҭ реиҳарҩык амшыннырцәынтәи иаауаз аурым ҭуџьарцәеи ауаҷарцәеи ракәын, иара убас Ҟрымынтәи, Мысрантәи, Шьамтәылантәи иаауазгьы рхыԥхьаӡара маҷҩымызт, урҭ рышхәақәа рыла арахь иӡхыргон еиуеиԥшымыз аҭитәқәа: аба, абџьар, аихалыхқәа, еиҳараӡак ахә бзиа зыҭнырхуаз аџьыкахыш. Ахәларахь ианеихалак, агаҿа рҽықәырҭәааны анаара амцақәа еиқәҵаны,
еидбзиахалоз ахәҳахәҭцәа акрыфо-крыжәуа инеидтәалон, урҭ рхы рыланыҟәыргаларц уахьынтәи ирышьҭаланы иаауаз аҳәса ҳазырцәагьы маҷҩымызт.
Аџьармыкьаҿ акырынтә иҟалахьан аибатыҟрақәагьы, еиҳарак аҭыԥантәи арԥарацәа ракәын изыхҟьозгьы, ргәы нзырхоз аурымқәа аҟама нарыӷраҳәаны, нас иҟалоз аилаҩеилас рхы иархәаны иныҵашәкәа ицон. Аурымқәа аҭыԥантәи ауаа аҵыхәтәан ирыцәшәартә ишыҟалахьазгьы, зегьы акоуп рхы дубеиа ибо аԥшәмара нкыланы иааргәаԥхоз ҟаҵо, аҭыԥҳцәа ԥшӡақәа инарымцкласуа, ирҿаҵыхәхазгьы аҽнышьыбжьон лымчмырхакәа ишырҭахыз илызныҟәон. Акы иацәшәо, иацәыԥхашьо иҟамызт, иааҟарҵалакгьы иақәиҭын, аха убри ззымчҳауаз ахацәарԥар ракәын зҟамақәагьы мҩанызҵоз, нас уи аамҭаз аԥсҭыр рыҽқәа рыла ауаа рыжәпара еимгәыцҟьаауа инарылагьежьуан, ашыҩҵәҳәа рҟамчқәа нарыхҟьо ирықәыҳәҳәаны еимдырпуан, ирԥыхьашәозгьы уаӷеимшхаран иԥеиԥшхоз.
Арзамаҭ иидыруаз урымцәаки иареи абыржәы убри аџьырмыкьа агәҭан еидгыланы аҩыжәра иахьаҿыз шьҭа хар рымаӡамкәан рқьафқәагьы ҟарҵахьан, насгьы иахьа дуаҩбеиан, ҳамҭас иоуз ақьаса иҭаз амажьдыи макьанагьы акры ыҟан. Ихы иаирхәарц есҽны днарышьҭаҳауа дзышьҭаз ҳаҭыр рықәимҵар ҟалозма, ргәы ҟаҭәаны ихихырц дара рзы акы деигӡозма, иахьа иирҳаз зегьы нихырц иҭахызшәа дзыдгылақәаз рҿы акы ааҭшәацыԥхьаӡа рыбла ишабоз цасҳәан ҳәа аҟьара даҿын. Еидгылақәаз рахьынтәи еиҳа арыжәтә злысыз ахаҵаԥшь ус иаалырҟьаны инапы аӷьҩҳәа аишәа ианаақәикша, ирымҵагылаз ачаҟәақәа убри аамҭаз инықәҟьаны икаҳарц аԥсык аарыгхеит, егьырҭгьы иҟалаз рзеилымкаауа зхаԥыцқәа аҿҿа рыхга, дхылдаӡылдо ирыдгылаз рҩыза дџьашьаны инаизыԥшит.
– Абарҭ ашьхауаа ҳцәымшәаӡакәа еснагь иаҳҿагылоуп! Ҳбаашқәа емырҵәалап, хазы ҳаӷбақәа ирықәланы идырҳәлап, ирбыллап, мамзаргьы ирымпыҵархалалап! Амҩақәа рҿы ианаацәыр… цәырҟьо узымдыруа, есымшааира ҳшәа… шәаԥырҳаԥуа ҳныҟәалар акәхеит! Мап, аӡәымзар аӡәы имеигӡакәа инырҵәа… ҵәалатәуп! Абыржәнатә иҳацәшәо ианаҳзыҟамҵа, нас ҳҿа…ҿагыларагьы шыргәаӷьуа агәра згоит! – шьҭа арыжәтә шиааиз убаратәы ацәажәара ицәыуадаҩханы иблақәа хьашаԥаша иԥшуа акәын ибз иҿы иҭарбылгьо дышцәажәоз уи.
– Шәааи, аныҳәаҿа наҳкылап зегь зымчу ҳимпериа ахьӡ-аԥша иҵагьы иӷәӷәахарц азы! – ус руаӡәык ичаҟәа ҩышьҭихит арыжәтә злысыз далааникыларц ибжьы нарганы.
– Гәыкԥсыкала иныскылоит шәаргьы ҳаргьы ҳзыхьчо аимпериа амчра наунагӡахарц! – иҳәан, Арзамаҭгьы уи аамҭаз жәала даарымҵақьақьеит.
– Иуџьысшьоит ма уара иашаны ҳахьеилыукаауа! – мыцхәы ацәажәара зҽадзымцалоз аурым глыҩыз ду убри аамҭаз Арзамаҭ дихыҽхәо ибжьы наиргеит. – Иашоуп, ҳара ҳтәыла нахьхьи џьара амшын нырцә иҟоуп, аха ҳимпериа амч ӷәӷәахарц азын адгьыл беиақәагьы ампыҵакызароуп! Аса аԥынҵала иаҳахьчо адгьылқәа руак абар ара ҳахьықәгыло! Аӡәы иаҳцәигарангьы иҟамлароуп! Сара аныҳәаҿа шьҭысхуеит, абри еиԥш иҟоу адгьыл хазынақәа рырҳаразы аиааира ҿыцқәа рыхьӡала!
– Амин! – иҳәеит Арзамаҭ.
– Иуҳәаз ҳанцәақәагьы иуцырҳәалааит! –  рҳәеит егьырҭгьы.
– Абри аныҳәаҿа еицаажәыроуп…
Суқьессиан уаҳа акала иҽизеиқәымкуа иарӷьажәҩа Барторикс дизгәааны дԥаԥашькха алаҩеира даҿын, знык аҟарагьы иҟәардә иҽнықәикшәа иуит, аха зегьы акоуп игәы дамыртәакәа ҩаԥхьа дҩаҵҟьаны аҩнагьежьра дналагеит еиҭах. Себастополисынтәи иааз ацҳаражәҳәаҩи Суқьессиани убри аамҭаз Антонио дахьырзыӡырҩуаз дырԥырхагамхакәа, уи азын ииҳәаша шыҟазгьы макьаназ рылаҿымҭкәа дтәан.
– Игәыҵашәазеи, абри, Барторикс! Иҟалаша ҟалаанӡа агәыҭҟьа
аҽаҭара шԥеигәаӷьӡеи! Ас заанаҵ акогорта аруаа рырбыжкра дақәиҭызтәда? Иабихәац, асҵәҟьа шәаргәындашьа убахьо! Сара сҟынтәи дҵак иоуаанӡа акгьы иҽазимкааит. Ушнеилак убас сызиаҳәа… Уца, ухы уақәиҭуп!
Цҳаражәҳәаҩс иаашьҭыз дынкахырхәаны дандәылҵ ашьҭахьгьы Суқьессиан игәыԥжәара хырԥсаашьак изамҭо дшылаҩеиуаз, нас дааиасны аҟәардә иҽнықәыжьшәа ихы инапы аҵыргәаны днатәеит. Ԥыҭраамҭакгьы дынкахәцуа дтәанаҵы ԥшьаала ишьарахь дгьежьуа мацара, аҵыхәтәаны иԥшшәхәгьы аҭыԥаҿ иааит. Убри аамҭаз Антонио итрабеиа (иԥшӡаны ирӡахуаз, џьара цагас аурымқәа иныҟәыроз ажәҩахырԥа) ныԥхьаршәҭшәа ишьамхқәа еиқәыршәны, иҽырҭынчӡаны дтәан. Суқьессиан дшизыԥшуаз ус иаалырҟьаны иара дахьтәаз ахь дынхьаԥшит, аха Антонио диламцәажәакәа дҩагылан, нас ишьҭахь еиарханы ахышә еицарса днадгылан амшын дхыԥшыло даагылт.
– Акы сазҵаар сҭахын! – иҳәан, Антониогьы дҩагылеит агарнизон ахада аҿымҭра иҽеиҭаӡоушәа аниба.
Иӡыхгылаз аԥраӷбақәа убри аамҭаз Суқьессиан илаԥш рыдырхаланы дышгылаз, ус иварахь даахьаҳәны Антонио днаизыԥшит.
– Ара сыҟоижьҭеи мышқәак роуп иҵуа, аха уижьҭеи еилыскаахьоугьы маҷым, – абас ааиҳәан, нас ишьи-ишьи еиқәҵо Суқьессиан данааидгыла еиҭах иажәа инациҵеит. – Уара зныкымкәаны иуҳәахьеит рхы иоуҳажьцәеит ҳәа, аха убри аҽырџьбарацәара ауп араҟатәи ауаа зынӡагьы ирҭахым ҳәа сахәаԥшуеит. Иҟалоит уи азы агха сымазаргьы, аха изыхҟьо сыздыруам сааижьҭеи абри еиҳа исбарҭоушәа самхабоит.
– Ҳыҳ! Абжьас егьа анапы иауршьцыларгьы, зегьы акоуп агыгшәыг цәаҩа азкажьуам, – убри аамҭаз ахышә днадҵны дцәажәо иҿынаихеит Суқьессиан, – убасҵәҟьоуп араҟатәи ауаа шыҟоу. Ашьоура хаҵарас изыԥхьаӡо, иара ус акала алакьакьара знымаало агәыжәлацәгьақәа уара угәыԥшқара еилыркаару? Хымԥада мап! Убри аҟнытә, ҳара ҳганахьала ҳаҭырбарак ҟамлароуп!
– Ааи, аха уажәы аимпериа аҭагылазаашьақәа уадаҩханы излаҟоу ала, араҟатәи ауаа мыцхәы рықәымчра аҭахымзар ҟалап!
– Агарнизон иаԥырхаго ихәҭаа дақәыршәалатәуп, ҳҳәатәы хазҵо дҳахьчоит… Абри ауп сара издыруа. Издыруада ԥыҭҩык реиԥш уаргьы абри уақәшаҳаҭымзар?
Антонио ишьҭахь инапқәа ҟаҵаны, зыԥсҭазаара иалҵхьаз аимператор Деци Гаии Траиан ибаҟа ахьықәгылаз ибла ҭраа ахәаԥшра даҿын убри аамҭаз, аха уажәы ихәыцрақәа зынӡа аҽаџьара акәын иахьыҟаз. Суқьессиан ииҳәаз иаразнак аҭак ҟамҵакәа нас абаҟа днадҵны уаанӡа дахьтәаз иҭыԥаҿ дааины дантәа ашьҭахь ауп ибжьы анирга.
– Мап!
– Ажәакала Коракс (Ҟәараш) аӡиас ахықәан иҟоу Мармалтәи абаа хылаԥшрада иаанхеит, – иҳәан, Суқьессиан ашьҭахь даҽа зҵааракахь иҽынахигеит. – Уара убрахь усышьҭыр сҭахуп. Коракс аӡиас инаркны иҵагьы наҟ амрагыларахьтәи Ҟалӷьҭатәи адгьылқәа, аҵыхәтәан ашьханхыҵынтәи ақәылаҩцәа аазқәылаз илаԥшықәырҵеит. Урҭ раанкылара анҳалымша, насгьы аԥсилаа урҭ рахь иадырцәыло иалагар усҟан дареи ҳареи ҳаимацәгьахар ҟалоит…
Суқьессиан абри иҳәонаҵы иаалырҟьаны Антонио хәыцрак даамҽханакит. Аиашаз, диқәгәыӷны инапы ианиҵарц ииҭахыз аус акыргьы дааигәырӷьеит, аха ганкахьалагьы дагьаацәшәеит ҳәанҳәахла араҟатәи ӡырҳәаа ирхырҳәаауа дааижьҭеи иаҳақәахьаз акыр жәабжьқәа ааигәалаиршәацыԥхьаӡа.
– Уахь ацара анбасыдуҵои? –  иаалырҟьаны агарнизон ахада диарӷьажәҩаны дахьыҟалоз азгьы хазы игәы ҟәандаӡа иҟаланы ашьҭахь изымчҳакәа дҵааит Антонио.
– Иаажәгаз ар унарылаԥшны заҟа уҭаху алхны иахьаҵәҟьа амҩа уқәыл!
– Уақәшаҳаҭзар, Андрианогьы сахьцо дызгар сҭахуп. Даара исзааигәо уаҩуп, ҳаицәыхҟьар сҭахым, снапы иануҵаз аус аҿгьы ацхыраара сиҭап ҳәагьы сиқәгәыӷуеит.
– Аус дуқәа шәзыԥшуп шәҩыџьагьы, еиҳаракгьы хаҭала уара, – иҳәан, Суқьессиан игәыҵаԥса иикыз имахәар ҟьантазқәа ааужьны, нас Антонио дкылкааны дихәаԥшуа иажәа инациҵеит. – Уа шәышнеилак зегь раԥхьаӡагьы иаразнак нап ашәыркыроуп ақьырсианра аларҵәара иацашьоу ахылаԥшра. Ҵабыргны, издызкылахьоу абазгаа рацәаҩуп, аха аԥсилааи мсымааи рганахь уи аус макьана ишахәҭоу ус адулам.
Убри аамҭаз иныгәнысуа игәараз аурым динларҵәаҩцәа, апостол Павел иҳәахьа «Аеллин иакәыз, ауриа иакәыз, аварвар иакәыз, зхы иақәиҭым ҳәа аӡәгьы дыҟаӡам, аха абарҭқәа зегьы еидикылоит Иаса Қьырса» ҳәа, ауаа ирылаҳәо идәықәын. Аепископцәа ракәзар, Ҟалӷьҭагьы адинларҵәаразы аимпериатә чынқәа рыҭаны, аҭыԥантәи ауааԥсыра рыҩнуҵҟа ақьырсианхара доуҳатә ҵысраны ирзыҟаларазы, адин ҿыц алԥхахь рнагараз агәашәқәа зегьы рзаартын. Ақьырсиан дин абазгаа аԥхьа мчыла ишрыдыргалаз еиԥш, аԥсилааи мсымааи ирҭахымызт усеиԥш рзырур, аха аурымқәа имҩаԥыргоз ақәымчрақәа ирыцәшәаны ари адин ҿыц адкылара иақәшаҳаҭхақәаз ҟалеит аҵыхәтәан. Издызымкылацызгьы агәра ддыргон адгьылаҿ рыԥсы ахьынӡаҭои, рыдунеи анырԥсахлак ашьҭахьи ақьырсиан динхаҵара ауаа ргәы-рыԥсы шарҭынчуаз ала. Анцәа Иԥа изааигәахара абзиабара шьаҭас иҟаҵаны Анцәа ду иҿаԥхьа еилыхрак ҟамҵакәа ҟалӷьҭаа зегьы еидкыланы реиҟаратәра иашьҭан рыҽкынҵа, нас убасала дара рҳәатәы иахымԥо иҟарҵаразы. Мышкы аҳра зауыз шәҩык рхы хисеит ҳәа, амаҵуразы Мармал абаахьы ишьҭыз Антонио иҭыԥаҿ дышнеизҵәҟьа иаарласӡаны ауаа еизигарц аԥшьигеит. Шьҭарнахыс иҿыцу ахымҩаԥгашьақәа рықәныҟәаразы заанаҵ ргәырҽаниҵарц игәы ианҭеик ашьҭахь иаарласӡаны ауааԥсыра ирыларҳәеит, аизара амш аналхыз абаашахь имнеиз аӡә даныҟала, аҳәатәхамҵараз ӷәӷәала ишахьырххәоз алагьы агәҽынҵагажәа нацҵаны.
Аупа иаҵәа ирҭышьшьы иааԥшуаз ашьха еибаркырақәа, урҭ рынхыҵ ирхыҳәҳәоз акаҵәара ҳаракқәа макьанагьы иҟәашӡа асы рықәын. Асырӡ цонаҵы Ҟәараш аӡиасгьы аҽырхагаӡаны акәын еибаха-еибафо амшын азцара ишаҿыз, убри аамҭаз Мармал абааш аҿаԥхьа еизыргаз ауаагьы убасҵәҟьа акәын убри аҽны рыгәқәа еибафо ишеилагылаз. Аамҭақәа ирхылҵуаз рыԥсҭазаара хьанҭа мышкы зны ибзиахап ҳәа абаржәгьы агәраганаӡа рымамкәа ауп абаашахь амҩа ишықәлаз, аха ишыҟазаалакгьы иахьанӡагьы рџьынџь иацәымӡкәа алабарҭа ахьрымаз азы макьанагьы раԥхьаҟа иҟамлашаз гәыӷрак еиднакылоушәа иҟан. Аханатәаахысгьы гәырҩала иҭәыз ари атәылаҿ уахьхьаԥшлакгьы аибара ахьыкәкәа иахьыҟамыз ҩнаҭак узыԥшаауамызт, усҟантәи аамҭақәа рзы аԥсуа иқәра наӡа аҟынӡа анеира оума аҭахын, аха аурымқәа изыхдырҟьалакгьы заанаҵ заџьал арахәыц еиԥш иҿахырҵәоз реиҳараҩык шәаԥшьҵас иҩыҵхахоз рқәыԥшра ныҵацәа иагон. Зажәра нагӡаны ҭынч зхы нықәҵаны знарцәы мҩа иқәлоз есааира имаҷҩхон, иуаӷеимшхараз аибашьрақәа заанаҵ зыԥсҭазаара аркьаҿуаз абиԥарақәа ӡәырҩы ргылара иаразнакы инарыҵанарбон, убри аҽы Мармал абаа аҿаԥхьа еизыргазгьы рыбжеиҳараҩӡак акыр мыҟәмабарақәа ирықәшәахьаз ракәын. Зегь рыла ишәииз рлахьынҵадара иаҟәырны, ргәырҩа ҵааулақәа хырԥсаашьа рзамҭо қәаԥсычҳарыла рхы ҟажо, имыччацыз рлакҭақәа мчыла иҳархаауеит ҳәа иаҿын, аха алахьеиқәҵара ԥсраҽнынӡа ирзаанхараны ишыҟаз акәын уахьаарылаԥшуаз зегь раԥхьагьы рхаҿсахьа ианубаалоз. Нымҵәадарала иҭәыз ргәаҟрақәа биԥарала иахьалашьцылахьаз азы, адунеи ааршеижьҭеи убас мацара иҟазшәа рхы анраалашәа рҽамашьцаны рҽыҟарҵон умҳәозар, егьыс агәаӷ хышхыҵәа иахәаҽуа акәын убри аамҭаз рыблақәа амца рхыҳәҳәыла ишеилагылаз.
Зыдгьылаҿ аԥшәмареи ахақәиҭреи змыхыз ахацәа аӡырҩра иахьаҿыз рхаԥыцқәа аҿҿа рыхгон, ираҳауаз ԥыҭраамҭакгьы ирычҳаит, аха мчыла ирыдыргалоз аҵыхәтәан иарԥаԥашькит. Аурымқәа рхаҵкы казмыршәуаз Дауеи иԥа Маҭарбеи абааш ҿыц хадас иарҭаз Антониои иареи ахьеивагылаз, убри аамҭаз аҩыџьагьы рыблақәа ҵырҟәаҿны згәы еибафо еилагылаз ауаа рацәа шазааргашаз рыздыруамызт. Ажьаӷьрҩа икылихрашәа агәыӷра змаз Антонио иҳәатәы иацныҟәарцы зынӡагьы ргәы ишҭамыз аниба игәаӷ хышхыҵәо, игәаԥсахы еиҳагьы еибанаркӡеит. Ҵабыргны, аԥхьа хаала драцәажәарц ақәикит иара, аха иреиҳәоз рхахьы инарымгоушәа аниба, ихамыждараз аҵыхәтәан дрықәмақарырцгьы ақәикит. Аршәара знымаалоз аԥсилаа уиак зынӡа рыхшыҩ иахнахын, ҳара ҳаума иуршәарц иуҭаххаз рҳәан, убри аамҭаз рыбжьқәа иқәырганы аршәаа изасуа ацәажәара даҟәырхит. Маҭарбеи уи хьымӡӷшьаны игәы тҟәацырц акгьы игмызт, уаҩ иҳәатәы змаҳауаз, Кәыдры нырцәи-аарцәи аҳаблақәа рҟны инхо: аџьбнаа, ҟәарашаа, ӡышраа, қәанарчаа, баӷланаа, ашьашлаа, мармалаа уҳәа, раасҭагьы зынӡа иарԥаԥашькит уаҭрынааи, ԥшьиааи, шаҭгәынааи, ҭамашьааи,
насгьы арҭ рҟазшьақәа зеиԥшраз иахьада имбацкәа дыҟазма, аха макьанагьы уеизгьы дгәыӷуан иамуӡакәан иҟалозар ма ршәарыла рҳәатәахьы инаргарашәа.
– Зегьы акоуп иаарласны хәыҷгьыдугьы ақьырсианра рыдрымкылар ԥсыхәа рымам! – макьанагьы аршәаа изасуа ацәажәаха ширымҭозгьы аҵыхәтәан ибжьы аарҳаракӡаны иажәа анагӡара деиҭаналагеит Антонио. – Ԥыҭҩык ракәымзар, зегьы рыԥсы зыраҳаҭуа ақьырсианрахь ииасхьоу араҟагьы ишыҟоу здыруеит! Абазгаа ракәзар ақьырсианра еигәырӷьаны ирыдыркылахьеит! Убарҭ шәырҿыԥш шәаргьы! Шәыгхазы Анцәа ду ишәаначҳаны шәаҭеиҵарым, убри аҟнытә агәнаҳа здугьы Иара иҿаԥхьа гәыбӷаны ишәхышәхыр шәылшоит. Ахҿыхра зҭаху шәзы адуҳаныҟәгаҩцәа шәыцхраартә сара адҵа рысҭоит!
– Џьым, ҳара ҳанцәа даҳзыԥсахуам, шәара шәтәы шәара дшәымаз, ҳара иаҳтәым даҳҭахӡам! – ус хаҵак ибжьы ааиргеит.
Уи ахаҵа урымбызшәала ииҳәаз азнаказ Антонио дназыӡырҩшәа ааҟаиҵеит, аха аҭак имҭакәа ицәажәара инациҵеит.
– Ҳара ҳзышьҭоу ашьхауаа алахтырахь икылганы руаатәра ауп, аккарақәеи аҵлақәеи рымҵахырхәарақәа шьҭа наҟ ишәхашәыршҭыроуп, иаажәбо зегьы нцәахәқәас иҟашәымҵалан!
– Ихәҵәы нҵәааит иҳаиҳәо закәызеи! – зжакьа ӡышӡа игылаз абырг ианизымчҳаӡа убри аамҭаз ибжьы аарымчшәа инаирган, нас урым бызшәала иажәа инациҵеит. – Ҳара ҳаума, уара иуаам! Аныха иашьцылаз аҵәаҟьа агәыдиҵон ҳәа, анцәақәа иргәамԥхо умҳәан, дад! Уара макьана уҷкәыноуп, иузымдыруа рацәоуп уи азын уаҭарҵарым! Иудыруаз, иҳауҳәахьо шьҭа ҳхы иаламӡартә аҟынӡа ҳнанагеит! Иаԥсоу кыр уҳәарц уҭахызар ухәыцны уцәажәала, аҳәашьа уақәымшәозар наҟ уаҳԥырҵны уахьааз уца!.. Еилукаама?
– Аҿ бзиа ажәа бзиа ҭымҵуеи! – ус аӡәы ибжьы абас инаиргеит.
– Ажәа бзиа уҳәарцаз, иузырҳәаша ахгьы ухагылазароуп! –  урымбызшәала даҽаӡәгьы абас ааиҳәеит.
– О, адунеи дуӡӡа зырлашо Гелиос имра снықәуеит аиаша шысҳәаз! – иҳәан, Антонио убри аамҭаз инапқәа раҳаны дматанеиуа ажәҩан ашҵахь инаирххеит. – Адунеи нцәасы иамоу Уран иаҳауеит сажәақәа мцрак шрылам! Ҳзықәгылоу адгьыл нцәахәыс иамоу Геиа акы еиԥшымкәа сбыҳәоит, быдгьылаҿ инхо ауаа ргаӡаразы иаҭабымҵарц! Ҳара иаҳҭахуп ари атәыла ԥшӡа ҳахьчарц, аха ишыббо дара уи рҭахым, ҳабзиара ахаҭыԥан цәгьасы ҳҟарҵоит!.. Иҟашәҵо аҳәатәхамҵараз агәырӷьарақәа рынцәахәы Мом дшәыцәгәааны рыцҳарамзар, лахьеиқәҵарамзар уаҳа бзиарак шәирбараны дыҟам шәыгәқәа анышәымԥсах!
– Умым ила ҳара ҳаумыршәан, џьым! – убри аамҭаз ааигәа игылаз хаҵак даацыҵҟьаны Антонио ибжьы наиқәиргеит.
– Шәиҿамԥакәа шәизыӡырҩла, иҟалозар! – иҳәан, Маҭарбеи урҭ днарыбжьалашәа иуит.
– Ақьырсиан дин иадымгыло ҳара дҳаӷоуп ҳәа азаҳшьоит! Иҟалоит убри дахырҟьаны ашьра зықәшәо дҟаларгьы! – еиҭах иҽааирџьбрарцгьы ақәикит Антонио.
Иӡырҩуаз ажәлар убри аамҭаз уаанӡа аасҭа еицәаны рышьҭабжь аашьҭыҵит. Агәаӷ зхыҳәҳәылаз рыблақәа ырцәгьаны, рлакыҵақәа ҭырлышьцааны иахьааԥшуаз, аурым дахьықәгылаз аҟынтәи абыржәы дылбааҳәаны дрымазҭгьы деимыжәжәа дықәырҵарашәа акәын ишизыԥшуаз.
– Иҟалозар, маҷк иаашәычҳа, маҷк! – иҳәан, Маҭарбеи убри аамҭаз инапы дааҩаханы шьҭа ажәауаара иара итәхазшәа ацәажәара дналагеит. – Ижәдыруазарц сҭахуп, Питиунҭ ауахәама аргылара нап шарку! Иара убас ауахәамақәа ргылахарц азыӡбоуп Цандрыԥшь, Ҳашԥсы, Алаҳаӡы, Лыхны, Анаҟәаԥиа уҳәа акырџьара. Аԥсилааи мсымааи рзы аныхабаақәа ргылахоит Себастополис, Цибил, Ҵҟбын, Гиуенос, Зиганис, Егырԥсҭа аганахь Гәдаҟуа уҳәа, иара убас иҵагьы иахьыргылатәу аҭыԥқәа рыԥшаара иаҿуп аурымқәа.
– Зыбзиара узымдыруа ицәгьара уалаҳауеит ҳәа, иарбан уахәамоу, иарбан ныхабаау шәҳацәнымхоушәа уажә ҿыц шәаалаганы иҳазшәыргыларц ишәыӡбаз!? – асеиԥш заҳаз даҽа хаҵак изымчҳакәа ацәажәаҩ иажәа дааҵыцҟьеит. – Абааԥсы, иҳазшәыргылароуп ҳәа ҳшәыҳәама ҳара? Ажәытәӡа аахижьҭеи ҳабацәа зымҵаныҳәоз Қьач-ныхеи, Лашькындар-ныхеи, Елыр-ныхеи, Дадрыԥшь-ныхеи реиԥш иҟоу аԥшьаҭыԥқәа шәрылакьысыр аауам, ижәдыруаз!.. Џьым, ирымбаз дгыланы ихы дирбон ҳәа, жәҩантә
уаҳзылбаазшәа уара уабантәаанагеи, ҳара иаадыруа ҳныхаԥааҩ Мырзаҟәыл иоуп!
Маҭарбеи дцәажәонаҵы Антонио игәы дҭахәыцуа дахьгылаз издыруамызт уаҳа дышцәажәашаз, егьа ансарс иҳәазаргьы иара ус акала иҳәатәахьы раагашьа дақәшәомызт. Аҵыхәтәан усшәа игәы ааинаҭеит, аршәара знымаалаз даҽакала рызнеишьа шаҭахыз аҟара, аха уи шыҟаҵатәыз акәын изымдыруазгьы.
– Шәара аԥсуаа шәфырхаҵара ахьынӡаҳараку аимпериа анапхгара ибзиаҵәҟьаны ирдыруеит! – иҳәан, Антонио излаилшоз ала еиҳа иҽырхааны ибжьы наиргеит Маҭарбеи ииҭахыз аниҳәа ашьҭахь. – Саргьы еилыскаахьеит Гефест имцагьы иацәшәо шшәакәым! Абырзенқәа рхаангьы шәхыԥша аӷәӷәара Гелеспонт (аӡыбжьанда Дарданелл) иҭысны ахара инеихьан! Уи ажәытәан, аха иахьа акәзар Рым аимпериа шәхылаԥшуеит, шәарҭарак шәааҭагыларгьы амҵәыжәҩа шәыҵакны шәахьчоит!
– Ҳахьчоит тәыс ҳаҟаҵаразы! –  иаҳаз игәы иныҵаххызар акәхап, ус аӡәы ибжьы харантә иаагеит. – Агаӡа иҩны жакьасарҭоуп ҳәа, зынӡа гаӡаҵас ҳшәымԥхьаӡан! Шәҿы иашәырҳәар шәҭахым акәымзар, ҳзышәыхьчоугьы ҳадгьыл шәцәыӡыр ҳәа шәахьацәшәо азоуп!
– Иахьа аварварцәа рацәаҩхо иалагеит, – уи ахаҵа ибжьы имаҳаӡазшәа иҽыҟаҵаны иажәа анагӡара даҿын Антонио. – Шәара шәтәыла ампыҵахалара иашьҭақәо макьанагьы иҟоуп, аха ижәдыруаз аимпериа иахьчо ақьырсианцәа заҵәык шракәу. Сара слыҳәоит амашәырқәа рынцәахәы Фартуна шәаргьы ҳаргьы даҳхылаԥшхәны, иҟалараны иҟоу ашәарҭарақәа ҳаҟәылблааразы…
Антонио данкараха ашьҭахь ицәажәара азырханы иҽааникылт. Зыгәқәа ирҭахәыцуа игылаз ахацәагьы раҳидеик ыҟамкәа еиқәышьшьы ишгылаз, ус иаалырҟьаны аӡәы ибжьы зегьы ираҳаратәы иааиргеит.
– Шәыххьзгеит, иахьа абра еизаз! Уажәы иаамбеит арҭ иҳахҭыргахьоу ауадаҩрақәа! Дара ртәала иҳацәнымхоушәа ҳарбаны, убасала ҳаргәыбзыӷны ҳқьырсиантәра ауп изышьҭоу! Тәым напыла уцәа шузымбӷуа еиԥш, ҳхы ҳара ҳхала иаҳмыхьчозар, арҭ рхы шҳақәрымҵо жәдыруазааит! Ҳара уаас ҳамԥхьаӡакәа дара ишырҭаху мацара рҳәатәаҿы ҳахьыҟарҵаша ауп изҳаҩаӡоугьы…
Ацәажәара иаҿыз ахаҵа иҵагьы иҳәарцы иҭахын, аха убри аамҭаз ажәлар агәырқьҳәа рнапы аинҟьара иналагеит. Реинҟьашьагьы лахҿыхрак аҵамызт, иахьарнахыс аԥсра рԥеиԥшзаргьы уи ишазыхиаз акәын рҿаԥшылареи реинҟьашьеи зеиԥшраз. Иахьырхымхәыцуаз аҵыхәала Маҭарбеи дрызгәааны дхаҳәршәыраха дахьгылаз убри аамҭаз игәы оумакала еиҟәыҷҷон, аха идыруан даушла аӡәы измыршәацыз уажәы иҳаршәоит ҳәа рҽазыркыр, усҟан абжьас укырц уҭахызар аҵыхәа уамҵасыр ишаҩызахоз.
– Шәҽеиқәышәк шьҭа! – иҳәан, Маҭарбеи ҩаԥхьа инапы ааҳаракны ацәажәара деиҭаналагеит. – Шәаагыл! Аццакра ҟашәымҵан! Абри ауаҩ ишәеиҳәаз шәазхәыц, иашаҵәҟьаны ашәарҭара ыҟоуп амраҭашәара аганахь! Усеиԥш акы аныҟала, аурымқәа ҳрмыхьчозар ҳхала ҳхы ҳзыхьчарынгьы ҳаҟам!
– Даара урықәгәыӷуеит! – абас аӡәы ибжьы ааиргеит, аха Маҭарбеи уи илаԥш дыҵамшәеит уахь дшынаԥшызгьы.
– Схаҭагьы исыдыскылахьеит ақьырсианра! – иажәа инациҵеит Маҭарбеи.
– Абга иацәшәаз амшә дагәыдҳалт ҳәа, удин ԥсахны атәым ахаҵгылара еиҳа еиӷьушьеит акәу!? – убри аамҭаз ацәажәаха иамраӡакәа аӡәы аҽԥныҳәа наихьиҳәеит. – Ҳанцәа ду дзыԥсахыз ианаижьуам!.. Ҳанцәахәқәа зыргәааз ауаҩы џьаҳаным иҭыԥыртәуеит!.. Аӡә ихан аҵкыс уара уқәацә есымшагьы ишеиӷьу дырла Маҭарбеи!
– Ассир шәалашоуп, абри шәара! – иҳәан, Маҭарбеи убри аамҭаз игәы иныҵырххны ибжьгьы ааҳареикит. – Аҵаҳәара шсышәҭо еиԥш, уи аҭак ацынхәрас уашьҭа иаарҳәны саргьы абжьгарак шәысҭар сҭахуп... Ахаангьы аиааира изгом аԥырԥыр иҵҟьо! Шәгәы иаанамгааит сара уи даараӡа бзиа ибаны исыдыскылеит ҳәа!
– Уараӡәк зынӡа ашана уалаҟоуп! – абас зҳәаз ахаҵа маҷк даарылҵны дахьырбарҭаз даагылан, нас Маҭарбеи ихы наиқәкны гәаӷла иҭәыз иажәақәа аҿынаирхеит. – Мшәан, уара уами иԥхьан изҳәаз, лассы ақьырсианра шәыдкыланы шәыҽрышәҭ ҳәа? Ибзиоуп, ҳаҽрыдаҳкылап, аха зегь акоуп уеизгьы аибашьра ҳнаҿадаргылоит, нас абас аума ҳрыхьчарц шырҭаху? Амыжда иҽы иара
изы ихыԥхыԥуан, атәымуаа рзы икәаруан ҳәа зхырҳәаауагьы уара уеиԥш иҟоу рзын акәӡами?
Маҭарбеи убри аамҭаз инапы иаԥхьаҟа ирхханы иааҳареикит ицәажәоз ахаҵа дааникыларазы, аха ҳаҭыр ду шиқәызгьы хьаас дымкыкәа уи ахаҵа ацәажәара даҟәымҵуазшәа аниба, ашьҭахь аӷьеҩҳәа ибжьы наиқәиргеит.
– Сажәа сырҳәа иҟалозар! Ианакәзаалакгьы ачҳара ду ҳаман, аха иахьа иҟашәҵо даараӡа иџьаушьаратә иҟоуп! Ишәцәызӡом, насгьы заанаҵ ижәдыруазаргьы бзиоуп ҳадгьыл лаԥшықәҵаны измо атәым блақәа аҵыхәтәан ишырацәахаз. Изласаҳауа ала, Амзара ақалақь ашәарҭара шьҭнахыр ҟалап ҳәагьы рҳәоит…
Усҟантәи аамҭақәа рзы Амзаратәи ақалақь акыр идуын, излакәыршаз абаагәара аҩнуҵҟа ирацәан аханбаашқәа, анхарҭа ҩндуқәа, аҩцарақәа, ажьхәарҭақәа, акыцӡырҭақәа, аҽыкәабарҭақәа уҳәа акры. Ақалақь амраҭашәарахьала аурымқәа ирзеиԥшыз рыԥсыжырҭа ыҟан, иҭахозгьы иаалырҟьан иԥсуазгьы еицырзеиԥшын. Абырзенқәа рхаан Птитунт ҳәа изышьҭаз, аурымқәагьы уи ахьӡ мԥсахкәа иаанрыжьыз Амзара ақалақь усҟантәи аамҭаз ахыԥша ахараӡа инаӡахьан. Азиа маҷ аҟны еицырдыруаз ақалақьқәа Трапезунд, Синоп, Кизик, Амиса, Теос уҳәа Амзареи дареи аиҭанаиааирақәа рыбжьеижьҭеи акрааҵуан, иара убас абырзенқәа рхаан асаӡқәеи аубыхқәеи ргәылараҿ иҿиаз ақалақь дуқәа: Аполониа, Ольвиа, Понтикапеи, нас Горгиппиа, Халкедон уҳәа реиԥш иҟақәаз ақалақьқәа Амзара иахьаҿцаауаз ахьӡ-аԥша еиҳагьы ишьҭырхит. Убасала ирыбжьаз аиҭанаиааирақәа рыбзоурала Амзара ҟалеит ахәҳахәҭра иамчхаркраны, ҵабыргны ақалақь заҟа ибеиахоз аҟара хазы аӷацәагьы арҳауан, аха аурымқәа ргарнизон ахәҭак уаҟа излагылаз ала усҵәҟьа иаармарианы ақәлара агәаӷьрагьы уадаҩын.
Аурым империа азын Питиунт акырӡа аҵанакуа излаҟаз ала раԥхьаӡа ақьырсианра амчра шьҭнахыртә аларҵәараз аԥхьа адацқәа уаҟа иҳаны ауп, нас Ҟалӷьҭа зегь амҽханакыртә аҽахьыгӡара ишалагаз. Избанзар аурымқәа ибзиаҵәҟьаны ирдыруан Ҟалӷьҭа иқәынхоз ауааԥсыра зегьы шьаҭанкыла ақьырсианра рыдыркылартә ирзыҟаҵар, усҟан ирҭахыз рыларыгӡалартә аҟынӡа акырӡа ишырзымариахоз. Абри рҭахы-ирҭахым издызкылаз абзыԥқәа ӡәырҩы ҟалеит ҳәа иаалырҟьаны аԥсилааи мсымааи ираҳаз харҵарызу ихарымҵарызу рзымдыруа акыргьы иарлакҩакит, ажәытәӡа зны Ԥсырӡха ауаҩы дызқәыршьхьаз ашьҭахь иақәшаҳаҭхартә ишԥаҟалеи ҳәа даараӡа иџьазшьазгьы рацәаҩхеит.
Маҭарбеи дахьықәгылаз аҟынтәи абааш ашҭаҿ еилазазоз ауаа дрылаԥшуа дахьгылаз, знызынла Антонио иахьгьы дынхьаԥшлон, ибон ҿыц иаарышьҭыз аурым игәы шытҟәацра дшыҟаз, аха мчылаҵәҟьа ичҳаны дышгылаз. Еизаз рахьынтә ирацәаҩын аурым бызшәа здыруаз, хар амамкәа изаҳауаз, аха ҽеишәа иззымҳәоз, ирацәаҩын зынӡа иззымдыруазгьы, урҭ еиҳа иҿарацәаз ракәын. Абаашахь иаарышьҭыз аурым ихы шьҭкәыцәаа ԥагьа-ԥагьа данцәажәоз, ииҳәоз уаҩ дазҵаауамызт, зынӡа измаҳауазгьы рҽырҭынчны игылан ҽеирак уеизгьы ишимҳәоз ахьырдыруаз азын. Зегьы еибыҳәаны иҟазшәа иҟарҵоз ақәымшаҳаҭхара Маҭарбеи игәы мыцхәы иарҵкапзаргьы аҽырџьбарара аҽазкра уажәы иахәҭаны ибомызт, убри аҟнытә иахьынӡауаз хаала драбжьарц иҽазишәон, аиашаз абри иара заанаҵгьы идырхьан иахьатәи аизара лҵшәак аиоураны ишыҟамыз, аха иаахжәаны ақәмчрагьы иалнаршон рыгәҭакы зынӡа ихнарбгаларгьы. Насгьы аабыкьа ари абааш иақәланы аурымқәа реиҳараҩык ахьахыршьааз иахырҟьаны иҳаршәоит ҳәа рҽазыркыргьы, усҟан еиҳагьы иахьакәым ахь ирыцәкылсны дырҩегьых ашәарҭара ахылҿиааргьы ҟалон. Убри аҟнытә рызегьы еицҿакны ирҳәоз иара иҭахы-иҭахым идимкыларгьы ԥсыхәа имамызт, егьаумҳәан зжьы далҵыз рҟазшьақәа зеиԥшразгьы имдыруази, убри аҵыхәала иҽырџьбараӡаны дрывалацәаргьы иҭахымызт, аҵыхәтәан абарҭқәа-абарҭқәа даарызхәыцны ашьҭахь хаа-хаа драцәажәарцгьы ааиаҳасабхан, гьангьашрылеи шьыцралеи иҭәыз игәы маартыкәа иуаажәлар ргәаҟрақәа иаргьы гәырҩаны имазшәа излаилшоз ала иҽыртатаӡаны ацәажәара иҽыназикит.
– Шәҿаԥхьа саара схырхоит! Иахьа абраҟа қьафшақә аҵыхәала ҳшымеизаз уеизгьы ижәдыруеит, аԥхьаҟатәи ҳлахьынҵа шыҟалаша азоуп ҳазшәыԥхьаз! Ҳажәлар рыхьчара зҭахымкәа зыфеида мацара иашьҭоу сидшәымкыларц сшәыҳәоит, сара бааԥсрак шәақәшәар
зҭахым шсакәу жәдыруаз! Аурымқәа ишәыдыргало шышәҭахымгьы збоит, аха ачҳара змоу аԥсынҵрагьы иоуеит рҳәоит, ҳаргьы ичҳаны иҳадаҳкылароуп, избанзар макьана дара рыда ԥсыхәа ҳамам…
Маҭарбеи иажәақәа шырзымбатәбарахазгьы иҿамԥакәа изыӡырҩуашәа иаҿын, ииҳәоз аҵыхәала ргәы ԥызшәашаз акыр ишырацәазгьы.
– Ҳтәыла ргәаԥханы иаҭааз аурымқәа нахьхьынтәаахыс ҳабацәагьы рҿагылан, – иажәа анагӡара даҿын Маҭарбеи, – ирабашьит еиҭарабашьит, аха уаҳа ԥсыхәа анырмоу аҵыхәтәан ирнаалагәышьеит! Уижьҭеи акырӡа ҵит, рҵас шьҭызхыз ҳрацәаҩхеит, ирацәаҩуп аиуара зыбжьалахьоугьы, убри аҟнытә уажәы акы ааҳаламӡоушәа ргәы ҳасрым! Маанала аныҟәара анаҭаххогьы ыҟоуп, убри ауп абыржәы иаҭахугьы! Иҳадыргало ақьырсианра шәҭахымзаргьы шәақәшаҳаҭушәа дшәырба, ҳара ҳтәы усгьы аӡәгьы иҳамихуам, нас шәара шәтәы ҟашәҵала!
Убри аамҭаз ҩаԥхьа аууыҳәа ианааилала, хьышьҭра дук иатәыз ҭаҳмадак ҳазшаз иҳәара идырҵазшәа арахь даарылҵны ишыц лабашьа аҽыҩҳәа иахьынаирсыз еилырӷәӷәа икны, аизара аԥшьызгаз ҩыџьа ахацәа аурыми аԥсили ахьеивагылаз азнаказ илаԥш нарыхьирсит. Иԥшӡаӡа иҵырффаз ижакьа шла инапы алшьуа аԥхьа акы дназхәыцит, аха нас ихы ҩышьҭыхны, еизаз зегьы рыгәҭыха ҭиҵаауазшәа лаԥшыла илаимҽхакны днарылаԥшит. Ԥсҭазаара дук иалаԥшхьаз ибла ҵырқәа аҵыхәтәан иаакыдырхалашәа ԥыҭраамҭак ус дгылан, аҟәыӷацәа ишрыҟазшьаз еиԥш ацәажәара дахымццакуа.
– Алаҳәа егьа иукәабаргьы ишеиқәаҵәо иаанхоит, дадраа! – акры анҵы ашьҭахь абас иажәа ахы наиркит уи аҭаҳмада. – Аамҭа цәгьа иаҿынҵәахьоу ҳабацәа рҳаҭгәынқәа еиқәысхьеит, аха ҳажәлар ргәаӷ уажәыгь имыхьшәашәац! Ишыжәбо аԥсы гәырҩа аҵкыс абза гәырҩа макьанагьы ҳашҭагылац ҳҭагылоуп! Ҳаԥсҭазаара аҟыбаӡыба иахьагьы иамымҵәац, уи аҵыхәтәа аныԥҵәахоугьы ҳаздыруам, ҳазшаз инапы ҳануп!.. Рыда ԥсыхәа ҳамамшәа ҳзырбо арҭ атәымуаа хлаҳәадақәа ҳара ҳакәӡам ирҭаху, Анцәа ду иҳаҭәеишьаз ҳадгьыл ауп изыхӡыӡаауа! Ҳадгьыл иамоу абеиара ихнахын, шьардаџьара иахыршьаауа ҳабна хазына, еимырҵәо ҳарахә-ҳашәахә, хазы ашәарах уҳәару ауааԥсырагьы ҳнадкыланы ҳарҭииуеит-ҳаархәоит ахәԥсақәа ҳақәҵаны, зегь ҳнеимазакны ҳахьықәыргаша иашьҭоуп! Агаӡа инапала амаҭ идыркуеит ҳәа, ҳара ашәиккақәа ҳхаҭақәа ҳаичырчара зынӡа имариахеит! Ҳгәыи ҳгәаҵәеи иҭаԥшны зегь рыла ҳшымчыдақәоу рбоит азоуп, уажәы ҳара ҳдин шәыдышәкылароуп ҳәа ҳазкыдырцало! Убри аҟнытә ишәасҳәо убри ауп, дадраа, уаҵәынӡа абра ҳаҟазаргьы акы ҳазымааикәа ҳшеиҿыхо мацара ҳаанхоит! Аҵкыс еиӷьуп иҳадырцало адин здызкыларц зҭаху шәаагыл, егьырҭ шәыҩныҟақәа рахь шәхынҳәы!.. Дадраа, абри ауп ишәасҳәарц исҭахыз!
Абас ааҳәаны нас аизара аанижьырц илабашьа иҵарсуа ауаа рыжәпара далаланы иҿанынаиха, инаскьа-ааскьаны амҩа наирҭеит, убри аамҭаз уаҩ ишимбац ала ԥыҭраамҭакгьы иааҿаҳа-ҿымҭрахеит. Аҭана иреиҳәаз иардысны ишамаз, ус иаалырҟьаны адгьыл ааҵасызшәа иааилаҭырны аилыҵра рҽыназыркит, уи аамҭаз Маҭарбеи дахьгылазынтәи нарықәҿиҭит рҽааныркыларц, аха иҳәатәы иазымӡырҩыкәа дасу игәала игәы иҭаҵәахны, мыцхәгьы имыццакцәакәа рҽеимбӷьыжәаа ашҭа ааныжьны ацара иалагеит…
Антонио урҭ дрышьклаԥшуа дахьгылаз иахьатәи аизара акахьы изкылымгакәа, ирыдеигалоз иахамҵгылакәа, ихаҭагьы хьаас дҟамҵакәа иахьицәеимппыз аҵыхәала ргәаӷ шьҭыхны деиҟәжәарц акгьы игмызт. Аҭыԥантәи ауааԥсыра рлеишәа закәу ҳәа Суқьессиа еиҳәахьазгьы абыржәы акы ианааигәаланаршәа, ҵабыргны дышиашаз ала иахьатәи аизара агәра инаргеит, ҵыхәтәан игәгьы дааҭамақарит иҳәатәы хазымҵарц ақәызкыз ахьырхәымкәа ишаанимыжьуаз ала.
Адырҩаҽынгьы амшын инахчылаз анаҟә, ҩ-мызгәыҭк змаз шхәак агәылашьшьы Амзараҟа ахы рханы инхынаа-аахынаауа ԥшьаала азааигәахара иаҿын. Ашхәа зтәыз ахаҵа шаҭлаҟьа ахьшьхы зхагылаз ашхәа аԥынҵа дықәԥшны убри аамҭаз иаԥхьаҟа аԥшра даҿын, аха иҟәызгаӡа ихатәалаз анаҟә еишьыл далԥшны акгьы шимбозгьы ашхәа ахырхара мԥсахӡакәа гәаныла амҩақәҵара даҿын. Амазгәыҭ ԥшыхәарҭа аҟны деиқәаҵәасамсалӡа хыхь
иқәтәаз араԥ хәыҷы уажәыуажәы днаиҵаҳәҳәалон цқьа днаԥшы-ааԥшларазы, аха адгьыл ацәаара макьана машәыршәагьы ишыҵамшәацыз ала иқәҿиҭыцыԥхьаӡа аҭак ныҟаиҵон.
– Уа иқәтәо амаамын еиқәаҵәа, исҳәо уаҳауама! Умшала џьара акы ҳанҟьар, иудыруаз ухы хҵәаны амшын ишаласыршәуа!.. Иубозеи уахьԥшуа?
– Маранга (амшын кәуа) рацәаны избоит, сара ссагамор! – еиҭах аҭак ныҟаиҵеит уи араԥ хәыҷы.
– Маранга уԥсы иарҭааит, аҩсҭаа еиқәаҵәа хәыҷы! Уа уахьықәтәо умыцәан! Адгьыл шубалак иаразнак сықәҿыҭ! Исҳәаз улымҳа аҭаҩара изҭалама?
– Еилыскааит сагамор!
Араԥ хәыҷы дзықәтәаз убри амазгәыҭ ашьапы иадгылаз ауалыр ҭацә ахы дықәтәаны убри аамҭаз амшын ахыԥшылара иаҿыз ахаҵа, амҩа хара дшыԥнашәаз шьҭа иааинубаалартә ихи-иҿы ааԥсарак аҟәышьшьы, еиқәыхьшәашәаха акәын ишыҟаз. Ихы ҳаракӡаны ишиԥхьаӡоз ааиныԥшыртә шамахамзар аӡәы дидгыланы димацәажәацызт, ашхәа зтәыз ахаҵа знызынла аказы днаиазҵаалон ҳәа акәымзар, егьыс ихала аҟазаара еиӷьшьаны, амҩа иқәнаҵгьы ашхәа иҭаз амшынуаа рыԥсҭазаара иҽалархәны иҽыҟаиҵо уаҩы димбеит.
Убри аухагьы аберцәеи, аҭуџьарцәеи, ауаҷарцәеи адәны еиқәырҵаз амцақәа ирыдтәаланы, ашәарҭара ҟалар ҟалап ҳәа ираҳахьаз рхы-ргәы иалхуа иалацәажәон. Жәабжь ҿыцқәас иҟаз иҵагьы еилыркаарцгьы рҭахын, аха аиаша разҳәашаз макьана уаҩ дырнымиацызт. Ақалақь агәҭан иҟаз асасааирҭа ҩны заҵә аҩнуҵҟа арыжәтә злысыз ршыкь бжьы оумакала ицәгьан, еидтәалақәаз рыбжьы рдуны имеицәажәозар, аӡәиаӡәи еибырҳәоз раҳауамызт. Убри аламҭалаз ҭаҳмада лашәык иаирҳәоз ахымаа лахьеиқәҵарала иҭәыз ауаз ашәак ацҳәо кәакьк иҽаҭаны дтәан, аха ақьафура иханагаланы уи ибжьы аӡәгьы дазыӡырҩуамызт. Иашәа гәыҿкаага ҳәаны дшаалгалак уаҟа идтәалаз ахәыҷы, убри аамҭаз икәмазцәа хылԥа нарымҵакуа днарылалон дҳәаркьиирц, дрыцҳазшьоз ԥара ҿарпқәак ихылԥа инҭарԥсон, аха иҵаҟьозгьы рацәаҩын.
– Сахьԥхьаша уадак сызурхиароуп, харантә саауеит, уаҩҵас сыԥсы сшьар сҭахуп! – иҳәеит гьамала еилаҳәаз хаҵак, акрыфара-акрыжәра иаҿыз днарылс-аарылсуа дшааиуаз асасааирҭа зтәыз днааидгыла.
– Уи азын сара исоуазеи?
Урымтәыла ҳаҭыр зқәыз ауаҩы абааш дызҭамлакәа уажә араҟа хьаас дахьыҟарымҵоз игәы азыԥжәо, насгьы баагьы-ԥсгьы ахьыԥхьоз асасааирҭа башаҿ аагылара ахьиқәшәаз хьымӡӷшьаны, иагьхәынгашьаны акәын дышгылаз. Ааҵра иавахаз ҳазырк иакәызшәа аԥшәма даниԥхьаӡа, насгьы иҵкьыҵкьаишьаз ари асасааирҭа ада уаҳа ԥсыхәа шимамыз аҵыхәтәан даназхәыц уи ииҳәаз хҳәаак ҟамҵакәа имаҟа иавҵаз ақьаса аавҵихын, ахы ларханы ԥара гәарҭак иаԥхьа инықәиԥсеит, уахык аагылара заҟа аҭахыз дамызҵаакәа. Убри аамҭаз аԥшәма иблақәа ааҟәазхан, аӡәы ибаанӡа иаразнакы иааизыҳәҳәаны иныԥхьеикын, нас дуалыуашо изымдыруаз ахаҵа дааиҿагьагьеит даԥсышәа мацараха.
– Сзыцҳашагь џьара акы аармазеи!
– Уажәыҵәҟьа! – иҳәан, аԥшәма иаразнак дааикәҟьашеит иҭааз уаҩ беиак шиакәыз аҟара аниба. – Асасцәа бзиақәа рзы иҟаҳамҵаша арбану! Иахьаауҭаху унеины унатәа, иуфашагьы уажәыҵәҟьа иузнаргоит!
Амла иакуаз ауаҩы ихәы ааганы ишимҵадыргылазҵәҟьа, дназыдтәалақәаз џьоукы зынӡагьы хьаас иҟамҵакәа аҟаԥы-аҟаԥыҳәа акрыфара иҽыназикит, уажәыуажәы ӡышхәас аҩы еиқәаҵәа днаҿыхәо. Акрифонаҵы дхьаԥшынгьы урҭ дрыхәаԥшуамызт, даргьы макьана иламцәажәацызт, аха ашьҭахь руаӡәык изымчҳакуа аҵыхәтәан дҵааит абас:
– Иахьада уҳамбац, уазусҭада? Аабыкьа иааз аӡә уакәхап?
– Орест! Алегионер Орест! –  иҳәеит акрыфара даҟәымҵкәа.
– Абра иудтәалақәо ахәҳахәҭра знапы алаку ҳауп, – иҳәеит руаӡәык лахҿыхрак имамкәа. – Аимпериа дуӡӡа амаҵ азаауеит, аха ҳара иаадыруазароуп шьҭарнахыс иҟаҳҵаша. Араҟа ҳаагыланы ҳус иацаҳҵару, мамзаргьы ҳашьҭахьҟа ҳхынҳәру ҳзымдыруа ҳаилахеит. Арахь агарнизон ахада хазы ҳиргәыӷуеит ҭынчла ахәҳахәҭра шыҟало, аха усеиԥш макьана акгьы аабом. Издыруада ашәарҭара еиԥхьбар, усҟан ахәҳахәҭра анцәахәы Гермес имчала
ҳманшәалахагәышьон, аха иааг…
– Аимператор ҿыц уажәыгь абри имаҳацкәа дыҟоума? – убри аамҭаз уи днаиԥыҩлеит даҽаӡәы, аха иҟаиҵаз азҵаара аҭак дазымԥшыкәа еиҭах иажәа инациҵеит. – Аимператор иҟынӡа ҳаиҭазҳәашаз уеизгьы аӡә дҳақәымшәац. Арахь иҟаҳҵара ҳақәымшәо, ҵаҳәарак ҳазҭаша дыҟамкәа ара ҳтәанхалеит... Исыздыруам, исыздырҵәҟьом иаҳаӡбара!
– Џьым, иуцәажәашьои! Акы ануҳәо цқьа уажәақәа урызхәыцла! Абыржәы иуҳәаз Суқьессиан илымҳа иааҭасыр ухы ухагылаӡамшәа ихисоит! – даҽаӡәы абас ааиҿыҵҟьеит длафны иҳәазшәа ицәажәашьа ҟаҵаны.
– Аимператор ҿыц Требониан Галл есымшагьы дашьҭоуп Рым ахьӡ-аԥша адунеи иахыҵәо иҟаларц – иҳәан, Орест икрыфара аанымкылакәа абыржәоуп дзыдтәалаз рахь данынхьаԥш. – Иҭахуп аимпериа амал азызго ахәҳахәҭцәа еиҿамсқәа рымчала Рым беиа ҳәа аӡбахә иахьабалак ирҳәо иҟаиҵаразы, уи азы даараӡагьы дшәықәгәыӷуеит. Рым абеиахараз нцәахәыс иҟоу Плутос илаԥш шәхызарц есышьыжь Гермес диҳәоит аимпериа ахәҳахәҭра иҵагьы ашьҭыхраз, нас убасала атәылақәа зегьы аҵашьыцуа иҟаларазы.
Аимператор дшәықәгәыӷуеит ҳәа иааиҿыҵҟьаз иаалырҟьаны ргәы ааҟанаҵан, акыргьы иаарлахҿыхит. Орест излаирҵабыргыз ала Ҟалӷьҭа арӡра аимператор зынӡагьы игәы иҭамызт, ихьчатәхаргьы иааилшоз зегь шыҟаиҵоз алагьы агәра диргеит, избанзар Себастополиси Питиунҭи ахәҳахәҭра ацентрқәа ируакын, насгьы ладагьы ҩадагьы ахәҳахәҭра ҳәа иаауаз аӷбақәа ирымҩан. Уи адагьы Аԥсны иалсны Индиа Китаи уҳәа акыр тәыла дуқәа рахь излацоз, «абырфын мҩа» ҳәа изышьҭаз Ҵабалтәи амҩагьы аимпериа азы акырӡа аҵанакуа иҟан.
Орест иатәаимбоз ахәҳахәҭцәа аҵыхәтәан дрылабзиаханы ишеидтәалаз аҵхгьы ргеит, хар рымаӡамкәа рқьафқәагьы ҟарҵеит, ауха иаргьы гьамала дыцәеит арыжәтә иҽахьаиршьыз иабзоураны. Адырҩаҽны шьыжьнаҵы абаагәара аҭалара дшақәиҭыртәызҵәҟьа, агарнизон ахада Суқьессиан дзыҩназ аханбаашахь дымҩаԥызгашаз ауаҩы днаицҵаны доурыжьит. Абраҟоуп ҳәа иахьидырбаз ашәхымс дахьаахыҵҵәҟьаз иҽааникылан, Суқьессиан ҳәа изышьҭоу дазусҭахарыдашь ҳәа гәаныла ихы дазҵаауа итәаз днарылаԥшит. Убри аамҭаз зегь рыблақәа ҭырхаха иҟаҵаны иара изыԥшуашәа аниба, урҭ рҿаԥхьа ҳаҭырларҟәрак имыхьразы руаӡәык далкааны ихы иқәимкит аԥхьа агарнизон ахада дазусҭаз еилымкаакәа, насгьы изыԥшуаз аӡәгьы акгьы анимҳәаӡа ибжьы лакҩакрак аҵамгалакәа дҵааит.
– Шәыуа дарбану агарнизон ахада?
– Аԥхьа ухаҭа уазусҭоу ҳаумҳәо? – иҳәан, Суқьессиан инапы наҟьаны иирбеит иҵагьы дара рахь дааскьаразы.
– Босԥор иахьыз аҩыза абраҟагьы лахьынҵацәгьак ҟамларазы, усеиԥш ахы акхьазаргьы уи аԥырҟәҟәааразы аимператор идҵала саашьҭуп! – иҳәеит Орест, иацәажәоз ахаҵа Суқьессиан ихаҭа шиакәыз ала уажәшьҭа агәра ганы.
– Уи зырҵабыргуа ҳәа иумоузеи? –  итәаз рахьынтәи ашәахсҭа зҿаз хаҵак убри аамҭаз уи днаиазҵааит.
Орест ацҳәа мҳәакәа икәа қьаад рҳәык ааҭиган, нас Суқьессиан иахь ирхханы иҿааихеит. Убри аамҭаз итәақәаз инеиҿаԥшы-ааиҿаԥшны блала иааибадырит, ахаан ирымбацыз ауаҩы аимператор дахьихаҭарнакыз азын аҵыхәтәан ҳаҭырла изыԥшуа.
– Ааи, аимператор инапы аҵаҩуп, – иҳәан, Суқьессиан илаԥш зхигаз аршаҳаҭ қьаад ашьҭахь ивараҿ итәаз аӡәы инаииркит.
Ҩ-бахәык ршьапы ахьеиларсыз ахәыҳарак ахәадаҿы дгьыл кәамҟьак аҟны харантә ублақәа иаарыхгылоит, џьыргәал ҩныки уи иавагылоу ԥацхаки. Уи аҩны ачаз ҿыцла ихыбын, аџьҵла џьыргәалла иҟаҵан, хәажәбыцала ишшны уи иавагылаз аԥацха ақәцә алҩақ иашәны еиқәаҵәаӡа иҟалахьан, уаҟа акәын аҭаацәа тәарҭас-гыларҭас иахьрымаз. Абри анхараҿ акәын ауаҩ ҟәыӷа ҳәа еицырдыруаз, анкьа аурымқәа рыҽкынҵа изышьҭаз, аха иахьа зыӡбахә рхашҭхьаз Ҟазылбақь иԥа Аҭлаԥс дахьынхоз.
Ааигәа ииасуаз арҩаш азааигәа нхарҭас Аҭлаԥс баша иалимхит, ишьхаҭыԥзаргьы идгьыл каԥсаран, ашықәсан инкадыршәуаз ажәла аҽаҩра беиа рнаҭон. Иаб Ҟазылбақь рахәызқьык ааӡаны шәхык абна илазҵоз дреиуан, аха Аҭлаԥс аибашьра дануаҩыбжанатәы иаб еиԥш арахә рацәа иааӡартә дзыҟамлеит, насгьы ианиааз анхаха-анҵыха аамҭа ахьимамыз иахҟьаны нхаҩы ԥсадак иакәхазаргьы, уеизгьы уахынла ажәгәара иҭеицалаша арахә ԥыҭк изанын. Жәабаҟа шықәса раԥхьа аибашьраҿ дануаҩыбжаха нахыс ҩызара изуа инаивагылаз иԥшәма Абгьанашь, аԥҳәыс ус анаҩсангьы ахаҵаусгьы маҷымкуа лҟәаҟәа инықәлеит, аха сыԥҳәысуп, исылшом ҳәа знызаҵәыкгьы илҿыҵымҟьацызт.
Аҭлаԥс уаҩы ҳаракык иакәын. Анкьа дҭәы-дыԥха, дҭаҳа-ҭыӷьаха иааны даныҟаз, ахәыблы даҵакьысуа дахьааҩналоз иҭеиҭԥш ду зегьы рылаԥш аадхалон, аха дануаҩыбжаха нахыс акырӡа деихәлаҳаит, ирбахьац иакәымкәа иҭеиҭԥшгьы еицакхеит. Абасала аамҭа хәыҷыхәыҷла дшарцагәыз мҩашьо анкьатәи Аҭлаԥс иакәмкәа аҟынӡа днеихьан, аха суаҩыбжоуп ҳәа знызаҵәыкгьы игәы кажьны ахаангьы дымцәажәацызт. Ихәда иааҵаԥсо араӡны ԥшра аазхәахьаз ихцәы шла макьанагьы аиқәаҵәара алаҳәҳәы, еснагь иркьаҿны ирҟәыдуаз ижакьа ԥшӡа, аԥсҭазаара аҟыба-ӡыбара иаркарахахьаз ибла цхаԥшшәылақәа ашьаурдын бла еиԥшха макьанагьы агәҭынчымзаара рхымӡыцлакәа, дзышьцылахьаз ауадаҩрақәа ихы анрааланы гәкажьрак иҽамҭакәа иҽармашьцаны иҽырӷәӷәашәа дааиуан. Анкьа аибашьрақәа ԥсҭазаарас измаз, иахьагьы уи шеиқәымтәацызгьы ауаа зыниоз ахҭыс ҿаасҭақәа, арыцҳарақәа, амчымхарақәа уҳәа, уажәы урҭ хьаас имаӡамызшәа акәын иҽшыҟаиҵоз. Анцәа иишаз анцәа дигоит ҳәа, ахҭылҵ рзы Аҭлаԥси Абгьанашьи рлахьынҵа дара ишырҭахыз ирыцымгылеит, ирхылҵыз хәҩык ахшара рахьынтә хҩык шыхәаҷқәаз ашыӡ чмазара ирцәагеит. Аԥҳәысаагара дахыԥаны ауп аҭаацәара шаԥиҵазгьы. Мшызҳа изызҳауаз иԥҳа Маҳмидеи ахшара иреиҵбӡаз Баҭыршаҳи ицны дахьырбалоз, абарҭ имаҭацәа роуп умҳәозар, ихылҵыз роуп ҳәа агәра рызгомызт иқәра иахьахәаԥшуаз.
Ишьхагәара аҟынтәи аладаҟа уԥшыр, амшын агәы кеикеиуа унхаԥшылон. Аҩадаҟа ашьха аганахь унхьаԥшыр, нахьхьи џьара абахә ашьапаҿы гәылас ирымаз ажьыҩ уаҩыԥшагьаҭ Соуҟар иԥа Сагәым иҵакыз асакәмандра дгьылаҿ изҭагылаз аганҩны улаԥш иааҵашәон, ааигәа-сигәагьы уаҳа гәыла ҳәагьы иара ида уаҩ дынхомызт. Сагәым иҩны шамахамзар уаҩ днеиуамызт, иаргьы дныҵыҵны џьара дцомызт, иԥҳәыс ахшараура данахыԥсаа нахыс ауаа рахь ацәырҵра зынӡа даҟәыҵны дыҟан. Убри инаҿаршәны иусқәа зегьы нышьҭаҵаны ажьира иҽазикит, уижьҭеи ижьирҭа мышкы даԥыршәангьы дҟамлацызт.
Уаахьаԥшаанӡа ашықәсқәа ниаҟьаны ицон, ирызгәамҭаӡакәа иааины иаарыдгылт сынтәатәи лаҵарамзагьы. Аҭлаԥсгьы ицәмаҭәақәа еиқәыршәаны ҽнак зны иҳәысҭа дынҭалеит дцәаӷәаразы, шьҭа далгарцгьы рацәак игмызт. Иџьаџьаӡа ишәыз инарма харԥ аԥхьа ааибыртны, ишьапы зкуаз иажәцәеимаақәа шьыбжьонла данҭыҵуаз аӡаҿы ирԥсааны, ашьыбжьышьҭахь ҩаԥхьа ицәқәа нҵакны аҳәысҭа дынҭалон иԥхӡы ныԥхьаҳәо. Иҭынханы иҟаз изнапык анааԥсалак, иҷкәын Баҭыршаҳ ԥыҭрак инаимаидаразы ацәмаа наиркны иара ацәқәа раԥхьа диасны днагылон, аҵыру ҿыц алданы иақәиԥсоз ажәла гәазҭаз акәытқәеи аҵари анаслак уажәыуажәы дааҭгыланы иԥхаҵо, ацәқәа рыԥсы надыршьа-аадыршьо ԥшьаала ахандеира иаҿын аби аԥеи. Аҳәысҭа ахьынҵәоз абна аханы иааины ҿызҭлоз акукуҵыс иаалырҟьаны абз нахәлашәазшәа аҽааиқәнаклон, аха рацәак мырҵыкәа ҩаԥхьа аҿыҭра иналагахуан. Уа иҟа-иҟа, нас иахьықәтәаз аҭыԥ агәамԥхазшәа инықәԥрааны абна агәахьы џьара ицаны, ус абжьы ҭахәаҽӡа инахараны уахьынтәи аҿыҭра иналагахуан.
Уи аҽынгьы ацәаӷәара изалымгакәа иааилахәлеит. Аҵх кыр илеихьан, аха дкараха дшыҟазгьы ицәа ҭынчмызт Баҭыршаҳ, убри аамҭаз хәыцрак ҭаха имҭо дахьиаз, ахышә хәыҷы дкылԥшны икәалыкәаџьо илбааԥшуаз аеҵәақәа илаԥш рыдырхаланы рзыԥшра даҿын… Дад, аԥсҭазаара абас иҟоуп ҳәа иаб ииҳәалоз, наџьанатә аахыс аԥсуаа ирҭатәаз агәаҟрақәа мышкы зны рҵыхәтәа ԥҵәартә изыҟамзи? Мап! Мап! Аԥсҭазаара аџьармыкьаҿ иибахьаз ақьачақьцәа ишыҟарҵоз еиԥш илаԥшхырԥагамызт, мышкахамшк аҵыхәан зны ажәлар зыргәашахьоу ахҵәара, атәра, аргәаҟрақәа уҳәа аанкылатәуп ҳәа дазхәыцуан. Ибзиаҵәҟьаны
идыруан иаб анкьа ианиааз ахақәиҭраз дшықәԥоз, уи азыҳәан аибашьрақәа акры шихигахьаз, аха ахақәиҭраз иҟаҵатәыз макьана далацәажәо имаҳацызт, убри даназҵаалозгьы, дад, умыццакын мышкы зны ухала еилукаап ҳәа ихы нахигалон.
Ҵа змамыз ажәҩан ҵамҵам еиқәаҵәа иаҵибаауаз аеҵәақәа шымаӡаз еиԥш, Баҭыршаҳ изы макьана аԥсҭазаара дугьы маӡан. Иблақәа еихмырсыӷьӡакәа урҭ аеҵәақәа дшырзыԥшуаз, афырхы еиԥшха ус еаҵәак жжаӡа хланҵы иҭаланы ишнеиуаз, ихәхәаӡа, ипаӡа ианнаҵаз ашьҭа ҭӷәыхаа ажәҩан еиқәаҵәа иналаӡит. Ирҳәоны ишиаҳахьаз еиԥш, аӡәы еаҵәахә ҿыцәааит ҳәагьы убри аамҭаз абас игәгьы инҭиҳәааит… Ус иаалырҟьаны дааигәалашәеит Сагәым иԥҳа Гәаранда, зынӡа еизааигәаӡаны аҵыхәтәан илаԥш иаахгылаз анҭ ҩ-еаҵәак роуп дигәалазыршәазгьы. Аҩбагьы еиваҽырбозшәа иахьеилацәҟәуаз, абарҭ Гәарандеи иареи реаҵәахә акәзаргьы здырхуада ҳәагьы игәы инҭиҳәааит. Ҵабыргны, аҩыџьагьы знызынла иааиқәшәалон, амала аиаша уҳәарами, иааикәыршаны иҟаз зегьы шмаӡаз еиԥш, макьана цқьа дизеилымкаацызт, аԥхьа-аԥхьаҵәҟьа аҩыџьагьы хәыцшьала излеиԥшқәаз рацәазшәагьы ибон, аха арахь аилибакаара наӡа аҟынӡа макьана зынӡа ирыцәмаҷын, издыруада абри цасҳәан иҟалҵозар ҳәагьы гәаанагарақәак иоузшәагь дҟалеит аҵыхәтәан.
Рыцәаӷәатәқәа цәаӷәаны, илаҵаны, ианалга ашьҭахь ҽнак зны шарԥыеҵәа иацгыланы, Аҭлаԥс ицәҟьақәа акры аҿалахьазар гәеиҭаразы иԥагьы даашьҭыхны бнашәараҳәа иҿынаихеит. Абна тоура илаланы иахьнеиуаз ишшәырӡа еилагылаз аҵла зардагьқәа роурақәа џьашьо, инкыдԥала-аакыдԥалоз ацыӷқәа рыласышьа иахьада имбацызшәа ҿыцбарах ибаны, иаб дишьҭагыла дхарахаԥшуа днеиуан Баҭыршаҳ. Ахааназ амра зҵамԥхацыз аккара цәаак аудабаа бӷьы ыҵыссы, убри аамҭаз иԥынҵа иҭасуаз абна фҩы ҷыдакгьы ахикаауан.
– Ара уахынла аӡәы дылахаргьы дзылҵраны дыҟам! – иҳәеит Баҭыршаҳ, изҵаз аккара игәазхара изымбо.
– Абнагьы ахатәы ҵасқәа амоуп, дад, – иҳәан, Аҭлаԥс дааҭгыланы иаԥхьаҟа иԥа даауижьын, нас днаишьҭагыланы иажәа инациҵеит. – Абна бызшәа узымдыруазар, аҟазшьақәа еилкааны иумамзар ухы уақәгәыӷны уламлароуп. Уҟьаланы угәы анца агыгшәыг уеимырҵәеит ауп…
Ус иаалырҟьаны аккара аанҵәан, аҟәалндар зҭашьшьы иҟаз дәҳәыԥшк аҿы иаакылсит. Иааганы аӡәы еиҭеиҳазшәа уи адәҳәыԥш агәҭаҵәҟьа хьацаҵла дук гылан, амахәқәа рҟны икьынтыжәхахьаз цахақәак ахьыссы чыхәқәаҵас ирылаҿаҳәан. Дук мырҵыкәа иааины уи аҵла ианаамҵагыла, убри аамҭаз Баҭыршаҳ иааџьеишьеит, ажьакца иафахьаз ахҿақәеи, аҟамақәеи, аҳәызбақәеи рацәаны ишамҵаԥсаз аниба. Ҩадахьҟала ишьҭаз ахаҳә дугьы, џьоукы иааганы ишьҭарҵазшәа еҩсса ишьҭан аӡәы дасны еҩихызшәа, убри адагьы уаҳа даҽа хаҳәык ыҟамызт.
– Дад, иудыруаз ҳзықәгыло абри аԥшьадгьыл есымшааира ахьчара шаҭаху, – даалҟьаны абас ацәажәара дналагеит Аҭлаԥс. – Ҳзымҵагыло ари ахьацагьы наџьанатә аахыс ҳацуҭа зегьы зымҵаныҳәо ҵлоуп. Абри аԥшьа ҵла амҵаҿ иқәны, нас абрантәи ишиашоу еибашьра ицон, иамҵаԥсақәоугьы урҭ рҟәых ауп. Аџьажә зықәгыло абаа ашҭаҿгьы ҳацуҭа ирымоуп рхатә ныхагьы, аха ацәашьы зкәу аныхаԥааҩ алашә Мырзаҟәыл ида уахь ушнеилакгьы ауам… Дад, уажәшьҭа арахь усышьҭаланы уаала.
Уи аҭыԥ ааныжьны, аҭәаҵла зықәгылаз адәы иқәсны рымҩа иркьаҿразы Аҭлаԥс иԥа иаԥхьа дгыланы дышнеиуаз, ус уи адәы рҽаадырхалоны еиԥш џьоукы илаԥш нараахеит. Урҭ рабџьарқәа кны еиҿыхозшәа аниба, ҽеирак шыҟамыз ала игәы азҩаны, иԥа имахәар кны дааникылан рызкылԥшра дналагеит.
Ирзеимакыраз дыр, ус дук мырҵыкәа асақәа неиҿаркит дара, убри аамҭаз даҽа ҩыџьа ахацәақәак ганха игыланы, урҭ реиҟәкра рҽазымкыкәа рзыԥшра иаҿын. Аимак змаз ус гәышԥыла инеиҿаланы ақәибакшара иналагеит, рымчқәа ԥибашәарц иҟарҵозшәа аҩыџьагьы рымчқәа еиҟараханы наҟааҟ инеигәҭас-ааигәҭасны иааиԥырҵуан, аха нас ҩаԥхьа аивагьыжьра иналагон ҿыц еизыҭрысырц. Руаӡәык еиҳа алаӡара шимаз шьҭа иубаратәы аԥыжәара икит, егьи ааԥсара иныԥшуа уажәыуажәы ацәыҵаххрагьы дналагеит аҵыхәтәан, аха иҽкамыжькәа ишьамхы нарсны дҩаҵҟьалон.
– Дад, иубома арҭ зҿу, избанзар иахьагьы еибамшьлар ада ԥсыхәа ыҟам, уаҵәгьы ус иҟалоит, мамзар аԥсҭазаара зыҟалом,  –
иҳәеит Аҭлаԥс, урҭ илаԥш рыдырхаланы.
– Ас инибарҵәалар иаанхода! – аб ииҳәаз ааџьеишьеит аԥа.
– Еиҳа амчра змоу даанхоит, дад.
Убри аамҭаз аԥыжәара змаз ани ахаҵа имҩаниҵаз аса егьи аанкылара имч ақәымхакәа дынканажьит, аха агылаха дахьымыгӡакәа аса ԥынҵа игәышԥы иныҵаикит. Баҭыршаҳ уи илаԥш ишааҵашәазҵәҟьа игәы иазымчҳакәа ихы налирҟәит, убасҟан ишьамхқәа иҵаҟәалашәарагьы ааиамхабеит.
– Мап, ублақәа умҵәахын, дад! – иҳәеит аб, макьанагьы агәыԥшқара аԥа шимаз аниба иаагәынганы. – Аҳәса реиԥш агәыԥшқара ахаҵа иаҭәам! Анҭ ирзеибауызгьы ухаумыршҭын! Иудыруаз, дад, аса ала уԥсҭазаара анузымыхьча адунеи ушаныӡаауа…
Қәак амуижьҭеи мызки бжаки инеиҳахахьан. Амра ацара иканаршуаз аҭакар адгьыл еиҟәыԥԥы иҟанаҵахьан, анаџьалбеит аарҩара ҳҽаҩрақәа ықәнагоума ҳәа анхацәа ргәы каҳаны ишыҟаз, ус уахык иаалырҟьаны амш бааԥс ззуҳәаша ҟалеит. Ула аҵәыршы ҭакызар иумбо адәахьы ацгәыԥсы узкамыжьыртә еимаҵәаӡаны ақәыршаҩы леиуан, уажәыуажәы илакьҭоз амацәыс убри аамҭаз аџьаргәал ҩны иааҩналашалон. Ашәаԥыџьаԥ еилазырӡыӡоз аԥша ӷьы аҵла рымахәқәа хыжәжәаны еиланажьуан, еиқәырццак аҵықьҳәа ихыслоз адыд ҭагәыргәыруа ажәҩан иаҵан, арҩашқәа ашшы рыхга аԥсҭақәа реҩхаа ҭадырцәажәаауан.
Убри аамҭаз аџьыргәалҩны аҩнуҵҟа иҭааӡа иаркыз аҵәыџьмца аарла акәын ишыҩнарлашоз. Ахәышҭаара мца ҿыцәаахьан, аха макьанагьы ишаҳәшаҳәуаз аԥырӷқәа аԥхарра рцәымӡыцызт. Ацәардыӷәқәа руакаҿ Абгьанашь лхала дышьҭан, егьи аҟны аԥҳа дыцәан, анаҩстәи ауадаҿ Баҭыршаҳ ихала дышьҭан. Аҭлаԥс даныцәалозгьы ихаҿы есымша аса кыдыгылазар акәын. Аҭӡаҿы икыдчаԥалаз абтәыҩаҿ ихшьын даҽа аса дукгьы, акыр зхыҵуаз икәалӡмаҭәақәагьы уаҟа иавакнаҳан.
Убри амшцәгьа ауха иҟаз аҷыхь бааԥс хаҵак иҽалак, Аҭлаԥс инхара шыҟаз есааира ааскьара даҿын. Аӡагабаа даганы аӡыԥсы ихьыкәкәа излаилшоз дыццакны иаԥхьаҟа деихон, аха иҵишьуаз ишьапы уаҳа дарласуамызт, амацәыс анааиқәыҷҷалакь акәын дышкәалкьыԥоз анубозгьы. Уи аамҭаз алацәақәа еиқәԥсаны абарҵа иҵатәаны ицәаз ахьчала иҟаз амшцәгьа агәҽанызаара ацәнарӡын, ахы ашьапқәа инарықәҵашәа агәы каршәӡаны икаиан. Адыд бжьы анаагалак алымҳацәқәа ркьакьаны ахы ҩышьҭнаԥаалон, аха аҵыхәтәан ахышьҭыхрагьы иааҟәыҵын, амшцәгьа ахьаԥырхагаз агәы намӡозшәа алацәақәа шеиқәԥсаз знызынла иааҟрым-ҿрымлон.
Аҭлаԥс убри аамҭаз ԥхыӡ бааԥсык дшаргәаҟуаз убаратәы лассылассы даагәжәажәалон, аха ԥыҭрак ашьҭахь ҩаԥхьа деиқәышьшьы дааҟалон. Аҵлақәа рымҵан анкьа заҟа мшы цәгьа ихигахьааз, аха усҟан аҵыс мҩасуазар ашьҭабжь заҳауаз уажәы адыд бжьыцәгьа дазмырҿыхо, аныцә иалхны иҵаз аҵыҭәа гачаԥ изыраҳаҭаханы дыцәан. Аҭаацәа зегьы ҭахәхәа ишыцәаз ус иаалырҟьаны ала аҽырӷьызкӡаны ашра иналагеит, уи инақәырццакны ҿыҭбжьыкгьы газшәа Баҭыршаҳ игәы иаақәҩҩит, аха амшцәгьа цқьа инарҳауамызт.
– О, аԥшәма! – дааҟәымҵӡакәа аӡәы аҿыҭра даҿын.
Ҵабыргны аӡәы иҿыҭбжьык шакәыз аҟара Баҭыршаҳ ишеилиргазҵәҟьа ахьшәҭҳәа дҩагыланы иаб дааирҿыхан, нас цәашьык наркны ишикыз адәахьы дындәылҵит, аха уи аамҭаз абарҵа иҵасуаз аԥша ӷьы аҟаԥыҳәа иарцәеит, убасҟан ибжьы нарганы дааӡырҩит, аха аҭак ҳәа акгьы имаҳаит. Аҭлаԥсгьы дааласны иҽшеилеиҳәазҵәҟьа аҩны дындәылҵны абарҵа дааҵагылт, аха алашьцара дахьалаԥшуа уаҩ дизалбаауам, арахь ала ҿааихак амамкәа агәашә шыҟоу ашра изаҟәыҵуам. Уаҳа аӡәгьы ибжьы анымгаӡа, ус абарҵа аҟынтәи аԥшәма ибжьы наиргеит.
– Уарбану?
– Аҭлаԥс уажәыгь ароума дахьынхо? –  убысҟаноуп уи ахаҵа ибжьы анааирга.
– Ара снымхакәа сыхҵәеит ҳәа уаҳама!
– Ԥшӡала унхааит, ԥшӡала…
– Уазусҭада аҵхабжьон агәазы ари аҩыза амшха амҩа иқәу?
– Уххьзгеит, зегь ирхашҭхьоу соуп сара! Сыԥсы аранӡа ианаазгах, суҳәоит ала саҿоумҵан!
– Ахаҵаеибга ала уафартә иузыҟалеи!.. Ҭиҭ, ҭиҭ!.. Арахь уиас, иа
апкыз!.. Дамшә!.. Дамшә!..
Аԥшәма абас шааиҳәазҵәҟьа иҳәатәы аахаҵаны ала еиҳа аҽааиқәнакит, аха уеизгьы макьанагьы цқьа агәы зымнаӡо ашра изаҟәыҵуамызт. Излалаҟәышыз ала иамбацыз ауаҩ иԥырхагамхакәа, аԥшәма ибжьы анақәирга нахыс идымсылакәа харра\-хара ишеишуаз, ус иаргьы дааины аҩашьҭра дааҭагылан, нас дрыцҳахәхәа ус иҳәеит:
– Срыцҳашьаны сшәыдышәкылозар сымҩахыҵыр сҭахуп!
– Аԥхьа иухьӡу умҳәо?
– Сыхьӡ аԥсцәаҳа иҳәааит, саргьы исхашҭхьеижьҭеи акрааҵуеит!
– Ухьӡ ухашҭыртә узыниази уара мыжда! Амшцәгьаха аҩны удәылырцазшәа, уабантәиаауеи? Шьҭа сашҭа уанҭалах умҩахыҵ!.. Иабихәац, умԥси ари аҩыза амшха! – аҵхабжьон ирҭааз асас дазусҭаз макьанагьы дшизеилымкаацызгьы ибжьы наиргеит Аҭлаԥс.
Зхы инаркны зшьап аҟынӡа дкәатрбааӡа иҟаз ахаҵеи Аҭлаԥси еицәажәонаҵы Баҭыршаҳ аҩны дныҩнаххны, убри аамҭаз цәымзас иаарымаз зегьы аиркхьан. Дук мырҵыкәа ус аҩыџьагьы ааҩналаны алашараҿ цқьа ианааиҿаԥшы, азнаказы аҩыџьагьы шанханы иааидхалт, аха нас рҽынеигәыджьланы иааигәыдибаҳәҳәалт.
– Батиса уоума, уанаџьалбеит, Батиса! Уԥсы ҭоума, уарамыжда! Уӡит ҳәа акәын зегьы ишаадыруаз! Ҳаи, Анцәа иџьшьоуп убаҩ уманы ухынҳәызар! – иҳәеит Аҭлаԥс, ибла иабаз ауаҩы абри иара иакәҵәҟьоума ҳәа макьанагьы агәра изымго.
Иара уахьихәаԥшуаз Аҭлаԥс диқәлазар ҟаларын, иҵишьуаз ишьапы акәмызҭгьы агәамбзиара имам ҳәа акы инубаалартә дыҟамызт. Аҩыџьагьы еибамбеижьҭеи оумаӡа шҵуаз убаратәы, убри аамҭаз аибартәашьа иақәымшәакәа макьанагьы ргәазхара изеиҿамԥшуа еиҿагылан.
Дук мырҵыкәа аҭаацәа зегьы ҿыханы ршьапы иқәгылт. Ахәышҭаарамца хыртланы ҿыц инеиқәырҵан, ицәаакыз асас имаҭәақәа ишәыхны, ҽыԥсахгас Аҭлаԥс имаҭәақәа ишәырҵеит. Ус дук мырҵыкәа аԥшәмеи иареи ахәышҭаара иҽҳәатәаны аицәажәара рҽаназыркуаз аамҭаз, Абгьанашь лыԥҳаи лареи еицхырааны рысас акриҿарҵаразы фатәқәақ дырмазеирц рҽыназыркит.
Батиса ицәажәашьақәа злаҟаз ала, дгьыл харак аҟынтәи дшааз ала аҭаацәа агәра диргарц даҿын. Еиҭеиҳәоз азнаказ ирызхамҵоушәа аниба, ашьҭахь мцрак алаҵаны исҳәозар ҳәа аԥхьа ихы ишәит, усгьы азмырхакәа нас сани саби рыбаҩ иамаҿуп ҳәагьы хазы дрыдқәылеит.
– … Аа, Аҭлаԥс, Аҭлаԥс! Сара исхызгаз аҩыза ӡәыр дуқәшәираны дыҟазар ихигааит! Усҟан атәцәа срылакны амшын схырҵеит, аха ишыжәбо сыбаҩ сыманы схынҳәгәышьеит, ҳазшаз имчала! Аха иазууеи, схынҳәны санаахгьы сандырӡуаз зцәазтәымкәа иҟаз сыԥҳәыс лыхабарк сымбеит! Акыргьы снаҵаа-ааҵақәеит, аха сара сышьҭахь дахьагаз, лыӡырҭа лыԥсырҭа ахьыҟоу аӡәгьы издыруам! – убри аамҭаз игәи илаӷырӡи анааилаҵәа ацәажәара дааҟәнахит.
Гәырҩак зҵаз хәыцра хьанҭак дахәаҽуа ԥыҭраамҭак иажәа ацҵара илымшо ус дтәан, убри аамҭаз Аҭлаԥсгьы зҵаарала дыхҭамкыкәа дирццакуамызт дрыцҳашьаны. Ус иаалырҟьаны Батиса игәаҵанӡа даақәыԥсычҳан, нас ихы ларҟәшәа ахәышҭаарамца дыҽҳәаԥшуа иажәабжь деиҭаналагеит, дахьыхынҳәыз дамеигәырӷьозшәа иҿаԥшылара ҟаҵаны.
– Аурым қалақь ду Сиракәыза ҳәа изышьҭоу ахьыҟаз адгьылбжьахаҿ аԥхьа снанагеит, – аиҭаҳәара акыр ицәыуадаҩны акәын дышцәажәоз. – Уаҟа акәын атәцәа зегьы еизганы иахьырҭиуаз. Ашьҭахь аҿаԥа насҿаҵаны уантәи Урымтәылаҟа аӡәы сиаадырхәҳаит… Аҭлаԥс ӡәыр дуқәшәираны дыҟазар, Батиса ихигаз аҩыза уақәшәааит ҳәа дшәии, убри амацарагьы изхоит. Уаҟа сызҭагылаз аџьамыӷәацәгьа шсызхымгоз, ус еибашьҩцәақәак снарылакны уантәи раԥтәылаҟа еибашьра срышьҭит, сшьапы ахьырхәызгьы уаҟа ауп. Сыхәра анӷьа ашьҭахь изыулакгьы сыбналеит, сагьнанагеит ԥсыӡҭиҩык иӷбаҿ, аиашаз қьиак иакәын иара. Уи иҟны заҟаамҭа сқьарынџьыз сгәалашәом, аха исыбаргәыз, тәыс сыҟамызт, исҭаххаргьы сиԥырҵны ацара сақәиҭын, амала сахьцаша сымамызт умҳәозар… Ԥсраҽнынӡа исхашҭуам ҽнак зны уи исеиҳәаз ажәақәа: «Атәым жәҩан аҵаҟа аԥсра, ари ҩынтә уԥсыр иаҩызоуп! Удгьыл гәакьа анышәнап уагәыҵаҳәҳә уамазар џьанаҭ гыларҭас иузыҟалоит!» – абас исеиҳәаз иахьагьы сгәы иҭахәхәа
иҭоуп. Сыԥхыӡгьы иаламшәацызт мышкы зны сыԥсадгьыл ахь схынҳәып ҳәа, аха имԥсыша аџьма амаҵә азылаҟәуеит ҳәа, ҽнак зны ахәҳахәҭра знапы алакыз ныҟәаҩыки сареи машәыршәа ҳаибадырит, уи иканџьа иаарласны Аблархәыҟа иаараны иҟазаарын…
Абас шьардаџьара икыднаҟьахьаз ауаҩы, зыԥсҭазаара зегьы атәымтәылақәа рҿы изыхганы зажәымҭаз зышьҭахьҟа ихынҳәыз, агәаҟрақәеи агәырҩақәеи ирфахьаз Батиса иажәабжь, аҭаацәа оумашәа ибаны рлымҳа азкыдҵа азыӡырҩра иаҿын.
– Аҭлаԥс ихауҵоу, иаарыцқьаны ҩажәихәба ӡынреи ԥхынреи инарыцны сыдгьыл сацәыӡны сыҟан! – ихигахьаз амыҟәбарақәа зегьы реиҭаҳәара игәы иаҭахцәамкәа акәын дышцәажәоз Батиса. – Сара исыбаргәи, ҳазшаз дысзылԥханы схынҳәит, аха ҳауаажәлар ҿааҳәыра рмоуа заҟаҩы бжьаӡхьоу здыруа ҳәа иҟада… Ех, сабиц, исхызгахьо зегьы зласҳәарызеи, иаармариангьы ҳәашьа амам!
Гәырҩала иҭәыз Батиса иблақәа убри аамҭаз ҩаԥхьа алаӷырӡ анаархыла, уаҳа ацәажәара илымшакәа иажәа наҿахиҵәеит.
– Ҳаи, иаҳауеи шьыри, угәнаҳа рзымгааит уԥсҭазаара шәиизтәыз! – иҳәеит Аҭлаԥс, абри аҩыза аҭагылазаашьа иаргьы ихигахьазшәа игәы ҟаланы ихьанҭаӡа даақәаԥсычҳан.
– Иабихәац, сааҟәымҵӡакәа цәажәарыла шәыхҭакны аҵх шәсыргеит, саҭашәымҵан! – иҳәан, Батиса ашьҭахь илаӷырӡқәа маӡала иааирыцқьеит аҳәса ас дахьырбоз дацәыԥхашьо. Ихҭысқәахьаз реиҭаҳәара аанкыланы нас аҵыхәтәан абасгьы дааҳәыркьит. – Аҭлаԥс бзиа, сааукәахшоуп! Уаби саби заҟа ҳаҭыр рзеилаз удыруеит. Сара сакәзар аԥсҭазаара акыр сыԥнашәахьеит, сымчгьы шьҭа рацәак иӷәӷәам. Убарҭ ҳабацәа уаарызхәыцны уҩны аагылара ԥыҭраамҭак сақәиҭутәырц, суҳәоит. Аԥсаса умазар срыцлоит, арахә узанызар исыхьчап, абри уақәшаҳаҭзар иахьынӡауҭаху сузықьырынџьуеит.
– Ҳаи, ас шԥоуҳәаӡеи Батисахеит! – иҳәан, Аҭлаԥс уи уаҳа имырҳәакәа убри аамҭаз игәы иалырсны даацәажәеит. – Иууазеи абааԥсы, ушыбзоу уҽушьуама сырахә урыцлартә! Уанаџьалбеит, ари сара сызгьы иԥхашьара дуп! Сыҩныжә ушԥахызбаауеи, иахьынӡауҭаху уҟаз! Аԥшәма бааԥс днаскьагаҩхоит ҳәа ахьӡ суҭома! Аҳаҳаи, амарџьа, аказы угәы каумыжьын, араҟа унхарц уҭахызаргьы, зегь ҳуцхрааны ҩныкгьы џьара иузҳаргылап!
– Шьҭарнахыс абзиара ианиаша аԥсеиқәхаҩ, убаҩ уманы уаныхынҳәыхгьы араҟагьы ақьырынџьра уҽазукуама, убаашәит! –  лҳәеит Абгьанашьгьы, лхаҵа идигалаз лгәы иааҵырххны.
– Иҭабуп!.. Даараӡа иҭабуп! Шәаҳалалраз абризаҵәык аҳәароуп уажә сымч зықәхо ҳәа иҟоугьы!..
Аамҭа ацашьа џьшьатәын. Еиӷьыз ахь изкылымсуазаргьы акатаҳәа еишьҭала амчабжьқәа ниакәкәа ицон, илиаӡаа ицеит сынтәатәи аԥхынрагьы. Уахынла шьҭа иаахьшәашәарахома ҳәа азуҳәартә иҟалахьан. Убарҭ амшқәа руак азы Батиса хаҳәык дықәтәаны, ихеиҵалоз аупцәахылԥа ишьамхы иқәкны, убри аамҭаз насҭха аԥибашәара иаҿыз аби аԥеи игәырԥханы рыхәаԥшра даҿын.
Баҭыршаҳ уаҳа игәы аҳәомызт инапыдаз ауаҩы диҿагыланы имч ахьԥишәоз, аха иаб игәы дасыргьы иҭахымызт. Ҵабыргны убри аамҭаз Аҭлаԥс иԥсы дакуа аҟынӡа днеихьан, убри аҟнытә уажәыуажәы аԥа иҽаанкыланы иаб дааизыԥшлон, аха ус зхыҟаиҵаауаз ашьҭахь иԥа ианиҵидыраа ихиҿы џьбара лахҿыхрак амамкәа ишыҟазгьы гәынаӡарак ишазҳәаз анубаалон, насгьы ибон иҷкәын шьҭа имч шиқәымхоз аҟарагьы. Ус иаалырҟьаны Баҭыршаҳ иаарымчшәа зҿынаирхаз аса иаб имчмырхакәа шьҭахьҟа даарбрын убри аамҭаз иабџьаргьы наимҟәыҵҟьаны дагьынцәыҵаххит, аха иҽкамыжькәа ишьамхы нарсны иҽааникылт.
– Арқа, уара! Асҭым! Баҭыршаҳ иутәуп аиааира!.. Аҭлаԥсхеит, есымша уҷкәыноу џьушьоума, умбо уҷкәын иуаԥигеит. Иумаҳахьеи «агәы амшын агәҭа ицаны аҭәа архуеит» ҳәа рҳәоны, убри ауп иухьны иҟоу, – иҳәан, Батиса дахьтәаз дыччо убри аамҭаз инапқәагьы ааиниҟьеит. – Уԥсынҵры духааит, дад!
Аҭлаԥс дахьгылаз убри аамҭаз ихыиҿы ҭааӡа иаалахҿыххан, иҷкәын кәамӷьас игәы иладуны ихы инаркны ишьап аҟынӡа лаԥшыла дааимидан, нас аҵыхәтәан иқьышәқәагьы ачча нарықәирххит.
– Сыҷкәын уара иутәуп аиааира! – иҳәан, Аҭлаԥс убри аамҭаз
ицәкаҳаз аса аашьҭхны иԥхӡгьы ныԥхьеиҳәеит. – Уажәшьҭа сымч уқәхом, уганы Сагәым уисҭароуп иҵагьы еиӷьны уазыҟаиҵаразы. Иҿҵаа бзиоуп, лассы уеибашьҩы ӷьеҩны узыҟаиҵап сгәахәуеит.
Аԥа иаҳаз ааџьеишьеит. Џьара имнеиуаз Сагәым ажьира ада аса ахархәара дазҟазоуп ҳәагьы дыҟамызт, насгьы оумакала игәгьы нҭгәырӷьааит, избанзар уажәшьҭа Гәарандеи иареи лассылассы еибабалартә еиԥш аҭагылазаарагь иоуан.
Есҽны акәымзаргьы Баҭыршаҳ мчыбжьык ахь ҩынтәхынтә Сагәым иахь дцалон, уахь аныҟәара далагеижьҭегьы шьҭа мызкы инеиҳахахьан. Даараӡа деигәырӷьон аибашьышьатә ҟазара ахьирҵоз, аха аҭаацәа анааилатәалоз мыцхәы ацәажәара бзиа избоз Баҭыршаҳ аҵыхәтәан даазқәылаз акы даҟәырны дзыҟалаз аб ианигәамԥха, ҽнак шьыжьхьа анырфа ашьҭахь аҳамамаҿ рнапқәа ааӡәӡәаны иҷкәын адәахьы дындәылиган, нас ашымҳаҵла амҵан игылаз арымӡ инеицықәтәеит.
– Арахь уаасыхәаԥши, сыҷкәын! Сара избоит уаазқәылаз акы угәы ишыҵхо! Иҟалеи, дад? Иухьзеи? Иҳәа узыниаз? Ианба? Иаба? Изакәазы? – иҳәан, Аҭлаԥс ишынатәаҵәҟьаз иԥа днаиазҵааит.
Баҭыршаҳ уи аамҭаз илаԥш еихмарсыӷьӡакәа, заанаҵ асы зықәнаухьаз ашьхарахь дыԥшуа дахьтәаз ишиҳәаша изымдыруа азнаказ даалакҩакит, аха иаб дзызҵааз аҭак ҟаимҵар ауамызт аҟнытә, жәаха ҽнак амҩан иԥылақәази иареи реицәажәара шыҟалаз атәы аацәырганы изеиҭеиҳәеит.
– Ҳаи, рацәа сушьит, дад! Ахҿа шҳам сгәыдуҵеит, сажәымҭыҽха! Маҭарбеи ахәаԥса иԥа иакәзар узҿу, уи ишьтәқәоу дреиуоуп. Инамӡаша ауаҩы ацәгьаршра ала ауми иԥсҭазаара ахы злаиркуа. Батули Алоуи еиҳагьы еицәоуп, урҭ ақамсаҳәыџьқәа рыхҩыкгьы еицхырааны заҟа хәышҭаара ҿдырцәаахьоузеи, рымшала заҟаҩгьы рыҩны ашәы акәдыршахьоузеи, анаџьалбеит! Урҭ знык уанлыԥшықәырҵа, нас дара рҟынтәи бзиарак уазымԥшын! –  иҳәеит Аҭлаԥс, иҿаԥшылара хәашьха илаԥш кыдырхаланы. Аҵыхәтәан иԥа игәыиҽынҵо абасгьы нациҵеит: – Ужәлар рзы аҭахара хьӡуп, аха гаӡарыла ахҭархара, ари алажә еиԥш баша ухы бжьаурӡит ауп!
Убри аамҭаз ашҭа анҭыҵ хьшьык нышьҭасын, аби аԥеи рыбла ишабоз кәтык мҵԥааны абна инылаӡит, егьырҭ акәытқәагьы шәаҟьаны иҟарҟаруа рхы ахьынахаз еимбӷьыжәаа рҽыԥхьаркит. Убасҟан Маҳмида ақәацә даадәылҟьан абарҵа аҟынтәи «Ҳааи! Ҳааи!» ҳәа лыбжьгьы налыргеит, аха ахьшь аҿаҵахәы аманы ицахьан.
– Дад, иубама ахьшь иҟанаҵаз! – иҳәан, Аҭлаԥс уи злацаз ахь инапгьы наирххеит. – Акәты еиԥш ахьшьгьы ԥсаатәуп, аха урҭгьы рыжьқәа еибафоит. Ишубо аԥсаатәқәа рыҩнуҵҟагьы еиҳа амч змоу ыҟоуп, изиааиуа кагәаны ирфоит. Ауаатәыҩсагьы убасҵәҟьа ауп ишыҟоу, дара-дара ықәибагоит, еибашьуеит, ирыцҳамеибашьаӡакәа ихибарҵәоит… Исҳәарц исҭаху убри ауп, уи амбжьах, ауаҩгьадла ҭаҟьаҭас улаԥшықәиҵазар шьҭа бзиарак иазҳәахом. Убри азын агәҽанызаара шаҭаху ухаумыршҭлан, даараӡа уҽырҟәышны уҟаз, дад!
– Мап, саб! Аса ахархәашьа зысурҵаз ҽырбагас акәым, аиааира азын ауп! – аҵыхәтәан ихы даахыҽхәеит Баҭыршаҳ.
Убри аамҭаз Аҭлаԥс ихы дааҩаханы иԥа дилагәдууны днаиҿаԥшит. Ҵабыргны шьҭа дымҩашьаххәа ибон, дҭаҳаҭыӷьаӡа изызҳаз иҷкәын ахаҵарамҩахь ишҿынеихахьаз. Иузгәамҭаӡакәа заҟа лассы ирызҳауазеи ахшара? Абыржәы гәаныла абас игәы иҭыҳәаауа аб дзызхәыцыз абри ауп.
– Уеибашьышьа сгәаԥхоит арԥыс! – иҳәан, Сагәым иикыз аса ларс даагылан иԥхӡы ныԥхьеиҳәеит. – Уажәшьҭа суқәгәыӷыртә сыҟоуп, насгьы сџьабаа уахьаԥсахаз сгәы иахәеит. Аферым, уара! Шьҭа абраҟа уаатәеи, маҷк ҳаԥсы неиҭаҳкып, дад!
Еизааигәаны ацаҟьа ашьапы икыджьлақәаз ахаҳә дуқәа акака ианаарықәтәа, Сагәым икьаҿ ахәда ааԥыртланы икәа аԥша нҭаирсит. Аҩыџьагьы ԥыҭраамҭак имеицәажәаӡо иштәаз, ус иаалырҟьаны акы Сагәым илахь ааиқәнаҵан ибжьы наиргеит абас:
– Дад, абна илоу ашәарах зҿыҵахәхараны иҟоу шазымдыруа
еиԥш, ауаагьы раԥхьаҟа ирԥеиԥшу рыздыруам! Убри ауп ҳара ҳрыцҳарагьы!
– Сагәым, уххьзгеит, избан ари абжьарак угәы кажьӡаны узцәажәо? – иҳәан, Баҭыршаҳ убри аамҭаз иара иахь дынхьаԥшит игәы иҵхоз иаргьы хьаас ишьҭыхны. – Сара исҭахымызт абри сазҵаарц, аха иахьагьы абри анцәыругах, шьҭа еилыскаар сҭахын узмырҭынчуа арбану?
Сагәым убри аамҭаз арԥыс иблақәа днархыԥшылт, аха аҭак ҟамҵакәа дхәыцырҭа мацараха, нас илаԥш уаҩ дахьыҟаӡамыз џьара инаирхеит.
– Дад, Баҭыршаҳ! – макьанагьы дахьԥшыц дыԥшуа дыштәаз ус иаалырҟьаны ибжьы наиргеит Сагәым. – Зегь здыруа ҳәа уаҩ дҟамлац, уаргьы макьана иузеилымкаақәо рацәоуп! Ауаҩы данқәыԥшуи, иӷәӷәамҭеи, иажәымҭеи шеиԥшым еиԥш, ихәыцшьақәагьы аамҭааамҭала еиԥшым!
Сагәым ицәажәара аанкыланы ихыиҿы зегьы хьаа мацараха убри аамҭаз ҵаҟа днышьҭаԥшит. Итәашьа мԥсахкәа ԥыҭракгьы дынкахәыцит. Ашьҭахь ихы дааҩаханы гәырҩаччала Баҭыршаҳ днаихәлаччашәа ааҟаиҵан, нас дынҭгыла-ааҭгыло иажәа анагӡара деиҭаналагеит.
– Уҟазшьақәа сахьрыхәаԥшуа уаԥхьаҟа акыр уадаҩрақәа ухыугараны ушыҟоу ҩашьом, дад, уаргьы! Ҳабацәа реиԥш уаргьы ҭынч абзанхара уқәымшәа уажәнатәгьы избоит! Насгьы сара сҟны уааны аса ахархәашьа аҵара уашьҭазар ухы еиқәырхарц азоуп, избанзар макьанагьы иҟоуп узыцәшәаша! Иахьа рахәқәак ԥхьауцрац уҿынаухаргьы, бџьарк уҟәнымкәа ашҭа аҭыҵшьа анамам аамҭа ҳҭагылоуп!
Убри аамҭаз Сагәым иажәа намыгӡакәа дҩагыланы иҿынаихан, дышиашаз иқәацә дныҩнапҟеит, аха рацәак иҽнамырхакәа ус аса дук кны уахьынтәи даадәылҵны, инапы ианҵаны дшааиуаз Баҭыршаҳ дааидгылан, нас иҟаҵамҭа абџьар дахыҽхәо ус иҳәеит:
– Дад, ари аса иубахьақәоу иреиԥшым! Аӷәакьамыса иалхуп, мчыбжьык иӡыржәуа мацара арышҳабызра саҿын. Цасҳәан иԥумҵәозар асак иазԥҵәараны иҟам, аҳауаҿ ахцәхәыц еҩнаҵәоит, аҿаԥҽрагьы мариам… Исҳәаз агәра умгозар, усҭ, исымх, ана икажьу ахаҳәаҿ унеины иԥышәа!
Амҳасҭаҿ асахьақәа ҭаԥыҟҟа ианын, иумпыҵымҟьаразы ашьхәа араӡын хыркәымпылааны иаласан, хыхьала уԥнамҟаразы унапы аҿахьы иназмышьҭуаз аԥыҳәҳәақәа аҭаны, цәгьа ԥшӡа иҟаҵан.
– Ари ԥраӷбак иаԥсоуп! – иҳәеит Баҭыршаҳ, игәазхара изымбо илаԥш адхалаӡаны.
– Игәаҭ изеиԥшроу! – еиҭеиҳәеит Сагәым.
Убри аамҭаз ааигәа ишьҭаз уи ахаҳә днахагылт Баҭыршаҳ, аха аса рыцҳашьаны игәи-игәи еилаԥшуа, аԥышәара изымгәаӷьуазшәа ашьҭахь изыҟаҵамҭаз иахь даахьаԥшит.
– Уас ахаҳә!
Уаҳа иажәа ҩбамтәыкәа иҩнапыкла икны иааҳареикын, нас ишимчыз ахаҳә ахь дыкшеит, убри аамҭаз ацыԥхьқәа наҿаҷҷан, иамнарҷҷаз ахаҳә ҟәырҷахақәагь наиҿаԥсеит. Кыр ахьмашь ҳәагьы иаразнакала днаҿаԥшит, аха машәыршәгьы џьара ҵкәарсҭакгьы анымлеит.
– Иугәаԥхама?
– Иугәамхаша аума, ссирӡак ауп!
– Иахьырнахыс уара иутәуп, дад.
– Мап, мап! Сагәым, уххьзгеит, ари аҩыза ахазына агара сзыгәаӷьуам!.. Ииҳәо саҳап ҳәа, издыруада салаԥушәарц иҟауҵозар? – еиҳәаз макьанагьы агәра изгомызт Баҭыршаҳ.
– Шьҭа абра уааины уҭыԥаҿ унатәеи, иҵагьы акы науасҳәақәарц сҭахуп.
Баҭыршаҳ уаҳа ажәакгьы мҳәакәа уаанӡа дахьтәаз ахь даахынҳәын, иикыз аса иҩшьымхык инарықәҵаны днатәеит.
– Иахьарнахыс абџьар аныҟәгара уақәиҭуп, дад! – убри аамҭаз абас ибжьы наиргеит Сагәым. – Иалаухьчашагьы ыҟоуп. Сыҟаҵамҭа сыхьӡала ҳамҭас иумазарц сҭахуп, саныҟамгьы салаугәалашәалап. Аҩны уаннеилак уб исызиаҳәа аныҟәгара ушақәиҭыстәыз, амала уи азыҳәан ҩ-абжьгарак усҭарцгьы сҭахуп. Аԥхьатәи абас иҟоуп, дад, иццакуа иԥа длашәхеит рҳәоит, уамхаццакцәаны ахаан аӡәы абџьар иҿоумкын, иамуӡакәаны ианышьҭухыхгьы ухы умырԥхашьароуп.
Сагәым ицәажәара иаалырҟьаны иааникылан дырҩегьых дын
кахәыцит, аха иҽнамырхацәакәа нас иажәа инациҵеит, аҵыхәтәан маҷк илахь неиқәҵашәа ҟаҵаны.
– Егьи иуасҳәараны иҟоу даара азхәыцра аҭахуп, дад, аха иузеиӷьу ауп сара исҭаху. Ианакәзаалакгьы ачҳара улаз, акыр зычҳаз акры ибеит рҳәон ҳабацәагьы. Еиҭасҳәахуеит, исҭахым машәырк уақәшәар, нас Гәарандагьы гәырҩамзар бзиарак лбараны дыҟам.
Баҭыршаҳ убри аамҭаз иӡамҩақәа ааицрашәеит, аҩыџьагьы реизыҟазаашьа лабгьы гәҩарас ишимаз анеиликаа, аха аҟыт-аҟыт ҳәа иара ус акы изахымҳәааит дамаԥхашьаны.
Убри аҽны абасала абжьгарақәа аниҭа ашьҭахь инеишьҭагыланы акыр мшқәа ниасит, аха Сагәым заанаҵ ацәалашәара бааԥсқәа иоухьазшәа уи нахысгьы еибабацԥхьаӡа игәкажьгаз ажәала мацара акәын ицәажәашьақәа шыҟаиҵоз. Баҭыршаҳ абри цқьа аилкаара дахьӡаанӡа, аҵыхәтәан уи змааназ ҵабыргхеит рацәак аамырҵыкәа. Уи шыҟалазгьы абас ауп:
Амзаҿа рахәыцҵас ипаӡа ажәҩан аган аҽадыршәыланы ианаацәырҵхьаз ҽнак зны Баҭыршаҳ ихы иааҭашәан, Гәаранда дибарцы иҿынаихеит. Агәашә данааҭалоз аламҭалаз аҷандарҵла амҵан арахәыц акәанҷ ианҵо дыштәаз илаԥш налаахеит, убри аамҭаз ларгьы дшылбазҵәҟьа лгәы нҭгәырӷьааны диԥыларц ашырҳәа дҩагыланы лҿаалхеит. Аԥсшәа анеибырҳәа ашьҭахь еицәажәо уи аҷандарҵла амҵан иааины ишынеидтәалазҵәҟьа уаанӡа дызҿыз лус ҩаԥхьа нап налалкит лара, уи аамҭаз иаргьы дналыцхраарцаз зынҵара даҿыз арахәыц аароуны иаалзикит, дахьцәажәоз уажәыуажәы лафк налыхҳәаауа.
– Бымацара аҩны бахьыҟоу бымшәаӡои?
– Сымацара сзыҟои, сабгьы дыҟами.
– Дабаҟоу дызбаӡоумеи?
– Ажьирҭахь дхалеит.
– Ааи, аха бхала бымшәаӡои?
– Уара уҟами.
– Сыҟамызҭгьы?
Аҩыџьагьы шгәаԥхеибашьаз ала заанаҵгьы гәаныла еибадырхьан, аха убри аҽны аҩсҭаа дрыбжьагыланы дрыбжьаччозаарын. Иахьатәи реицәажәара ашьҭахь реибабара аҵыхәтәа наӡаӡа ишыԥҵәоз, уи нахыс уаҳагьы ахааназ еиқәшәараны ишыҟамыз рдыруазҭгьы ԥсыхәак ҟарҵарын, аха усеиԥш гәҩарак рызҭашаз цәлашәарангьы ирмоуцызт. Улахь иану уаниоит ҳәа рҳәо Баҭыршаҳ иаҳахьан, аха ауаа зегьы рылахь гәырҩала иҷышәны ишԥаҟалеи ҳәа дышхәыцуаз аҵыхәтәан еиликаауа далагеит ауаа цәгьаршыҩцәагьы шрыланхоз, урҭ ирыхҟьаны арыцҳарақәа ирықәшәоз шырацәаҩыз. Ауаҩы бааԥсрак дақәшәараны даныҟоу ԥхыӡ ибоит, мамзаргьы заанаҵ ицәалашәараны изцәырҵуеит ҳәагьы рҳәоны иаҳақәахьан, аха уи еснагь ианыҵабыргымхогьы ыҟазаап.
Аҷандарҵла амҵан аҩыџьагьы алаф рхибаҳәаауа ишеидтәалаз ус ҽыла иҟаз џьоукы аамҩахыҵны агәгәаҳәа ашҭа ианааҭашыла, убри аамҭаз Баҭыршаҳ ицәымыӷхханы ашырҳәагьы дҩаҵҟьеит, аҟаԥыҳәа илаԥшгьы наихьысит Сихәаш ашьҭаӷьача ихәда еихасыҟәӡа дрыгәҭылакны ишааиуаз. Абар иулахьынҵоу узахыԥом ҳәа зхырҳәаауазгьы ахьыргамахаз, изысҭаххари ҳәа иахьа цасҳәан Сагәым ииҭаз аса шьҭимхит, дгылоуп игәаԥсахы еиҟәыҷҷо. Ирыхҭыгәлаз ус ашырсырҳәа илҽыжәԥан, аҟаԥыҳәа ирыкәшаны иаагылт.
– Ибыдгылоу абри арыцҳа иоума сара сзаҩбхыз! – ицәажәашьа ааузымчҳартә убри аамҭаз иҩызцәа даарылҵны Гәаранда даалыдгылан лнапы ааникылт Сихәаш.
Гәаранда илҳәара лҿамшәо дҟаԥшьыхәхәаҵәараӡа деицрашәаны ахьшәҭҳәа лнапы ааимпыҵылжәеит, убасҟанҵәҟьа лыхәцәгьы акы иҵкааны иакит.
– Быхьӡала ахҿа икасыршәыз баб идымкылакәа иахьԥиҵәаз агха ҟаиҵеит, аха даҭасҵом дахьсабхәахо азы, насгьы шьҭа аԥҳа илҳәараны иҟоу ауп аус злоу.
– Сгәы уара уазалнамхит, ишԥаҟасҵари! – илҿагылаз ауаҩы игәаӷ кны убри аамҭаз лакҭа лашьцала днаиҿаԥшит лара.
– Цқьа базхәыц! Салнахыр еиҳа ибзеиӷьхап!
– Иуцқәои уареи ашҭа шәҭыҵны шәцар, убри ауп шәаргьы ишәзеиӷьхоз?
– Ари аҵыхәтәантәи бажәоума?
– Иузеилымкааи исҳәаз?
– Исзеилымкааит! Даҽа зныкгьы еиҭаҳәи?
– Саб дшәыхьӡаанӡа ашҭа шәҭыҵны шәца!
– Ашҭа шәҭыҵ ҳәа илҳәаз шәлымҳа иҭамлаӡеи? –  убри аамҭаз игәы иаҵырххны ибжьы наиргеит Баҭыршаҳгьы.
– Аа, усоума! Аҭыԥҳа хшыҩкәада улыхӡыӡоит акәу! Иаасараӡа, уажәыҵәҟьа сара дырҟәышны дусҭоит!
Сихәш абас шааиҳәазҵәҟьа игәаԥсахы еибакны ихыиҿы аахиқәараахан, нас аҟаԥыҳәа Гәаранда дналымҵасны лыбӷаӡара ҭарс икны дааигәыҵаикит, убри аамҭаз аҩыџьагьы ӷәӷәала иагьааибарххеит. Асеиԥш збаз Баҭыршаҳ акгьы дакӡамызшәа бжьасҵас дышьҭыԥеит дыкшарц, аха зҽырхианы иааигәа игылақәаз Сихәаш иҩызцәа убри аамҭаз имчмырхакәа дааилыршьын, насгьы рҽазыҟаҵаны ауми ишымҩахыҵыз еиразнак еицхырааны ҷапырхәала аҷандарҵла деиқәԥах днадҿырҳәалеит.
– Ухы уҭахызар наҟ доужь! Аԥҳәыс улиааиуеит акәу! Схаҵоуп ҳәа ухы уԥхьаӡозар, иумчу абра адәаҿы исырба!.. Соушәыжь сҳәеит, алахшақәа!
Убри аамҭаз арҵәаа ҳәа аҳәҳәара иаҿыз аҭыԥҳа лымчмырхакәа дықәшьуа дахьнеигоз абасгьы наишьҭаиҳәеит, аха Сихәаш ихы иасыз иҳаиуанԥсыцәгьара шьҭа урҭқәа инарҳауамызт. Гәаранда ауеимадаҳәа аҵәыуара даҿын, лымч шымхозгьы дицәцаразы дҳәаԥыӡыԥуан, аибарххара иахьаҿыз акыргьы дцәылыԥԥит, аха ақәацә ҩнахьы лнагара дахьаҿыз импыҵаҵышьак лзыҟаҵомызт. Баҭыршаҳ уи длыцхраартә дахьыҟамыз азы ихы хьымӡӷшьаны дахькыдҿаҳәалаз аҽҟьара даҿын, иҿы иҭашәоз ала дҳәацәон, аха заҟа игәы ԥжәоз аҟара Сихәаш иҩызцәа ргәы иахәаны еибарлацәҟәуа аибарччара иаҿын.
Сагәым џьоукы рыбжьқәа илымҳа иҭамскәа дыҟам, ижьира аҟынтәи ахәыҳарак данаахықәгылоз аамҭаз иашҭаҿ ҽқәак нҭибааит, иажәымҭыҽха митәык шизыҟалаз аҟара убри аамҭаз ицәа ианалашәа, иаразнакала дыҿҟьаса ахылаӷьара иҽаҭаны иҿааихеит. Агәашә хәыҷ ахьаҿаз аҭалашьа дақәымшәакәа дшааиуаз имҩатәны ҵәҩан дукгьы ныҵиҳәан, нас аанда иҽахырҩны ишикыз ашҭа иҽынҭаижьын абасгьы ааиҳәеит.
– Сыхәда ԥышәҟама, шәара, амацқарқәа! Агыгшәыгқәа шәреицәаны шәқьазоууа шәахьдәықәу шәгәаранҵәароуп!.. Ҳат, афы шәысааит, шәсылгама!
Аԥшәма иааишьа иацәшәаз руаӡәык убри аамҭаз зҿынаирхаз ахҿа мцы амҳәеит. Иаалырҟьаны Сагәым адабла иқәҳазшәа азнаказ даагазҽазын дзеиҭамҵуа дааннакылт, аха имҟәыҵарԥс иикыз аҵәҩан каижьуамызт.
– Ашәиԥхьыӡ ззым…гаша! Гәымханапыла сыш…ԥаҭа…ҭахеи! –  абас ааҳәаны иаԥхьаҟа еиҭах шьаҿақәак ныҟаиҵеит, аха нас адунеи лашара наиқәлашьцан аҵәҩан шикыз изқәа днықәҳаит.
Дкажьын иара ажәҩан ахь игәышҵа ҩарханы, аҵәҩан имҟәыҵарԥс ишикыз иаанханы. Агәашә ҟьаҟьаӡа иаартны иджьлан, ашҭагьы каххаа иҭацәын, иҭыҵуаз ҳәагьы акгьы ыҟамызт. Иҭынхадахаз ақәацә ҩны ԥсы зхоу акы ааигәа иҟамкәа ахала ахы иазаанханы, қьыԥҭаҵас улаԥш иааҵашәон харантә угыланы уназаԥшыр.
Гәыԥҩык ахацәа ааганы абаашаҿ иҭакны ирымеижьҭеи мышқәак ниасит, аха џьара ргара макьана иахыццакуамызт. Ԥыҭҩык Мармалтәи абааш ақәлара ҳахдырҟьеит рҳәеит, даҽа џьоукы ҳарҭиирц ҳдырбаандаҩит рҳәеит, аха ишыҟазаалакгьы шьҭа рыҩныҟақәа рахь хынҳәышьа шрымамызгьы рдырхьан, иара убас дара реиԥш ҭыԥҳацәақәакгьы хазы иҭакны ишрымазгьы раҳахьан. Рыцәа иаг, рыкрыфара иаг, еиқәыгәырҩаха ишҭакыз ус мышқәак рышьҭахь рызегьы аадәылырган, нас ираԥца ирыма рҿынархеит. Аамҭа шьҭа ахәылбыҽхарахь инеихон, убри аамҭаз амра ажәҩан акаӡӷы аҽадыршәыланы хланҵы иҭала иахьнеиуаз, еилыӷрааӡа иҟалахьаз ахәылԥазтәи ашәаԥшь знызынла инаԥырачлон. Еидҿаҳәала инарцоз атәцәа аӡәиаӡәи неигәыдҳало, рыдгьыл наӡаӡа уаҳа ирбараны иахьыҟамыз иахыгәырҩо, рыԥсы рыц икылакны акәын икарауараха ишнеиуаз. Иааижьҭеи ишәиз рыԥсҭазаара хьанҭа азмырхакәа уажәы рџьынџь иахцаны, уаҳа ҿааҳәыра рымамкәа аӡра мҩа иқәгаланы иахьнаргоз машәыршәа аӡәы даашьацәхныслар, уи аамҭаз ашьҭахьҟа игылаз уи дкамыжькәа иаразнак дицхрааны дааникылон аҟамчы аԥҵаҵа дацәихьчаразы.
Агаҿахь ианкылсуаз уаԥхьа игыло думбартә аҟынӡа еилахәлахьан. Аҟәараҿы ианаарга рызегьы ааизцаны џьарак инеиладыртәан, нас изырҭаххах дыр, хьҭак шыҟамызгьы рхылаԥшҩцәа амца неиқәырҵеит. Аҿыцәаарахь ианеихалак ҩаԥхьа аҟәарамҿқәа нахәлажьны амцабз аадырдууан, убри аамҭаз амшын агәахьы иҟаз шырымбозгьы шхәак ааира иазаԥшызшәа, нас иааҟәымҵӡакәа амшын ахыԥшылара иналагон. Ари адгьылаҿ инхоз ауаа цәгьагьы бзиагьы ахьрылаӡоз, убас адагьы ԥсыхәа ахьрымамыз азын амшынгьы рыцџьабозшәа ашьҭабжь мырдуцәакәа ацәқәырԥасса ԥшьаала агаҿа иааҿықәслон. Убри аамҭаз уи абжьы Баҭыршаҳ илымҳа азкыдҵаны дахьазыӡырҩуаз «Шәыззыԥшузеи шьхатәыла аԥацәа, шәхы хақәиҭрак амҭаӡакәа ас мацара шәанбанӡагәырҩои!» ҳәа, агәынқьбжьы игәы иқәыҩуазшәагь иаҳауан, дгәырҩацәгьаха атәцәа дахьрылатәаз.
Ашамҭазтәи алашьцара иалакыз аԥсабара ус есааира аԥсы ахалара аҽаазнакит. Убри аамҭаз аҿыхара иалагаз аԥсаатәгьы ари адгьыл агәала даргьы рашәа ианҵаны ирҳәозшәа акәын, урҭгьы рыбжьқәа гәакыҵәакуа абна ишылаҩҩуаз. Амрагьы шьхатәыла агәырҩақәа рыхәаԥшра шьҭа агәы иаламӡозшәа ашьхақәа рывҵыҵра азыцәгьаханы, наҟынтәи мчыла акы иаанацозшәа мрагыларахь ашәаԥшь еибакны ишыҟаз мацара иаанхеит. Иахьак акы иннархазшәа ишыҟаз ус арахь аҽаацәыҵнарҳәҳәан, ашьҭахь дук мырҵыкәа ашәахәақәа ацрыдды ибзарыбзыруа ашьхақәа ишаархагылазҵәҟьа, гәырҩа згымхацыз Ҟалӷьҭа дгьыл аԥхарра азҟьо, нас ԥшьаала инаҵысны, еиҳаеиҳа аҽаҳаракуа ажәҩан ашҵа азцара иналагеит. Убри аламҭалазшәа иаакылсыз ԥраӷбадук атәцәа зегьы неизцаны инҭарцалан, нас аԥра еимгәачқәа аашьҭхны амшын ихыланы аҿынанахеит. Амра ҵлакашәара ихалахьаны еиԥш, шьҭа агаҿа умбо есааира амшын аҽагәылахало мацара амраҭәашәара шыҟаз еиханы ацара иаҿын.
Еишьҭагыла шьҭахьҟа иҭрысны еихоз ацәқәырԥақәа аӷбахәамц рҽанҟьо, нас рыҽхырбыкьны ишәахха еилахәашон. Ҩаԥхьа аҽеибыҭаны аҿаанахахуан атәцәа архынҳәырц аҭахызшәа, аха убасҟангьы еиҭах акгьы алымшакуа аӷба аԥынҵа ианааиҟәнажәалак ацыԥхьқәа ацрыдды иааҳәны агәараҳәа амшын еиҭаналаҳахуан, иааҟәымҵӡакәа убас мацара убри иаҿын. Ауаатәаҩса реиԥшҵәҟьа аԥсабара амчгьы қәԥон есымша иҟазарц, атәцәа зхыргалаз амшынгьы ҽеиқәкышьак амамкәа уахгьыҽынгьы цәқәырԥаран изҿӡаз, убри аамҭаз аӷба иаԥынгылаз амч ду хьаас иҟамҵа, амшын дуӡӡа аасҭагьы иара амч еиҳазшәа излалшоз ала иццакны агәыказказра есааира аҽагәыланахалон.
Аамҭа ахьырхыргалоз ауда ҭбааҿ итәаны еицәажәоз ауаахәаҩцәа рхыԥхьаӡара иалахәын аибашьҩы имаҭәала еилаҳәазгьы, урҭ рахьтә зегьы даарылукаауан зжакьа ԥшӡа ааинышәшәыло иҟаз арԥыс хцәырҳәы, иаразнак угәы азҩон уи аимпериа аусқәа рзы маҵура дук иазкыз аӡә шиакәыз аҟара. Рызегьы уи арԥыс еиҳа далкааны иаҳаҭыр рбон, ишакәымгьы иаԥхьа ииасуамызт, иаргьы ихымҩаԥгашьа егьырҭ иреиԥшымкәа, насгьы иара иаҳаҭыр егьырҭ раасҭа иҳаракны иҟазарц шахәҭо дирдырырц иҟаиҵозшәа баша-машагь дцәажәомызт. Амҩа иқәлеижьҭеи мыцхәы мҳәакәа, ауаахәаҩцәа еимаркуаз-еиҿаркуаз ихы азышьҭӡаны азыӡырҩра даҿын.
– Мап, Гермес дыснықәуеит, сгәы зынӡагьы иазыҟамҵеит уажәтәи саара! – дааҟәымҵӡакәа агәрымра даҿын руаӡәык. – Себастополиси Питиунти, иара Триглит акәзаргьы заҟантәы сааны сцахьоузеи, аха уажәтәи саара зынӡаскгьы исықәымҿиеит. Аиаша шәасҳәап, сахьнеиуа шьҭа схы сацәыԥхашьартә аҟынӡа сааҭагылт.
Егьырҭгьы рацәак ишрықәымҿиаз ала убри аамҭаз рхаҿсахьақәа ҟаҵаны, дааҟәымҵӡакәа аҳәацәара иаҿыз уи ахаҵа изыӡырҩра иаҿын, аха ииҳәоз аӡәгьы алаҿиҭуамызт, ари азҵаара даргьы ргәы шыднархьуаз убаратәы. Ус иаалырҟьаны иҽанааиқәик ԥыҭраамҭак иааҭынчрахеит, убри аамҭаз ашшыԥ-агәараҳәа аӷбахәамц иадсылоз ацәқәырԥақәа рышьҭабжь ада уаҳа даҽа бжьык мгаӡо.
– Уара иахыуҳәаауеи еснагь ақәҿиарақәа рылԥха зцу Педарелли? – заҳаҭыр рбоз ани арԥыс ашьҭахь дынхьаҳәны насҭхашәа изааигәа
итәаз аӡәы ихы наиқәикит. – Издыруада уаргьы исықәымҿиеит ҳәа ҳауҳәозар, усҟан егьырҭ ирҳәараны иҟоуи? Излаздыруа, иуго атәцәа ҩажәаҩык ыҟоуп ҳәа сыҟоуп… Иашаны исҳәама?
– Педареллигьы игәы шынамӡо аадыруеит, – ааҩсшәа итәаз ахаҵаԥшьгьы урҭ рцәажәара иаргьы ихы налаирхәит. – Изеицәааӡари, атәцәа рхыԥхьаӡара зынӡа имаҷхеит, аха агьаурым, даҽазны ҳанаауа ҳманшәалахап… Стилиан, ухаҵкы! Ақәҿиарақәа рынцәахәы Фартуна уажәы азын Педерелли дизылԥхеит, избанзар ҭитәыс иигақәоу ирылоуп даараӡа иԥшӡақәоу ҩыџьа аҭыԥҳацәа. Ҳанцәақәа снықәеит, аимператор Требониан Галл аҩыџьагьы ирбазҭгьы, ихаҭгьы дреилаҳаны рыҭира мап шацәикуа!
– Иабихәац, хыцҩыцқәак изгогьы ирыҵашьыцуеит! – иҳәеит Педарелли, убри аамҭаз даагәрымшәа ҟаиҵан. Нас иажәа инациҵеит иаргьы иԥыхьашәақәаз шмаҷишьоз дырдыруа. – Снеира иахыццакуаз аахәаҩцәа ԥыхьа Сиракәыза еизаны еснагь исзыԥшын, аха уажәы… Уажәы атәцәа рыхәқәа зынӡа ишьҭыҵит, арахь дара рхыԥхьаӡара маҷхеит… Мап, мап, абыржәык изго шысҭилак еиԥш, ахарџь ду сызҭо аус сшыхынҳәлак наҟ икасыжьроуп! Сџьабаа акы ахазмыршәало аҽазкра абасҭаху!
– Аиаша шәҭахызар, ҳусқәа зегьы ԥхасҭазтәуа абазгаа раҳ иоуп. Уажәы ишыжәбо атәцәа ҳаархәара мап ацәикуа далагеит, ахацәа зынӡа имаҷыҩхеит ҳәа ҽыҵгас иҟаҵаны! – иҳәеит ахаҵаԥшь, уи азы агәала ду шимаз ихаҿсахьа иаанырԥшны.
– Избан ус зихыуҳәааз? Ресмаг ҳара дшаадыруа Рым аҩызара азызуа аӡә иоуп ҳәоуп! Иуҳәаз иашамхар ҟалап! – иҳәеит ҭуџьарк.
– Аԥсилаа раҳ Иулиангьы уи диеиӷьуп ҳәоума ишыжәдыруа? – убри аамҭаз азҵаара ныбжьеигалт даҽаӡәы. – Изласаҳаз ала абыржәы аакьыскьашәа Мармал абааш ианақәлазгьы ҽырҵасы ҟаимҵеит! Ари змаано ҳәа ижәдыруеи? Ишәзеилкаауазар, аурымқәа ҳбаны дынхом ауп ихымҩаԥгашьа иаанаго!
– Ааи, уи саргьы исаҳаит, Коракс аԥшаҳәаҿы иҟоу абааш аԥсилаа ақәланы еимырҵәеит, иахыз рыбжаҩыкгьы ахыршьааит, Емили Метуллгьы дҭадырхеит ҳәа, – иҳәеит Педарелли, уи аҵыхәала игәы шыԥжәоз иҳәаҵәы-ҳәаҵәышьала итәаз идырбо.
– Ацәқәырԥа ашьҭыҵра аҽазнакызар ҟалап, аӷба еиҳаеиҳа иаҟьоушәа збоит, – иҳәан, Макра излацәажәоз даҽакахьы иаахигеит убри аамҭаз арыжәтә зҭаз ачаҟәа аишәа иқәҵәраа аҿанынанаха дамҵасны иааникылан.
– Амшынԥша анцәахәы Еол даҳхылаԥшхәны ласы ҳҭыԥаҿ ҳазнеигәышьар бзиан мышцәгьак ҳақәнакаанӡа. Анҭ аҭыԥҳацәа амшын чмазара рызнарҵасыр рҭеҭԥшхә бжьнахышт, нас иаазхәаша ҳәагьы уаҩ дсоушам, – иҳәеит Педарелли, убри игәы иахьыҵхоз азы илахь неиқәҵашәа даатәан.
– Убас иагьыҟалоит Педарелли! Убри азын ауп изуасҳәазгьы, ани зҭыӡшәа соуҳәаз арԥыс сара дсааурхәозар заҟа уҭаху ахә иқәҵа, исшәоит ҳәа! Дуцәыԥхасҭахар аҵкыс заанаҵ аху иҭнухыр узеиӷьӡами? – убри аамҭаз ҩысҭаарак иҿықәыҳәҳәы даацәажәеит макьаназ акы зымҳәацыз Спиранти.
– Џьым, ухы цқьа еиқәшәамзар! – уи ииҳәаз игәы иааҵанарххит Педарелли. – Иараби, заҟантәы исурҳәои, издыруада уи схазы дныскыларгьы ҟалап ҳәа! Иуҭаху збоит, аха иуоураны иҟам баша уақәымгәыӷын, иухаршҭ!
– Уара, зегьы арахь шәаасызхәыци! – убри аамҭаз хаҵак дааҩнашылан аҳәацәара дналагеит. – Уара, уаҳа зда шәмоуша абарҭ машәырк ҳақәдыршәоит ҳәа заҟантә исшәырҳәои? Стилиан!.. Педарелли!.. Шьҭа шәлымҳа иаашәырҳа иҟалозар! Еилашәкыз атәцәа еиҭах аҭыӡшәа ҟарҵеит! Избан усеиԥш иҟақәоу ашьамҭлаҳәқәа зрышьашәымҵо?
– Иҟалахи уажәы еиҭах? – убри аамҭаз дҩыҵбыбит Стилиан.
Убасҟан егьырҭгьы ирцәымыӷхханы ашырсырҳәа иҩаҵеибарҟьеит, аха акы аҳәаха рамраӡакәа, аӷба зтәыз дгәакыҵәакуа еиҭах ацҭәа аарылихит.
– Акы еиԥшымкәа сшәыҳәоит шәнарацәажәаны еиқәшәыртәарц, мамзар аӷба машәырк азыруыр ҟалоит! Шәаласыршәарц исҳәаз џьышәшьоума, сҳәатәы хаҵаны шәааццакы иҟалозар!
Ацәқәырԥа дуқәа адәахьы аилыҽҽара иахьаҿыз аӷбахәамц ахьеихасаз еиҟәнажәарашәа агәараҳәа иагәыдыҽҽалон, убри аамҭаз атәцәа аԥсры иахьыҩнакыз агара ианушәа амшын агызгара ҭынч џьарак иаргыломызт. Аӷбахәамц шеибгаз зны ԥхьаҟа иҩыҵыззаны нас аварахь ӷәӷәала инхынаалак рхы рызнымкылакәа инеидаҳалон, иахьгылаз ршьапы изықәымгылартә иаргазҽазуан, инҭаҳа-ааҭаҳауа
изҭахаз аԥсры лашьца рыблахаҵ ӷәӷәала иаргьежьуан. Зшьапы ақәгылара злымшаз ӡәырҩы амшын агызгара ргәы ахьархынҳәыз еибарҟыж-ҿыжуа аӷбахәамц рҽадырӷәӷәала иахьыкҿатәаз, абас иҳазныҟәаз ҳәа иааҟәымҵӡакәа ашәира иаҿын.
– Маричелло! Илзааури абри аҭыԥҳа? Хаҵа дзымбац гетерак лоуп, аӡәы иҳәатәы халҵарцгьы лгәы иҭам! Арахь дааҟәымҵӡакәа дышҵәыуаз мацара лыблақәа ааҭылхт, ҳҭыԥаҿ ҳнеиаанӡа дӷьызкны дыԥсыр ҟалап, ҳаӷеиҭа! – убри аамҭаз ахылаԥшыҩцәа руаӡәык иҩыза ихы наиқәкны абас ала даацәажәеит.
– Иаасараӡеи, уажәыҵәҟьа уи сара деиқәыскуеит, – иҳәан, Маричелло дааиҭаҵны Анулиеи Гәарандеи ахьеидтәалаз ахь иҿынаихеит.
Дааины данаархагыла ибызшәала дцәажәо, аҵәыуара иаҿыз Анулиа лмахәар данкны даалыхеит диргыларазы, аха убри аамҭаз Гәаранда ашырҳәа дҩаҵҟьаны дылхьынҳалт длыцхрааразы. Ари зылаԥш иааҵашәаз Баҭыршаҳ дрылҵәраа дшааиуаз ишимчыз аурым ихәдаџьал данықәс, иҽизнымкылакәа аҳаҭхәыжә еиԥш деизҟьа дынкаҳаит, агылаха иаимраӡаразы шьапылагьы дыкшарц ақәикит, аха уи аамҭаз егьырҭ ахылаԥшҩцәа иаразнакала инаидыххыланы инапқәа ырҵәины мчылаҵәҟьа днышьҭаргәан, нас ҟамчыла иааисуа ипҟара иналагеит. Баҭыршаҳ дахьеимҵадырххоз ицәамаҭәа ишәхыԥжәаны, инемда-ааимданы ҟамчыла, знызынлагьы шьапыла исра иаҿын ихдырра ицәыӡаанӡа.
– Атәцәа иреигӡалатәуп, – иҳәеит Стилиан, аҭыӡшәа ҟазҵаз атәцәа маҷк инеиқәыкшәа ихынҳәны ианааи. – Амҩа ҳақәнаҵ ас зегьы ихәахәа-чахәаны инаагар, нас ихьаԥшынгьы ирыхәаԥшуам, имарианы иаазхәашагьы дҟалом.
– Педарелли уаҳаҭыр збеит акәымзар, уи арԥыс зынӡа ихы хысҵәон, – иҳәеит Маричелло, игәаара макьанагьы ихымԥсаацкуа.
– Тәыс изго уанис нахыс саргьы усысит ҳәа азысыԥхьаӡоит. Усмазҵаакәа иҟауҵаз сгәы иахәаз џьумшьан, – убри аамҭаз иҽыргәаашәа аҭак ныҟаиҵеит Педарелли.
– Нас уаҳа ишԥаҟасҵарыз, анапы шьҭыхра згәаӷьыз дахьырхәымкәа даанҳажьрызма? Ас уҭахымзар нас ишԥаузызури, ус анакәха ҳҭыԥаҿ ҳнеиаанӡа уааиԥырымшәакәа уихылаԥшла!
Ашьыбжьышьҭахь амшын еиҳа аҽеиқәнакит, ажәҩангьы агәы цқьаӡа иаахтит, насгьы есааира ԥхьаҟа инаскьацԥхьаӡа аҳауа аҽаԥсахуан, ашоурагьы еиҳаеиҳа ашьҭыҵра иаҿын. Амшынӡ ԥынҵала еҩырффо, аҭакар ақәццеиуа аԥраӷба амҩа иқәнаҵы атәцәа мышкы ҩынтә заҵәык ирырҭоз аӡрыжәтә рызхомызт, аҳәса ракәзар иҿажәкны зыԥсы злашәшәозгьы ҟало иалагеит аҵыхәтәан.
Ҽыҭҳа-ҽыҭҳа ашәыта иаганы иҟаз Баҭыршаҳ иҟәаҟәа аԥхьа ихымжьыжькаарцгьы ақәнакит, аха ашьха ҳауа зҩыда иааӡахьаз арԥыс игәабзиара ду шаиааиуаз убаратәы мышқәак рыла абзиахара аҽаазнакит. Ихьаақәа зегьы иреиҳаз акәны изыҟалеит Гәаранда лхы хьымӡӷшьаны дахьимацәажәоз, анкьа иибахьаз лакәымкәа акыр деиҭашәаны дахьыҟалаз, насгьы амҩа иахьынӡақәыз лылахь ааиҵыхны ллакҭа дҭалмырԥшыцызт, ччаԥшькгьы илмырбацызт, уимоу еицәтәымуаахазшәа акәын лыҽшыҟалҵоз. Амшын ихижьҭеи уаҳагьы имеицәажәаӡакәа ишыҟаз ус жәамшҟа ааҵхьаны еиԥш, Сиракәыза иӡхыргаз атәцәа еиламырҩашьакәа еихшаны абаагәара аҩкаақәа ирҭаркит. Амра ӷьы ацара рықәццеиуа иҭакижьҭеи абар ҩ-мш ҵит, аха макьаназ аӡәы дҭыганы дырго рымбацызт. Уи зыхҟьозгьы, знапаҿы иҟази абжьахәҳахәҭцәеи дареи ахьзеиламӡоз акәын, еиҳараӡак атәцәа реингалара здыз Валериа Пиктора идыргалоз ахәԥсақәа дзақәшаҳаҭымхакәа ҩ-мш раахыс иргәагәо иахьааигоз азы аилахәаҳхәҭра аанкыланы иҟан. Ԥсыхәак амазар ҳәа ахԥатәи амш аҽынгьы Педарелли ииҭираны иҟаз лассы рҭыԥ исзықәҵозар ҳәа Валериа иахь дцарцы дышнеиуаз, атәцәа рхылаԥшҩцәас иҟаиҵаз аӡәы амҩан дааихьӡан ус иҳәеит:
– Исыздыруам уи арԥыс изаауша! Егьа ҟаҳҵазаргьы еиқәкышьак ҳазимҭеит! Шьҭа дкыдҿаҳамҳәалозар уаҳа ԥсыхәа имам, аха аԥхьа уара умеида ҳамамкәа ашьамҭлаҳә ишьаҳҵар ҳҭахым! Аиашаз убас ада уаҳа даҽакы дазынкылом!.. Абри иахыуҳәаауеи?
– Рыуа дарбану?
– Схазы дныскылар ҟалап ҳәа ззуҳәаз.
– Уи илакьысра ҟалом. Акы анизыжәу нас уи еицәа шәзықәшәаша заанаҵ идырла. Аӡәызаҵәык дшәызнымкыло шәыҟоума, дшәыргәабзыӷ, игәы ҟашәҵа, амц дышәжьа… Иудыруаз, убри акы анихь ухаҭа ухы шиқәҵо, – ҳәа ааҳәаны ашацаҳәа иҿынаихеит.
Педарелли дшааҩналазҵәҟьа, уи иааира дазыԥшызшәа Валериа иаразнак игәы нырханы даацәажәеит, утәа ҳәа иамҳәакәа убри аамҭаз лакҭа лашьцала дихәаԥшуа.
– Избан асҵәҟьа имаҷҩны изааугаз? Уаргьы уаазқәылаз атәцәа рхыԥхьаӡара есааира иагурхаӡо уалагеит! Ҵыԥх аҭыԥ рызхомызт, сынтәа ҭакырҭакгьы узмырҭәыц! Зегьы еибыҳәаны шәыҟоушәа ишәгәыҵашәеи сынтәа? Иҟалеи? Абри азы аҭак сыҭишь!
– Избанзар, уаҟа ҳусқәа шьҭа зынӡагьы ихирым!
– Уи агәра сызгацәом!
– Агәра уга иумга, ишыҟазаалакгьы ҳара ҳаиԥшҵәҟьа уаҟагьы ирҵеит ахәҳахәҭшьа! Иаазқәылаз атәцәа рыхәқәа зынӡа ишьҭырхӡеит…
– Мап, мап, исзаажәгоугьы заралымзар феидак сырымҭац! Ариаҟара ахарџь ду ҟаҵаны, шьҭарнахыс иаԥсоума раахәара!.. Џьым, иуасҳәо убри ауп, атәцәа рхыԥхьаӡара ас иагурхо уалагазар, шьҭа уаргьы улахәҳахәҭра аԥсаны избом! – уи ихырқьиара зынӡагьы ихахьы инамгаӡакәа игәы намӡо акәын дышцәажәоз Валериа.
– Мшәан, иуасымҳәеи уаҟа атәцәа рыҭира иаҿагыло ауаагьы шыҟалаз! Уи иахҟьаны абзиа-абзиақәа ралԥшаара даараӡа иуадаҩхеит, аӡәы даауԥыхьашәаргьы ихәԥса харззалаӡаны иаауҿаркуеит! Аԥхьаҟа ишыҟалаша сыздыруам, аха уажәы азыҳәан абас акыр иуадаҩханы иҟоуп!
– Иазхоуп схы аҭҟьара! Анцәақәа ирбоит аиаша, иара убас мыцла иҟоугьы дшырбо дырла! Иааугазгьы ҵыкәкәаны реихада иахҟьашо ауп ишыҟоу. Изгәаԥхаша уаҩ дҟалап ҳәагьы сыҟам, аха шьҭа изури, ианааугах ахә рықәҵа, сара саахәаҩуп, издыруазароуп заҟа уҭаху? – иажәақәа гәынамӡарылеи изҵаара мацарахеи иҟаҵаны даацәажәеит Валериа.
– Иаазгақәаз ҩыџьа аҭыԥҳацәа рыхә аҳәара уадаҩуп, егьи зысаӡ цәгьоу арԥыс иакәзар уи жәаҩык арицарцәа драԥсоуп, егьырҭ иаанхаз… – убри аамҭаз ихы дааҩаханы аҭуан даҵаԥшуа заҟа иҳәашаз азхәыцра дналагеит зыҽзыргьангьашырц иаҿыз Педарелли.
Валериа убри аамҭаз ҽырҵысрак ҟамҵа Педарелли илаԥш идырхыланы дтәан заҟа иҳәараны иҟаз аилкаара дахыццакуа, нас иаргьы атәцәа раахәараз заҟа харџь иоураны дыҟаз гәаныла ашәара-азара иҽазырхиауа. Рацәак аамырҵыкәа Педарелли ииҳәаз ахәқәа Валериа игәамԥхакәа, даҽа маҷк уагхароуп ҳәа иааимаикит, уи аҵыхәала акыргьы иааиҿыххит. Абасала злахьынҵа ршоз атәцәа уи аамҭаз имлаҟымлаҵәо иахьҭакыз атәымдгьылаҿ изышьцыламыз аҳауа иарԥсалмыткуан, иахьҿажәкуаз азы уажәыуажәы аӡрыжәтә иаҳәон, аха рхылаԥшыҩцәа иааргәамԥхакәа рааигәа инеиуамызт.
Ахԥатәи амш аҽны ашьыбжьышьҭахь атәцәа ахьҭакыз иааҭыганы зегьы цәаҳәакаҿ еицрыхәхәа ианаадыргыла, аҳәсагьы ааргазар ҳәа убри аамҭаз Баҭыршаҳ дгәашгәаҭеиуа акыр днаԥшы-аанаԥшит, аха ахыц иҭакыз агыгшәыгқәа ирыхәаԥшуазшәа насҭха игыланы ирзыԥшуаз раахәаҩцәа рыда аҭыԥҳацәа рыхабарк ибомызт. Рнаҩсшәа бџьарла еибыҭаз аԥсҭыр рхианы игылан, издыруада атәцәа ҭыӡшәак ҟаҵаны еилаҩынтрак ҟалозар иааныркыларазы. Аахәаҩцәа рнаҩсангьы араҟа еизеит ахәаԥшыҩцәагьы, урҭ егьырҭ изларылукаауа ҳәа излаҟазгьы реилаҳәашьалеи, нас хазы рҽалкаашәа инахараны иахьгылази ала акәын. Аилахәаҳхәҭра мҩаԥысраны иахьыҟаз акәшамыкәша иԥшӡаӡа иҟаҵаз аҩны еихачаԥақәа уахьхьаԥшлакгьы улаԥш иааҵашәон, еихҳәаеиҵҳәа иҟаз амҩадуқәа ракәзар аганқәа рҿы шәҭыла иҭалаҳаны цәгьашәа уааилаҳартә ирхиан. Асеиԥш ақалақь ԥшӡа ахааназ изымбацыз атәцәа ахьгылаз иаршынханы иаман, аха арахь изакәазы иааргаз ианаазхәыцлак, гәырҩала иҭәыз рыгәқәа убри аамҭаз еиҭа гәырҩа нарзацнаҵон.
Аилахәҳахәҭра мҩаԥысраны иахьыҟаз дааит Сиракәыза апреторс иамаз хаҵа аукы, маҭәа ласык изқәа абжа хнаҩартә ишәхырԥаны, ишьаргәацәқәа рҟынӡа инеихда-ааихданы иҿаҳәаны ишьапы зынгылаз шьаҵак ҟьаԥсӡа ишьаҵаны. Изжәҩак иахданы ишәхырԥаз амаҭәа ласы, аҟәына ԥшӡа иарганы ибӷаӡара иакәыршаз амаҟа чаԥа акәмызҭгьы абыржәы ишәхҵәрааны ишьклаҳарашәа иҟан. Аџьыкачмазара деиланакызшәа дтәаамаауа иныҟәашәа ԥшӡамкәа дахьубоз, ишьапы иҵишьуазар ҟалап ҳәа акәын азнаказ улаԥшаҿ дшаанхоз, арахь еибашьҩык диеиԥшнушьалартәгьы дыҟамызт, аха аурымқәа иныҟәыргалоз асаӡ кьаҿк идгьало иварахь инаганы иӡара иахьадкнаҳалаз, абри ауаҩ дахьаацәырҵуа алаҽырбагас мацара азын иныҟәигоит ҳәа
изуҳәарашәа дҟанаҵон уахьынаихьыԥшуаз.
Дук аамҵыцкәаны уи апретор инаишьҭарххны ԥшьҩык атәцәа зҵаз сакасак хаҵаки ԥҳәызбаки аныртәаланы иаарган, нас аахәаҩцәа еизаны иахьеилагылаз раԥхьаҵәҟьа инадыргылт. Уи ахаҵа ишьеисра ахәҭак иԥынҵа ахҟәазаараҿ аҽеизнагазшәа иҿыҟыԥшьааӡа, ипыпӡа иҟаз иӡамҩа ҭҭәаақәеи ихахәдеи еиласазшәа аарла акәын ихәда ԥсыла шынаирҳәы-ааирҳәуаз. Уаҩы палтыҟсак, деихыкәымпылааны дҿаҿҟәызӡа иҟаз еимгәачык иакәын иара, аха зыбаҩ зцәыласыз, агәамч азгьы макьаназ ихәыдамыз аӡә шиакәыз ҩашьомызт. Ицыз аԥҳәызба иара иаасҭа акырӡа деиҵбын, абри иԥҳа лоуп ҳәа умҳәозар диԥҳәысуп ҳәа лзуҳәаратәы дыҟамызт, насгьы лхаҭагьы қьафла иҟаз аԥсҭазаара цәыцәы дшааӡаз мҩашаххуа бабыцк лықәшәар ҳәа дшәозшәа, иара абыржәгьы ауаа дахьырбоз мыцхәы дқьынҵыҵӡа, иара ус аӡәы длаҭәалымшьозшәа дымкьыкьӡа лҽыҟаҵаны, дызцыз ахаҵа имахәар лнапы ахьынылкылылдаз иоумажьыкәа дахьцалакгьы дааиԥыршәомызт.
Баҭыршаҳ ихы амра ацара ықәццеиуа атәцәа рыгәҭахьшәа дахьрылагылаз, ҭеиҭԥшла Гәранда зынӡагьы дышлеиԥшмызгьы уи длеиԥшыншьалашәа игәы ҟаҵаны, абыржәы убри лакәызшәа акәын илаԥш еихмырсыӷькәа дшылзыԥшуаз. Убри аамҭаз ларгьы иара дахьгылаз аганахь ааԥшра хҭакны дшыҟаз ибон, азнаказ усшәа игәы ааинаҭеит алымт злачыз ижакьа еимиаа анаҩсангьы аџ зқәылахьаз ицәеижьы хәынгашьаны дихәаԥшуазшәа, аха усеиԥш ҵкьыҵкьашьарак илахҿыхха иҟаз лхылҿы ианибаалартә иҟамызт, уимоу наԥшыхәарҭас даныҟаиҵаӡа дрыцҳалшьозшәагьы ааиамхабеит аҵыхәтәан. Ашьҭахь даҽа зныкгьы лара иара иахь даахьаҳәын, нас змахәар лкыз ани ахаҵа палтыҟса инапы ырҭрысны данааха, дахьлыргәамҵыз игәамԥхазшәа аҳаԥшьа сахьа змаз ихәамц мчыла лара лахь инықәирҵәиааит. Убасҟанҵәҟьа лара дацраланы акы изеиҭаҳәара дналагеит, аха иара абыржәы даҽа гәыҵхак имазшәа цқьа дшылзымӡырҩуаз убаратәы убри аамҭаз ахарахаԥшра аахҭеикит. Ус дук мырҵыкәа атәцәа реингалаҩы Валериа Пиктора даарыдгылан, ашьҭахь уи ахаҵеи иареи иаразнак цәажәарыла иаахҭеибакит, дӡырҩуа ирыдгылаз ани аҭыԥҳагьы знызынла ларгьы лажәа нарылалҵон, аха уи илҳәоз рхахьы инамгакәа аҩыџьагьы акы рзеимакырахазшәа еидшыланы аицәажәара иаҿын.
– Луции, ухаҵкы, сара зныкыр иуҵаскхьазар удыруеит, аҽырхәарҭлаӷьрагьы бзиа избаӡом, уи уаргьы иудызгалом, – иажәа анагӡара даҿын Валериа. – Еснагь уаҳаҭыр шызбо еиԥш, иахьагьы уара иутәуп аԥхьа атәцәа ралԥшаара, насгьы абыржәы ирықәҵараны иҟоу ахәқәагьы сазыразуп, амала ишыҟауҵалац еиԥш, егьырҭ иаанхо сара срықәиҭызааит иахьысҭаху рыҭира.
Луции абыржәгьы убри дшақәшаҳаҭыз ала ихы рҵысуа атәцәа ахьгылаз ахь даахьаҳәит, убри аамҭаз Валериагьы уи аганахь дынхьаԥшит.
– Иҭабуп исҳәаз уахьақәшаҳаҭхаз! – иҳәан, Валериа инагӡаны изымҳәацыз иажәа деиҭаналагеит Луции ихы былдыз ду апаскара дықәԥшны дахьԥшыц дыԥшуа. – Аиаша уасҳәап, уажәы иҳаднагалаз реиҳараҩык иаарԥыхьашәаз шракәу ҩашьом, цқьа иаарылухышагь уаҩ дыҟам. Анкьа еиԥшҵәҟьа узеилаҳаша ракәызҭгьы иаразнак иуԥырумгои, аха уажәтәиқәа шаархәаша ҳәа акгьы сыздыруам, схаҿгьы исзаагом.
Абжьахәааҳхәҭра даҿызижьҭеи агьангьашрагь шинарҵахьаз ааиныԥшуа акәын ақадақьра иаҿыз Валериа ицәажәашьақәа шыҟаиҵоз, аха ирмарианы иургаӡақәоз дреиуамызт Луциигьы. Аҩыџьагьы еиманы ус атәцәа ргыланы иахьрымаз ахь рҿанынарха, уи аҭыԥҳагьы дара днарышьҭалеит. Луции ццакрак имамкәа атәцәа аӡәаӡәала днарыхәаԥшуа, игәаԥхақәозгьы алхуа дшааиуаз ус Баҭыршаҳ данааидгыла, дааҭгыланы ԥыҭраамҭакгьы илаԥш наидирхалт. Валериа иааигәамԥхеит ари атәы дахьлаԥшықәиҵаз, дизгәамҭакәа дышԥаеиҩымсри ҳәа дшыҟаз илаԥш данааԥыхьашәа, аха иуҭаху алԥшааны ига ҳәа ииҳәахьаз шьҭа ахьхәышьа ахьимамыз азын акгьы ахымҳәаакуа дааизыԥшит.
– Ари заҟа даԥсоутәуеи? –  илаԥш Баҭыршаҳ идырхаланы иаразнак дҵааит Луции.
– Ари дабауҭаху, иҵагьы еиӷьқәоу аԥхьаҟа иҟоуп, – иҳәеит Валериа, аахәаҩ дахирԥаразы аԥхьаҟа дхьарԥшуа.
Луции уи ииҳәаз имырҳакәа, дзыдгылаз асаӷлам рԥыс имахәҿа шәпақәа ахьынӡаеиқәҟацаз рӷәӷәаны иаагәеиҭеит. Убри аамҭазҵәҟьа Баҭыршаҳ аҟаԥыҳәа иагьааигәалашәеит, сшырҭиуаз ҳәа Батиса иҳәоны иаҳахьаз ажәабжь, абар уажәы иаргьы
усеиԥш лахьынҵас иахьиоуз. Уи лабҿабаханы уажәы иаахәаҩ дахьизыԥшуаз игәы еиҟәыҷҷо акәын дшыҟаз, аха аҳәагәыжьла дахьышьаҳаз илшараны иҟаз ҳәа акгьы ихы изадбаломызт. Луции дшигәаԥхаз убаратәы ашьҭахь иикыз алаба хәыҷы иқьышә инықәикит иҿы аартны ихаԥыцқәа ахьынӡаеибгаз дыҵаирԥшразы, аха ариак ззымчҳаз Баҭыршаҳ ихы ашыгәра гәаӷкрак насын, инапы рхха тәамбашақә дҟазҵаз иаахәаҩ илаба данас, убри аамҭаз инаимпыҵҟьаны акәапаҳәа инкашәеит. Уи зылаԥш иааҵашәаз ахьчаҩцәагьы уи аамҭаз еибарҩны иаарыдыххылт, аха Луции инапы дааҩахеит иламкьысразы.
– Абригьы аӡәыҳәа сара даасхоит! – иҳәеит Луции, илаба шьҭыхны ианидыркы ашьҭахь.
Дааиԥырымшәакәа Луции имахәар кны ицыз ани аҭыԥҳаи Баҭыршаҳи убри аамҭаз дырҩегьых рылаԥшқәа ааидхалт, лара макьана дызлақәыԥшыз ала илзеилкаауамызт ауаҩԥсы рахәҵас иаахәара иаҵанакуаз, мамзаргьы иҟалап ауаа раахәареи рыҭииреи, ауаҩы иргәаҟреи дахьалашьцылахьаз иабзоураны гәахәарак лнаҭозҭгьы. Лыбла гәыҭбаақәа ԥшӡазаргьы макьанагьы гаӡарак, бзамыҟәрак рхыҳәҳәыла ишыҟаз Баҭыршаҳ ианырхибаала, иараби, аныҳәақәа раан еибадыршьуа атәцәа сырхыԥхьаӡаланы сҟалҵарц лҭахызар ҟалап абри ҳәагьы игәы инҭиҳәааит аҵыхәтәан.
Иԥшны игылақәаз егьырҭ аахәаҩцәагьы ашьҭахь Луции инаишьҭагылан, иаҭәамшьакәа инижьқәаз еимакуа рҿаархеит, атәцәа реингалаҩ Валериа дҭацәхаанӡа ҳәа аԥшра рҽазымкыкәа. Луциигьы убри аамҭаз знызынла ишьҭахьҟа данаахьаԥшлоз ибон урҭ аахәаҩцәагьы рҿашәа иахьӡаразы ишьҭаланы ааскьара ишаҿыз, аха уахь ииҭахыз уаҳа уаҩ дахьыҟамыз азын урҭ еимаркуаз хьаас иҟамҵа, игәаԥхақәоз аӡәаӡәала иалхуа есааира иаԥхьаҟа анаскьара даҿын, иалихуазгьы Баҭыршаҳ дахьыргаз ахь амҩаԥгаҩцәа рыцҵаны рышьҭра иаҿын. Иалихышаз алԥшааны данырԥырҵ ашьҭахь Валериа изымԥшыкәа иаанхаз атәцәа еимакуа егьырҭ аахәаҩцәагьы агәырқьҳәа инарықәпапеит, аҵыхәтәан зынӡа рыбжьқәа дуӡӡахеит. Валериа ҳаҭырла Луции днаскьеигар иҭахын, аха арҭ ас ҟарҵо ианалага ашьҭахь ашацаҳәа иҿааханы урҭ даарыдгылан дрықәыҳәҳәо мацара рызегьы рышьҭахьҟа инаскьеицеит, ргәырҽаниҵеит ас иԥырхагахо иалагар усҟан аԥсҭыр иааныркылартә адҵа шриҭоз ала, абас ирылаиҳәаз ҵабыргны маҷкгьы иагьааиқәнакит аҵыхәтәан.
Есҽны акәымзаргьы лассылассы ҩыџьа хацәақәак излацалац ашьанҵахаҳә мҩахәасҭала агаҿа иаваланы, лымкаала иалкааны иахьрымаз аҭыԥаҿ иаакылсны, нас убраҟа ӷбакы рзааираны иҟазшәа ԥыҭраамҭак амшын инхаԥшыло иаагылалон, аха иааицԥхьаӡа иззыԥшыз ахабар аныҟамлаӡалак нас ҩаԥхьа инахынҳәны ицалон. Ус дук аамырҵыкәа даҽа мышқәак рышьҭахь еиҭаакылсхуан, аха усҟангьы ргәалаҟазаара бжьысны еиҭахынҳәуан, убас мацара убри иаҿызижьҭегьы шьҭа хԥаҟа шықәса иреиҳан.
Убас ҽнак зынгьы амра амшын аӡаалара маҷк шагыз, аӡәы илаԥш иҵашәар ҳәа ишәозшәа рҽынаԥхьак-ааԥхьакуа, даараӡагьы ргәырҽанны ахаҳәцаҟьақәа инарывс-аарывсуа акаӡӷы иаҿысны иахьааилац ани зегь иреиҳаз ацаҟьа ахықәаҿ уи аҽынгьы иаакылсын, нас амшын ҟьантаз ду агәы ихыԥшыло иаагылт. Руаӡәык қәрала еиҳа деиҳабшәа дыҟан, ҩажәихәбаҟа шықәса иуҭаратә дыҟан, оумакала иҭеиҭԥшгьы ԥшӡан, мчы ҷыдакгьы ԥсабараны ишилаз иаразнак инубаалон, ижәҩахыр иаақәԥсо иныҟәигоз ихцәы еиқәаҵәа агаԥша иҿанамԥсаразы цахак ала илахь иакәыршаны иахьҿаҳәаз, убрыгьы акыҳәа цәгьашәа иҭеиҭԥш арџьбарон. Илакыҵа иныҵакны шәахсҭакгьы иҿан, иҟалап ԥсраҽнынӡа дамыӷаҵас иныз уи ашәахсҭа алеиҵәахырц ажакьа аужьны ныҟәигозҭгьы, аха уи ахьынӡаиашаз иара иаамҷыдарахаз зегь рзы имаӡан. Иҩазахахьаз ицәашәҵатәқәа ракәмызҭгьы ари ауаҩ рыцҳак, нанамгак, дҵәылхны еигәыдырҵо тәык иакәгәышьоуп ҳәа изуҳәаратәы дыҟамызт, убарҭқәа рхаҭыԥан инамцхәны агәҽанызаареи агәҭынчымреи ахьиныԥшуаз, џьара мчымхарак дакны даман ҳәа акәымзар ахәура иҭаз аӡәы дидукылартә дыҟамызт, на
сгьы абри иара уимазҵаакәа лаԥшбарыла еилкаашьагь амамызт. Ацәқәырԥа дуқәа еиҟәыжәжәо инеиуаз аӷба деиԥшны амшын еимгәҳәо днеиуазшәа бахәаԥшьҵас ихы шьҭыхны иахьикыз, ицыз иҩыза дихаршҭны иԥсацара зегьы убри аамҭаз амшын иххаланы акраамҭаӡа илаԥш изаҟәгомызт, иадырсыз ахаҳәшьаҟа деиԥшха дымҵысӡо дахьгылаз ибла цхаԥшшәылақәа абыржәы унырхыԥшылар, гәхьаагара дуӡӡак ишарааԥсахьаз аҟара нархыубаалон, насгьы уи агәхьаагара убри амшын нырцә џьара иҟазшәа акәын иахьагьы игылашьеи иԥшышьақәеи шыҟаз. Убри ахаҵа диҩызазу, мамзаргьы мҩаԥгаҩыс дицзу узеилымкаауа аганахь иҽадкыла игылаз ани арԥысгьы ҟаимаҭӡак иакәын, аҽырҭынчра ихашҭхьазшәа амца зхыҳәҳәылаз уигьы иблқәа шаҟьшаҟьон, аха изықәгылаз ари адгьылбжьаха аҟынтәи абналаразы игәыӷрақәа ӡшәахҵас иахьилаӡаҭхьаз иахҟьаны, насгьы инеиԥынкыланы амшын ахыԥшылара шьҭа игәы шкыднаргылахьаз мҩашьо, иахьагьы баша ишааз, ари нахысгьы ус шакәхоз идыруазшәа иҽыҟаҵаны, уажәшьҭа урҭқәа-урҭқәа хьаас имаӡамызшәа, игәҿыӷьра алаихигарц дахьгылазынтәи ахаҳә ссақәа хыхьынтәи амшын аларшәра даҿын дааҟәымҵӡакәа.
Агаҿа зегьы хаҳәрҟәараны ишьҭан. Иааҿықәслоз ацәқәырԥақәа иҿнаӡәӡәаахьаз ари адгьыл бжьаха аганқәа ихыжәжәара-ҿыжәжәараӡа, агаҿа зегьы неимазакны ихаҳәцәыраны, изакәызаалакгьы ҵиаак ықәиааны иара ус џьара иубомызт. Ҵаҟа еилажьыз ахаҳә дуқәа рыбжьара икҿаханы иҟаз амшынӡ иахылҵуаз афҩы ҷыда знызынла игәырҳәынхыгаха атыртырҳәа уԥынҵа иҭасуан, еиҳараӡак ас афҩы цәгьа аныҟалоз амшцәгьақәа раан аҟәара ихықәнажьлоз амыдаӷьцәақәа амра ацара рысны аилабаара ианалагалак акәын.
Ауаа мшынла аныҟәарақәа рҵаанӡа ари адгьылбжьаха уаҩ дықәынхомызт, аха ашьҭахь иқәнагалаз абырзенқәа рҟынтәи аурымқәа ианрымпыҵырхала, атәцәа реизакырҭа иаҭыԥ-дгьылхеит. Ус ишааиуаз аҵыхәтәан акыр тәылақәа еицырдыруа ианыҟала, ашьҭахь атәцәа рыдгьылбжьаха ҳәагьы азырҳәо иалагеит. Ажәытәӡан зны (ҿыцла ашықәсԥхьаӡара ҟалаанӡа 136 –  132 шықәсқәа рзы) атәра згәы кыднаргылаз Евн, нас Клеони ҳәа зыхьӡқәа аанханы иҟаз рнапхгарала абри адгьылбжьахаҿ зҽеидкыланы иҟаз ауаа рыргәаҟҩцәа ирҿагылазаап, аха усҟантәи аамҭақәа рзы амчра змаз Рым аԥсҭыр зхы аркхаз аилаҩынтра ахәаҽра рылдыршеит усҟан. Ашьҭахь акыр шықәса ааҵхьаны еиԥш, аԥхьатәи ахҭыс ҿырԥшыганы иззыҟалаз атәы Сальвии уи ицнагаҩыс иҟалаз Афиниони ҳәа арԥарцәақәак еицхырааны аԥхьатәи ахҭыс аауханыршҭыртә аҩыџьагьы еиҿыркааз аҿагылара агәыҭҟьа ду ахылҿиааит, аха убасҟангьы аурымқәа раԥсҭыр рымчала ибыжкыз атәцәа аанкылан... Абас ахҟьаԥҟьақәа зхылҿиаауаз ахҭысқәа рхыԥшала, ари адгьылбжьаха аӡбахә иҵагьы инахараӡаны ицеит атәцәа реингаларҭа иаҭыԥны иахьыҟалаз азы, насгьы уантәи аҽаџьара ауаа рыҭииразы даараӡа иҭыԥ маншәаланы ианырзыҟала, еиҭах издыруада дырҩегьых быжкрак ҟаланы ишәарҭахозар ҳәа хылаԥшра ҟазҵашаз аимпериа аԥсҭыр ду ааганы идыргылт. Ладантә-ҩадантә хыԥхьаӡара рацәала иаанагоз атәцәа рыҭииреи раахәареи аусқәа аҵыхәтәан акырӡа ианеизҳа, ашьҭахь ишнеишнеиуаз ахәҳахәҭра иабзоурахеит аҩны ԥшӡақәа рыргылара, убасала иҿион ақалақьқәагьы, ус ишааиуаз имҩасуаз аӷбақәа зегьы араҟа аадгыларҭасгьы ирзыҟалеит.
– Иахьагьы мышкы ҳәа ицеит! Арахь ԥраӷбакгьы ҟьаланы имҩасуа ҳамбеит ишубо! – ашәахсҭа зҿаз ахаҵа илаԥш кыдырхаланы дахьԥшыц дыԥшуа ибжьы наиргеит.
– Асҟак ианаҳачҳах иҵагьы ҳааԥшып, сгәы иаанагоит мышкы зны ҳазлацаша џьара акы шԥамаари ҳәа!.. Аҳы, ҳхынҳәып ҳашьҭахьҟа, иахьак ҳанхацәеит! – иҳәан, ани арԥыс убри аамҭаз даҽа хаҳәык ыруааӡа иршәыны амшын иналаиршәын нас инапқәа рыцқьо иҵагь арахь дааскьаны даагылеит.
– Уара иуҳәан еиԥш, саргьы цәалашәарак соухьеит, иахьамзар-уаҵәы ԥраӷбак арахь иӡхымҵыр шыҟамло аҟара!.. Ааи, ааи, сыԥхыӡқәа злаҟо ала иубап лассы ҳманшәаламхозар!
– Анцәа иуциҳәааит, аха абрахь изакәазы ҳаауа аӡәы иҳаҵидыраар нас ҳгәҭакқәа зегьы ԥхасҭахар ҟалоит! –  еиҭах уи ахаҵа аҵаҳәара наиҭеит зыҽзырҟасаӡаз уи арԥыс.
– Умшәан, разҟык ҳамазар иҳақәманшәалахашт, аха ҳаззыԥшу амш аҽнынӡа даара ҟәыӷарыла ҳныҟәароуп!
– Иаҳҭахыз ауаҩы Анцәа данаҳзааишьҭых, шьҭа маншәаламхашьас иҳамои! Арантәи ҳашцаша ҳзеиҿкаар, настәи мариа
гәышьан!
– Умыццаклан, дасу ианаамҭо ахалагь аҽарҽеиуеит! Аха уаанӡа иааԥштәуп, афаст!.. Аҳы, ҳдәықәҵа, амрагьы шьҭа иҭашәоит! –  иҳәан, уи ахаҵа нас днықәҵәиааны ашацаҳәа иҿынаихеит.
Ҵаҟа еилыҽҽоз амшын цәқәырԥақәа еилажьыз ахаҳә дуқәа рҽанҟьаны нас акы иԥханарсызшәа иаразнакала шьҭахьҟа иаахынҳәуан, аха убри инақәырццакны дырҩегьых рҽеишьҭаргыланы еиҭажәыларц рҿаархахуан, аха убасҟангьы ишәахха ахаҳәқәа инарыдхәашалон, уахгьыҽынгьы иааҟәымҵӡакәангьы убас мацара убри иаҿын. Амра аҭашәамҭазҵәҟьа анахьхьиӡа џьара амшыни ажәҩани рыҵкар мчыла иаавҵаҵызшәа зҿаазхаз аԥҭа ешьыл амра аԥсы агаха амраӡакәа аҽынаԥыражьны ианааҵәах, ижәҩангәаԥшшәылаха иҟаз амшын аԥшшәы нахацәазшәа убри аамҭаз иаразнакала инеихәлаҳан ихәашьӡа иааҟалеит. Улаԥш ахьынӡанаӡоз нахьхьынӡа аахыс рӷазҵас ишьҭаз адгьылбжаха аԥшаҳәа, амшын шәах инадчыла-аадчыло ацәқәырԥақәа ахьааҿықәслоз макьанагьы ибзианы иубарҭан. Амшгьы еилахәларц шьҭа рацәак азынхомызт.
Абри адгьыл бжьахаҿы акәын аусураз иааныркылаз атәцәа ахаҳә ахьрыҵддырхуазгьы. Аусура анеилашуаз аамҭаз маӡала агаҿахь ицалоз анҭ ахацәа Баҭыршаҳи дареи зныкымкәаны еиҿаҳахьан, аха убасҟан блала инеихәаԥшны инеиԥырҵуан ҳәа акәымзар макьаназ инеидгыланы акы еибырымҳәацызт, иагьзеибадыруамызт. Есышьыжь инаркны иааилахәлаанӡа рыԥхӡы ныԥхьаҳәо ахаҳә цәны изырмазеиуаз атәцәа уахынла икарауараха уф гәышьа ҳәа иахьнықәҩоз, аицәажәаха размраӡоз рааԥсара риааины иаразнакы ацәа иаанахәон, аха имиац шырҳәоз ашацкыраз ҩаԥхьа ирыҵаҟьаны идыргылон, абас мацара есҽны абри иаҿын. Араҟа иҟан егьырҭ атәылақәа рҟынтәи иааргақәаз атәцәагьы, Баҭыршаҳгьы абраҟоуп раԥхьаӡа акәны ауаа еиқәаҵәақәа ахьибаз, урҭ рахьынтә иҟан маҷк ихеиқәараақәазгьы, аха аурымқәа аиқәаҵәақәеи ашкәакәақәеи ҳәа еилырхуамызт, рызегьы ирзеиԥшны аџьамыӷәацәгьа иаҵацаланы иркын. Убас мацара ииасуан атәцәа зыԥхьаӡара иаҟәыҵхьаз амшқәа, ирхашҭхьаз амзақәа, ирызгәамҭаӡакәа илҭакәкәа ицон ирцәеилаҩашьахьаз ашықәсқәагьы. Убас тәамҩахәык рымамкәа аусура анеилашуаз ҽнак зны Баҭыршаҳ игәыиҽынӡамкәа иаалырҟьаны иаҳаз ажәабжь агәамҵра ду ааинаҭеит, ашәахсҭа зҿаз ани ахаҵа жәҩантә дылбаазшәа ҽнак зны дааидгылан, шьҭа данԥышәатәыз аамҭа ааизшәа ҽамыршьагала даацәажәеит.
– Уҽырӷәӷәа арԥыс! Уара уҩыза соуп саргьы! Зтәыла дахцаны араҟа зхы иақәиҭу ауаҩы, зегь акоуп тәык диҩызоуп! Убри соуп сара!
Баҭыршаҳ иусура аанымкылакәа ԥсышәала иаацәажәаз уи ахаҵа дџьашьаны днаихәаԥшит иажәақәа зызкыз изеилымкаауа, аха ииҳәаз акгьы ахымҳәаакәа дҵааит.
– Уазусҭада?
– Сара Дадрыҟәа сыхьӡуп, аха аурымқәа иахьырзымҳәо азы сыхьӡ иахаршалашәа Дарутелли ҳәа исышьҭоуп! Ари адгьылбжьахаҿы сыҟоижьҭеи заҟа шықәса ҵуа шьҭа исгәалашәом. Луции аԥсымҭә имаҵуаа среиоуп, атәцәа ирхылаԥшуа сыруаӡәкуп саргьы!
– Аа, уажәшьҭа уеилыскааит ҳәа сыҟоуп! Сыхәҭаахьала иуасҳәараны иҟои атәцәа аҟамчы нарыхҟьо аурымқәа ирышьҭаҳәакьуа ирыцу ауаҩы! Зыхьӡ уҳәаз уи аурым уиазҵаар, сара саасҭа ишыҟауҵаша еиӷьны иуабжьигап!
– Акымзарак узеилымкааит, Баҭыршаҳ!
Убри аамҭазҵәҟьа Баҭыршаҳ ихы дааҩаханы уи ахаҵа днаиҿаԥшит, ихи-иҿы џьшьарак иамҽхакны ишыҟоу мацара иаанхарашәа иҟаҵаны.
– Сыхьӡ абаудыруеи?!
– Иуцааргаз аҭыԥҳацәа рыла еилыскааит.
– Ишԥауҳәеи! Иабаҟоу дара? Цәыкәбарк иадымзаргьы ԥсыуа шьак узынханы иҟазар, суҳәоит дареи сареи ҳаиқәшәартә иҟаҵа! Абри улымшартә баша аурымқәа рымаҵ ууама! – уи ахаҵа ас шааиҳәазҵәҟьа иаразнак диашьапкуа днаидӷьаҵәылеит Баҭыршаҳ.
Уаанӡагьы еиқәыхьшәашәаха иҟаз Дадрыҟәа ихи-иҿы ашьҭахь еиҳагьы еиқәпата иааҟалан, убри аамҭаз аҳацаҟьақәа ирҿатәаны ахаҳәҵхра иаҿыз илаԥш нархиган, нас абри арԥыс дышиацәажәоз аӡәы дибар ҳәа дацәшәазшәа дхьԥш-кәаԥшуа иажәа инациҵеит.
– Ааи, угәы узырхьша ауп ҭакс иҟасҵараны иҟоу, аха иҟауҵари уаргьы иааучҳароуп! Урҭ аҭыԥҳацәа еицрыҟьаны аабыкьа Карфагенҟа идәықәырҵеит, урышьҭаларгьы шьҭа ԥшаашьа рымам! Анҭ реиԥш иҟаз аҭыԥҳацәа ссирқәа иреилымҳауадаз, хәдула аҩыџьагьы рҭиит!
Иаалырҟьаны Баҭыршаҳ ихи-иҿы шьакәарак аламшәа ихцәышааӡа иааҟалан, ииҳәаша иҿабазшәа ихаԥыцқәа неихырӷәӷәаны ажәҩан днаҵаԥшит. Убри аамҭаз иоуразоуроу дгәырҩахьааха игәаҵанӡа даақәаԥсычҳан, нас имчыдара дахыгәырҩо ԥшьаала ихәда наикәаҽит, ицәыӡыз аҭыԥҳацәа уаҳа рылабарҭа иоураны дахьыҟамыз азы игәы дҭаџьабо.
– Убарҭ ирлахьынҵахаз уаргьы иуԥеиԥшымхарц азы суцхраарц сҭахуп! – иҳәан, Дадрыҟәа ицәажәара ашьҭахь даҽаџьара ахы наирхеит. – Аԥсилааи, абазгааи ирхылҵышьҭрақәоу шамахамзар араҟа иаанрыжьуам рлеишәа ахьыџьбароу азын! Убри аҟнытә заанаҵ иудыруазарц сҭахуп, ахаҳәҵхра шәшаалгалак Луции ииҭираны иҟоу рхыԥхьаӡара уаргьы уалашәар шыҟало, абас игәы ишҭоу маӡала иҵыздыраахьеит! Абри абыржәнатә иудыруаз!
– Уара ухаҭа урымҭикәа асҟакаамҭа араҟа узлаанрыжьзеи? – макьанагьы игәра шизымгоз инырԥшуа даацәажәеит Баҭыршаҳ.
– Иашаны иазгәоуҭеит! Џьара срымҭирцаз, Луции зегь рыла схы игәасырԥхон ари адгьылбжьахаҿ саанхарцаз, аха уи зласылсыршаз узеиҭаҳәара уажәы иаҭахым ҳәа сгәахәуеит. Араҟа аанхара зысҭаххаз уазҵаауазар иаразнак аҭак усҭоит, избанзар араҟа иӡхыҵуеит аӷбақәа маҷымкәаны, аҩныҟа ахынҳәра азыҳәангьы арантәи абналара еиҳа иманшәалоуп. Абри аҭагылазаара сазаԥшызижьҭеи оумаӡа ҵуеит, аха ҳазшаз исыциҳәозар ҳаныбналаша амшгьы шьҭа зынӡа иааигәахазшәа збоит.
– Мшәан, сԥушәарц иуҳәо, мамзаргьы гаӡас суԥхьаӡо?! Иарбан бналароу исабжьугарц иуҭаххаз?
– Мап! – иҳәеит Дадрыҟәа, ари арԥыс макьанагьы игәра ахьизымгоз оумашәа ибаны. – Сара атәы снаиҿаԥшыр игәы сҭаԥшны иаразнак деилыскаауеит имаӡақәа, игәҭаку арбану, ихәыцрақәа зеиԥшроу, уи сзызку аус убасеиԥшқәа снарҵахьеит.
– Нас уара умаӡақәагьы здыруеит ҳәоума исауҳәарц иуҭаху?
Аицәажәара иахьаҿыз ӡәыр илаԥш иҵашәахьазар ҳәа Дадрыҟәа убри аамҭаз еиҭахгьы дынхьаԥш-аахьаԥшит, аха усеиԥш акгьы анимба, ашьҭахь Баҭыршаҳ ихы наидкыланы ус иҳәеит:
– Зныкымкәаны угәасҭахьеит сара сеиԥш уаргьы агаҿа ҭыԥқәа шҭуҵаауа, нас гәхьаагарыла амшын ахыԥшылара хҭакны ишумоу. Иуҵыздыраахьеит абналара шугәҭаку, аха заанаҵ угәуҽанысҵоит арантәи умалазаҵә цашьа шумам, ус анақәукгьы иаразнак ухы ҭаурхеит ауп. Убри аҟнытә, абналараз иаанханы иҟоу мҩа заҵәык ауп, – ацәгьаршраз ахәшьадаҩык иаҳасабала ицәажәашьа ҟаҵаны аҵыхәтәан ибжьы аармаҷны Баҭыршаҳ илымҳа дынҭахәыҭхәыҭит. – Еиҳа имариоуп ахатәы шхәақәа рымпыҵахалара!
– Избан уажә иаалырҟьаны абналара заԥшьугаз? Уаанӡа уабаҟаз? Уажәраанӡа изулымшацыз уажәы исыдугало анагӡара?
– Уаанӡа дысԥыхьамшәацызт аӷбаныҟәцара здыруаз аԥсыуак, аха усеиԥш иҟоу ауаҩы аҵыхәтәан зхьышьаргәыҵа сакәахшахаша Анцәа ду дысзааишьҭит! Абри сазыԥшуижьҭеи акыр шықәса ҵит. Аабыкьа иааргаз атәцәа дрылоуп иаԥсыуоу ӡырҳәҩык, шьҭа иаарласны убри ҳхы дархәаны ҳанзыбнамла нас ари аҩыза аҭагылазаара маншәала ԥсраҽнынӡа иҳаурангьы ҳаҟам… Уажәы уара уаалаган абналара уҭахымшәа соумҳәан, уи сызхаҵом.
Баҭыршаҳ убри аамҭаз ацәҟьа иацәцаз аҵыс деиԥшхазшәа игәышьҭыҵра ҳәаак амамкәа дуалыуашо дааҟанаҵеит ари ауаҩ ииҳәаз. Дахьаанагаз атәымжәҩан аҵаҟа ихигахьаз амш хьанҭақәа есааира дрылашьцыланы, аҩныҟа ахынҳәразгьы игәыӷрақәа ӡшәахҵас илаӡаҭны иԥсҭазаара зегьы шьҭа араҟа инаунагӡарахашәа игәы ирҭынчхьан, аха ус иаалырҟьаны ашәлаҟьамреиԥш иааизкылԥхаз аразҟы макьанагьы агәра цқьа изымго ԥхыӡк иаҩызазшәа акәын ари ауаҩ иажәақәа шидикылоз. Дадрыҟәа иҵаиҳәаз иаразнак акы ахҳәаашьа дақәнамыршәо азнаказ даарлакҩакит, избанзар абналара ихаҭагьы игәҭакижьҭеи акрааҵуазаргьы уажәы изымдыруаз ауаҩы идигалаз агәра ганы, насгьы иагьшәарҭаз ари аус маӡа иаразнакала дшақәшаҳаҭхаша изымдыруа игәи игәи еилаԥшуа дааҟанаҵеит.
– Сара иҟасҵараны иҟои?
– Аӷба ампыҵахалараз аԥсацәа зегьы маӡала ргәырҽынҵатәуп!
– Араҟа иаанрыжьыз зынӡа имаҷҩуп.
– Имаҷҩызаргьы уаҳа ԥсыхәа ҳамам.
– Уи анҳақәымҿиагьы ашәарҭара ҳхы ааҭаҳаргылт ауп.
– Ус акәхоит! Иашоуп ашәарҭара ацуп, агәаӷьрагьы мариам! –  уи днақәшаҳаҭхеит Дадрыҟәагьы. – Убри азыҳәан ҳамаӡа алҵшәа аиоуртә еиҿкаатәуп. Еиҭасҳәахуеит ари аҩыза аҭагылазаара уаҳа иаҳбараны ҳшыҟам. Уи аӡырҳәҩы џьара дырҭиаанӡа абналара ҳахьӡароуп. Уи азы дыррак шәысҭаанӡа зегьы шәҽырхианы шәыҟаз… Аҳы, шьҭа саргьы уаҳа аамҭа сымам, сышьҭахьҟа схынҳәыроуп, аҽазны иҵагьы ҳалацәажәап ишыҟаҳҵаша! Уаанӡа шәыԥсы ӡаны шәыҟаз, џьара иакәымк шәамхаҟамҵан. Абри уҩызцәагьы ираҳәа.
Агәашьа иадҿарҳәалаз Абрыскьыл еиԥш Баҭыршаҳ ихы шиԥхьаӡоз, уажәы иаалырҟьаны игәыӷрақәа рышә ҟьаҟьаӡа иаатны ҿыц амш шара изшазшәа дааҟалеит, насгьы ихаиршҭхьаз ашьоура ҩаԥхьа уи агәзыҳәара ааилаҿыхан, шьҭа аҩнынӡа днаӡаны убри анагӡара дахыццакуагьы деиҭааҟанаҵеит. Атәцәа ахаҳәцаҟьа иаҿатәаны есаашар ахаҳәцәра иахьаҿыз асақәа еиҿакшозшәа иаҿыҩҩуаз реихашьҭабжьқәа злымҳа ҵнахаахьаз, зегь реиԥш ахьанҭа шьҭыхра иаркарахахьаз, аҽыӡәӡәаха змамыз, зыкрыфара иагыз, зыцәа иагыз Баҭыршаҳ, уажәы иааԥсарақәа зегьы ихашҭны уаанӡатәи имч ӷәӷәа еиҭа изыхынҳәызшәа ихы ибо дҟанаҵеит Дадрыҟәа идигалаз аус шәарҭа. Шьҭа ҳанеиқәшәонӡа ҳәа убри аҽны еибыҳәаны ианеиԥырҵ ашьҭахь иӡбеит, ҩызас дзықәгәыӷәуаз Еиҳәазҭоутәи арԥыс Дарыҟәа хымԥада уаха иахымгакәа ари ажәабжь зегь раԥхьа иара еиҳәарц.
Атәцәа рхы аҭакар ықәццеиуа ацаҟьа иаҿатәаны, аџьабаа ду зцыз ахаҳәҵхреи, ахаҳәԥҽреи, ахаҳәцәреи ианаҿыз аамҭаз лассылассы амашәырқәа ианрықәшәалозгьы рацәан, ахаҳә дуқәа рынкылара рымч ақәымхакәа ианырцәыбӷалалакь, рыҵаҟа игыланы аусура иаҿыз зыԥсы ацәызгоз ыҟан, аха аԥырҵха змаӡаз аҵарҟьацуа илбаарҩны ахыгәҳәа ҵаҟанӡа илеины инкаҳауан, усеиԥш атәымдгьылаҿ наӡаӡа изқәаҭыԥ ҟалеит, аабыкьашәа ахаҳә иаҵахаз Ҵабалтәи арԥыскгьы. Иахьакгьы машәырк ҳмыхьында ҳәа ишәаԥырҳаԥуа аус шыруаз мацара уи аҽынтәи амшгьы ахәларахь ахы археит, ус иааилалошьцаны атәцәа рхылаԥшҩцәа еибарҳәҳәо, рҟамчқәа ашыҵәҳәа инышьҭакшо рызегьы ааизырцан нас рышьҭахьҟа ирыманы рҿынархеит. Амса зҵалахьаз Баҭыршаҳ инапы ашҵақәа бызбызуа, ахаҳәцәра иаркараз инацәкьарақәа изхамырҟәало, идысхахьаз имахәарқәа иҟәыԥсаауа дышнеиуаз рхылаԥшыҩцәа рылаԥш иҽыҵамыршәакәа, ишьҭагыла иааиуаз аӡәаӡәала иаҩжьуа мацара ус иҩыза Дарыҟәа дааихьигӡан ус иҳәеит:
– Зегь аныцәалакь аӡәы уҽимырбакәа сахьыҟоу унеи, узеигәырӷьаша жәабжьк уасҳәарц сҭахуп! – абас ааҳәаны нас маҷк аганахьшәа днаскьеит Баҭыршаҳ.
Дарыҟәа уи аамҭаз иааџьшьаны Баҭыршаҳ днаизхьаԥшит, иаалырҟьаны иблақәагьы аашаҟьшаҟьеит. Ашьхадгьыл иааӡахьаз арԥыс еилҟьа-еилӷәыцә уажәы дубар дузымдыруа, еилԥхаауаз иӡамҩақәа еидшәаҟьала, изхара изымфо иламгәа ҭаҿаҳәа, аԥсҭазаараҿ игәыӷрақәа зхыӡлахьаз иблақәа хәашьӡа иҟалахьан. Ара дахьаанагаз лак аҟара ҳаҭырк иқәымкәа аҟамчы ааихҟьо рахәҵас иахьизныҟәоз, аԥхьатәи амшқәа рзы ихьымӡӷшьаны аԥсра деилаҳауа аҟынӡа днанагеит, аӡәы ихәура аҭалара еснагь ихьымӡӷызшьоз, насгьы уаанӡа акы сацәшәап ҳәа иҟамыз уи арԥыс. Дызҭашәаз атәра иахҟьаны идәылырцаз ала ҟьала даҩызаха дахьыҟалаз, зтәыҩақәа мчыла ихыржәаз адоумбеи деиԥшхазшәа ихы ибоижьҭеи акрааҵуан, насгьы иԥсадгьыл ахь ахынҳәраз шьҭа згәыӷрақәа ҿыцәаахьаз, аха абналараз акәиц еиԥш гәыӷрак макьанагьы згәаҵа иҭаршәыз Дарыҟәа уажәы иаалырҟьаны Баҭыршаҳ маӡала еиҳәаз аилкаара иаразнак дахыццакуа дааҟанаҵеит.
Уаҳа нарылымшо икарауараха иҟаз атәцәа уи ауха зегь аныцәа ашьҭахь Дарыҟәа иԥсы ӡаны изыԥшыз Баҭыршаҳ иҟны днеит. Рааидтәаламҭаз Баҭыршаҳ абналара аҭыӡшәа анаацәырига, аурымқәа ашәиҭышәи инармышьҭуаз зегь рылымкаа дара уи рылшап ҳәа аԥхьа агәра изымгеит, аха бналашьас иҟаз анизеиҭеиҳәа, убри аамҭаз Дарыҟәа иҩнапыкла ихы еимлагәа иаакны ус иҳәеит:
– Аԥраӷба ампыҵахалара!.. О, Анцәа ду суҳәоит ҳагәҭакы наугӡарц! Сгәы исыҵанаҳәоит уи шҳалшо ала! Абри хаҵа Баҭыршаҳ!
Уахынла аԥсаса анааилатәо еиԥш, атәцәа еилаҩаны иахьыцәаз ақьбжьқәеи аӷызбжьқәеи иналк-аалкны игалон. Адгьыл кьакьа рылсны уажәыуажәы инаҳәы-ааҳәуан, аха рааԥсара риааины есыуаха иахьынкаҳауаз ацәа илҭаҳәахаа ишагоз еиԥш, уахагьы икарауараха ицәан.
Акакала ииасуан амшқәа, аха Дадрыҟәа иҟынтәи макьана дыррак ҟамлацызт. Дарыҟәа иҽзиҭахьаз агәкаҳара аҟаԥыҳәа инаихынырԥсааит, аҩныҟа ахынҳәраз еиҭах гәыӷрак лабҿабаханы иаԥхьа ианаагыла, уи акыр дахыццакуагьы дааҟанаҵеит. Убасҵәҟьа акәын дшыҟаз Баҭыршаҳгьы, абналараз Дадрыҟәа иҟаиҵараны иҟаз адырра есҽны аҩыџьагьы азыԥшын.
Амшқәа акакала ииасуан, аха ирыхәашаз ӷбак макьаназ арахь иӡхыҵуа рымбацызт, иҟьалазшәа ирымҩатәны иаадгылақәозгьы рацәак рыҽнамырхацәакәа уи аҽныҵәҟьа амшын инхыӡла ицон. Иӡыхгылаз егьырҭ аибашьыгатә ӷбақәа уеизгьы рымпыҵахалашьа амамызт аҟнытә урҭ рахь ргәы каршәны иҟан, егьырҭ алагаҩага иазкыз анаадгылалозгьы, цасҳәан ҳәа иҟарҵозшәа аӷбадгыларҭақәа инарԥыршәаны иҟамлацызт. Иаалырҟьаны знызынла аӷбақәа анырацәахалоз аӷбадгыларҭаҿ аҭыԥ рмоукәа акык-ҩбак агаҿа иацәыхарацәамкәа ианӡыхгылалоз ыҟан, убри аҭагылазаара акәын иззыԥшызгьы, аха усеиԥш аманшәалахара макьана ианымиацызт.
Абас ианбаманшәалахари ҳәа акәзаарын Дадрыҟәа амшынгәы бзианы иахьибарҭаз аҭыԥаҿ маӡала дцаны, ӷбак џьара иӡыхгыланы ибозар ҳәа лассылассы дхыԥшыланы дзыхынҳәлозгьы, аха ибналарц еибызҳәахьаз уаҳа акала иаамыншәаламхакәа, уи нахысгьы акыр мшқәа неишьҭагыланы ианца, акгьы зқәым ҳара рыцҳақәа ҳәа Баҭыршаҳгьы Дарыҟәагьы ргәыӷрқәа рымпыҵашшаны ҩаԥхьа агәкаҳара рҽарҭеит. Аџьабаа цәгьа зцыз есҽынтәи русура уаҳа нарылымшо иаркарахаӡаны, арахь макьана иахьрықәымҿиацыз азгьы рхы-ргәы ахшәаны ишааиуаз, ус ҽнак ишымгәыӷӡоз иаалырҟьаны иҟалеит мшы рацәала иззыԥшыз уи аманшәалахарагьы. Уи шыҟалазгьы абас ауп:
Есҽны еиԥш, уи аҽынгьы Баҭыршаҳ иԥхӡы карҵәо аусура дахьаҿыз дынхьаԥш-аахьаԥшлон, аха Дадрыҟәа макьаназ илаԥш дыҵамшәацызт. Мшәан, абри иабаҽиӡеи ҳәа гәҭыхас ишимаз ус ҽнак зны цасҳән ҳәа рыгәҭакы хнарбгаларц аԥсык аагхеит, иаалырҟьаны иҟалаз хҭыск. Дарыҟәа инаҩсшәа ахаҳәцәра иаҿыз, зықәра инархыҳәҳәҳахьаз Басиаҭ ҳәа хаҵак, араҟатәи аҳауа инымаалакәа аҭакар изымчҳауа дыԥсалмыткуа даналага, аҵыхәтәан аусура ицәыцәгьаханы иҽникыло далагеит. Атәцәа рхылаԥшҩык уи дшаагәеиҭазҵәҟьа акакеиҳәа диҵаҟьаны ишилшоз ҟамчыла дисит. Ауаҩы ӡыӡымк Басиаҭ, ақаруа еимхәыцҵас илакыҵа акакаҷқәа аахибаҳәалан, убри аамҭаз афы исызшәа иоуразоуроу аԥырқьҳәа амцагь наихҟьеит. Уи аурым дыцәҳашҳауа еиҭах дыкшарц иҟамчы аҿанааирхоз аламҭалаз Басиаҭ дазыманшәалаханы аԥҵаҵа инапы накәыршаны иааникылан, нас ишимчыз дахеит имҟәыҵиҟьаразы, аха убри аамҭаз аурым дааблаҟьаны, уаҳагьы ихы изнымкылакәа дкаууа хланҵы дынҭалеит. Акаӡӷы бааԥс даҿҟьаны дахьлеиуаз ахаҳәқәа дрынҟьо мацара ицәа дҭаҟәыбаса ус аҳаҭхәыжә еиԥш дылбаарҩны ҵаҟанӡа даннеи, убри аамҭаз дыԥсымкәа-дыбзамкәа ҽырқәацарак имамкәа дшьалашәны деизҟьа даашьҭахеит.
Иҟалаз абламбатә иахҟьаны атәцәа быжкны ирцәеилалар ҳәа иацәшәазар акәхап, ас збаз егьырҭ ахылаԥшыҩцәа убри аамҭаз иаразнак иааизибаган, Басиаҭ ҟамчыла иааисуа инеимда-ааимданы ипҟара иалагеит. Дук мырҵыкәа ус иԥсы илшәшәаны иҽанааиҵих, Луции изин ыҟамкәа драмхашьыр ҳәагьы ишацәшәоз убаратәы, ашьҭахь зыхдырра зцәыӡыз Басиаҭ дықәшьуа дылбаарган, дзымҵысуа дԥахны аҟәара азааигәа ҵлак днадҿарҳәалт. Ашьҭахь маҷк даалҵшәа дҟалеит, аха иԥсы мцо-имаауа ӷәӷәала дахьырпҟаз иахҟьаны макьанагьы ишьараҿ дзымааиуа, арахь аҭакар ахьиқәшуаз дҿажәкны иқьышәқәа еиҟәыԥԥа, дахькыдҿаҳәалаз ицәеижьы иара итәымшәа идысӡа акәын ишыҟаз. Ус иаалырҟьаны лаԥшҵашәароушәа хараӡа амшын инхибаалт, ԥраӷбак адгьылбжьаха шыҟаз аҽадхалара ишаҿыз, уи гәарҭахьан абналараз еибыҳәаны иҟазгьы, убри аамҭаз Дадрыҟәа илаԥшгьы абыржәы уахь акәын иахьхаз, аха ари аӷбагьы мҩасны ицозу, атәцәа аазгашаз акы акәзу, мамзаргьы аԥсҭыр зҭаз еиуазу узымдыруа иҵагьы иааигәахаанӡа аилкаара уадаҩын.
Аиба икәакәар былуам ҳәа уразҟы ануцныҟәагәышьа, адунеи аҵыхәан уҟазаргьы ашацәа иуцыршаз улахьынҵа уанымиар ауам
рҳәоит. Агәаҟ унацәа ырбааӡаны иҿушьыр ишихамшҭуа еиԥш, ахааназ ирхамшҭуа ԥсҿыхганы ирзыҟалеит, ҵабыргны убри аҽны атәцәа аазгаз уи аԥраӷба. Ҭитәыс иааргаз зегьы агаҿахь ианыӡхырга ашьҭахь аԥрақәа лбаашьҭны агҿа иацәыхарацәамкәа аӷбатәараҿ инӡыхгылан, ахылаԥшраз уаҟа иаанрыжьыз ԥыҭҩык рыда, егьырҭ зегьы аҽныҵәҟьа агаҿахь иӡхыҵит. Абри аҩыза аҭагылазаара акәын Дадрыҟәагьы дзеҩаӡоз, уи дазыԥшызижьҭегьы акрааҵуан, мышқәак раҟара ара ишаанхозгьы еиликааит, аха агаҿа аган зегьы бџьарла еибыҭаз ахылаԥшҩцәа ахьықәгылаз азы нышьла уи аԥраӷбахь неишьа амамызт, убри аҟнытә иаарласӡаны иӡбатәын маанак.
Иӡхыҵыз амшынуаа ргәы рҭынч акрыфарҭақәа еимырҟьо, ихырхуаз аҳәсақәа рыдыртәаланы аҵәызҳәа арыжәтә ыжәуа, мышла инеиужьны ақьафура иаҿын. Амшԥҵәа ҟаҵаны аӷба ахылаԥшраз уаҟа иаанрыжьлозгьы баша иҟан умҳәозар аӷба алаԥшхызаара аасҭа арыжәтә ажәрахь акәын урҭгьы еиҳа рхы ахькыдыз, уахазны икараханы цәакы иамгозар рыӷба хылаԥшрак аҭахны иҟәоуп ҳәагьы иҟамызт, насгьы иахдырҟьацәалоз аҩыжәра аҵыхәтәан рыгәҽанызаара убриаҟара иарԥсыҽит акы аарызгәамҭартә аҟынӡа, уи арҵабыргуан аӷбахь излахалоузеи излалбаауази ашаха лбаарышьҭижьҭеи арҭ аҩымшкгьы икалкало уаҟа икнаҳан, уахынла ишьҭыхлатәуп ҳәагьы рхаҿы иҟамызт.
Уманшәалахараны уҟазар амаҷ азыҳәангьы иуқәҿиар шыҟалоз арҵабыргит, аҭагылазаарақәа цқьа ианҭырҵаа ашьҭахь уахык аҵх лашьца рҽалакны ибналаз ахацәа, ишыжәҩыкыз ашьшьыҳәа иӡсо уи аӷбахәамц ԥшьаала рҽаадкыламҭаз Дадрыҟәа инапы дааҩахеит рышьҭабжьқәа дмыргаразы. Убри аамҭаз рҽаанкыланы аԥхьа рлымҳақәа кыдҵа иааӡырҩит, аха ишҭынчраз аҟара агәра анырга, нас зегь раԥхьа Дадрыҟәа икнаҳаз убри ашаха днахьынԥашаланы аӷба ахәамц дынкыдыззаланы ахалара иҽыназикит, аха хыхьынӡа днаӡаны аидаур ақәгылаха иамраӡакәа ус ҟарулк даагәеиҭан иаразнак ибжьы наиқәиргеит.
– Уарбану уа игыло?
– Игылахарыдашь уара утәала? Сара соуп, уаҳа ублақәа сырзеилмыргеи! –  иҳәеит Дадрыҟәа, убри аамҭаз урым бызшәала ибжьы нарганы.
Уи аҟарул ицәажәара аанкыланы ауаҩы ицәаара ахьибоз ахь ашацаҳәа иҿааихеит, аха алашьцара иалибаауаз иҟынӡа дааӡаанӡа еиҭах ибжьы наиргеит.
– Битторио уоума?
– Мшәан, сара соума улаԥш иҵашәаз! Арсынтәи ахалара иаҿу умбаӡои? – иҳәан, Дадрыҟәа убри аамҭаз инапы аӷба аган инхырҳәҳәаны ҵаҟа инаирххеит.
– Ишԥауҳәеи! Иаба? Сара акгьы збаӡоумеи… – даашаҟьшаҟьеит аҟарул.
– Мшәан, улашәхама, шахала ахалара иаҿу умбаӡои! – уи аҟарул дирҩашьарц нас иара аӷбахәамц иҽынахырҳәҳәаны аӷба аваԥшра дналагеит Дадрыҟәа.
– Агаҿахь ицаны иҟоу ракәхап, уаҳа иаауада! – аҭак ныҟаиҵеит уи аҟарул.
– Абыржәааны ихынҳәырцу!.. Мшәан, арахь излааз нышьк збом, уахьынаԥшуа уара кыр убозар? –  аҟарул деилеиԥсаразы убри аамҭаз цасҳәан дыҽхырҵааит Дадрыҟәа.
Шәарҭарак ыҟоуп ҳәа зынӡагьы згәы ыҟамыз аҟарул дааины дааидгылеит, аха иацәажәоз дазусҭаз алашьцара дахьнамырбоз, насгьы дара ртәык иакәызшәа дахьиԥхьаӡаз азы гәҽанызаарак ихы иамҭакәа ихы нхырҳәҳәаны ус иаргьы ҵаҟа албааԥшра дналагеит. Убри аамҭаз Дадрыҟәа уи аурым игәлымҩра ихы иархәаны аҟаԥыҳәа ихацламҳәа дааникын, ибжьы аргахаҵәҟьа иамраӡакәа ихәдаџьал ырҭрысны иаахижәан нас маҷк дааӡырҩит, аха иааикәыршаны ҭынчразшәа аниба ихьадышьшь иикыз аҟарул даашьҭыхны дырббаӡа амшын ахь диршәит. Ахаҳә зҭаз аҳаҭхәыжә еиԥш, убри аамҭаз амшын дахьналаҳаз абжьы дагәаӡа «агәырԥ» аахган, нас иаразнакала ацәқәырԥақәа днарыхәлабганы дынҵаакәкәалеит.
Арҭ ахҭысқәа мҩаԥысуанаҵы егьырҭгьы аӷбахь ахалара иахьӡахьан, изыхӡыӡаауаз ачымазҩы Басиаҭгьы ицхырааны дхаргалахьан. Рызегьы џьарак рҽанааидыркыла ашьҭахь аамҭагарак ҟамҵакәа Дадрыҟәа адҵа ҟаиҵеит, шьҭа рҽааихшаны аԥраӷба ампыҵахалара рҽазыркырц. Дадрыҟәа заанаҵ иаԥыригаз убри
аҟарул заҵәык ида уаҳа уаҩ дыҟамшәа анырба игәырӷьаҵәа иааҟалан, нас амазгәыҭ ду аҵаҟа хәҩык раҟара еилаҩаны ицәаз амшынуаа ирхыкәшаны иаархагылт. Акыӷәра аҵыхәан абзыркьал иқәҟаҵаз акәымра аҟынтәи ибзианы иубарҭан аӷба аԥынҵа аҟынӡа аидаур ахышәара-аҵышәара зегьы ҟьаҟьаӡа, аха уи аганахьгьы изыцәшәаша ҳәа акгьы шыҟамыз ала Баҭыршаҳ инапы наҟьаны иҩызцәа инадирбеит. Уи аамҭаз згәы раҳаҭны аӷәырсырҳәа аидаур рҽықәыжьны ицәаз шәарҭарак ианиап ҳәа иахьымгәыӷуаз акәхап, рызегьы бџьардан, ҳәызбакгьы аӡәы иҟәнымызт, ирфоз ацәынхамынхақәа еиԥхьытта рааигәа икаԥсан, иҭацәыз, ибжатаз уалырхәыҷқәакгьы уаҟа ирываԥсан. Арыжәтә амцхә зжәыз руаӡәык инкьаԥышҭа иҭачызар акәхап, инапқәа итәаӷәбжьарақәа ирыбжьыррӷәӷәаны амазгәыҭ дахьадҩалаз дааҟәымҵӡакәа аҳәаҵәыҳәаҵәра даҿын, аха ицәазна ыжәны дызлаҟаз ала ацәа алҵшьак изыҟаҵомызт.
– Шәарҭ зегьы шәҳәынҷоуп, абыржәыҵәҟьа шәгыл! – ус иаалырҟьаны урым бызшәала акакеиҳәа урҭ днарыҵаҳәҳәеит Дадрыҟәа.
Убри аамҭаз ҳәаҵәыҳәаҵәра иаҿыз ани аурым даахықәтәалан, нас илакыҵақәа ҭырҟәыҷаауа аԥхьа днаԥшы-аанаԥшит, аха иҟаз ҳәа макьаназ акымзарак изеилкаауамызт, иблақәа ҭызза баша иааԥшуан умҳәозар, дцәымхьаны акәын ирхагылаз ауаа дышрыхәаԥшуаз.
– Лассы уҩагыланы уҩзцәа рҿых! Ааи, ааи, уара уоуп изысҳәа… Уара! Угаӡаӡа ушԥасыхәаԥшуеи, агылара улшозар ирласны уҽышьҭых! – уи ахаҵа днаиқәыҳәҳәеит Дадрыҟәа.
Убасҟан ауп цқьа данаалҵ, насгьы ишоурымқәамыз аҟара игәы еилнацазар акәхап, еимгәалыҿӡа иҟаз ицәаара хьанҭа нарҵысны цәгьала деихаигәо дҩагылеит ицәымыӷхханы. Азнаказ ибла дажьаз џьишьеит, аха ӡырҳәаа реиԥш ржакьақәа рҿассы, рыблақәа ашьа хыҵәало реиҳараҩык еихьыжәеикәыжә еилаҳәаны, насгьы лабамзар, ҳәызбамзар уаҳа бџьарк ркымкәа ианиба, убасҟан игәы азҩеит ҵабыргны џьоук шрықәлаз аҟара.
– Ушԥасыхәаԥшеи уҿыббаӡа, ирҿых ҳәа сымҳәаӡеи! Даҽа знык иансурҳәа, иубома ари иску аҳәызба, умгәацәа ҭасҳап иацәыхьчала!
Иҿыхаз аурым имгәацәа ҟәаз аҳәызба алалаз аҟара игәы ҟаланы ибыӷуа дахьгылаз нас дааиҭаҵын, ирҳәоз наимыгӡар шьҭа ҽеирак шалымҵуаз аҟара дырны иҩызцәа днарыгәҭас-аарыгәҭасуа днархалеит. Ацәа иахьалихуаз иаргәаазшәа убри аамҭаз иҟрымҿрымуа шьапыла иҵыгьыз дҟалеит, даҽа џьоукы инапҟьа-шьапҟьон наҟ дырхыҵразы, аха убри аамҭаз иҿыханы иаахықәтәалақәазгьы ҟалеит.
– Араҟа еиҳабу шәыуа дарбану? – дҵааит Дадрыҟәа, ашьҭахь рызегьы еибарҿыханы ршьапы ианаақәгыла.
– Сара соуп! – зҩызцәа зырҿыхаз аҭак ныҟаиҵеит уи аамҭаз.
– Шәыԥсы еиқәшәырхар шәылшоит, шәышҳәынҷоу дырны ишәыдаҳҵо нашәыгӡозар! Мап анакәха ишәԥеиԥшхаша усгьы ижәдыруеит! – иҳәан, Дадрыҟәа иҭацәны ааигәашәа игылаз ауалыр хәаҷ ахы иҽнықәикит урҭ рахь илаԥш рханы.
– Шәара шәазусцәада? Шәаазгеи ҳаӷбаҿ? Ҳара ҳҟынтәи ишәҭахузеи? – аҭак ацынхәрас азҵаарақәа ныҟаиҵеит урымк.
– Араҟа азҵаарақәа ҟазҵо сара аӡәзаҵәык соуп! – ишьаҳаиҭхазшәа еиқәхаԥс игылақәаз аурымқәа еиҭах икылкааны днарзыԥшит Дадрыҟәа. – Зхы зҭахым уакәымзар, ишәыдысҵо иарбанзаалакгьы анагӡара зҭахымхаз ухала ухы шҭаурхаз ала заанаҵ угәыуҽанысҵоит. Сара даараӡа суаҩы разуп, аха аҳәатәхамҵаҩ дбаны сынхом, дагьрыцҳасшьом, ҳазшаз ус сишеит! Ишәсырдырырцгьы сҭахуп ари аԥраӷба аҟынтәи уарбанзаалакгьы сара исҭахымхакәа аӡәы цашьа шумам, уи згәаӷьуа даныҟалагьы амшын аҵахь аӷлам ԥсыӡқәа дышрызцо идырааит! Сгәанала еилкааны исҳәеит зегьы, уаҳа шәзеиҭаҳәара шаҭахымгьы збоит!
Иаалырҟьаны ирзыҟалаз макьанагьы цқьа агәра рзымгацәо, убри аамҭаз рызегьы иӡыӷә-ӡыӷәӡа игылан ацәажәара иақәиҭымкәа, иаармариаӡаны знапаҿы иҟалаз ауаҩы цәгьа иахь рылаԥшқәа рханы.
– Ари аԥраӷба зтәу ара дыҟоума?! –  аҵыхәтәан иҵагьы ибжьы ааирӷәӷәеит Дадрыҟәа.
– Луции иӷбақәа ируакәу ауп! Менотти Виторио каԥданс дыҟоуп, аха иара уажәы ара дыҟам, дахьцаз ақалақь аҟынтәи макьана дыхнымҳәыц! –  аҳаҭархәыжә еиԥш зымгәацәа кылпашьыз уи аурым ихы аҵыӡ иркызшәа убри аамҭаз аӷәырџӷәырџҳәа ибыӷуа аҭак ныҟаиҵеит.
– Аӷбамҩандырҩыс иҟада?
– Сара соуп! – иҳәеит уи, макьанагьы ихы абӷра дзаҟәымҵуа.
– Уара уазусҭада, хьӡы умаӡами?
– Дигонис Туратти!
– Туратти уоуп ҳаргьы иаҳҭаху, – иҳәан, Дадрыҟәа ашьҭахь иҩызцәа ахьгылаз ахь дынхьаԥшит, аха нас ҩаԥхьа даахьаҳәны аурымқәа илаԥш нарыдирхалт. – Иахьа инаркны ари аԥраӷбагьы уаргьы снапаҿы шәыҟоуп! Уажәы адҵа ҟасҵоит, аԥрақәа шьҭыхны амшын ахылараз!
– Егьырҭ!.. Егьырҭ ишԥарыԥсыхоу?
– Урҭ гаӡарак рамхаҟамҵар, рыԥсы ҭаны агаҿахь иӡхыҵуеит.
– Сара!?
– Иуасымҳәеи, уара макьана снапаҿы уаанхоит ҳәа.
– Ианбанӡа!?
– Ҟалӷьҭа ҳнеиаанӡа.
– Ҟалӷьҭа!?
Убри аамҭаз Дигонис дахьгылаз азнаказ даакәанызанит, аха мапкра иахылҿиаараны иҟаз, насгьы уи азыҳәан агәҽынҵарагьы заанаҵ иахьиҭахьаз данаазхәыц, еиқәыгызмалха иҟаз иблақәа гьангьашрак ирымҽхак ишыҟазгьы адҵа анагӡараз гәамԥхарак иныԥшыртә иҽыҟаимҵеит.
Акашәарах збаз еиԥш уеиқәшәараны уаныҟоу зегь рыла уманшәалахоит ҳәа, дук аамырҵыкәа Дадрыҟәа ажәабжь изааргеит афатә ҵәахырҭаҿ ишырбаз акыр мшы ирызхашаз афатәи аӡрыжәтәи маҷымкәа ишырԥшааз. Асеиԥш иахьрықәманшәалахаз дааигәырӷьеит иаргьы, ахылаԥшра азҭаша аӡә дазыркырцгьы нарыдиҵеит. Шьҭа шьыжьынӡа ари адгьылбжьаха ааныжьны ианазаԥырымҵ русқәа бжьысыр ҟалон, насгьы арантәи абналараз абыржәы еиԥшҵәҟьа уаҳа ирбарангьы иҟамызт аҟнытә, амшынуаа дрыҵаҟьо иааирццакит, ус дук мырҵыкәа аԥраӷба наҵасны аҵх лашьца аҽалак амшын ихышьшьыла аҿынанахеит. Абналаҩцәа ишыҟарҵашаз заанаҵ изларыӡбахьаз ала ирымпыҵырхалаз аԥраӷба адгьылбжьаха иавҵаршәны кыр иласкьахьан еиԥш, ус иахьыԥхьакырҭаз ҭыԥкаҿ агаҿа зынӡа иазааигәамхакәа рҽанаадырхалоз аамҭаз Дадрыҟәа адҵа ҟаиҵеит, аӷбамҩандырҩыс иҟаз Дигонис ида егьырҭ зегьы амшын рҽалажьны аҟәарахьы иӡхыҵырц. Зыԥсы зауыз аурымқәа гәырӷьаҵәа иаразнак агәаԥсаԥҳәа амшын рыҽшаларыжьҵәҟьа уаҳа зыԥшрак ҟамҵакәа аӷбатәара инахыҵны, нас аԥраӷба амшын агәахьы ахы рханы ихышьшьыла аҿынанахеит. Амш ашарахьы ахы анархоз аламҭалаз адгьылбжьаха шьҭа ацәаара рымбо амшын аҵкар инавҵаӡит, убри аамҭаз ажәҩан иаҵашьшь ԥсҭҳәа еиқәаҵәак хызшәагьы иҟан, аха уахьахәаԥшуаз амшцәгьа иатәымызт. Ус амра аҩыҵхахамҭаз инеиҟәыжәжәаны иԥҭа шкәакәақәаны иааҟалан, нас ажәҩан агәышҵа иаҵаҽырбо, амрагылара аганахь иԥхазырсыз ԥшахьк ԥшьаала еизыҳәҳәа иама аҿынанахеит. Еибархәмаруазшәа инеихырҩы-ааихырҩуа даргьы иԥрашлақәоушәа ажәҩан иаҵаӡсо иахьнеиуаз џьараџьара реимҟьарсҭақәа уахьрыбжьыԥшуаз аӡиаҵәак ухыԥшылозшәа акәын ажәҩан ҵиаҵәааӡа улаԥш шаахоз, аха иаалырҟьаны инеимашьшьны нас ԥыҭрак ашьҭахь ҩаԥхьа иааимҟьахуан, иааҟәымҵӡакәангьы убас мацара убри иаҿын. Шьҭа акыр ихалахьаз амра ахаҭа убомызт, аха анаара аԥҭақәа реимҟьарсҭақәа ирыбжьыԥханы ихьыраӡнушәа харантә нахьхьи џьара амшын иахьхыԥхалоз, амырхәагақәа ажәлаҟьа еиԥшха меигӡарахда иҟьаны амшын иахьхыԥсалоз ицәаӷәарсҭоушәа иахьеилаарцыруаз убла хнакуан.
Рацәак идумыз, аха иагьмаҷмыз урҭ ацәқәырԥақәа еихырсса-еҩырссо инеиуаз аԥраӷба аԥынҵа аҟынтәи Баҭыршаҳ есҽны илаԥш кыдырхаланы дааҟәымҵӡакәа аԥхьаҟа аԥшра даҿын, убри аамҭаз аӷбавакьыц аҽанҟьаны иаадхәашалалоз ацәқәырԥақәа ирыцрыддуаз ацԥхьқәа уажәыуажәы ианааиҿаԥсалоз инапы ааиҿшьуа дахьгылаз хәыцракгьы деимырхха дакын. Амҩа хара иқәыз аԥраӷба уахгьы ҽынгьы ацара агмызт, арахь уахәаԥшыр иацы амшын иахьыхгылаз иахьагьы убри аҭыԥаҿ ихгылазшәа акәын ишибоз, шьыжьы инаркны иааилахәлаанӡа аидаур дшықәгылаз мацара иааихигон, аха дгьылк ацәаара анимбалак игәы хәашьха дааҟанаҵон. Убри аҽынгьы акымзарак илаԥш иҵамшәакәа ахәлара анааихьӡа, иахьагьы даҽа мышкы ҳәа иахьиасыз
азы игәалаҟазаара бжьысны, убри аамҭаз иԥсадаха иҟаз амра ԥшьаала амшын аҽӡаакылара иахьаҿыз ахь илаԥш нарханы уажәы уи азыԥшра дналагеит.
Дадрыҟәа еилкааны имамызт имҵадырсыз аԥраӷба ахырхара Ҟалӷьҭаҟа ихазу, мамзаргьы даҽаџьара иагозу, избанзар ӷбала аныҟәараз акымзарак даԥсамызт, амшын адырра азын ихшыҩ лашәын. Ҵабыргны уи азы ԥышәак шимамызгьы уеизгьы иацижьҭеи игәеиҭахьан аԥраӷба ахы зны мрагылараҟа ишыҟаз, нас мраҭашәареи мрагылареи рыбжьара џьара ишхаз, аха аԥхьа уи хырҩаа аиҭон, избанзар иахьагозаалакгьы адгьылбжьаха ааныжьны ахараӡа иахьцаша акәын ииҭахыз. Ашьҭахь гәҩарақәак шиоуқәазгьы Дигонис ҽԥныҳәак макьана имҭакәа акыргьы иааиничҳаит, адырҩаҽынгьы ус, аха иацижьҭеи харантә иибоз адгьыл ацәаара иааԥыршәаны изыҟамлеит, аха абыржәык игәы ианазымчҳаӡа абри аурым гьангьаш цәыккрак ӡыбны дыҟазар ҟалап ҳәа гәҩарас дҟаҵаны, ахԥатәи амш ашацкыраз ӷәӷәала игәыиҽынҵо днаиқәымчит.
– Гәрамгарҭас сахьыҟауҵо уиашам Дарутелли! – идикылаз ихы иақәҵашәа лахьеиқәҵарала даацәажәеит Дигонис. – Унапы иакәу ауаҩы исзыгәаӷьрым усеиԥш аҟаҵара! Агәра згоит ӡырҳәаагьы ҳаҭыр шыҟарҵо, ауаҩы еилкаара шрылшо!.. Иҟалозар сыгәрага!
– Ус ҿашәа уоуааит абри гәыцқьала ишуҳәаз!.. Иаууеи, абри ауаҩ игаӡаразы митәык сирҟаҵара дыҟоуп, анаџьалбеит! Ишызбо ихы сиршьуеит , арахь сара уи сҭахым, изеилкаауазар! Ҽыргаӡа блала сыхәаԥшра уааҟәыҵны уарӷьархь унаԥши, ахәырҭлаӷьшәа иҟоу! – убри аамҭаз Дадрыҟәа ицәажәара иалагӡаны зцәаара рбоз адгьыл ахь инапы наирххеит. – Иубома анахьхьи иааԥшуа адгьыл, абар ҩымш раахыс аваныҟәара ҳаҿуп. Иуҭахума излаздырыз уасҳәарц? Ани аҽхы еиԥшушәа иаабо адгьыл аџьыҟәра уазыԥши! Убри ауп дыргас иҟалазгьы. Зны арымарахь иианагоит, нас даҽазных арыӷьарахь иҟалоит, ҳцан-ҳаан ахара ҳзаԥырҵуам, арахь ныҟәара ҳагым… Ишԥеилкаатәу ари? Сузжьо џьшьаны гаӡарак уамхаҟамҵааит? Шаҟа аамҭа уго, уи уара еиҳагьы иузеицәоуп! Аҽымдыррақәа уаарҟәаҵны ухы злеиқәырхаша уазхәыцлар еиҳа иузеиӷьу џьысшьоит. Себастополис лассы ҳазнеир џьара гаҿакаҿ уӡхызгап, уантәи арахь иаауа аӷбақәагьы рацәоуп, нас руак ала ирласынгьы ушьҭахьҟа ухынҳәып!
Дигонис убри аамҭаз игәалаҟазаара бжьысны амамиқәара иҿартәаны дышгылаз, ашьҭахь ашырҳәа ихы ҩышьҭԥааны, имаӡа зраргамаз агәаӷ шьҭихызшәа аҽхы сахьа змаз уи абахә ҳаракыра илаԥш надирхалт, аха нас егьи аганахь дааҳәны, амра зхыҷҷалоз амшынӡ каршәра ахыԥшылара дналагеит. Иҟаиҵаз аҿымҭрала Дадрыҟәа иирдырит игьангьашра шиҵидырааз иадырганы, аха иахьынӡауа ҳәа макьанагьы дгәыӷуан дманшәалахарашәа, уи азоуп ахырқьиара зынӡагьы иҽзазимкыз. Ҩнык еиԥш ирзыҟаз ари аԥраӷба уажәы иара изы итәымханы иахьыҟалаз игәы еҩыҷҷо, ихаҭа атәра дагозшәа ихы акырынтә дшазнархәыцхьазгьы иԥсы арантәи игартә еиԥш, макьана иреицәа-иреиҳаны ишыҟаиҵашаз ҳәа акы изымыцбацызт. Знапы дампыҵашәаз ари аӡырҳәҩы иажәа еиламгакәа доуижьӡаргьы нас иԥсыхәахәоз акәын изымдыруаз, избанзар деибганы ишьҭахьҟа дзыгьежьӡаргьы ахырқьиараз днеираны дахьыҟаз Менотти Витторио иакәымхаргьы алеишәацәгьа Луции дицәынхараны дыҟамызт. Убри аҟнытә аӷбагьы иаргьы реиқәхараз еиҭах аԥхьаҟа иҟан ахԥышәараз даҽа ҭагылазаашьакгьы, аха аӷба аныҟәцара зылшо ауаҩы дҳамоуп ҳәа рҳәоны иаҳахьаз акәын агәҭынчымзаара даршагьашуа ихы иҭагьежьуаз, убри ишьапы дықәгылаанӡа ахьымӡашьагь шьҭа ԥсыхәа шыҟамызгьы ибон.
Дадрыҟәа ус иаармарианы иужьақәаша дреиуамызт, атәымтәылаҿ ихигахьаз аԥсҭазаара хьанҭа инарҵахьаз рацәан, дарбанзаалакгьы аҟаԥыҳәа игәы дынҭаԥшны дзакәыз еилкаара илшон, ари аурымгьы аԥраӷба Аԥсныҟа ишигоз ала аҵыхәтәан дидӷьаҵәыланы данидқәыла ашьҭахь мыцхәы иҽҟәыртатаӡа иҽыҟаиҵеит, аха убасала ахымҩаԥгара еиҳагьы гәрамгарҭас дырҩегьых ихы шииҭаз изгәаамыгӡеит. Даҽа гьангьашрак игәы иҭакны ишимаз аҟара Дадрыҟәа дымҩашьахуа даҽа зныкгьы иҵидырааит,
аха Басиаҭ ишьапы дықәгылаанӡа ҳәа дычҳашәа днаивслон.
– Абыржәы аԥша ахьасуа уаҳа аҽымԥсахкәа иасуазар, – иҳәеит Дигонис, дырҩегьых Дадрыҟәа данҵаа аԥша ахьынтәасуаз гәеиҭарц инацәкьыс наиҿакны ианирбааӡа ашьҭахь, – даҽа хымш рыла Понттәи аӡыбжьанда аҟынӡа ҳнаӡоит, аха усеиԥш ҳзырманшәалаша амшқәа ирҭагылазаашьахо ауп аус злоу! Мшыцәгьа бааԥсык ааҳахьӡар, иҟалоит џьара ҳаамыӡхыҵыр ада ԥсыхәа ҳмоургьы!
– Џьара аӡхыҵра ҟамлароуп, уи уаҳагьы исмаҳароуп! Ҳӡааҟәрылозаргьы аанҿасрак сыбла иамбароуп! – аҭак ныҟаиҵеит Дадрыҟәа.
– Ааи, аха аӷбаҿ иҟазароуп амшын иаманшәалоу ауаа! Аиаша ахьысҳәо азын гәыбӷан суҭап ҳәа сыҟам, аха уара уҩызцәеи уареи амшын шәазҟазам, аӷба атәы ззымдыруа, иара ус акала иаманшәалам шәакәшәа збоит. Амшцәгьа анҳақәшәа, аӷба аиқәырхараз иаҭахуп ауаа ӷәӷәақәа, аха шәара амшынуаа злашәакәым ала баша ахҭырхара сара макьана сеиламҳац, џьым! – уи дзазыразымхеит Дигонис.
– Узлазбо, иахьак амцхә уҳәацәоит! Сара сажәа ҩ-нтә еиҭасымҳәац, ишуасҳәаз убас иҟауҵоит!.. Еилукаау? –  иҳәан, Дадрыҟәа уаҳа уи диламцәажәакәа днаидҵны дцеит.
Инеиԥынкыланы хымш аԥша асшьа иагьацнаҵомызт иагьагнархомызт, аԥшьбатәи амшгьы ахәларахь ишнеихьазгьы иаарыкәыршаны иҟаз амшынӡи ажәҩани раамҷыдарахаз дгьылк ацәаара харантә акәзаргьы макьана машәыршәагьы џьара рылаԥш иҵамшәацызт, арахь уахгьыҽынгьы аԥраӷба ацашьа акала иагнамырхацызт. Убри аҵыхәала еиҭах агәҭынчымзаара ӷәӷәала изауыз Дадрыҟәа џьарак дамкуа длаҩеиуа аидаур дшықәыз, ашьҭахь ианизымчҳаӡа Дигонис днаидгылан ԥыхьа аасҭагьы уажәы еиҳа акыр иҽырџьбараӡаны днаиазҵааит.
– Иабаҟоу сзықәургәыӷыз аӡыбжьанда?
– Сгәаанагара маҷк сажьеит, избанзар аԥша асшьа иацижьҭеи акырӡа иагнархеит! Уаҵәы ашьыжь хымԥада иаҳбаратәы ҳазааигәахоит!
Убри аамҭаз Дадрыҟәа игәы маҷк иааирҭынчшәа ҟаиҵеит, аха уаҟа адгьылбжьахақәагьы рацәоуп ҳәа еиҳәахьаз, издыруада арҳәцәа ирҭыԥзаргьы ҟалоит ҳәагьы аҵыхәтәан гәыҽынҵаракгьы ихы инеиҭеит. Зхы зыхьчо анцәагьы дихылаԥшуеит ҳәа, убри аҽны аурым адҵа ииҭеит урҭ адгьылбжьахақәа дырзааигәамхакәа уахынланы хара-хара дрыбжьысырц, уи азыҳәан дшихылаԥшуаз алагьы игәиҽаниҵан, нас уантәи дышиашаз Басиаҭ игәабзиара зеиԥшраз еиҭах аилкааразы иҿынаихеит.
Ҩымш раахыс Басиаҭ ишоура тәаны, ихымжьыжькааны иҟаз иҟәаҟәагьы аӷьарахьы еихазшәа иҟан. Дыздәылымҵыцыз акәымра даадәылҵны ишьапы даақәгыларгьы цәгьа имбо, аҳауа цқьахь дкылсны шьҭа аӷба адәықәҵарагьы шԥасыламшари ҳәа абыржәгьы убри дшазхәыцуаз ауп ус Дадрыҟәа дшааҩнала.
– Басиаҭ избоит макьана цқьа ушыӷәӷәам, аха абри аурым гьангьаш игәра сызгом сара! Аиашаз саргьы исҭахуп шьҭа угылар, аԥсҟы акраҿы зегь ҳуцхраап, уи хьаас иҟаумҵан! – иҳәеит Дадрыҟәа, шьҭа ицхыраара шырҭахыз алагьы аҵыхәтәан иажәа инаԥишьын.
– Џьоушьҭ, афаст, макьанагьы свацкьарақәа маҷк исыхьуашәа сыҟоуп, аха шьҭа ишԥасыламшари аԥсҟы акра! Зегьы ҳнеицхыраар, аӷба арҭааслымра ҳамч ақәхап сгәахәуеит!
– Нас даҽа мышкы аҟара уԥсы аашьа, уаанӡа иҟалари, – иҳәан, Дадрыҟәа ицәажәара ашьҭахь даҽакахьы иаахигеит.
Басиаҭ данқәыԥшыз аахыс амшыни иареи шеишьцылахьаз убаратәы, абыржәы дхықәтәаланы ахышә хәыҷы аҟынтәи амшын гәхьааганы дахьхыԥшылоз изыраҳаҭраханы дшыҟазгьы аагәеиҭеит Дадрыҟәа. Акыр шықәса раԥхьа ҽнак зны атәцәа згараны иҟаз урымӷбак иахьӡаны иргоз рхы ианақәиҭыртә ашьҭахь, Амзара игылаз аурымқәа ӡырҳәаа ргәаӷ шьҭыхны ирышьҭалеит иахьдырхәырц. урҭ ирыдҳәалаз Ҳазараҭ ҳәа уаҩы ҵымҳәҳәарахк усҟан Басиаҭ ицәгьа ҳәаны дышдиркызгьы изеиҭеиҳәахьан, аха уи ашьҭахьгьы аӷбамҩандырра сазҟазоуп ҳәа иҿыҵымҟьеит, ӡырҳәра ианцалоз еснагь иара аӷба мҩандырҩыс дшыҟаз ала игәы инықәишьшәа иуит акәымзар, егьыс уаҳа хеиҭаҳәарак иҽазимикит.
Адырҩаҽны амра агылара иахьӡаанӡа Дадрыҟәа аидаур ахь дцәырҵны дшаақәгылазҵәҟьа, убри аамҭаз аԥраӷба ахы ахьырхаз аганахь иаразнак харантә илаԥш наахеит, дгьылбжьахак еиԥшымкәа еиҵҳәа ишьҭаз даҽа дгьыл дук ацәаара хәашьӡа. Агаҿа
убарҭамзаргьы адгьыл лакьуа наҟ иҵагьы инаскьаганы амшын аҵкар излаӡхыӡлоз ала дымҩашьаххуа еиликааит, сшәап ҳәа иҟамыз аурым еиҭах цәгьахәшьадарак ӡбны дшыҟаз аҟара.
– Ҳабааугахи уажәы еиҭах! Ари адгьылбжьаха еиԥшым!.. Иаууеи, уара аҩсҭаашәа иҟоу, ҵабыргны избоит аԥсра ушеилаҳауа сеилуркаарц ушаҿу!.. Уҽырҭынч! Ус уҭахызар, ирласны сара уахьызыгӡоит! –  иҳәан, Дадрыҟәа аурым аԥсҟы кны дахьгылаз днаидыххыланы имахцә данкны ӷәӷәала даархыџ-хыџны дааиҵаиршәшәеит . – Аӷба ахырхара абыржәыҵәҟьа иԥсах акәымзар, иахьаҵәҟьа амазгәыҭаҿ укалкало укнасҳауеит, ауара, аџьныш!
Убасҟан аҩыџьагьы ааибарххеит, аурымгьы иҽааирцәгьеит. Згәы ԥжәаны иҟаз Дадрыҟәа изымчҳакәа убри аамҭаз ишилшоз даныкша, аурым дышьҭҟьаны аҳаҭхәыжә аиԥш деизҟьа агәараҳәа акыӷәра днықәҳаит. Урҭ рышьҭабжьқәа рмаҳакуа иҟам, убри аамҭаз Баҭыршаҳи Дарыҟәеи еибарҩны иаакылҟьан, аурым агылара дахьымыгӡакәа дышьҭагәаны дыркит.
– Уаҳа сыбла дашәмырбан! Дсамхашьаанӡа абыржәыҵәҟьа дганы аԥсры дҭашәк!.. Басиаҭ дабаҟоу, лассы арахь дысаажәг! – аҟамчы заахаз аҽура деиԥшха ихизнымкыло иҽизеиқәкуамызт Дадрыҟәа. – Басиаҭ шьҭа илшоит аӷба адәықәҵара!
Басиаҭ дааргаанӡа ҳәа Дадрыҟәа дымԥшыкәа, ахааназ иимкыцыз аӷба аԥсҟы аанкыланы днагылан, ауардын абарбал еиԥшыз амҩақәҵага ырҵәиуа мацара аԥраӷба аԥынҵа адгьыл иааҟәыганы амшынгә шыҟаз ахырхара ааиԥсахит, иахьымҩақәҵатәыз шизымдыруазгьы. Аԥраӷбагьы иазырулак алаӡозшәа, инаҟәызцозаалакгьы, ахы ахьдырхозаалакгьы иара азыҳәан зегь азеиԥшызшәа ацәқәырԥақәеи иареи ааицрыхо ишааиуаз, ашьҭахь Дадрыҟәагьы иҳәатәы иаххәцуа аҽырҭааслымны ахы ахьирхазахь аҿыҩанахеит.
Ус, уи аҽынгьы иааилалашьцеит. Убри аламҭалаз Дадрыҟәеи Баҭыршаҳи еидтәаланы иахьеицәажәоз уахынлатәи аҳауа ҿаца рзыраҳаҭраханы, нахьхьи џьара аԥырӷқәа ԥсаҟьаны икыдрыԥсаҟьалазшәа еилыџьџьаауа илбааԥшуаз аеҵәақәа гәахәас иҟаҵаны рзыԥшра иаҿын. Амшынаҿ инхынаа-мхынаауа агара еиԥшха ацәқәырԥа иарҵысуаз аԥраӷба акәымкәаны, ирхагылаз ажәҩан лашьца рхагьалозшәа акәын ишырбоз ҵаҟантәи иахьазыԥшуаз. Шаанӡа итәазаргьы бжьык ахылымҵӡо, ҵыхәтәа амамкәа маӡала иҭәыз ажәҩан ҵәцара ргәы ахымшәаӡо ишазыԥшуаз, дара реиԥш ацәара згәы амыҳәоз ус Дарыҟәагьы дааины днарыдтәалт.
Зыуаҩыбжара инырхыҳәҳәахьаз Басиаҭ макьанагьы ахьшьыцба аблақәа ихан, егьа илашьцазаргьы ибла ҵырқәа амшын аҿгьы акы реҩшәомызт. Дадрыҟәа дтәаны уи дахьизыԥшуаз иџьеишьон, алашьцара иалашьшьы ацара иаҿыз аԥраӷба ахырхарҭа ицәеиламҩашьакәа иахьцатәыз дыршьас иаиҭоз.
– Акы суазҵаашан Басиаҭ! – ашьҭахь игәы иамукәа дҵааит Дадрыҟәа. – Заҟа илашьцо убоит, арахь аӷба ахьцо дыршьас иауҭо еилыскаар сҭахын? Иааҳакәыршаны ӡымзар акгьы ыҟамзар, иахьцатәу злаудыруеи?
– Дад, амшынгьы иамоуп амҩақәа рацәаны, иара убас ажәҩан агәаҿгьы иҟоуп. Ибзианы уаҵаԥши, ҳазқәу амҩа ҭӷәыххаа иахьго убап, – убри аамҭаз алашьцара иналаҩҩит Басиаҭ ибжьы.
Дадрыҟәеи Баҭыршаҳи убри аамҭаз рыхқәа ҩышьҭыхны ажәҩан инаҵаԥшит, Дарыҟәагьы уахь дынхьаԥшит, аха икәалыкәаџьо илбааԥшуаз аеҵәақәа рыда уаҳа акгьы рзаҵымбааит. Ԥыҭраамҭакгьы ажәҩан ашҵахь рыблақәа хан, аха Басиаҭ урҭ рылымкаа иибоз амҩа ахьыҟаз рылаԥш иҵашәомызт.
– Амшынаҿ агәҽанызаара дуӡӡа еснагь иаҭахуп, дад! – убри аамҭаз иаалырҟьаны акы иԥырхагахазшәа ицәажәара ааникылан, аха нас дук аамырҵакәа дырҩегьых иажәа инациҵеит Басиаҭ. – Аҟазшьа узымдыруазар, иара амаӡақәа узеилымкаауазар ухы уақәгәыӷны ухымлароуп. Амшынаҿ уахынла уҟьамларазы ажәҩан иагәыҵаҵәаху амаӡақәа аԥхьа ибзиаӡаны иуҵароуп. Ҩызара ҟазҵо аеҵәақәа узеҩымдыраауазар, усҟан амшынаҿ уахынла ныҟәашьа амаӡам… Аӷба аԥынҵа иазымариашоу анҭ Хымсараџьаа шәырзыԥши!
Уаха ажәҩан ҭҵаара рҽазыркызшәа рыхқәа ҩышьҭыхны Басиаҭ иахьреиҳәаз ахь еиҭах баша аԥшра иналагеит, уажәгьы акымзаракгьы аҵырбаараны ишыҟамыз шырдыруазгьы.
– Еҵәаџьаа рҵыхәа ахьырхо ӡыбна ҳәа иашьҭоуп, уи аганахь ауп ҳтәылагьы ахьыҟоу. Иҵагь арахь ааскьа, анҭ џьарак еидтәало
Шьапыжәгьы акыҳәа, урҭгьы аӷба ахырхарҭа еиларгом. Уажәааны агәаҭара еиҳа иуадаҩуп, ҽыҩраҭагалан ауп аеҵәақәа еиҳа ианыжәпахо, усҟан аӷба амҩақәҵара еиҳагьы имариоуп.
Рыхҩыкгьы баша ажәҩан иаҵаԥшуан ҳәа акәымзар, Басиаҭ иреиҳәоз иара ус акала, акы рзеилкаауа, ирзеилырго ҳәа иҟамызт. Арахь аеҵәақәа зегьы еиԥшын, насгьы улаԥш рхьымӡо иԥсаҟьаны излаҟаз ала реҩдыраашьаз иаҭатәыз ҳәа акымзарак акы рхы азцомызт.
– Анҭ еиҳа еилыџьџьаауа шәырзыԥши! – инапы рхханы иахьикыз алашьцараҿ ишырымбозгьы аеҵәақәа инацәа акакала инарықәкуа реиқәыԥхьаӡара дналагеит Басиаҭ. – Хәбаны еидтәало Џьамҳасараа, урҭ рааҩс еиҳа иҟәазны ижәбақәо: Аишәахьчашьаԥраа, Џьиқьӷаҭлаа, Асырҭашьапы, Жәиԥшь-ныха, Шәырԥыеҵәа ҳәа ирышьҭоуп. Арҭ ҳхаҿы иҟақәо, хԥаны еицу Џьомсараҭаа, арирахь аџьар сахьа змоу Асаҟа, урҭ рыварахь Ахьча-иеҵәеи Амшынҳәа-аеҵәеи ахькыду абыржәы аҵх ахьынӡанеихьоу иақәыршәаны есабыржәааны абарҭ аеҵәақәа рыда аӷба арманшәалашьа амаӡам. Уаҵәы ашацкыраз акәзар, Шырԥыеаҵәа уарҟьалом, ахәалԥазгьы Хәалԥиаҵәа ацхыраара узнауеит. Уажәы еиқәысыԥхьаӡаз зынӡа имаҷуп, егьырҭ исымҳәаз аеҵәақәагьы заҟа ыҟоу жәдыруама, рыдагьы ныҟәашьа амаӡам, рызегьы узымдыруазар зынӡа амшын ухыӡларгьы ҟалоит.
Баҭыршаҳ дхәыҷы аахижьҭеи еиликаарц иҭахын ажәҩанаҿ аеҵәақәа нкыланы изкыз, знызынлагьы изкыдшәалоз, икыдшәақәозгьы хланҵы иахьцоз, насгьы абарҭқәа зегьы ҽынла изимбоз. Уи адагьы ақәеи аси ажәҩан аҟынтәи иахьынтәиаауаз, амшқәа кахха ишааиуа иаалырҟьаны изыцәгьахоз, адади амацәыси ҟазҵоз, амра уахынла аҽзаҵәахуаз, амза уахынла, даҽа зных ҽынла изцәырҵуаз, знызынла амшмыхәла зыҟалоз, иаалырҟьаны адгьыл дуӡӡа ырқыџқыџуа изырҵыслоз уҳәа еиликаарц иаб Аҭлаԥс еиԥш заҟаҩы дразҵаахьаз, аха аӡәымзараӡәы ииашаны аҭак изыҟамҵацызт, ус анцәа ишеит ҳәа наиҭаркуан рызегьы.
– Уахынла аеҵәақәа ирыбзоуроуп, аха ҽынла аӷба рныҟәашьас иамои? – ацәаакыра илсны идҷабло иҟалаз ицәамаҭәа убри аамҭаз днацрыха-аацрыхо, уаха убарҭқәа зегьы ааилимкаар ҟамлозшәа деиҭаҵааит Дадрыҟәа.
– Дад, амшын атәы удыруазар ҽынлагьы аныҟәара мариоуп, – иҳәеит Басиаҭ, иҵагьы азҵаарақәа дырзыԥшызшәа иаразнак аҭак ҟаҵо. – Уаҵәы амра ангыло ҳарӷьарахь алоуп ишцәырҵуа. Анкьа абырзенқәа Пропонтида ҳәа изышьҭаз, ажәытәӡан зны аԥсуаа рхылҵышьҭра ҳәа иԥхьаӡоу хаҭаа ахьынхоз адгьыл иагәылсуа хаҭаа рӡыбжьында ҳнаӡаанӡа ҳхырхарҭа мԥсахӡакәа иаҳкызароуп, амҩашьаразы амрагьы есымша арыӷьарахьала иҟазароуп. Уи аӡыбжьанда ҳшынабжьыслак, нас амрагыларахь маҷк ахырхарҭа ииагатәуп, уи нахыс азыхәԥша асшьагьы мҩанызара ҳазуа аӷба ацашьагьы акыр иацхраауеит.
– Ари аԥраӷба аԥынҵаҿ иамоу агәашьаҵә азнауеи? –  иҳәан, Баҭыршаҳ дныбжьаԥаланы реицәажәара убри аамҭаз даҽа зҵааракахь инахигеит. – Маӡас иамои, мамзаргьы еидараны баша иаҵызза иаҵоу? Уххьзгеит, убри змаҭәаху еилыскаар сҭахын!
– Уи маӡа ҳәа акгьы аҵам, дад! – убрыгьы заҭахыз деилыркаара иҽыназикит Басиаҭ. – Насгьы уи баша еидараны иаҵам, аӷа иӷба иацәыхьначоит, ӷбак ақәлара азгьы даара имаҭәахә бзиоуп. Уи адагьы амшцәгьақәа раан иарада ԥсыхәа ыҟаӡам, ацәқәырԥа дуқәа еиҟәнажәоит, иара убас аӷба аӡыхгыларгьы арӷәӷәоит. Ажәакала ишәымпыҵашәхалаз ари аԥраӷба шьахәӡак ауп, цәгьа исгәаԥхоит. Аԥсаҭазы иаҳҳәозар, аӷбаҟаҵараз аурымқәа даара иҟазацәоуп…
Амшын ихнаҵы ихадараз акәхеит аӷбаԥшыреи аԥсҟы акреи, уи аус аҟны зегьы раасҭа аџьабаа змазгьы Басиаҭ иакәхеит, еиҳараӡак уахынла ԥсшьахак имамызт, насгьы иара ида аԥраӷба амшын ихыршәлаз кәтаӷьцәак иаҩызахон, убри аҟнытә даҭахын зҳәатәы ханаҵалашаз амшынуаҩ ҟаза. Аамҭа-аамҭала егьырҭгьы аԥсҟы наимданы инагылон маҷк иԥсы ааиҭеикразы, аха егьыс аӷьырак иара ида ԥсыхәа ыҟамызт. Аԥраӷба аҵх лашьца иалашьшь ишнеиуаз, уаха аӷбаԥшыра зықәдыршәаз Уахсиҭ ибжьы ус иаалырҟьаны иҵарыхәҵәаӡа иаагеит, хыхьынтәи амазгәыҭтә ԥшыхәарҭа аҟынтәи.
– Ӷбак ахы ҳақәкны ҳзааигәахара иаҿуп!
– Ацәашьқәа зегьы шәырцә! – уи амҭаз адҵа ныҟаиҵеит Басиаҭ.
Аӷбамҩақәҵараҿ уи ауха ацхыраара изҭоз Ашҳангьери ихаҭыԥан иара даагылан, Еҵәаџьаа ихы иархәаны аӷба ахырхарҭа
аҟаԥыҳәа иааиԥсахит Басиаҭ. Уажә илаԥш ааихмырсыӷьӡакәа иахьырхаз ажәҩан заҵәык ахь акәын, амазгәыҭ хада анаӡареи аӷба аԥынҵеи Жәгараа реаҵәа ус ианазаамариашаха аӷба ахырхарҭа нас џьарак иаанкыланы даагылт. Рзымариаша ааскьара иаҿыз уи аԥраӷба ус рацәак мырҵыкәа харантә ианаарывс, ашьҭахь дара рыԥраӷба ахырхара аархынҳәны уаанӡа изқәыз аӷбамҩа ҩаԥхьа инықәиҵан, нас аԥсҟы еиҭах Ашҳангьери инаиркны иара дихылаԥшуа деиҭанаивагылт.
Амшын ихызижьҭеи мышқәак ниасит. Басиаҭ дзыцәшәоз ҳәа иҟаз, хаҭаа рӡыбжьанда бжьысшаз иарҭашаз акәын, избанзар агаҿа аҟынтәи аурымқәа иаразнак игәарымҭар ԥсыхәа рымамызт, аха иҟан аурымқәа зжьашаз ҭагылазааракгьы. Даҽа мышқәак рыла уи аӡыбжьанда иҭаланы рҿаахамҭаз аурымқәа ишәгәарҭазгьы гәҩарас иҟарымҵеит, избанзар ирдыруан аимпериа ӷбақәа иреиуаз маҷымкәа лассылассы имҩасны Себастополис, Питиунт, Триглит уҳәа ақалақьқәа рахь ишцалоз, нас аидарақәа рыманы уахьынтәи арахь шьҭахьҟа ишыхынҳәлоз. уажәы ари аԥраӷбагьы дара иртәқәаз ишреиуаз аҟара агаҿантә иааԥшны ишырбозгьы иаанкыланы аилкаара рҽазырымкит, насгьы уажәы еидарак ақәымкәа иҭацәыз аӷба гәаҭо, егьиуа аамҭа баша ақәырӡра аҭахны ирымбазар акәхап. Урымтәылантәи абналаҩцәа абас зегь рыла иманшәалаханы, уахыкиҽнаки рыла аӡыбжьанда иҭысны амзаҿа цәырҵны ажәҩан ианаакыдлоз аламҭалаз, излабналаз аурымӷба ашьҭахь ртәыла шыҟаз ахы рханы аҿынанахеит.
Аурымқәа Аԥсны иқәнагалеижьҭеи рхатә усқәа рзы рхы иадырхәарц иалырхуаз аҳшьҭрауаа рхыԥша аҭыԥантәи ауааԥсыра ирҭахы-ирҭахым аҵыхәтәан еихырхәалартә аҟынӡа инаргахьан, урҭ ақәиҭын рхатә баашқәагьы рыргылара, насгьы рыкәшамыкәша иҟаз аҳаблақәеи ақыҭақәеи акымкәа дара ирыҵаркырц ирхьырԥшны иҟарҵон, аха аҳцәа рҵакырагьы даргьы шынеибакыз зегьы ааидкыланы аурымқәа рҳәатәы аҵаҟа акәын рызегьы ахьыҟаз. Дара аҳцәа рхаҭақәагьы аихаҵгылара рацәак еицрыбжьамызт, ианшәарҭахалоз аамҭазгьы аӡәиаӡәи еидгылартә, еицхыраалартә аҟынӡа изыҟамлацызт, насгьы аурымқәа рҿаԥхьа ахгәарԥхаразы ауаҩдура еимакны иҟарҵоз аиканра ахҟьарала абжеиҳан аиӷарара анрыбжьалозгьы ыҟан. Убарҭқәа рҵыхәала ашьоурақәагьы ахылҿиаауан, аха аимак зауыз ирҭахы-ирҭахым аҵыхәтәаны рҽаанырымкылар ԥсыхәа рымамкәа иааҭагылон, знапы аҵаҟа иҟаз аурымқәа рҽырцәгьаны ишаарҿагылалак еиԥшҵәҟьа. Атәымуаа рҵыхәала ибыжкуаз анхацәагьы хазы иԥаԥашькны иаақәгылон, изаҭәазымшьози дареи ишынеидԥсылара рҽыҟаҵаны, уи аҭагылазаара рхы иархәаны аимак зыбжьаз рыбжьара хазы маӡала анышә ҵыржаауан аичырчаҩцәагьы. Ауаа реинҟьаҩцәа иҟарҵоз ацҭәалхрақәа ирыхҟьаны згәаӷқәа еимаз шнибарҵәара рҽырхианы нырцәи-аарцәи инеидтәалахьазгьы ҟалахьан, аха уи аамҭаз абыргцәа ҟәыӷацәа нарыбжьалон машәырк рылибахаанӡа еиқәдыртәарц. Шәанаџьалбеит, ҳазлаҟоу арыцҳара ҳзымхоушәа ҳара-ҳара ҳахҭеибакны ҳнеибарҵәоума, аҵанаа адунеи ишаныӡааз еиԥш, Анцәа ду игәамԥхо ҟаҳҵар, ҳаӷеиҭа, усҟан ҳадгьыл ҳнықәӡаа ҳцар ҟалоит ҳәа, наҟ-ааҟгьы инарыбжьаланы еицәгәышуаз азнаказ инеиқәдыртәашәа руан.
Аԥсуа еимшьҭрақәа ҳәа иҟалаанӡа Ҟалӷьҭа иқәынхәоз ауааԥсыра адунеи ианықәла нахыс еилыхрада иаӡәыкны ишыҟаз ала еснагь цҳаражәҳәара зуаз аҭоурых аамҭа шаҳаҭын, аха раԥхьаӡа Ҟалӷьҭаҟа иқәнагалаз абырзенқәеи Понттәи аҳ Митридат Евпатори рыҟазаара аамҭа анықәӡаа ашьҭахь, урҭ рхаҭыԥан иаакылсыз аурымқәеи аҭыԥантәи ауааԥсыреи ирҭагылазаашьаз атәы шыҟаз еиҭаҳәашьа амам, абгақәеи ауасақәеи џьарак еицҭоукыр иаҩызан реицынхашьа шыҟаз. Иааны аԥшәмара нызкылаз аурымқәа Ҟалӷьҭа иқәынхоз ауааԥсыра мариала рнапахьы иааргаразы еихшаны, насгьы дара ишырзеиӷьхаша иазхәыцны аҳра маҷқәа анырзаԥырҵа нахыс аԥсилааи, мсымааи, абазгааи, саныгааи ҳәа ауаа еҩнашеит. Аҭыԥантәи ауааԥсыра аԥхьаӡаҵәҟьа ари аабышьак рзамҭеит, аха шықәсы рацәала еишьҭаланы ииасуаз аамҭа биԥарала иаҩнахуа мацара ишааиуаз ирызгәамҭакәа
асеиԥш аҟазаара иалашьцылт, ашьҭахь аханатә аахижьҭегьы ус иҟазшәа рҽамадарҩашьеит, аҳцәа ҳәа ирхадаргылоз аҵыхәтәан рхы рыхҭнырҵо аҟынӡагьы инеит.
Дара аурымқәа рхаҭақәагьы аҭыԥантәи ауааԥсыра рҳәатәгьы иацымныҟәалар ԥсыхәа рымамызт, избанзар иаҩдырҟьацәаргьы нас ирцәеидгыланы аҵыхәтәан арахь иааҳәны ирҿагылар ҳәагьы иацәшәон, убри аҟнытә ԥсыхәа ахьынӡамаз ала дара ирыбзоураны ижәларшьҭрақәаны еихыршаз изеидымгылартә еснагьы еиҟәыҭханы иркын. Аха аҳцәа ҳәа иалырхуаз еилкаашьалагьы еиуеиԥшыхыз, згәырҵҟәыл бзиаз, еилҟьа-еилӷәыцәыз, зуаажәлар ирыдгылаҩхоз, иҟәыӷаз аӡәы даацәырҵыргьы иаразнак рҳәатәахьы дахьиаргашаз иашьҭалон, ус иалымҵыр, нас дзыхдырҟьалакгьы цәгьак наиҵагаланы аҳра даԥырыргартә иҟарҵон. Шьала-дала зегь рыла еизааигәаз, уаанӡа иаӡәыкны иҟаз ашьҭахь аԥсилаа, мсымаа, абазгаа, саныгаа ҳәа жәларшьҭрақәаны иҟаҵаны, рхатәы аҳра маҷқәагьы нарыҭаны ихаз-хазны иркыз аимшьҭрақәа зныкымкәаны аурымқәа иҟарҵахьаз аичырчарақәа рҵыхәала рыбжьара тәыс иҟаибаҵаны акырынтә еибаҭихьан. Абасала аҳрақәа еибаҭахымкәа заҟа иаанхоз аҟара аурымқәа ргәы ҭынчын, уимоу абжьааԥны Ҟалӷьҭа ахиаҵыхәеи маҷк еиқәышьшьы ианаанхалак, мшәан абарҭ маӡала рхы ҳцәеидыркылама ҳәа еиҭах ҵәык нарылакшаны ҩаԥхьа ишеиҿамԥшра инеиддыртәалон. Цәгьашақә иҟалалоз ахҭысқәа еснагьы мыцхәы иҵарны зхызгәы иалзхуаз аҟәыӷацәа арҭынчуамызт, арахь реиҳа мчы змаз рҿаԥхьа рылшара маҷын. Абасала аҭыԥантәи ауааԥсыра мбатәеиқәаҵәа шырхыргозгьы, инымҵәаӡоз ауаӷеимшхарақәа акыр ишрылаԥшхьазгьы агәыҭрысреи агәкаҳареи рзымдырӡо, изыниоз зегьы рхы ианычҳауа излааиуаз аилкаара уадаҩын, изҭагылаз аамҭа хьанҭақәа изларылашьцылахьаз ала аԥхьаҟа азыҳәангьы убас ада уаҳа ԥсыхәа шрымамызгьы рдыруан.
– Урымтәылантәи абналара зылзыршаз ахацәа Баӷлан агаҿа ианыӡхыҵ, рыԥсы ҭаны ишыхынҳәыз рҭаацәа рхы ддырбарц, абзиараз ҳәа ааибыҳәаны дасу рыҩныҟақәа рахь амҩа иқәлеит. Дадрыҟәагьы Ҟәараш аӡиас дырны ӡыԥшаҳәала иҿанынаихоз хәылбыҽхахьан, иахьынхоз Наа ақыҭа ишьапы анаалаиргылоз аамҭаз иааилалашьцеит. Сан лгәылҽынӡамкәа ашәхымс саалагылар сылдырру ҳәа игәы дҭахәцуа ахәы ԥшӡа акәацәра данаахала, уаҳа умԥсит, иабаҟаху аарла игәалашәоз иабду иргыламҭа рџьыргәал ҩны, ахааназ араҟа ҩнык ргыланы уаҩ днымхаӡозшәа ахәышҭаараҵәҟьа узымԥшаауа, ухы знаҵукыша хыбрак ыҟамкәа, ихажәаахьаз ашәырҵлақәа рыда уахьынаԥшы-ааԥшуаз иқьаԥҭаха иҭыкка иҭацәын.
– «Жәашқәса анысхыҵуаз тәыс сҟаҵаны амшын схырҵеит. Сан изласалҳәахьаз ала сара сиаанӡа саб уеизгьы дыбжьадырӡхьан, аха дабаҟоу лара?! Лымацара дабацеи дыхҵәаны?!» – иԥсы иманы иҩны дахьааизгьы иан дахьимбаз игәыҿкаагаха изыҟалеит.
Рқьаԥҭа данықәԥш-аақәԥш ашьҭахь, шьҭа ихы ахьирхара изымдыруа дшыҟаз ус дааигәалашәеит лбаа инхоз ргәыла Есҳаҟ иԥа Шьоудыд, убри аамҭаз аҟаԥыҳәа игәгьы иҭеикит уи иҟынӡа днабжьҟьаны иҭаацәа рыхабарк еиликаарц. Убри аламҭалаз аҭаацәа анааилатәоз акәын. Ашацаҳәа иҿынаханы дыҿҟьаса ус ашҭа данааҭалоз аамҭаз алақәа ааисны дыркит, акыргьы днықәдыргьежьааит, иаргьы ибжьы аацәгьахеит, аха цасҳәан ҳәа аҩны уаҩ ддәылҵуамызт. Амаҵуар леишәацәгьақәа дышрыҵаҟьоз, дара иара шишьҭашуаз мацара ус абарҵа дааҵагылт, аха макьаназ аӡәы дындәылҵны дахьиԥымлоз азгьы џьшьахәыс иааҟаиҵеит. Арахь ибоит аҩны аҩнуҵҟа џьоук шыҩноу аҟара, ашьҭахь аӷьеҩ-аӷьеҩҳәагьы инеиқәырццакны ашә днасит.
– Шәанаџьалбеит, аӡә иааира шәҭахымшәа аҽнышьыбжьон ашә шәхырҟаҵа, ишәзыҟалеи! Алақәа рыбжьгьы уаҳа ишәмаҳаӡо! Агәылеи агәылеи аиҭанаиааира шәаҟәымҵыцзар, ашә аашәырты! –  ибжьы днаҵыӷәӷәаны абасгьы наиҳәеит.
Ашә асра данаҟәымҵӡа ашьҭахь хаҵак ишьҭабжьқәа аагеит, ус дук мырҵыкәа аҩны ашә абжаранӡа ианаатуаз аламҭалаз иаадәылԥхаз цәымза лашарак ҭааӡа Дадрыҟәа иааиҿаԥхеит, убри аамҭаз аӡра иаҿыз ажьҵаа афҩгьы хааӡа иаразнак иԥынҵа иааҭасит. Шьоудыд аса кны ашәхымс дахьылагылаз дшизымдырызгьы иаразнак иаагәеиҭеит, аха уи акәмызт уажәы џьшьахәыс имаз, адунеи азна еснагь згәы разыз, иагьчеиџьикауаҩыз ргәыла уажәы
иибахьац иакәымшәа абысҟак иҽахьиԥсахыз изымбатәбараханы дихәаԥшуан.
– Уа, хәылабзиа, Шьоудыд!
– Бзиара убааит! Уҩнал арахь! – ауаҩы ишиԥылатәыз абыржәы игәаҵәа еилнаргазшәа нас ашә ҟьаҟьаӡа иаартны аҩныҟа днаԥхьо аҭак ныҟаиҵеит Шьоудыд.
Убри аамҭаз абысҭа уны амца иахакнаҳан, ашша зылхәаҭоз ажьҵаагьы ӡны ихабақьала ачуан иҭаз абысҭа иахан, аҟәџьал иҭаз аҟәыдгьы ахәараҳәа еихашуа ахәышҭаара иҿҳәагылан. Дадрыҟәа аԥсуа чыс агьама ихашҭижьҭеи кыршааҵуазгьы ажьҵааи аҟәыди рыфҩы еилаланы данааимнада, абыржәы аҵаара цаҳәцаҳәо иҿаҵа аблызшәа игәы ҟаланы убри аамҭаз иҿыҵаӡгьы ахәхәаҳәа иаанагеит.
– Усзымдырт, дад, уазусҭада? – иикыз аса нкыдыргыланы дҵааит Шьоудыд.
– Ҳаи, Шьоудыдхеит, сышԥоухашҭи! Цқьа арахь уаасыхәаԥши, Дадрыҟәа соуми! Сыузымдырыртә абысҟак сҽысыԥсахма, сара рыцҳа! – иҳәеит Дадрыҟәа, дааԥышәарччашәа ҟаҵаны.
– Дадрыҟәа уҳәама? –  ихьӡ ааиҭеиҳәеит Шьоудыд. – Сара дыздыруан усҟан жәабаҟа шықәса зхыҵуаз, Дадрыҟәа зыхьӡыз гәыла ҷкәынак, аха уи дыбжьаӡижьҭеи акрааҵуеит. Уи уареи шәеихьӡылацәазар акәхап, дад.
– Иухьзеи Шьоудыд, угәылацәа ухашҭыртә! – убри аамҭаз гәырҩаччаԥшьла дԥышәарччо илаԥш наихигеит дшизымдрыз аҟара шьҭа агәра гаҵәҟьаны. – Убри идырӡыз агәылаҳәа узҿу соуп уаԥхьа игылоу! Шьоудыд, уххьзгеит, ишубо, ҳныхақәеи ҳжьырақәеи рымч иабзоураны аҩныҟа схынҳәыртә рылԥха сырҭеит. Аиашаз зегьы шәыгәхьааганы акырӡа сгәыкуа сыҟан, аха абар ҳазшаз имчала сџьынџьдгьыл алабарҭа ахьсиҭаз!. Ҵабыргны ахынҳәра сақәгәыӷуамызт, аха Анцәа ду имчала схынҳәырцаз ҳашьхақәа рылԥха схылаԥшуазаарын.
– О, зхьышьыргәыҵа сакәахшо, макьанагьы иҟазаап асамарҭал! – иҳәан, Шьоудыд убри аамҭаз иҵагьы дааскьаны днаиҿаԥшит. – Уанаџьалбеит, уӡхьеит, уԥсхьеит ҳәа ҳшыҟаз уԥсы ҭаны ухынҳәыма, дад! Иа, Анцәа ду сикәахшоуп уеибганы уахьҳаирбаз! Ҳат, абаақәа, агәыӷрагьы ауаҩы данахьчо ыҟазаап!.. Анцәа иџьшьоуп, дад, Анцәа ду иџьшьоуп уахьыхынҳәыз! Ҳаи, дадхеит, даараӡа сеигәырӷьеит уеибга-узҩыда иузҳаны уахьызбаз!.. Ех, сабиц, егьырҭ ибжьаӡны иҟақәоугьы уара уеиԥш ихынҳәыртә аразҟы раҭәаишьааит ҳазшаз!
Уажәшьҭа убас аҭахызшәа, ашьҭахь Дадрыҟәа иҽынаигәыджьланы хаҵаҵасла дааигәыҵакшәа иҟәаҟәа днаснасит.
– Сыԥсы уфааит, нан! Уандырӡуаз аламҭалаз зынӡа ухәыҷымзи, аха уҳамбеижьҭеи иузҳаны акырӡа уҽуԥсахит. Уазусҭаз ухала иумҳәазҭгьы удыршьа ҳамамызт, нан! – лҳәан, аԥшәмаԥҳәыс Џьарымхангьы убри аамҭаз лнапқәа ыргьежьуа дааидгылан игәышԥы аагәыдылкылт.
Дадрыҟәа дандырӡуаз аламҭалаз Шьоудыд иԥеиҳаб Бадраҟ усҟан дыԥшқаны дгаран, Кәыҷкан дымицызт аҟнытә аҩыџьагьы дахьырзымдыруаз азы рнапы имхра азырханы иаагылт.
– Зыԥсынҵры духаша Дадрыҟәа, дад! Нас алақәа уҽырҿоуҵозма, убжьы нарганы уазусҭаз умҳәоз, иабадихәац! – иҳәеит Шьоудыд, ианеибартәақәа ашьҭахь. – Иахьа убри аҩыза аамҭоуп, дад, уашҭа иҭалаз дазусҭоу иҳәаанӡа ашә изаартра шәарҭоуп, еиҳараӡак уахынла.
– Сазусҭоу сымҳәазар, сыҟамижьҭеи асасдкылара аҵас макьанагьы еиқәханы иҟоу иҟаму еилыскаарц сҭахын, аха избоит ҳаԥсуара аӡшьа шамам, – иҳәан, Дадрыҟәа дыччо лафла даацәажәеит.
– Уажәа ҳазшаз иҟынӡа инаӡааит, дад! Аха, иазууеи ахибарҵәаҩцәа ахьырацәаҩхаз азы зылԥха ҳаура шьҭа уи ҳанаимыжьыргьы ҟалап… Дад, уара, ара уҟамижьҭеи акрааҵуеит, иуздыруам уижьҭеи ҳара иҳахҭысхьоу, ҳадгьыл иқәӡааша аурымқәа ирыхҟьаны заҟа ҳцәа иҭаҳагӡахьоу! Урҭ реиҳа еицәоуп џьоукы-џьоукы ҳара ҳтәқәакгьы! –  аҵыхәтәан бжьыгәырҩала даацәажәеит Шьоудыд.
– Шьоудыдхеит, уи усҟак изџьашьатәузеи! Убасеиԥш иуцәымӷқәоу рами саргьы сызҭиз!
– Ех, анаџьалбеит, мышкы зны ҳажәлар рыцҳаибашьо изыҟалару?! – убри аамҭаз игәгьы дынҭақәыԥсычҳаит Шьоудыд.
– Шьоудыд, ухаҵкы! Шьҭа исцәымӡакәа ишаасоуҳәара сан дыхҵәаны дахьцаз? Сбара уамеигәырӷьазшәа улахьгьы еиқәушәа
збоит, ҳцәажәонаҵгьы сан луахҭак иара усгьы иуҿаумыршәыц, уҽынахыгашәа иҟауҵо ала гәҩарас искит акы шысцәуҵәахуа аҟара! Суҳәоит, шьҭа лыӡбахә аацәырганы исоуҳәарц? –  аԥшәма акы изалымҳәаауа азҵаара днаҿаикын шьҭа иааимҳәарада ԥсыхәа имамкәа дааҭаиргылт.
Убри аамҭаз Шьоудыд ихы ԥшьаала иналырҟәны илаԥш ахәышҭаарахьы инаирхеит. Уи итәашьеи иԥшышьақәеи злаҟаиҵаз ала Дадрыҟәа иаразнак ицәа иалашәеит, ҵабыргны игәы изырхьша иҳәараны дшыҟаз аҟара, аҵыхәтәан Џьарымхан лахьгьы дынхьаԥшит, аха уигьы деиқәараеиҵараха дыҟазшәа аниба, имыхьыц уаҳа ихьраны иҟаз, иҽаарӷәӷәаны ибжьы еиҭанаиргеит.
– Шьоудыд, уххьзгеит, сара сеиԥш ари аҩыза егьаҩгьы ақәшәахьеит! Сзызҵааз аҭакҟаҵара уцәыуадаҩхазар саб еиԥш, сангьы иллахьынҵахаз шьҭа еилкаауп. Убри аҟнытә акы еиԥшымкәа суҳәоит лыӡшьа шыҟалаз акры удыруазар исцәымӡакәа исоуҳәарц?
– Ишԥауасымҳәои, дад, аха ишысҳәаша ауп исзымдыруа! – иҳәан, Шьоудыд убри аамҭаз даақәыԥсычҳаны нас иажәа инациҵеит Дадрыҟәа иан иллахьынҵахаз иахьа уажәраанӡагьы иахьзымдыруаз азы еиҳәашаз иҿамшәо. – Аиаша узымдыруа гәаныла ацәажәара схы исзаҭәашьом, дад! Сара сеиԥш егьырҭ агәылацәагьы аӡәгьы аиаша издыруам уан дахьагаз! Шәыгәнаҳа ззымгаша, амшьҭацәгьа Дашныхә иԥа Арзамаҭ ихымҟьац арбану? Ӷашақә мчыла укны уаныргоз ауха уаб инхара Дашьныхә иццышәитәит! Убасҟан уан хлаҳәадагьы далаблит ҳәа акәын зегьы ишаадыруаз, аха ԥыҭрак ашьҭахь анаара дырбалозшәа зҳәақәоз ҟалеит, даҽа џьоукых деилаԥсазшәагьы лзырҳәеит. Аҵыхәтәан лыӡбахә зынӡа ибжьаӡит, иҟалап иҳаларгалаз имцжәабжьны игәарарҵазаргьы, дад!
– Ех, иараби, сыԥсы сыманы санаахгьы сзеигәырӷьаша сымамкәа ҩаԥхьа агәырҩа снаҿаҳаит! Асҵәҟьа аразҟыдара збахьада!
– Дад, Дадрыҟәа уара уаҟара зхызгахьоу ауаҩы мыцхәы алабжьара иҭахӡам, – иҳәан, Шьоудыд ԥыҭрак ашьҭах ихы дааҩахашәа иажәа инациҵеит, – избанзар иумбаша баны ухынҳәит. Уахьааизгьы угәы ҭызшьааша ада узеигәырӷьаша умбеит, иумаҳаит аха, аҳаҳаи, ухы тәымс бзанҵык иумԥхьаӡан. Иахьа ҳлахьынҵа зшо аурымқәа ракәушәа аабоит, аха егьа ус акәзаргьы усҵәҟьа иҟам. Адунеи ду зшаз ихьышьаргәыҵа сакәыхшоуп, иара идагьы адунеи ԥшәыма дамаӡам, мышкы зны зегьы рҭыԥқәа рҿы иргылоит.
Дадрыҟәа иахьеи уахеи дзеиԥхыӡуаз абналара илиршагәышьеит, аха аҩны дахьааизгьы ималазаҵә деиҭымха даанхеит, ишԥаиԥсыхәо шьҭа, ҭынхаҵас ихы здикыларыда, дрыцҳашьаны ицхраарыда? Абас игәы дҭахәыцуа дыштәаз ус дук мырҵыкәа абысҭа аакныхны уаххьа ҳәа Шьоудыди иареи неидтәалт. Аишьцәа руаӡәык аҳаԥшьа иҭганы иааигаз аҩы еиқәаҵәа ԥхеиԥхеи ԥаҭхьла акык-ҩбак ааимырдеит, нас Дадрыҟәа иԥсы иманы дахьыхынҳәыз азы хазы иныҳәаҿа никылт аԥшәма, аха убри нахыс аҩыжәра хҭамкыкәа ацәажәара акәын еиҳа рҽыздырцалоз. Итәыла дахыганы дыҟеижьҭеи рҳаблаҿ ӡәырҩы рыдунеи шырԥсаххьаз, иара еиԥш идырӡхьаз аҭыԥҳацәеи арԥарацәеи шмаҷҩымыз уҳәа, акыр рыцҳарақәа шыҟалахьазгьы еилиркааит.
– … Иҳахҭысхьои иаҳхаагахьои аиҭаҳәара акырӡа аҭахуп, дад! –  иажәа анагӡара даҿын Шьоудыд. – Аӡәи-аӡәи ҳаԥхеибасҭатәра иахҟьаны ҳанцәыхәқәагьы рышьҭахь ҳаиадырхеит. Аурымқәа ракәзар уи рхы иархәаны ҳаимҵәара иаҿуп, имҵаа-имԥшаа ҳауаажәлар кагәаны ирҭилап, иршьлап, уи аҵыхәала инызкылашагь макьана уаҩ дцәырымҵыц.
– Нас, ахацәа ҳәа иҟоу ԥшны ианбанӡатәо?! – аҵыхәтәан даагәамҵны ауп ишиҳәаз Дадрыҟәа.
– Урҭ ахьӡ азы иҟоуп умҳәозар мчы ҳәа акгьы рымам! –  лахьеиқәҵарыла уи аҭакҟаҵара дналагеит Шьоудыд. – Агәаҵәа зыӷроу аӡәы ижәлар ихьчарц иҽаазикыргьы аҟаԥыҳәа дынкагәаны амшын дынхырҵоит, мамзаргьы иӡбахә амҳәаӡо дыбжьадырӡуеит. Иадраӡом акәымзар Едраҭ иԥа Бадрыҟәа узықәгәыӷша иоуп, аха рыцҳарас иҟоу иҳәатәы харҵар рҭахым, еихшоу ҳажәларшьҭрақәа зегьы ҳаӡәыкны ҳҽеидаҳкылап ҳәа зны иахьааиҿыҵҟьаз аҵыхәала, убасҟан длақәхәаша дцарцгьы аԥсык ааигхеит. Ҵабыргны дагьақәдырӡҵәҟьон, аха абри шәанилакьыс еибашьрахоит ҳәа аԥсилаа рганахьала идгылаҩцәа анырацәаҩха ашьҭахь аурымқәа ҽырдагәа ҟаҵаны рҽааныркылт. Аурымқәа ирыдҳәалақәазгьы акгьы рмаҳаӡазшәа алаҿырымҭит, избанзар ирымдыруази аԥси
лааи мсымааи рлеишәа зеиԥшраз, иакәымк ахь икылибагар ҳәа иацәшәазар акәхап.
Шьоудыд абас иҳәонаҵы Дадрыҟәа иаалырҟьаны изцәырҵыз агәыҵха рацәа деиқәышьшьы дакын, убри аамҭаз игәаҵан ицәырҟьацәырасуа акыр зҵаарагьы нҭагьежьит абасеиԥш: «Арыцҳара иҭагылоу ажәлар цхыраарас ирыҭатәуи? Рҽеикәаԥса изтәоузеи ахацәа?.. Мап, ас ҟалашьа амам! Аханбаашқәа зҽыҩнакны итәоу аҳшьҭрауаагьы ажәлар ршәиԥхьыӡ рызгараны иҟам ирзырухьоу арыцҳарақәа рзы! Анаџьалбеит, абарҭ ауаа рыжәлар рыхә ыҵхны гьамала ирфалартә еиԥш, абриаҟара агәаԥхара рызҭазеи!.. Мап, мап, џьара акы ӡбатәуп! Ажәлар рымч абахә арбгоит рҳәоит, хымԥада ажәлар азыҟаҵаны иргылатәуп! Насгьы уи убысҟак ахыԥша шьҭыҵроуп, аурымқәа рцәа иҭанаӡыӡартә аҟынӡа! Убас анакәымха аринахысгьы ҳшырҭилац ҳарҭилоит, аԥхьаҟагьы еи-ӷьхашьак ахаан иҟаларангьы иҟам!.. »
Убри аамҭаз ацәажәара иаҿыз аԥшәма хаҵа ииҳәоз имаҳаӡо дынкахәыцуа дыштәаз, ус даалҟьаны ибжьы наиргеит Дадрыҟәа.
– Акы азыҳәан суҳәарц сҭахуп Шьоудыд! Амала иумазар мап сцәыумкын, уи азын саргьы мышкы зны џьара сухәап!
– Иарбан, дад?
– Алаӡара змоу ҽыжәла бзиак умазар сахумбаан!
– Абзиара ианиаша, иууазеи аҳаиуан уахызбаартә! Х-ҽык сымоуп, уаҵәы унарылаԥшны иугәаԥхаз рылх!
– Даараӡа иҭабуп! Мышкы зны ацынхәра сзырхынҳәыргьы убап!
– Уи хьаас иҟаумҵан, дад! Ацынхәра саргәаҟуа сыҟам, хырҳагас иуоуааит! Абри уанаҳәах, шьҭа саргьы исҭахуп сыхьӡала ҳамҭас иумазарц!
– Даараӡа сурманшәалеит, уххьзгеит!.. Иҭабуп!
Ауха еидтәаланы ишеицәажәоз аҵх акыр инарцеит. Дадрыҟәа дахьцаша уеизгьы имамызт аҟнытә, зыҟны дымҩахыҵыз рҟны ауха дыԥхьар акәхеит. Амбатәӡа зыхганы атәымтәылантәи ихынҳәыз ргәыла иаашар дышцоз рымдыруази, адырҩаҽны ишынҭаацәаз заанаҵ игылахьан. Акриҿамҵакәа дрышьҭуазма, Шьоудыди иареи неидтәаланы какалк анеицырк ашьҭахь, нас ҳамҭас ирҭаз аҽыхәа иҵаԥаџьԥаџьуа ашҭа дынҭыҵит. Хыдкыларҭак имамызт аҟнытә уажәы азыҳәан ҳәа иӡбеит, Урымтәыла имҵадырсыз аԥраӷбахь дхынҳәырц, насгьы иҭахын еицыӡхыҵқәаз адырра рыҭаны аԥхьаҟа иҟарҵашаз аусқәа ирылацәажәарц. Издыруада авагылаҩцәа иоуны дзыҟалар, нас аҭыԥантәи ауааԥсыра рыҭиреи раахәареи аҿагылара иҽазикырц.
Аҳаҭгәын аӡәы дшахылаԥшуаз убаратәы нап адкыла ицқьашәқьаӡа иҟан. Нахьхьи амра аҭашәара иахьаҿыз ажәҩан акалҭ убри аамҭаз иҟаԥшьыхәхәаҵәараӡа иҟалахьан, аха Баҭыршаҳ игәырҩеи иареи еизынханы, иаб иҳаҭгәын ахаҿы дахьтәаз макьана изгәаҭомызт алашьцара ишалагахьаз. Иргәылаз Батиса излеиҳәаз ала, Аҭлаԥс иԥазаҵә Баҭыршаҳ ибжьаӡра изхымгакуа х-шықәса раԥхьа иԥсҭазаара далҵит ҳәа еиҳәеит. Ашьҭахь Баҭыршаҳ иани иаҳәшьа Маҳмидеи рхала ианааизынха, лыԥҳа абла цәгьа дацәылхьчаразы даашьҭыхны, лашьа дахьынхоз Нааҟа дцазаап, лыҷкәын заҵә Баҭыршаҳ иӡра лзымхоушәа лыԥҳа Маҳмидагьы машәырк лыхьыр ҳәа длыцәшәаны акәзаап дызцазгьы. Усоуп Батиса иширҵабыргыз.
Цқьа ианааилалашьца ашҭа иҭахәмаруа иааҭалаз амза ашәахәақәа, ақәацә аԥхьа игылаз ахьацаҵла ашәшьыра абарҵа иааҵанартәеит. Згәы ҩархаз амза бжаранӡа иҭыфааӡа ишыҟазгьы иахылҵуаз алашара, ашьха еибаркырақәа рцәаара еиқәараӡа алашьцара иалубаартә бзиа иубарҭан. Убри аамҭаз хҩык ахацәа рыбжьқәа хьаагәырҩала иҭәны ирхыргахьази аринахысгьы раԥхьаҟа ирԥеиԥшхараны иҟази ианыӡбо, абарҵа хәыҷы иҵатәаны рыгәҭыхақәа аибыҳәара иахьаҿыз, аеҵәа ӷарԥшарқәа зҵаԥсаз ажәҩан цәышҳаби иаҵаӡсо илеиуаз амза ашәахәақәа ахьрықәыҷҷоз, рхаҿсахьақәа ицәыш-хҩежьааӡа иҟанаҵон.
– Ҳат, иабаихәац, умцар ууам Баҭыршаҳ!.. Усоума? –  иҳәан, Батиса дҵааит еиқәышьшьы иштәаз иаалырҟьаны аҭынчра ааилеиган.
– Ҳажәлар зҭиуа ахьмырхәыкәа сшаанымгыло ҳәа, ҟәадас исықәысҵаз еилазгар сҭахым! Мшәан, Батиса ухаҭа иухыугахьоу ухашҭма! Иааҳзыруа зегьы чҳауа ҳҿынаҳхар, абыржәтәи аҭагылазаара аԥхьаҟагьы ишаҳԥеиԥшу мацара ҳаанхоит! – иажәа аазырханы абыркьыл иҽынахырҳәҳәаны убри аамҭаз ажәҩан
днаҵаԥшит Баҭыршаҳ.
– Дадраа, шәгәы иҭашәкыз шәарҭа усуп, мышкы зны убри еибашьрак ахылҿиааргьы ҟалоит! Еиҭах ибзиаӡаны шәазхәыц! Аццакра ҟашәымҵан! – иҳәан, Батиса ихьуаз ишьапы ашьҭахь инапгьы ицырхырааны иаԥхьаҟа иааиаиганы иааиҵихит.
– Ҳазшаз ҳалахь ианиҵаз узахыԥом Батиса! Ҳаргьы ҳалахь иану ҳазцагәышьап, амала иаҳмеижьакуа ҳгәахәтәы ҳахьнагӡар! Насгьы, акы аҽазымкра еиҳагьы еицәоуп! Аҟаҵатә аныҟоу аамҭаз ахыԥхьакра аналаҳх, усҟан убас мацарала аԥсҭазаара бзиа узлазцари? Ҽырҵысрак аныҟаҳамҵа абыржәы ҳшыҟоу мацара ҳаанхоит! – ихигахьаз атәра иқәра иадумкылаша ахажәаара заанаҵ ишинаҭахьаз иныԥшуа акәын дышцәажәоз Баҭыршаҳ.
– Ех, сабиц! – игәаҵанӡа даақәԥсычҳаит Батиса. – Иамына, шәара макьана шәыҷкәынцәоуп, абжьас еиԥш шәымч агарҭа шәымам, аха ижәдыруазароуп мчыла мацара зегь рыӡбра шыуадаҩу, избанзар анхацәа рымч зынӡа ишмаҷу аԥхьа идырны ишәымазароуп!
– Ҳабацәа аурымқәа ианырҿагылазгьы рымч маҷын Батиса! –  иҳәеит Дарыҟәагьы, убри аамҭаз Баҭыршаҳ ииҳәаз агәаанагара дадгылаҩны. – Уижьҭеи заҟа шықәса цахьоузеи, аха зегьы акоуп агәаҟра уажәыгь ҳзацәымцац, иахьагьы уи аамҭоуп ҳазҭагылоу! Ас рылаҿаҳамҭӡо ҳалагар, усҟан ҳнапала зынӡа ҳхы иқәҳартәаргьы ҟалоит!
– Сақәшаҳаҭуп, дад! – убри аамҭаз ажәырԥ-жәырԥҳәа аҽқәа ҳәуа ашҭа иахьҭаз илаԥш нарыдырхаланы нас иажәа анагӡара дналагеит Батиса. – Иашоуп, ҳабацәа еснагь атәымуаа ирҿагыланы иқәԥон, аха еснагь дара аиааины иқәырцоз џьышәшьоума, ҳадгьыл зыԥсы аҿҳәараз урҭ атәымуаа ара иааны дара-дара ҳадгьыл еимакны иқәибацон акәымзар. Уаанӡа иҟаз дыԥхарсны еиҳа амчра змаз дааны днатәон, нас ҳабацәа урҭ рхы рырымҭаразы ҩаԥхьа бџьарла ахыхьчара еиҭаналагахуан, иааҟәымҵӡакәангьы убас мацара иааиуан, иахьагьы ус ауп ишыҟоу… Ааи, иахьагьы убри аамҭоуп ҳазҭагыло, аха шьҭа ихәыцны ианныҟәатәу аамҭоуп, дадраа!
– Еснагь дыҟазароуп ажәлар ргәы зырцыхцыхша, избанзар ажәлар агәкаҳара рҽанарҭа усҟан ԥеиԥш мыждоуп ирзыԥшу! Аԥхьаҟа гәыӷрак рызҭаша ӡәыр дцәырҵуазар, усҟан рымч еизнырҳауеит, хықәкык ахь еицнанагоит! Агәыӷра змам ажәлар ԥсуеит рҳәоит, убри азын еснагь игәыӷлароуп аԥеиԥш бзиа азцаразы!Убри анаҩсангьы гәыӷрада ауаҩы дзеиқәхом, убри агәыӷра иҳамаз ауп ҳаргьы Урымтәылантәи ҳаиқәырханы ҳаазгаз! – иҳәан, Дарыҟәа дҩагыланы абарҵа дныҵаҵын нас ишьҭахьҟа даахьаҳәны ибжьы наиргеит. – Аамҭа кыр илеихьеит, шьҭа ҳдәықәларгьы цәгьам Баҭыршаҳ!
Еидтәаланы еицәажәонаҵы амза ақәацә ашьҭахьҟа аиасра иахьӡахьан, ашҭа агәҭаҵәҟьа иқәгылаз ахьацаҵла агагагьы еиҵыҵуа мацара аанда аҟынӡа инаӡаны инкыдыззалахьан. Ус дук мырҵыкәа агәыла рбаӷьқәагьы аԥхьатәи рҿыҭбжьқәагьы ааҩит, убри аламҭалаз арԥарацәагьы царцы иҩагылеит, аха убри аамҭазҵәҟьа Батиса иқәацә дныҩналан, нас рацәак иҽнамырхакәа уахьынтәи даадәылҵит аса дук инапы ианҵаны.
– Баҭыршаҳ, дад, ари иску аса ԥсаҭа шкәакәа уаб Аҭлаԥс инарцәы мҩа данықәлоз, сыҷкәын дхынҳәны дҟалозар имырӡкәа исызиҭ ҳәа ҵәахтәыс исиҭеит! Иуасиаҭ еилагашьа сымазма, уижьҭеи ажьакца иамкразы лассылассы ирыцқьаны иԥхьаскуан. Убасала уаб иҳәахьагьы насыгӡеит, шьҭа сгәы ҭынчуп, исымх, хьӡы алаугааит! – иҳәан, Батиса иикыз аса Баҭыршаҳ иахь инаирххеит.
– Ҳаи, сышԥаургәырӷьеи, ҳазшаз уиныҳәааит Батиса! Даараӡа иҭабуп Сагәым иҟаҵамҭа мырӡкәа иахьысзуҵәахыз! Ари ԥсҭынхоуп, сара сзы абри еиҳау даҽа ҳамҭак ҟаларангьы иҟам! Ԥхыӡ избаргьы ихасҵомызт, мышкы зны еиҭах снапаҿы иҟалап ҳәа!.. Иҭабуп, Батиса даараӡа иҭабуп! – иҳәан, Баҭыршаҳ нас цқьа дахәаԥшырц абарҵа дныҵаҵны ашҭа данаақәгыла амза зныҷҷалаз аҿы цырцыруа инаиҿаҷҷеит.
Батисеи исасцәеи иареи анеиԥырҵуаз аламҭалаз рнапқәа ааимырхит, ашьҭахь Баҭыршаҳи иареи хазы рҽынеигәыджьлангьы иааигәыдибаҳәҳәалт аҵыхәтәан.
– Батиса сани саҳәшьеи сшыхынҳәыз макьана ирыздыруам, урҭгьы схы надсырбар сҭахуп! Арахь лассы сзымааргьы, зегьы акоуп уеизгьы еиҭах снаудҵаалоит! Аԥхьаҟа сгәы иҭақәоу рацәоуп, издыруада акраамҭа сынхаргьы ҟалоит… Уҵх аабзиахааит!
– Аҵх алԥха шәыцзааит! Шәымҩа хирхааит, дадраа! –  иҽыжәланы зҿыназхаз арԥарацәа абас нарышьҭаиҳәеит Батиса.
Баҭыршаҳ иҵагьы изҳаны, дхаҵа ӷәӷәаханы, дыбжьамӡыкәа деибганы ианшьа данизнеи аухаҵәҟьа ааигәасигәа инхақәоз агәылацәа ааизиган, улабарҭа ҳзырбаз ихьӡала ҳәа деигәырӷьагны цәаӷәацәк иаҟараз цәдук лкажьны изишьит. Сыҷкәын иԥсы ҭаны Анцәа дысирбозар ҳәа иан хазы илықәылҵахьаз аҿаҭахьагьы, уи ауха иааҟалымҵар лымуит ларгьы. Хаха-хымш инеиԥынкыланы ианшьа иҩны ныҳәак иаԥылозшәа крыфаран-крыжәран иҟаз, ибара иахьымӡацызгьы быҷкәын деибгадызҩыда дахьыхынҳәыз ҳазшаз иџьшьоуп ҳәа, мчыбжьык аахижьҭеи иааны лыдныҳәалара иаҿын.
Баҭыршаҳ иҭаацәеи ианшьцәа рҵакыреи игәазхара ибаны ҩымшҟа ааҵхьаны еиԥш, иани иаҳәшьеи шихьынҳалаз имукәа амҩа дықәлеит, абрыгь-абрыгь аҽны узбар сҭахуп ҳәа Дадрыҟәа изааицҳаз реиқәшәара дагымхаразы. Ианшьа имихыз аҽыхәала аԥраӷбаҿ данаакылс, иаԥхьа Дадрыҟәа даахьан, насгьы уи аҽны шьҭа џьаргьы изцомызт аҟнытә ауха аԥраӷбаҿ иԥхьеит. Адырҩаҽны шьыжьнаҵы, Дадрыҟәа дцарцы ахьиҭахыз ахь ҩызара изуа амҩа еицықәлеит, бнала мацара кыр инаскьахьаны еиԥш, ус ус ҳаблак акалҭ иаалагылт. Уи аҳабла иалсны имцакәа ҩадахьҟала иахыкәшаны ԥсҭа ԥшӡак иҭаԥшуа рҿыларханы ишнеиуаз, ус илакьылакьуа инеиуаз аӡиас иазааигәахоны еиԥш, хаҳәгәарала икәыршаз абаашкгьы шьҭа уантәи ибзианы иаарбарҭахеит. Убри аганахь мацара рҿынаханы, ицқьашәқьаӡа иҟаз аккара иҵаланы ишцоз ус дәҳәыԥшк аҟны иааихҭыгәлеит, аԥсаса ирыцыз арԥыск.
– Уа, Аиҭар дызхылаԥшу, рахә узыԥшуп! – убри аамҭаз инапы дааҩаханы ахьча иахь ԥсышәак неиеиҳәеит Дадрыҟәа. – Змоурыхә мыӡша, сашьа, ишааҳауҳәара ари аӡхықәан иҟоу абааш зтәу дазусҭоу?
– Уи, Дашьныхә итәоуп, уххьзгеит! Уи иԥсаса роуп сызцугьы! – илабҷашь иҵаргәа даагылан аҭак ныҟаиҵеит ахьча.
– Уажәыгь дыҟоума иара?
– Дыҟамкуа дабаушьҭуеи!
– Ишәыԥсҭазаашьои араҟа инхо ауаа? Дышԥашәызныҟәои Дашьныхә? Иԥа Арзамаҭгьы иара диеиԥшхама?
– Иргәамԥхаз дықәыргоит, иргәаԥхаз дындырхоит…
– Ҵаара ԥхашьарам, шьҭа ухьӡ здырырц сҭахын?
– Ҟазахә.
– Ҟазахә уцхыраара даараӡа иаҳҭахны ҳаҟоуп! –  убасҟан дагьынҽыжәԥеит Дадрыҟәа.
Убри аамҭаз ахьча иаразнак гәҩарас иааҟаиҵеит, абарҭ Арзамаҭ игәаӷ змоу џьоук ракәымкәа иҟам ҳәагьы, иҵабыргхаҭаны игәаанагара дагьамжьеит, ихҭыгәлаз рцәажәашьақәа аҵыхәтәан изеиԥшраз аниба.
– … Аурымқәа зегьы иара идгылоит, шәымч ақәхару изқәышәкыз анагӡара? – ирыгәҭакыз изымбатәбараханы дҵааит ахьча. – Мшәан, ариаҟара ахҿиаа алымхыкәа уизкылатәаны душьыргьы ҟамлои! Избан, асҵәҟьа аргама шәхы ашәарҭара изҭашәыргыло?
– Ауаҩы изкылатәаны ишьра хаҵарам, сыхәҭаахьала ус сыхгьы исзаҭәашьом! Сара исҭахуп снаиҿагыланы ихаҵашьа ԥысшәарц! Насгьы ҳара ҳзышьҭоу уи имацара иакәым, зыжәлар аԥырхага рызҭақәо дарбанзаалакгьы иахьырхәра ауп ҳҽаззаҳкырц иаҳҭаху.
– Уи саргьы сақәшаҳаҭуп!
– О, аферым, уара! Абри уаргьы уақәшаҳаҭзар, нас абасала ҳаицәажәап уажәы…
Дадрыҟәеи Баҭыршаҳи рныҟәарақәа рышьҭахь мызкы аҟара ааҵхьаны еиԥш, Кәырыжәаа рқьаԥҭа ҳәа иахьашьҭаз, аха иахьа ибнарахахьаз аккараҿ аб Дашьныхәи уи иԥа Арзамаҭи ргәаӷ змақәаз ҽнак зны рҽеидкыланы аҟәашнкылара ҟарҵеит. Убарҭ амшқәа рыламҭалаз ашамҭазшәа иааунырыртә ихьшәашәарахон, аха уахынла адәаҿы макьанагьы уԥхьаратәы иҟан. Агәгәаҳәа еиқәыз амцақәа ирыҽҳәатәаны акрыфара ишаҿыз иаалырҟьаны
изцәыригах дыр, убри аамҭаз алашә Баҭаҟәа аҿамҟәареи ацәажәареи неилагӡаны ус иҳәеит:
– Ажәлар аныхьчам аҳрагьы мчы аиоуам! Абри здырырц зыхәҭоу аҳ иоуп саргьы схы зқәысҵо, аха усеиԥш ҽырҵысрак аӡәы изыҟамҵац, ажәлар рыхьчара урҭ рахьынтә аӡәы иҽазикхьеит ҳәагьы макьаназ исмаҳац!
– Аӡ маҷқәа еиламҭәар, аӡ дуқәа зыҽырбом рҳәоит! Ажәлар шеицгыларыз ауаҩ ҟәыӷа дроуандаз! Убри иоуп макьана ицәырымҵыц! –  амца нырцәынтәи убри аамҭаз аӡәы ибжьы наиргеит, аха нас иажәа дахлафуа аҵыхәтәан усшәагьы нациҵеит. – Уаҵәы инаркны аибашьра ҳналагылар ҟалоит, убри аҟнытә имлаго дыҟамкәа зегьы шәымч ҭызза шәыҟазароуп, згәамч кәадоу ауаҩы дызхәарҭоузеи!
– Аиаша ҳауҳәеит, ҳамч ҭазароуп!
– Ааи, аха шәҳаипеиуа шәзеибашьру?
– Ҳҭахараны ҳаҟазар ҳазхара ыфаны ҳшыҟоу ма ҳаԥсгәышьап!
– Амарџьа, шәымгәа иагымхааит!
Рхы иахлафны абас еибызҳәаз иарччақәаз рацәаҩхеит, иархәыцқәазгьы ҟалеит. Ашьҭахь еиҳа зҳәо ҳәа аӡәиаӡәи ажәала иааихҭеибакит, нас урҭ рахьынтә аӡәы иажәақәа рхәыцгаха усшәа нациҵеит.
– Шьҭарнахыс хыбрас иҳамоу жәҩануп, ҩныс иҳамоу бноуп, цәарҭас иҳамоу дгьылуп. Абарҭқәа рышьцылараз агәамч ду аҭахуп, агәамч ҳамазарц ҽеишәа ҳчалароуп!
Дырҩегьых аҟырҟырҳәа иааибарччеит. Даҽа ԥыҭҩык убри аамҭаз еиҭах бзла еибакит, акыргьы иҵәылеибахит, ргәалаҟазаара уи акыргьы ишьҭнахит.
– Дадрыҟәа, дад, убжьы зумыргои? Издыруада макьанагьы Урымтәыла уҟоушәа ухы убозар? Уаҳаидеи ыҟамкәа иузыҟалеи ажәақәак ааузҳамҳәартә аҟынӡа? – иҳәан, Баҭаҟәа убри аамҭаз азҵаарақәа наиқәиԥсеит уи итәашьақәа шыҟаз ангәеиҭа. – Ҳазегьы ҳалымкаа асҟак узырхәыцуеи?
Баҭаҟәа абас анааиҳәа ашьҭахь зегьы рҽаанкыланы Дадрыҟәа дахьтәаз ахь рылаԥшқәа надырхеит, аха рацәак длахҿыхымшәа анырба, иаууеи абри дахьхәызар ҟалап ҳәагьы, убри аамҭаз абас згәахәқәазгьы ҟалеит.
– Амца ахьыҟам алҩаҵә зҩеиуам рҳәоит! – аҭакҟаҵара дахымццакӡо дыштәаз ус акры анҵы ашьҭахь ихы ҩышьҭыхны ацәажәара дналагеит Дадрыҟәа. – Ԥыҭҩык ргәы иаанагар сҭахым, амҽеи Арзамаҭ иахьырхәра мацара хықәкыс исымоушәа, насгьы уи ихы ирдырразы асҟаҩык шәаҭахӡам, сымалазаҵәгьы сазхоит. Шәара саҵкысгьы еиӷьны ижәдыруеит уи еиԥш иҟақәоу ауаа ԥаршеиқәа рҵыхәала ажәлар зҭагылоу, насгьы ашьоура сҽазкны сыҟоушәа шәысзымхәыцын, избанзар ашьоура мацарала ахааназ аиааира гашьа шҳамамгьы аадыруазароуп.
– Иашоуп!.. Ҵабыргуп!.. Амшынгьы ӡыцәыкәбарда изеилагылом, ҳаргьы ҳҽанеидҳамкыла абыржәы ҳшыҟоу мацара ҳаанхоит! – убри аамҭаз ԥыҭҩык уи инақәшаҳаҭханы рыбжьқәа абас инадыргеит.
– Сара сгәанала ахақәиҭраз ахаҵара аамҭа ааины иааҳадгылт! –  дук мырҵыкәа зегьы еиқәышьшьы ианааиқәтәа еиҭах иажәа инациҵеит Дадрыҟәа. – Ҳаԥшьадгьыл аҳақ зыхьчо ауаҩы Анцәагьы дихылаԥшуеит! Аиххәыцра аныҟамла иԥхьан исҳәан еиԥш, еснагь шьоурахоит, еснагь нибарҵәарахоит иҟало! Ас мацарала хеиқәырхашьа зыҟалом!
Аҭынчра наӡаз макьанагьы згәыӷрақәа лашәыз, аха ргәы архыҭхыҭуа иҟазҵаз Дадрыҟәа иажәақәа убри аамҭаз зегь ааканархәыцит, насгьы атәымуаа ишырҿагылатәыз дара рзы иҿыцмызт, уи азы аӡәы ириҭоз аҵаҳәарагьы рҭахымызт. Ԥсаҭаны иуҳәозар, усҟантәи аамҭақәа рзы аҭыԥантәи ауааԥсыра аурымқәа цәгьамыцәгьарыла егьа хырзаман рзааргахьазаргьы, егьа гәаҟҵәаҟра иақәдыршәахьазаргьы зегьы акоуп рыршәараҵәҟьа рылымшацызт, аҵыхәтәан даргьы еилыркаауа иалагеит аҵаҟьарақәа знымаалоз ашьхауаа хаала ирацәажәалар ирҭахыз аусқәа еиҳа ишыддырҟаҵоз. Ирзеиԥшхазшәа иҟалаз Ҟалӷьҭа адгьыл аҟны тәымгьы ԥшәымагьы мчыла еицынхозшәа иаҿын, аха амчра уеизгьы атәымуаа ишыркыц иркын, иаԥшәымацәаз аҭыԥантәи ауааԥсыра еснагь идԥшылаҩцәаны ишыҟаз мацара иаанхон.
– Асҟакаамҭа Урымтәыла иҟаз ауаҩы уаԥсшәа ахьаухамышҭыз џьасшьоит Дадрыҟәа?! – иҳәеит Баҭаҟәа, реицәажәара ашьҭахь даҽакахьы ииаго.
– Саԥсшәа схасыршҭызҭгьы сышьҭахьҟа хынҳәышьа соуамызт! – убасҟан дагьааԥышәарччеит Дадрыҟәа. – Аԥсуара амч аԥсуа имч
ауп. Ибызшәа идыруанаҵы иаргьы дыҟоуп, насгьы агәра шәсыргоит аԥсшәа харшҭшьы шамам. Ажәакала, убри аԥсуара амч ауп сҩызцәагьы саргьы ҳашьҭахьҟа ҳхынҳәыртә алшара ҳазҭазгьы.
– Ааи, ааи, Дадрыҟәа иакәмызҭгьы иахьа ҳахьыҟаз аԥсцәаҳагьы изымдырыр ҟаларын! – рыԥсы еиқәзырхаз ауаҩы игәы иладуны убри аамҭаз ибжьы наиргеит Баҭыршаҳгьы.
– Анцәа дызхылаԥшхәу дахьыҟазаалакгьы дманшәалахоит, – иаазгәеиҭеит Баҭаҟәа.
– Уи азын ачҳарагьы акырӡа аанагоит, – даҽаӡәгьы абас иҳәеит.
– Хыԥада уиашоуп! Ачҳара ахьыҟам агәахәтәы наӡашьа амам! –  уи днақәшаҳаҭхеит Баҭаҟәа.
Абас ишеицәажәоз аҵхгьы акыр инарцеит. Ус ашарахь ахы анархоз аламҭалаз уантәи инаҵасны абааш аганахь рҿынархеит. Ашара адәы иқәлаанӡа рызегьы маӡала абаагәара ихыҵны ианынҭала, Баҭаҟәеи Дадрыҟәеи ишырӡбахьаз еиԥш, рҽеихшаны абааш иақәларц рҿынархеит. Ҟарулк џьара дгыламкәа ари абааш ҭаацәара маҷк зху акоуп ҳәа азумҳәозар, ахырӷәӷәара змоу ауп ҳәа узазҳәомызт, убри ҿагыларак рмоукәа иагьарманшәалеит ԥсҭбарада иаармариаӡаны ампыҵахалара...
Дашьныхәи иԥа Арзамаҭи рыхабарк анырымбаӡа еилыркааит маӡала ибналаны ишцаз аҟара, насгьы дара рҟынтәи макьана дыррак ыҟамызт, аха уеизгьы Дадрыҟәа дыԥшын иаарласны цҳаражәҳәаҩык дышԥаармышьҭри ҳәа. Ҵабыргны игәыӷра дамжьеит, убри аҽны шьыбжьаара маҷк шагыз ус дыҿҟьаса даакылсит ирзаарышьҭыз цҳаражәҳәаҩык.
Уи дцәажәонаҵы Дадрыҟәа игәаԥсахы шеибакуаз убаратәы ихаҿсахьа есааира ахшәаара иаҿын, аха диԥырхагамхакәа ичҳаны дизыԥшуан, иӡырҩуа итәақәазгьы илаҿырҭуамызт.
– …Ишәымпыҵышәхалаз абааш ааныжьны шәаԥырымҵыр Арзамаҭ шәусқәа еицәеитәуеит, насгьы абысҟак сгәаӷ змоу ауаҩы дазусҭоу еилыскаарцгьы сҭахуп ҳәагьы ааицҳауеит! – абас иажәа аахиркәшеит ацҳаражәҳәаҩ.
Дадрыҟәа деикәашәаӡаны дыштәаз ус иаалырҟьаны аҟырҟырҳәа дааччеит, аха хаарак аҵамкәа, иҿаԥшыларагьы иара ус акала ҽеиҭакрак амамкуа еиқәыхьшәашәа ишыҟаз иаанхеит. Убри аамҭаз ацҳаражәҳәаҩ иҽеихарԥсны дахьгылаз дааҳәаҵәыҳәаҵәит, тәамбашақә иччаз ахаҵа илаԥш наидырхаланы.
– Зхы иақәгәыӷцәо Арзамаҭ убас сызиаҳәа, абалаҳ ажәала иуршәо иҿы ус умам ҳәа! – ашьҭахь иччара иаразнак иаанкыланы нас қәмақаррак зныԥшуаз ибжьы наиргеит Дадрыҟәа. – Дуҿагыларц ақәызкыз деилукаарц уҭахызар, акыр шықәса раԥхьа амшын нырцәҟа иуҭииз Наатәи Дадрыҟәа изҳаны, дышәны, ашьоура азгьы зҽазыҟаҵаны гәаӷла ихынҳәыз иоуп ҳәа сызиаҳәа! Дсабашьырц иҭахызар, иааира сахыццакуа сшазыԥшугьы наирдыр… Уца, уаҳа уныскылом, ухы уақәиҭуп!
Ацҳаржәҳәаҩ иаҳаз игәалаҟазаара шыбжьнахыз убаратәы убри аамҭаз деиҵыӷәӷәа дҩагылан, егьырҭ итәақәазгьы уаҳа ибла иамырбакәа ашьшьыҳәа дындәылҵит. Дадрыҟәа дымҩашьаххуа идыруан ирцәыбналаз аби аԥеи рбааш архынҳәразы хымԥада шьҭа аурымқәа рыманы иаараны ишыҟаз, убри аҟнытә рхы ашәарҭа аҭамыргыларазы заанаҵ ари аҭыԥ иаԥырҵтәуп ҳәа аҵыхәтәан иазиԥхьаӡеит. Абас ирыдигалаз зегьы анақәшаҳаҭха, убри аҽныҵәҟьа ибзианы ианааилахәла алашьцара рҽалакны, даҽа ҭыԥкахь еиҭаҵны рҽырԥхьаркразы рҿынархеит.
– Саҟадла, атәымааӡареиԥш ухала уа узтәои, зегь ҳахьцо умцаӡо? Издыруада амшын гәхьааугазар? –  иҳәеит Ҟазахә, игәыла ахаҵа агылара дахымццакуа абааш аҭӡы ибӷа адҵаны акы дазхәыцуа дыштәаз данааихагыла.
– Шьарда зымчу Еҭных – Аагных дыснықәуеит иашаны ишеилукааз! – иҳәеит Саҟадла, убри аамҭаз игәыла рԥыс дахьихагылаз днаиҵаԥшын. – Аԥхыӡ салазшәа абыржәы схәыцрақәа араԥдгьылқәа рҟны иҟан. Аиашаз сара сзы иԥсыршьагоу амшын схышьшьыла, ашьха ӡыхь еиԥш, азыхәԥша насындо хьыӡрацара санцало ауп. Ҵабыргны амшын ада сышхәарҭам абыржәоуп цқьа саназхәыц… Аферым, Ҟахазахә, сгәы иҭуҳәаазшәаҵәҟьа иақәршәеит.
– Маҷк иаачҳа, амшынгьы лассы уазыхынҳәып!
– Анцәа иуциҳәааит! – иҳәан, Саҟадла убри аамҭаз дҩагыланы аса имаҟа ҟьаҟьа инавҵаҵаны нас амҩа иқәлахьаз ахацәа дрыхьӡаразы днарышьҭалеит.
Аҽынгьы мышкы ҳәа иааилахәлеит. Ԥыҭрак ашьҭахь алашьцара аҽахьазымгӡакәа иагханы иаауазшәа ус амза аацәырҵын, шәыцхыраараз сара исылшо абри ауп ҳәа ранаҳәозшәа ихәаҽӡа иҟаз лашарак ҟәызгаӡа, тәарҭас иахьалырхыз аҭыԥ акәшамыкәша аԥсабара инаханартәеит убри аамҭаз. Рҽахьеизыргаз қьаԥҭак акәын, акыр шықәса шахыҵуаз мҩашьо аҳәира ахыҵәаны иҟалахьан, аха ахәышҭаара ашьҭра макьанагьы ибзианы иубарҭан, анкьа шҭас иҟаз агәҭаҵәҟьа шымҳа-ҵла дук аҽеимыртаӷа игылан, уи амҵан акәын даргьы ахьтәаз. Ақьаԥҭа иаакәыршаны излахкааз ахаҳәгәара ишеилаҳара еилаҳахьан, амрагылара аганахьала акәын арахь халарҭас иҟаз, аха анкьа мҩасы иҟаз шьҭакгьы анымхалакәа анаара зегьы неимазакны алра ахылиаахьан. Цәгьашәа иагьҭыԥ ԥшӡаран, аха ихҵәаз ишьҭахь уаҳа даҽаӡә дахымлакәа, изхыҵыз ари ақьаԥҭа уаҩ дықәнымхакәа иааиуан.
– Анаџьалбеит, абри аҩыза аҭыԥ шьахәаҿ инхаз ашьҭахь дыхҵәартә рыцҳарас дзыниазеи?! – иҳәан, Дадрыҟәа ақәаҵара дыҵаԥшуа дахьтәаз изџьшьараханы дҵааит.
– Убасала ҳадгьылгьы хәыҷыхәыҷла аҭацәра иаҿыми! – убри аамҭаз хаҵак игәы иаалырсны аҭак ныҟаиҵеит.
– Ауаҩ гьадлажә Арзамаҭ еиԥш иҟоу ҵмыҳәҳәарахк имшала ихҵәаз аӡә иакәхап аригьы! – аҽаӡәы абас ааиҳәеит. – Макьанагьы заҟаҩы хҵәараны иҟоу здыруада! Аиаша шәасҳәап, инхо раасҭа иахьа ақьаԥҭақәа еиҳа ирацәахеит!
– Ахҵәа-хыԥсаара аанкылараз иҳамчуи, иахьынӡаҳзычҳауа Анцәа иҳзааиго ҳхы анаҳраалалароуп! – гәкаҳарыла дааиуеижьҭеи акыр шааҵуаз ицәажәашьа иааныԥшит Саҟадла.
Аҟәашнкылара ахьыҟрҵаз уи ақьыԥҭаҿы ишыԥшыз, адырҩаҽны ус ажәабжь кылырҟьа иааргеит, аурымқәа раԥсҭыр абахә ашьапы иааҵагылт ҳәа. Убри аамҭаз рабџьарқәа дара рҽааибырҭан, иаразнакала рҽырхианы иаагылт, ирбон шьҭа рыбжьара еидысларак ҟамлакәангьы ишзеилымгоз. Ус дук мырҵыкәа ҵаҟа лбаа шыҟаз иаалырҟьаны аӡәы иҿыҭбжьы аагеит абасеиԥш:
– Еи, Дадрыҟәа, уабаҟоу? Ҳара иаадыруеит уа хыхь шәҽыҵәахны шәшыҟоу! Иацы исықәмақарыз снауҿаԥшны жәақәак науасҳәар сҭахуп, зынӡа ушәаргәындамзар арахь уаацәырҵны ухы сырба!
– Ари, Арзамаҭ иоуп! – зыбжьы зыргаз ахаҵа иаразнак дидырит Ҟазахә.
– Уара узлаздырхьоу ала уацәажәара аԥсам, аха уаханы аранӡа уанаах иҳәа иуҭаху, сузыӡырҩуеит! – убри аамҭаз ахықәахь дааскьаны дшаахықәгылазҵәҟьа аӷьеҩҳәа ибжьы наиргеит Дадрыҟәа.
– Сара ацҳаржәҳәаҩ ила угәыуҽанысҵеит, аха иузынасыцҳаз ухахьы инаумгеит! – иаӷа иҟаиҵаз аҽԥныҳәа хьаас имкыкәа ибжьы наиргеит Арзамаҭ. – Урымтәыла уҟазҭгьы еиҳа иузеиӷьзар ҟаларын, избанзар аԥсра уашьҭаланы уантәи ушааз збоит! Ара уахьааизгьы иужьаз ауаа гаӡарыла ишҭаурхо ахьырзеилымкаауагьы џьшьахәыс исымоуп! Уи, уи ауп, аха кыр узеилкааӡозар ҟәышрыла иуабжьызгоит иулымшаша уааҟәыҵны уҩызцәагьы уаргьы арахь шәхы ҳадышәкыларц, мамзар арантәи цашьа шшәымам дыр!
– Арзамаҭ иухаумыршҭын уареи сареи хазы ҳаиқәшәараны ҳшыҟоу! – уи иажәа алгаха иамраӡакәа ибжьы наиргеит Дадрыҟәа. – Усыцәшәаны убнамлозар, исҭахуп ҳаблақәа еихәаԥшуа ҳҩыџьагьы ҳамацара ҳнеиҿагыланы ҳаицәажәарц! Усҟан ҳшеиԥырҵша сыздыруам, аха Анцәа исыциҳәозар даараӡа сахыццакуеит снапала уҭархара!
Арзамаҭ аӡырҩра даҟәыҵны ишьҭахьҟа дынхьаҳәын, нас кәалӡмаҭәала зҽычаԥаны идгылаз аурым убри аамҭаз акы иаҳәара дналагеит, иҟалап Дадрыҟәа иажәақәа еиҭаганы изеиҭеиҳәозҭгьы. Уи аурымгьы акы аниҳәақәа ашьҭахь, нас Арзамаҭ ҩаԥхьа ихы аараҳаны уи ахәыҳарак даҵаԥшуа ибжьы еиҭанаиргеит абас:
– Абри исыцу аурым угәуҽаниҵоит, аԥсра еилаҳауа ихы шҭаирхо ала, аха егьырҭ ирымаикузеи наҟ иоуижьааит, аибашьра зҭахым рабџьарқәа нышьҭаҵаны арахь илбаауа ҳарԥырхагахом ҳәагьы уеиҳәоит! Саргьы даараӡа исҭахуп гаӡарак ҟаумҵарцаз! Насгьы иудыруаз аурымқәа шәара шәзы цәгьарак ргәы ишҭам, убри аҟнытә абри ауаҩ иҳәатәы аахаҵаны ишиҳәаз иҟауҵозар, зегьы шәыԥсы еиқәхап! Иҟалоит, убасҟан саргьы сгәы хьаԥссаны сгәалақәагьы схасыршҭыр!
– Ақадақьҩы усҟак ухы аџьабаа алаумҵан, аҭырџьман дысҭахӡам! – иҳәан, Дадрыҟәа ашьҭахь уи аурым ихы наиқәкны убри аамҭаз урым бызшәала иажәа инациҵеит. – Ааи, ааи, уара уоуп сызҿу! Атәым дгьылаҿ зыԥсра аазгаз уоуп изысҳәо! Уажәыгь иу
зеилымкаацзар иудыруазарц сҭахуп, суаажәлар рыдгьыл еснагьы рхы ақәҵара ишазыхио! Иудыруаз, цынҵәарахк дыҟанаҵгьы аҵыхәтәанынӡа деибашьуеит, уаҟа иудгыло ацәгьахәыцҩы ҵмыҳәҳәрахгьы ианарыжьуам! Шәҩыџьагьы цәгьарак шәхы аламарԥшыкәа шәҩахынҳәны шәцар, еиҳа ишәзеиӷьушәа збоит!
Аурым еибашьҩы иаҳаз аҭакҟаҵара зынӡагьы иҽазымкыкәа, бџьарла рҽеиқәных ишьҭахьҟа игылаз аибашьцәа инапы аашьҭыхны инадирбеит. Убри аамҭаз ажәылараз рҽаадырхиеит даргьы, ашьҭахь инапы иаԥхьаҟа иааиаганы ахәыҳарак инақәикуаз аамҭаз агәырқьҳәа инеибарҵысны рҿынархеит.
Уи ахәыҳарак иаарласны ирымпыҵархаларазы даараӡа рҽыршәеит, аха ишахәҭаз рҽеиҿкааны ажәылара рылымшакәа азныктәи азынҭысраҿ еиԥхьытта ианааҟала, ажәылара аԥшьызгаз дара ракәымкәа ахыхьчара мацара рҽазыркызшәа ауп аҵыхәтәан рҭагылазаашьа шыҟалаз.
Убарҭ амшқәа рыламҭалаз агарнизон ахада Суқьессиангьы ицәа иалашәахьан иаарласны акы ҟалараны ишыҟаз аҟара, аха еилкааны имамызт уи ахы злакраны иҟаз, иҟалараны ианыҟаз, насгьы иахьакәхоз. Аҭыԥантәи ауаа бзиа ирымбоз ӷәӷәалатәи рыкҿацалара, уи зысаӡ цәгьаз ауаҩ ԥанда Орест ишихҟьоз аҟарагьы гәҩарас иман, аха уи аҵыхәала егьа игәиҽаниҵазаргьы зегьы акоуп иҳәатәы рацәак ақәныҟәара шиҭахымыз иаразнакала иҵибааит. Абас мыцхәы дахьуаҩмарӷьыз азы бзиа дзымбоз агарнизон аруаагьы маҷҩымызт, аха иара иҳәахьан еиԥш, аибашьра заҵәык ԥсҭазаарас измаз, ауаа ашьаарҵәыра рыларгылара иалашьцылахьаз, алеишәа џьбара ақәныҟәара цәаҩаны ишьҭызххьаз ауаҩы шьҭа даҽакала ҽыԥсахшьа шимамызгьы дырны дыҟан. Шықәсқәак раԥхьа аимператор маӡала дҵызжаауаз ауаа цәырганы рыцҟьара ахьилшаз азы « алегионер» ҳәа ачын наиҭаны, аимпериа аладатәи алегион занаршьаз Орест иахьагьы аҳҭынраҿы иаҳаҭыр ӷәӷәан. Жәларкны еидкыламыз ашьхауаа ӷарқәа, алахтырахь изкылымсыцыз, макьанагьы иаку зхатәы ҳәынҭқарра змамыз, арахь зхаҳәатәада даҽаӡәы иҳәатәы зхахьы иназымгоз, аршәарагьы знымаалоз ажьаӷьырҩа икылхны иҟәиҭ-ҟәиҭӡа рыҟаҵара, дааижьҭеи иахьилымшацыз акәын еиҳаракгьы ихшыҩ дахызхуаз. Абасала агәала дуӡӡақәа змаз Орест ашьыжь агарнизон аруаа Арзамаҭ ицҵаны иахьишьҭыз реиҳараҩӡак ҭарханы, зшьамхы зҽазыргаз хыцҩыцқәак рышьҭахьҟа ихьагәгәа имидагәидаха ахәылбыҽха агарнизонаҿ ианаакылс ибжьы оумаха абааш иааҩныҩҩит.
– …Уара баша арицар ҳәа ахьӡ ухҵоуп! – ихәда адақәа ԥжәарашәа арахь иалпыҟҟа аҳәацәара даҿын Орест. – Уара угәра ганы ҳәахь-часгьы уҟаҵатәым! Ишԥыкәу акогорта аӷьырак ҭарханы ушааз! Уара уԥсы анугоз урҭ реиқәырхара узашьҭамлеи!.. Аа? Абыржәыҵәҟьа наҟ дысԥырыжәга! Ари иҩыза арицар уаҳа сыбла дамбароуп!
– Иаанышәкыл адҵа! – уи аамҭаз иҽхыршәааны ибжьы наиргеит иаарыхҭыгәлаз Суқьессиан. – Ара адҵақәа ҟазҵо макьана сара соуп! Шьҭа иахурҟьацәоушәа збоит, Орест! Аибашьра уҽазукит ҳәагьы саҳаит, убри змааноу аилкаара азоуп Питиуҭынтәи сахо сзааз! Заҟантәы угәыуҽанысҵари умыццаклан ҳәа?
Орест еиҳагьы игәаԥсахы еибакны ашырҳәа днықәҵәиаан, ишьҭахь Суқьессиан еиарханы даагылт. Убри аамҭаз имахәар ҟьантазқәа игәыҵаԥса аҭӡахьы днаҳәны дышгылаз, ус ибжьы наиргеит Суқьессиан иахь ҽԥныҳәак наҵагалашәа.
– Суқьессиан! Уара агарнизон анапхгара узныҟәымгоушәа аҵыхәтәан убасшәа гәаанагарак сызцәырҵны сыҟоуп! Абри зыхҟьоугьы здырхьеит! – нас ишьҭахьҟа дхьаҳәны даагылан Суқьессиан илаԥш наидырхаланы иажәа инациҵеит. – Ара иузыҟалаз ахақәиҭра агәҿыӷьра унаҭан уарԥсыҽзар сгәахәуеит, насгьы хазы агәыԥшқарагьы узцәырнагазшәа збоит! Рым уанацәыхараха ухәыцшьагьы акыр ишеиҭанакызгьы мбашьа амам!
– Иазхоуп Орест! – убри аамҭаз илакҭа нҭырлашьцааны уи днаиқәымчит. – Сшыҟоу агәаҭара зуалу аимператор заҵәык иоуп! Заанаҵгьы угәуҽанысҵоит, ари нахысгьы абас аҳәатәеиқәымшәара анҳабжьала ҳуаӡәык ара дышзаанымгыло!
– Иуҭахуп сгәысҽануҵарц?
– Сгәанала еилукаартә исҳәеит!
– Суқьессиан иухаумыршҭын сара сшеибашьҩу, еиҭах иусырдыруеит сзызкугьы аибашьра мацара шакәу! Уара уеиԥшҵәҟьа саргьы аимператор идҵоуп инасыгӡоу! Суҳәоит, убри сыдҵа анагӡараҿ усԥырхагамхарц, избанзар сус шынагӡатәу сара издыруеит! – иҳәан, Орест уаҳа Суқьессиан иажәа дазымԥшыкәа инапы наҟьаны дындәылҵит абасала раԥхьаӡа рыгәқәа неибарханы.
Суқьессиан ҵабыргыҵәҟьаны игәаԥхомызт Орест иҽыззикыз ашьхауаа рырбыжкра, уажәшьҭан иахьакәым ахь икылымсааит ҳәа игәы изыԥжәо ахышә днадгылан, рацәак набжьамкәа аҟәара хықәахь еиханы еижәылоз амшын аисшьа азыԥшра дналагеит, убри аамҭаз игәы дынҭахәыцуа. Ԥыҭрак ашьҭахь ҳауа цқьак наиҿаирсырц ахышә данынагәҭас, адгьыл иааҿықәслоз ацәқәырԥақәа рышьҭабжь адәахьы иаваханы иҟазшәа агәгәа ахга арахь иааҩнаҳаит, убри аамҭаз амшын казказ ду иахҟьаны адгьыл иазцоз аԥша ласгьы ҳалалӡа дааимнадеит. Агаҿа иацәыхарацәамкәа амшын агәы иналахалашәа акымкәа аԥраӷбақәа ӡыхгылан, урҭ арахь ианаауаз ианцоз харантә ианузгәамҭа, нас иааины ианааӡыхгылалак аҵыхәтәан иааз арбаныз узеилымкаартә егьырҭ инарылаӡуан. Абыржәы убарҭ аӷбақәа илаԥш рыдырхаланы хәыцрак даланахалашәа дышгылаз, ус абаагәара агәашәаартцәа руаӡәык дааҩналан, иахьа шырԥызӡа Питиунҭ иӡхыҵыз ԥраӷбак аимператор иааишьҭыз хаҭарнакык дшаанагаз ала адырра ииҭеит.
– Дысзыԥшызааит, лассы схынҳәуеит.
– Мап, ихаҭа арахь душьҭаланы дааит, уара, уаҳаракыра! Ара абаагәара аҭаларҭаҿ дынкыланы дҳамоуп!
– Дсышьҭаланы даама? Даазар, нас доушәыжь!
Дук мырҵыкуа абааш аҩналара иақәиҭыртәыз аимператор ицҳаржәҳәаҩ ашацашацаҳәа дшааиуаз ауада абжеиҳара ааиҩишахьаны еиԥш, Суқьессиан иааигәаҵәҟьа дмааикәа џьарак иҽааникылан, нас рицарҵас дышшәырӡа даагылан аԥсшәа наиҳәеит.
– Сузыӡырҩуеит! – иҳәеит Суқьессиан, уи иаԥсшәакарҵәа аҭак ҟамҵакәа.
– Сара исыдҵоуп аимператор иҟынтәи ашәҟәы амҩаԥгара! –  бырфын цахала агәҭа ҿаҳәаны амҳәыр заархаз қьаад еиларҳәык икуа иҭганы инаимҵаикит убри аамҭаз.
Суқьессиан уи ақьаад рҳәы ныртланы ашьшьыҳәа иааиҵихын аԥхьа илаԥш нахигеит, ашьҭахь изаазгаз даҽазныкгьы ибла наирхьысшәа ааҟаиҵан нас дмыццакыкәа аԥхьара дналагеит. Аимператор дышиԥхьоз ала инапгьы шаҵаҩыз аниба убри аҽныҵәҟьа Питиунҭҟа дхынҳәит, уа дышнеизҵәҟьа иаразнакы адҵагьы риҭеит, Рымҟа дызлацашаз иԥраӷба уаҵәы шьыжьнаҵы амшын ахылара иаздырхиарц.
Суқьессиан днаскьазгараны иҟаз заанаҵ агаҿахь инеихьан. Аҽны амшын рацәак иҭынчмызт, аԥраӷба ахьӡыхгылаз акыр иаргазҽазуан, излакыдҿаҳәалаз ашаха шәпақәа ԥыҵәҵәома уҳәаратәы уажәыуажәы адыжә-сыжәҳәа ирҭрысны иахон. Убас мацара убри ишаҿыз ус дук мырҵыкәа амҩаԥгаҩцәа ицны иаакылсыз агарнизон ахада дышҭалазҵәҟьа ашахақәа ааԥыртланы ахы ианаақәиҭыртә, аӷбагьы «уф гәышьа» ҳәа аԥсы еивнагазшәа маҷмаҷ аӷбадгыларҭа инадҵны ԥшьаала ацәқәырԥақәа рыҽрыманадеит. Шьҭахьла мацара инаскьо амшын агәахьы ԥыҭак ианнеи нас иааҳәны мраҭашәараҟа ахы рханы иаагылт, убри аламҭалаз аԥра ҭбаақәа ааиҵыхны ишаашьҭырхызҵәҟьа аҽура еиԥш ирымҟәыҵҟьаны аҿынанахазшәа иҭынчмыз амшын ихыӡсало, ахы рханы иахьыҟаз аганахь инаҵысны аҿынанахеит, ус амра агыламҭаз аарла унахьаԥшыртә хараӡа иагьыҩаскьеит. Убри аҽны инаркны уахынла-ҽынла амамкәа амҩа хара иқәлаз уи аԥраӷба ус ахԥатәи амш азы ашьыбжьышьҭахь Урымтәыла адгьыл ацәаара иахьԥшуа аҽадхалара иналагеит. Суқьессиан дахьԥшуаз шьҭа бзиа ибарҭан ақалақь аҟынтәи ауаа рацәа ахьеилаҭыруаз, ԥыҭҩыкгьы ааҭгыланы иӡхыҵраны иҟаз аԥраӷбахь рылаԥшқәа шхаз. Амшын аҿгьы имаҷымкәа аӷбақәа ӡыхгылан, Питиунт еиԥшҵәҟьа араҟагьы ауаа узрыламсуа ирацәаҩын, аха аиҳараӡак илаԥш иҵашәоз аимпериа аруаа ракәын.
Адырҩаҽны шьыжьнаҵы иааишаз зегьы шааихьазгьы аимператор макьана ихабарк ыҟамызт, акыр тәылақәа рҟынтәи еизаз рахьынтәгьы араҟа иҟан Суқьессиан изымдыруаз аҿыцқәагьы, егьырҭ реиҳараҩык уаанӡа иибахьац аруаа рԥызацәеи иидырқәоз
асенаторцәеи ацезарцәеи ракәын. Аилатәара иалагаанӡа еизаз рахьынтәи хара-хара дахьырзыӡырҩуаз еиликааит, аимпериа аҭагылазаашьақәа зынӡаскгьы ишыхирмыз аҟара, насгьы мчылаҵәҟьа зхыԥша зыргарц зҽазызшәоз аимператор иара иааиҳәоз ада аӡәы дизыӡырҩырц шиҭахымыз маӡала иахьеибырҳәозгьы илымҳа иааҭасит. Игәаӷ змақәаз ԥыҭҩык иахьеибырҳәозгьы иаҳаит, аимператор иԥырхаганы ииԥхьаӡоз дарбанзаалакгьы усӡбрак изыҟамҵакәа дыкнеиҳар, дирлашәыр, мамзаргьы ԥсраҽнынӡа дҭеикыр шыҟалоз, уи адагьы ихы иааҭашәоз иарбанзаалакгьы ихала адҵақәа ҭыжьны анагӡара егьырҭ шадицалоз, дахьуаҩхжәацәаз азгьы зегьы рзы дшәарҭоуп ҳәа изызҳәақәаз шыҟаз. Имаҷҩымызт ацәгьаршаҩцәагьы. Урҭ аҭагылазаарақәа иҵагьы арӷыӷкразы маӡала еиқәдырҽаҽоз аус хәымгақәа ирыхҟьаны абыржәы еицәаны аимпериа ашәарҭа ишҭамгылацыз, шьҭа ҵыбгароуп иаԥеиԥшу ҳәа урҭ инцәыҵагыла-аацәыҵагыло хазы џьоукы рырбыжкра ишаҿызгьы илаԥш иааҵашәеит. Зыхшыҩ кыр ԥнаҟоз заанаҵгьы ирдырхьан аимператор иаԥшьигаз аилацәажәара иаарласны аӡбахә ахарагьы инаҩраны ишыҟаз, аимпериа маӡа-аргама иаҿыҵырц згәы иҭазкхьаз рҟынӡагьы ишынаӡоз, уи шрыдыркылашьагьы здырхуада, аха аҽаганкахьалагьы иахьатәи аилатәара ԥыхьатәиқәа иреиԥшымкәа иҵабыргхаҭаха еиҳагьы аҭагылазаарақәа еицәанатәыргьы ҟалон.
Акы дыԥхарсны даанацозшәа ус даакылҟьеит аимператоргьы. Иҟәардә ҳарак дышнықәтәазҵәҟьа, иахьа изакәазы еизаз аус ахь иажәақәа ниаганы жәа хаак иҿыҵымҟьаӡо, иаразнак аҳәацәара дналагеит. Ихала игәазхара данпата ашьҭахь нас иԥсы маҷк иааиҭеикырц иҭаххазшәа, аимпериа алегионқәа рҟынтәи иааз ахаҭарнакцәа ашьҭахь ажәа риҭеит. Урҭ рахьынтә дасу рҭагылазаашьақәа зеиԥшраз иргәылаланы акыр гәынамӡарақәа ирылацәажәеит, иаахҵәаны изҳәазгьы ҟалеит аимпериа иаҵеибамыргыло џьоук адгьылқәа еимакны ҷанҷаны рыблақәа ҭибахуа, аиӷара рыбжьагаланы иӷыӷибаго ишыҟалахьаз, аха убарҭқәа гәазҭаша ҽмырба ҟаҵаны шалаҿырымҭуаз.
Аимпериа иамаз амчра ду абасала ԥшьаала ашәарҭа ишааҭагылаз иалацәажәарц, уи ԥсыхәас иаҭатәыз уҳәа аҳҭынра аханаҿ имҩаԥысуаз аилатәара ашьыбжьышьҭахьгьы иацырҵеит, аха акы ӡбны макьаназ иҟаҵатәыз иазкылымсыцызт. Аизара иалахәын аимператор иара итәала абырцкал икылхны зҟазшьақәа ҭиҵаахьаз, дзықәгәыӷуаз иарӷьажәҩауаа, аимпериа ахагылауаа, иԥышәаз асенаторцәа, ацезарцәа, аха урҭгьы хҭак иззеицҭамыршәуаз, маӡала армаӷьырма еихақәоз иреиуазаарын. Аимператор иԥсыҽра иахҟьаны дара рыда ԥсыхәа имамшәа ахьибоз, урҭ злахәымыз изаҟаразаалак еилацәажәарак мҩаԥимгацызт. Егьырҭ раасҭа иахьатәи аилатәара абжьааԥынтәиқәа иреиԥшымкәа иҷыдаз акы акәызшәа иԥхьаӡаны, насгьы алҵшәа бзиакахь акылгара иазкызшәа акәын дшазхәыцуазгьы.
Дгьыли мшыни амҽхак анкьа зҽеимыртаӷа есааира иӷьацоз Рым ду аимпериа, акыр атәылақәагьы зымпыҵакыз, аха иахьа урҭ адгьылқәа еимакны аибашьрақәа ахылҿиаауа иҟалазар, шьҭа аимпериа аилаҳара иазҳәоуп ҳәа уажәы аԥхьагьы дазхәыцхьан зынаԥшы-ааԥшра ҭбааз, ахәыцра азгьы абаҩхатәра ду злаз Суқьессиан. инҭырҳәацааны акәымзаргьы уеизгьы дымҩашьахуа ибарҭан, иҽеимкуа идәықәлаз аҭагылазаара цәқәырԥа шьҭа аимператор имч ақәхараны дшыҟамыз. Адунеиаҽ иҟаларц зылшо аҭоурыхтә еиҭасра дуӡӡақәа раанкылара аӡәы имч ақәхахьеит ҳәа рҳәонгьы имаҳацызт, аимпериа аҿыҵрақәа излагаз уажәы аидкылара ҳәа аимператор Требониан Галл изқәикыз ахҭынҟьа ари башаӡа хырааԥсаран дызҿыз, избанзар аимпериа иаԥырхагаз адәныҟатәиқәа раасҭа аҩнуҵҟатәиқәа еиҳгьы еиҳахахьан. Урҭ зхатәы феида мацара иашьҭаз, маӡа-аргама аимпериа хәдықәҵас иҟаҵаны адгьылқәа ашара рҽазыркхьан, ҵабыргны усшәа иныҵыҩ-ааҵыҩны аимператоргьы лымҳаҭасқәак иоухьан, аха иҟаҵатәыз еилырганы имамызт, насгьы иқәгыланы ицәажәақәаз абри азҵаара иара ус аӡәымзараӡәы иахьцәыримгаз агәаӷ шинаркыз убаратәы аҵыхәтәан ибжьы даацыҵҟьаны еиҭах ацәажәара дналагеит абас:
– О, Сатурн суҳәоит сышҟа уаахьаԥшырц! Абарҭ реиԥш иҟоу ауаа роума аимпериа аԥеиԥш знапы ианхалаз!.. Зегьы шәнеибанеиԥшны, сара исзеилкаауам шәыблақәа ахьыҟоу, мамзаргьы цасҳәан ҽмырба ҟашәҵо! Џьоукы аимпериа маӡала
иахьҵыршәаауа азмырхакәа, Рым апретор хадас иҟаз Ульпиан имҩаԥигоз аӡбаҩырақәа згәамԥхақәаз ԥыҭҩык еибадырны цәгьахәыцрыла дҭадырхеит! Абас зхыҟарҵааз шәзеилымкаауа, ишәызгәамҭо аҟынӡа шәнеима зегьы? Уаҳа шәыхшыҩ иазеилмырго зынӡа шәлашәхама?
Иара иаԥхьа аимператорс иҟаз, аха аҭыӡшәа ҟаҵаны аҵыхәтәан иқәырцаз Максимин Фракиатәи еиҳагьы деицәаны ҽынкылашьак имамкәа, арахь зцәа ачымазара алаҽхьаз, иара убас дшыҟазгьы амца дақәҵар имбылуаз уаҩы ӷырӷынк, гәымбылџьбарак иакәын Галл. Аҩышьеи аԥхьашьеи ззымдыруаз, зегь рыла иҵарадаз леишәацәгьак иакәын иара, ибжьы ҿаца зегьы аацәшәаратәы, арахь аҵәыршы иӷразшәа џьарак дамкуа уажәыуажәы дҩагыланы дгәаҭеиуа алаҩеира дахьаҿыз, еизаз зегьы иахьак ихымҩаԥгашьа џьашьо, насгьы акы зҳәарц зҭахызгьы ацәажәара иақәиҭымкәа алаеиԥш рҿашра дахьаҿыз зынӡаск иргәаԥхо ҳәа иҟамызт. Игәы дамыртәакәа ҩаԥхьа инапқәа ишьҭахьҟа иҟаҵаны дхыҟәхыҟәуа алаҩеира дшаҿыз ус ашьацҳәа даҿаԥалазшәа џьарак даагылан, ихаарадаз ибла ҵырқәа рыларҟацаны гәрамгарыла еиҭах днарылаԥшит. Убри аамҭаз даараӡа игәы рзыԥжәаны дшыҟаз убаратәы, еихаԥсӡа иҟаз иқьышә ҵаӷақәа тәамбашақә иныреицаҟьаны, аҽазныкгьы илаԥш еиҭанархыганы нас ашацашацаҳәа ишьаҿа ссақәа еихго, абҩаш шкәакәа иалхыз аимператор иҟәардә данымӡалозшәа иҽыркьынааны акьыԥшь иҽнықәкны итәаз рахь илаԥш еиҭанаирхеит.
Аринахысгьы жәахаак зҿыҵшәараны иҟамыз аимператор иҵагьы иҳаиҳәарызеишь, уаҳа дзыцәҳарыда ҳәа убри аамҭаз зегь ԥшын. Макьанагьы мыцхәы игәы ахьыҵкапуаз иахҟьаны иблақәа ҭҳаца иҟаҵаны, ԥыҭраамҭак рызегьы лаԥшыла иааимидан, нас ишицәаҩаз еиԥш, еиҭах иажәа хжәақәа игәыԥжәагаха еиҭаҿынаирхеит.
– Шәара ишәаҳахьоума аимпериа иаҵаку легионқәак рҟны хазы ицарцы аҽзышәарақәа ишрылагаз?
– Иаадыруеит аимператор, ухаҵкы! – убри аамҭаз абас аӡәы ибжьы аагеит.
– Ижәдыруазар, нас ҽырдагәа ҟаҵаны шәызтәоузеи ҳәа сшәазҵаауеит? Изласарҳәахьоу ала легионерцәақәакгьы мшәаӡакәа аргама аимпериа иаҿагыларгьы цәгьа ирымбо иҟоуп ҳәагьы дыррақәак сырҭахьеит! Ишԥарызныҟәатәу урҭ? Абри аҭак ҟазҵаша ӡәыр уҟазар убжьы аасурҳарц сҭахуп! – итәақәаз еиҭах аӡәаӡәала илаԥш нархигеит аҵыхәтәан.
Убри аламҭалаз ԥыҭҩык неиҿаԥшы-ааиҿаԥшит, аха акы аҳәара макьана аӡәгьы изыгәаӷьуамызт. Аимператор хықәкыла аӡәы идимҵакәа ацәажәара уаҩ дшақәиҭымыз рдыруан азы аԥхьа ацәажәара здиҵарыда, рыуа дарбану зегь раԥхьа инацәа зқәикуа ҳәа иԥшын.
– Сара исҭахуп мрагыларахьтәи ҳадгьылқәа ирҭагылазаашьоу ала аилкаара сҽазыскырц! Абри уара ула салагар сҭахуп Постум! Зегь ҳаузыӡырҩуеит! – убри аамҭаз аимператор инапы рхханы уи ахаҵа дахьтәаз инаиқәикит.
Рым алегионқәа: Германиеи, Галлиеи, Британиеи, Испаниеи хазы еидҵаны иҟазар еиӷьуп ҳәа азыԥхьаӡаны ашьҭахь «Галлиатәи аимпериа» ҳәа ишьақәыргылахаз ахадас дахаргылан, агьангьашра азгьы ихәыдамыз арԥызаҩ Постум. Зхатәы хадара зманы иҟаз ари аимпериа маҷ жәашықәса раҟара иныҟәигеит, иҭижьуан ихатәы ԥарагьы. Абасала ихы дазыԥшәымаханы аҭагылазаара данарцәацәы, аҵыхәтәан Рым даԥырҵырцгьы ақәкынгьы дыҟазаарын, аха макьана аимператор изы уи маӡан.
Постум убри аамҭаз аҽышьҭыхра ицәыхьанҭаханы мчыла дшыҩагылазҵәҟьа, ибла гызмалқәа рыла аԥхьа аимператор днаихәаԥшит, нас итәаны изыԥшуазгьы ашьҭахь урҭгьы илаԥш нархигашәа ҟаиҵеит.
– Аимпериа аимператор ҟәыӷа! Сара симпериаҿы макьана шәарҭарак ыҟаны избом! – ихи-иҿы гызмалрак аныԥраауа абасала ацәажәара ахы наиркит Постум.
– Ишԥоуҳәеи, цқьа исмаҳаит даҽазнык еиҭаҳәи!.. Иарбан уара уимпериа? Издыруада даҽа империа ҿыцк уаҟа аԥҵара уҽазукзар? –  ишьамхқәа дырзаанымкылозшәа зывара ыркьынаашәа игылаз Постум ихы инаркны ишьапы аҟынӡа убри аамҭаз лакҭа хьанҭала илаԥш дааҵигеит Галл. – Аҭак ҟаҵа!
Постум дазымхәыцкәа иааиҿыҵҟьаз аҵыхәтәан днахьхәын, агьангьашра зқәыхәмаруаз ихыиҿы патаз ду иаразнак ихцәы
шааӡа убри аамҭаз иааицакит, аха иҿашәаз ажәа гәҩарас аӡәы иҟаимҵаразы ииҳәаз иаразнак иҽамарҩашьашәа ицәажәара инациҵеит.
– Аимпериа ду апровинциақәа ирҭагылазаашьоу ҳәа ауп исҳәарцы исҭаху аимператор, ухаҵкы! Сара сызхылаԥшуа мрагыларахьтәи Рым адгьылқәа рҟны макьаназ шәарҭарак аманы исымбац, аимператор сыгәра игозар усеиԥш иҟаларангьы иҟаӡам! Ҵабыргны аҭыԥантәи ауааԥсыра аныҵбыбло ыҟоуп, аха ацәгьарахь инамгакәа иаразнак исхәаҽуеит…
– Оденат! Уара исоуҳәоузеи? – уаҳа уи изыӡырҩра иҭахымкәа наҟ дтәаразы инапы наҟьаны инаиирбан нас зыхьӡ иҳәаз ихы наиқәикит аимператор.
Пальмири Септеми Оденат хазы Азиа-маҷи, атәылақәа Шьамтәылеи Мсыри неидҵаны, Рым аимпериа иаҿыганы нас иара ахадараҿы дгыларц, Постум еиԥш иаргьы маӡала аусқәа реиҿкара иҽазикхьазаарын. Ҵабыргны, уи иқәҿианы игәҭакгьы наӡеит, аха абрыгьы Галл изы макьаназ имаӡан, избанзар аимператор иԥсыҽрақәа рҵыхәала аимпериа иаҵакыз адгьылқәа реиҳарак илаԥш ахьырхымыз, рҭагылазаашьақәагьы реилкаара дахьашьҭамыз иахҟьаны Оденати Постуми реиԥш ӡәырҩы зхатә усқәа аимпериа иалазыгӡарц зҽазызкхьаз рацәаҩхо иалагахьазаарын.
Оденат илахь еиқәышьшьы дҩагылан, аригьы ҽеирак иҳәараны дшыҟамыз уажәнатә аимператор ирдыруа, иажәа ҭынчқәа аацәыригеит. Насгьы, ибжьы анирга нахыс иҽрыцҳатәны иҽызлаҟаиҵоз ала, убарҭқәа рзы иара акымзарак ихарамшәа вба зиҭақәоз даҽа уаахеит, аимператор ихаҭагьы уахь далакызшәа, уигьы иԥсыҽрақәа ирдырырц иҭахызшәа ауп аҵыхәтәан иажәақәа рҵакы шицәыҟалаз.
– … Мшәан, абри сара исымҳәар аиператор имаҳацкәа дыҟоума, Џьамтәылатәи аҳ Шапур ԥыхьатәи аимператор Валериан ируаа цҟьа иқәҵаны, ажәытәтәи ақалақь Персеполь ҩаԥхьа иаҳҭны қалақьны ишыҟаиҵаз. Изласаҳаз ала, Шапур данҽыжәло ииҳәынҷаз Валериан ибӷа дықәгыланы ауп иҽы дшақәтәало ҳәагьы рҳәоит. Ҟәбан аганахь акәзар, уахьгьы ҽеирак ыҟам, Босԥортәи аҳра аварварцәа ақәланы зынӡа ирӷәыхит…
– Иазхоуп абарбарра! Уараӡәк исзааугаз ажәабжь зынӡаск иҿаасҭоуп! – иҳәан, Галл дахьтәаз уигьы днаиқәыҳәҳәеит. – Аимпериа адгьылқәа зыхьчаша ауаа рнапаҿы ианыҟамла Рым алахьынҵа уаҳа ишԥаҟаларыз! Убасала аимпериа иахацәеит шәҳәар смаҳаи! Ирацәаҩхеит ачарҳәаҩцәа! Иахьаҵәҟьа адҵа ҟасҵоит, рызегьы еилкааны ишьызарц… Рыхқәа хырҵәарц, икнарҳарц!..
– Аимператор уҟәыӷара аҳаракра сеихырхәо, Рым анцәахәқәа снықәуеит, ҳаргьы ҳҿи ҳнапи еиқәҵаны баша ҳаштәам! –  иаҳаҭыр ларҟәны дахьихцәажәаз азы убри аамҭаз игәы иааҵырххны ибжьы наиргеит Оденат. – Уа, ҟаҵа ҳамамкәа мшгарала ҳаилатәо џьумшьан, иахьанӡагьы аварварцәа ҳарҿагыланы рабашьра ҳаҿуп, акыргьы еилаҳцалахьеит аимператор, ухаҵкы! Ахҭацәыха ахьҳамам азы ҵабыргны иаҳцәеиқәылаз аусқәа рацәахеит, аха аԥхьа аварварцәа рҭыԥ ишықәҳҵалак нас иҟаҵатәугьы ҳахьӡоит!
– Иазхоуп ацәажәара! Исҭахым уаҳа узыӡырҩра! Убра уҭыԥаҿ утәа! – апырпыл еиԥш деицрашәаны инапы наиҟьеит Галл. – О, зегь зымчу Зевс! Исазҳәарыда жәабжь бзиак, мамзаргьы зегь ҳақәӡаара ааины иааҳадгылоу! Анаџьалбеит, абри ала иԥҵәоума Рым Дуӡӡа аҵыхәтәа! Аимпериа алахьынҵа, сгәанала ауааԥсыҽқәа рнапаҽы иҟалазар ҟалап, ҳанцәахәқәа сшәыҳәоит, шәаҳхылаԥшырц!
– Мап, аимпериа анцәахәқәа рымчала Рым Дуӡӡа аҵыхәтәа ԥымҵәароуп! –  убри аамҭаз аӡәы ибжьы ааиргеит.
– Абас зҳәаз уарбану? –  убри аамҭаз ашырҳәа ихы ҩышьҭԥааны еикәыӷӷа итәаз днарылаԥшит Галл.
– Сара соуп! – ус аӡәы дҩагыланы арахь даарылҵын нас зегьы дахьырбарҭаз даагылеит. – Аа, Аврелиан уоума сгәы шьҭызхырц зҭаххаз!.. Сузыӡырҩуеит иаԥсоу ҳәа акыр узҳәозар?
– Абра иҟоу аимпериа амаҵуаа, шәхаҵкы! Иҟәыӷоу асенаторцәа! Шәара зқәым ацезарцәа! – урҭ илаԥш нарҟәганы нас аимператор иахь даахьаҳәны иажәа инациҵеит Аврелиан. – Сара ибзианы издыруеит ҵәыршыҩцәакгьы шҳало… Ааи, ааи, исҳәаз зынӡагьы иџьшьатәым, аимпериа еиқәҳархарц ҳҭахызар аиаша мацара ҳәалатәуп! Хаҭала гәҩарас исымоижьҭеи акрааҵуеит ԥыҭҩык амагистрцәеи, аконсулцәеи, аквесторцәеи аиаша ахаҭыԥан аимператор ижәҩа ҭҟьаны дахьеиларԥсаша ишашьҭоу!.. Ааи, ааи, шәгәы иалышәмырсын, аиаша ҳҳәар зегьы иреиӷьуп Рым аимпериа ӷәӷәахарц ҳҭахызар!
Убри аамҭаз итәаз аууҳәа иааилалт, аха аимператор инапы анаашьҭих, ҩаԥхьа амҵ ԥыруазар абжьы уаҳаратәы иааҭынчрахеит.
– Уажәа нагӡа, сузыӡырҩуеит, – иҳәеит Галл, дзықәтәаз аҟәардә ҳарак амышьхәа имашьхәылҵ нықәыргыланы Аврелиан ицәажәашьа игәы иахәаны дизыԥшуа.
– Аимпериа дуӡӡа аимператор, ухаҵкы! – иажәа анагӡара дналагеит иара. – Еиҳараӡак аимператор икәшамыкәша игылоу роуп изхароу ҳлегионқәа рыԥсыҽхара! Аимператор дзықәгәыӷуа ҳәа ивагыло ауаа рхаҭақәа аимпериа аҵшәаара ишаҿу, шьҭа аргама иубаратәы иҟалеит! Иашаны сеилышәкаа, ари ичҳаны изывстәу акәым шьҭа!
– Усала иуҳәарц иуҭахузеи? –  изымчҳакәа аӡәы ибжьы наиргеит.
– Сара даараӡа сгәыӷуан аимператор абарҭқәа идыруазароуп ҳәа, аха излазбо игәыҳалалцәара иахҟьаны ивагылақәоу зегьы рыгәра шиго еилкаауп! – зыбжьы зыргаз хьаас дҟамҵакәа иажәа анагӡара даҿын Аврелиан. – Аимператор ҟәыӷа Галл! Избан Постум дзимазҵааз Галлиеи Мысреи рҭагылазаашьа зеиԥшроузеи ҳәа? Иара убас Постум имҳәеит, убарҭ апровинциақәа рҟны зхы шьҭызхыз атәцәа рҽеидкыланы ақалақь дуқәа ирықәланы ишыршьаҟьаз, абахҭақәа ԥҽны иҭакыз атәцәагьы рхы ишақәиҭыртәыз. Постум аимператор дицәшәаны ицәиӡеит Галлиа ашәарҭа ду ишҭагылаз, иԥсы иахырӡааны ажәакгьы иҿыҵаимырҟьеит Мысра алахьынҵагьы арахәыц ишаку, уаҟа буколаа (ахьшьцәа)ҳәа изышьҭоу хазы зҽеидызкылаз аурым гарнизонқәа ирықәланы аԥхасҭа ду рыҭара рыҽшазыркыз. Зегьы реиҳагьы иҿаасҭаны сахәаԥшуеит, аимператор дзықәгәыӷуаз Тетрик иаԥсҭыр рыхәҭакгьы абунтҟаҵацәа рахь ишиасыз макьана иахьизымдыруа...
– Ари ауаҩ қәыԥш ииҳәаз хашәымҵан! Цқьа зыхшыҩ мшәыц, ахәыцра азгьы макьана иазрыцҳау ауаҩы ииҳәаз иашам! – асҵәҟьа аргама дахьирџьаз игәы азыԥжәаны убри аамҭаз ашырҳәа дҩаҵҟьеит Тетрик.
– Аврелиан аимпериа даӷоуп! – адгылаҩ даниоу убри аамҭаз иҽхыршәааны дааҵҟьеит Постумгьы.
– Аимператор диӷалатыр иҭахуп! Ииҳәаз азын дыкнаҳатәуп! –  ас аҿагылаҩцәа аныҟала инапы рхханы Аврелиан иқәкуа дҩагылеит Оденатгьы.
– Мап, Аврелиан диашоуп! – аԥхьаҟа императорс иҟалараны иҟаз Валериан убри аамҭаз дҩагыланы арахь даарылҵны даагылан нас аимператор ихы наиқәкны ацәажәара дналагеит, итәақәазгьы аамҭааамҭала илаԥш нархыго. – Аврелиан макьана дыҷкәынцәазаргьы ихәыцшьа бзиоуп! Сыхәҭаахьалагьы сидгылаҩуп, избанзар ииҳәаз зегьы иашоуп!
Валериангьы иаамҭа ааины императорс даныҟала, аимпериа аҩнуҵҟа иҟалаз аполитикатә еилабгара аамҭала аанкылара илиршеит, убасала Рым амчрагьы акырӡа арӷәӷәара илиршеит. Ҵабыргны иара зҵарадырра лаҟәыз уаҩ хжәак иакәын, аха аимпериа аиқәырхараз актәи аҭыԥаҿ еснагь иргыланы имаз аибашьратә зҵаарақәеи ахырӷәӷәараз анагӡатәқәеи ракәын зегь раԥхьаӡагьы инагӡатәуп ҳәа хадара зиҭоз.
– Аимпериа иампыҵаку атәылақәа рҟны мацара акәӡам аҭагылазаарақәа ахьҽеим! – ацәажәара даҿын Валериан. – Иара Италиа аҩнуҵҟагьы ашәарҭа бааԥсы амҽхакра иаҿуп, иҳазгәаҭозар! Абрагьцәа ршаика Булаа ҳәа рхы иахьӡҵаны ицәырҵыз иахьа уажәраанӡагьы аимператор Галл ихаҭагьы рыӡбахә уажәыгьы ишимаҳац агәра згоит. Издыруам, избанзар Аврелиан иҳәан еиԥш, аимператор икәшамыкәша игыло ачынуаа аимпериа алахьынҵа зынӡаскгьы хьаас иахьрымам азын!
– Иазхоуп сгәы аԥжәара! – иҳәан, Галл убри аамҭаз инапы дааҩахеит. – Уара иууалу аҭагылазаара аиҭаҳәара заҵәык ауп, аимператор иусқәа уара усс рылам!
– Ҿыӷәӷәала сахьцәажәо саҭоумҵан, – аҽԥныҳәа дшеицранашәазгьы инамырԥшкәа иажәа анагӡара деиҭаналагеит Валериан, – аха сажәақәа сыркьаҿцәар, усҟан аимператор аиаша изеилымкаакәа даанхоит! Убри аҟнытә, сажәақәа аачҳаны аҵыхәтәанӡа дысзыӡырҩуазар, аимператор иҟынӡа изымааиц амаӡақәа иҵагьы акырқәа сыхәҭаахьала еилсыркаарц сҭахуп…
Валериан аимператор изеиҭеиҳәеит иидыруаз, егьырҭ аҭагылазаашьақәагьы зеиԥшраз. Иара убас ашәарҭара ахьыҟаз аҭыԥқәа ируакын, Босԥор акәшамыкәша асқьыфцәа имҩаԥыргоз
ақәыларақәа рхыԥшагьы, аха уаҟа аҭагылазаашьақәа зеиԥшраз Питиунттәи аурым гарнизон ахада Суқьессиан еиҭеиҳәараны дыҟан.
– Ҟалӷьҭагьы шәарҭахеит ҳәа саҳауеит, еилыскаар сҭахын уаҟагьы иарбан рыцҳарахаз иҟалаз? – агәыҵха рацәа змаз Валериан ииҭахыз ҳәаны дантәа ашьҭахь аимператор ишәхырԥаз ажәҩахырԥа иҽыларӷәӷәаны иҽаалаҳәаны нас Суқьессиан дахьтәаз ахь дынхьаԥшны ибжьы наиргеит.
Суқьессиан аибашьҩы иҩнаҭа дшааӡаз мҩашьо, есымшагьы рицарҵас акәын ихы шымҩаԥигоз, данцәажәозгьы иажәа ркьаҿӡаны, ииҳәозгьы раӡаны иаразнакы угәы уааҭанархәыцыртә акәын ишыҟаз. Асқьыфцәа ҳәа изышьҭаз аготцәа рабашьраан иҭахаз аимператор Деци Траиан аиашаз даараӡа ҳаҭыр иқәиҵон, аха ашьҭахь уи дзыԥсахыз уажәтәи аимператор ҿыц Галли иареи макьаназ ҽеишәа изеибадыруамызт, насгьы иахьатәи амш ари раԥхьаӡатәи реиқәшәара акәын. Абыржәы хықәкыла ихьӡ анааиҳәа, убри аамҭаз Суқьессиан дышшәырӡа иҽеидԥсаланы дҩагылан, уаҳагьы ансарс ҳәа ахҳәаа амҭакәа, хырқьиаракгьы иажәақәа ирыҵамгалакәа, Ҟалӷьҭа аҭагылазаашьа зеиԥшраз иаразнакала аиҭаҳәара дналагеит.
– Аимпериа ахыбаҩ! – ибжьы ҿаца наиргеит Суқьессиан. – Аимператор ҿыц агәра исыргоит Ҟалӷьҭа ианакәзаалакгьы аимпериа аҵаҟа ишаанхо! Ҵабыргуп, уаҟагьы аусқәа зегьы кашыраӡа иманшәалоуп ҳәа аимператор амц дызжьар сҭахым, избанзар асқьыфцәа рганахьалагьы аҵыхәтәан ашәарҭарақәа рхы ыҵнагартә иҟалеит, аха уи аиааира сымч ақәхап ҳәа сгәыӷуеит.
– Ашәарҭа!.. Ашәарҭа!.. Иахьабалак ашәарҭара! – иҳәан, Галл дахьтәаз акәиц иҵарыԥсазшәа иаалырҟьаны дааҳәаҵәыҳәаҵәит.
– Анкьа иҳадгылаҩцәаз, аха аҵыхәтәан иҳаӷацәахаз асқьыф жәлари Ҟрым инхо кимериааи дареи ирыбжьаз аиӷара рыбжьыганы аабыкьа аидгылара рыбжьарҵеит! – аимператор игәалаҟазаара шыхәашьыз зынӡагьы изгәамҭаӡозшәа ҟаҵаны ицәажәара еиҭанациҵеит Суқьессиан. – Меоҭатәи (Азовтәи) амшын иаҽԥну ақалақьқәа Пантикапеии Фанагориеи ӷәыхны, аӡыбжьанда Босԥор Кемериитәи ирҭысны Саныгаа ахьынхо аҳәаа иаваӷәӷәа иаагылт урҭ аварварцәа.
– Иазхоуп ацәажәара! – аимператор ихы ԥшьаркца инапы ианҵаны дшыӡырҩуаз ус афырҳәа иҟәардә днықәҟьан дышиашаз Суқьессиан дааидыххылт.
Агәрамгара иахәаҽхьаз иблақәа ҭҳацақәа рыла ихы раҳаны Суқьессиан ишәагаа ду днаҵаԥшит, аха иоура аҟынӡа дзымҩаӡакәа ибла ахыԥшылара анилымша, анаџьалбеит, дгылҩзӡа дзаҟароузеи ҳәа дџьеишьазшәа аԥхьа днаивагьыжь-ааивагыжьит, нас дҳәарсалеиуа иаԥхьаҟала дааиасын, убри аамҭазҵәҟьа инапқәа аашьҭыхны аматанеира дналагеит абас:
– О, Мом, ақьашанақәа рынцәахәы! Урччархәрақәа абриаҟара агәымбыл-гәыԥжәарақәа зрыҵауҵоузеи, суҳәоит, срыцҳашьа! Суашьапкуеит, аимпериа ачынуаа абасҵәҟьа иумыргаӡарц!.. Нас угәы иҭоузеи уара? Издыруада, аварварцәа Ҟалӷьҭагьы ргаанӡа ҳәа уԥшызар уаргьы?
– Мап! – иҳәан, Суқьессиан игәы шыԥжәозгьы инамырԥшкәа инапы игәышԥ ҟьаҟьа инадкыланы аимператор иаҳаҭыр дназхырхәеит. – Урҭ рҿаархоны ианыҟала, раанкылараз иҟаҳҵаша заанаҵгьы иҳаӡбахьеит, аха аимператоргьы ихаимыршҭыроуп Ҟрымтәи адгьыл ахәҭакгьы аимпериа иацәганы асқьыфцәа ишрымпыҵархалахьоу!
– Аварварцәа рыцәшәара шахәҭоу сабжьугоит, усоума? Исзеилымкааит иуҳәз ҽԥныҳәас иаҵоу? –  иҳәан, Галл Суқьессиан иажәа анагӡара дахьымыгӡакәа дылбааидарашәа деиҭанаидыххылеит, аха еиҭах ишәагаа изышьҭымкаазшәа ашырҳәа днықәҵәиаан, нас икламис шәхарԥа шьҭарҳәазо ихы дакапануазшәа икажь-кажьуа итәарҭахь иҿынаихеит. Иҟәардәаҿ дымнаӡацкәаны ус ишьҭахьҟа даахьаҳәны Суқьессиан днаиазҵааит. – Ихьӡузеи аварварцәа рԥыза?
– Скилакс!
Галл игәы еиҟәыҷҷо иҟәардә днықәтәан, гәаӷла иҭәыз иблақәа цәыркшаны, итәаз еиҭах днарылаԥшит. Убри аамҭаз Суқьессиан дахьгылаз игәы дынҭахәыцит, ари ибаҩ шицәыласу еиԥшҵәҟьа ихшыҩгьы ласызар ҟалап ҳәагьы. Анаџьалбеит, Рым иазаанхаз амшқәагьы абри аимператор имшала зынӡа иӡуамашь ҳәагьы
хьаас иааҟаиҵеит, насгьы изеилкаауамызт макьаназ иахәҭаз ҳәа акымзарак рзымҳәацзар, ирзымыӡбацзар аҽныхәлаанӡа аилатәара изакәазы имҩаԥгаз. Аҵыхәтәантәи аамҭаз аимпериа иаҵакыз атәылақәа рҭагылазаарақәа зеиԥшрахаз аимператор еилдыркааит, ишшәарҭахаз идырдырт, аха арахь иара иреицәеиреиҳаны иаԥсаз бжьгарак аӡәы изимҭеит, иҟаҵатәыз ҳәагьы иахәҭаз акы изымҳәакәа иаанхеит.
Суқьессиан абас ихы имхагәхьааха адырҩаҽны ишьҭахьҟа дхынҳәит, аимпериа аҭагылазаашьа шьҭарнахыс ишыҟалашаз изымдыруа. Питиунт даныӡхыҵыз аҽны, ҵаск аҳасабала ажәытәӡа аахыс аурымқәа имҩаԥыргалоз аныҳәа ду иаргьы дахьӡеит, аха ибла акы амбо игәалаҟазаара бжьысны акәын деикәашәаӡаны дшыҟаз. Ари аныҳәа аҭоурых ду змаз акәын, ҳашқәсԥхьаӡаранӡа 753 шықәсазы «Рым» ҳәа ақалақь анышьаҭаркха нахыс хәышықәса рахьынтә знык аурымқәа Луперкали (иԥшьоу аҳаԥы, мамзаргьы аҭыҩра-ԥшьа) ҳәа иазгәарҭалоз амшныҳәа шьыжьаахыс Питиунҭгьы агәырӷьара ду мҩаԥысуан. Еицырдыруаз аимператор Гаии Иулии Цезар ихаан ари аныҳәа Луперкали иазкны иаԥиҵеит амчра змаз иреиҳаӡоу ақәҵара «ақалақь Рым аира ашықәс хымԥада иазгәаҭалатәуп» ҳәа, уи аныҳәамш иахьанӡагьы имырӡкуа иааргон. Абри амш азгәаҭара зыхҟьаз, ақәыџьма иааӡаз аишьцәа Ромулеи Ремои роуп ҳәоуп аурымқәа ишырдыруаз, уи ақәыџьма ҭыҩра ахьыҟаз ауп урҭ аишьцәа ақалақь аргылара ахьышьаҭадаркыз, Рым ахьӡгьы ахьынтәиаауа аишьцәа руаӡәык ихьӡ иахаршалахеит ҳәа азхаҵарагьы арҭахьан.
Суқьессиан иватәаз, амчра змаз аоптиматцәеи ацентурионцәеи рхаҿқәа рхалашо, аныҳәа мҩаԥызгоз ақьачақьцәа иахьрыхәаԥшуаз агәахәара бзиа рыманы, аханбааш абарҵа ҭбааҭыцәду иҵатәаны ирзыԥшуан. Иахьатәи аныҳәа иалаԥшырц зҭахыз дарбанзаалакгьы ахалархәра дақәиҭын, иара убас араҟа иҟан аҭыԥантәи ауаагьы рацәаҩны. Аиҳабыра ахьтәаз рҿаԥхьа ҽыла аибашьратә хәмарра анымҩаԥырга ашьҭахь, анкьаӡа зны агладиаторцәа шеибадыршьуаз еиԥш, асақәа рыла аиндаҭларагьы еиҿыркааит. Зегьы ираԥызгоз рнапқәа изеинырҟьон, аҳәсақәа абарҵа аҟынтәи ашәҭ шьыҵәрақәа ыршәны урҭ иргәыдрыԥсалон, икаџьбеиқәамызгьы џьоукы «талант» ҳәа изышьҭаз аурымԥара ҿарԥқәа хыхьынтәи инарымҵарыԥсон.
Агарнизон ахада Суқьессиан иблақәа еихмырсыӷьӡакәа урҭ ахәмарҩцәа дырзыԥшуан, аха уажәы ихәыцрақәа зынӡа аҽаџьара акәын иахьыҟаз, убри аамҭаз иара ида егьырҭ зегьы ргәалаҟазаарақәа бзиан, рыбжьқәагьы рдуны еибарччон, иара урҭқәа акгьы имбаӡозшәа абжеиҳан ихы иқәыжь дтәан. Абас игәалаҟазаара бжьысны даныҟаз аламҭалаз Антонио акы иҳәарцы шиҭахыз убартәы уи ишьҭахьҟала дахьтәаз аҳәаҵәыҳәаҵәра даҿын, аха иԥсшьара аԥырхагахара макьаназ изымгәаӷьыцызт, убри аамҭаз усшәагьы игәы иаанагон, Суқьессиани аимператор ҿыци реицәажәара рацәак ихаамхазар ҟалап ҳәагьы.
– Удуӡӡара сеихырхоит Суқьессиан, ухаҵкы! – ус ииулакгьы иаагәаӷьны ибжьы наиргеит Антонио. – Уԥсшьара саԥырхагахар сҭахым, аха сыгәҭыха уамҳәакәангьы хынҳәышьа сымам!
Уи аамҭазы Суқьессиан иварахь даахьаԥшшәа Антонио илаԥш дааҵикит, аха диламцәажәакәа днаҳәны дахьԥшыц дыԥшуа деиҭаатәеит, иҟаиҵаз аҿымҭрала уажәа нагӡа ҳәа аанарго.
– Коракс аӡиас аԥшаҳәаҿы ишьҭоуп Наа ҳәа уаԥшь ҳаблак, – агарнизон ахада наҟ днаҳәны дыштәазгьы дизыӡырҩуашәа аниба иажәа инациҵеит. – Уаҟа инхоит аԥсилаа реимшьҭрак. Еос лшәаԥшь снықәуеит урҭ иреицәоу џьарамзарџьара ишызымбац, аӡәы ицәшәарцгьы ргәы иҭаӡам! Ҳаԥсҭыр ахьаарықәшәо ирызкылатәаны иршьуеит, ҳаладыршәаразы рыхқәа хыҵәҵәаны иаҳзаарҭиуеит! Исыздыруам ирзаауша!
– Амшныҳәа аҽны агәырӷьаҿҳәаша сыуҭоушәоуп уцәажәашьа шыҟоу! – игәы иныҵыххны ашырҳәа ишьҭахьҟа даахьаҳәны Антонио илаԥш лакҭа хьанҭала дааҵикит. – Нас, зегьы шәыхқәа хырҵәаанӡа ҳәа уԥшны узтәоузеи! Иҟауҵахьеи урҭ рахьырхәразы?
Аҭак ҟаҵа!
– Сара сбааш иаакәыршаны ахырӷәӷәара еиӷьыстәит, аха уаҩ дахьзымнеиуа абахәқәа рҿы рҽыҵәахны итәоуп дара. Урҭ ашьабысҭақәа реиԥш ацаҟьа иахьаҿысуа, акаӡӷқәа иахьырҿатәоу ҳаԥсҭыр анеира рылшом! – убри аамҭаз акыргьы дшәаԥырҳаԥуа акәын дышцәажәоз Антонио.
– Ашьхауаа рфырхаҵара зеиԥшроу сзеиҭоуҳәарц азоума иахьа узааз! – ибжьы ааҳаракны ҩаԥхьа ишьҭахьҟа дынхьаҳәит Суқьессиан. – Аԥсҭыр рыхьчара злымшо изутәу ҳәа аимператор Галл иҟаиҵаз ақәҵара уажәыгьы ухаҿы иузамгац узлазбо! Зегьы аҟырҟырҳәа иухыччо, Рым укылганы ухәда аликтор (аимператор идҵала ауаҩы ихы хызҵәоз ауаҩшьҩы) ихиҵәарц уҭаххазар? Антонио уцәажәашьақәа злаҟоу ала абри уеилаҳауашәа збоит!
Ҵабыргны абыржәы ихәда ахҵәаразы дындәықәыргалазшәаҵәҟьа игәы ҟаланы, убри аамҭаз Антонио ицәа наихыбзааит. Убасҟан иблақәагьы аашаҟьшаҟьеит, аха ашәаԥырҳаԥра инамырԥшкәа Суқьессиан ихацламҳәа азварак даҿаԥшуа, џьара иакәымк иамхаҳәар ҳәагьы игәиҽынны, ашьҭахь иажәақәа раӡаны еиҭах ибжьы наиргеит.
– Аицәажәара ҳабжьаҳҵарц урҭ рахь ҩыџьа ауаа сышьҭит, аха…
– Изакәи, аха?
– Аҩыџьагьы ахьнеиз иршьит.
– Ҳыҳ! – иааџьеишьеит Суқьессиан.
– Суқьессиан, ухаҵкы! Угәы сасыр сҭахым, аха абаашахь сандәықәҵоз сургәыӷит бзиа еибыҭоу аԥсҭыр иҵагьы шсуҭоз ала, – иҳәан, Антонио иажәа наҿахиҵәеит.
– Сӡырҩуеит, уажәа нагӡа.
– Иахьа уажәраанӡагьы уи нагӡам!
– Нас иахьоума ари анугәалашәа! Уабаҟаз уаанӡа? Ибзиоуп, узыҳәаз усҭап, аха абри ҩыза агәырхьга жәабжь аҽазнык ианысзаауга, нас узықәшәаша еилукаауеит ҳәа ыҟоуп! Заанаҵгьы иудыруаз усҟан сара акгьы сшумыхәо, уцхыраашьагь шсымам!
– Суқьессиан уаҳаракыра сеихырхәо ҭабуп ҳәа ахысҳәаауеит иашаны сахьеилукааз! Исуҭаз агәҽынҵарагьы сыдыскылоит, уажәы азыҳәан ацхыраара сыҭ, нас исылшалакгьы убап!.. Саҭоумҵан, уԥсшьара уаҳа саԥырхагахом!
Иқызықызуа еизаз ажәлар рацәа рылсра уадаҩын. Амҩақәа бжьырҭәааны ианыз хәыҷгьыдугьы рӷьалпал бжьқәа рацәан, еиқәтәашьак змамыз ршыкь бжьыцәгьак ахылҵуан. Ақалақь аҩнуҵҟа аиҽкаара азҭоз апреторцәа напхгара зырҭоз ахылаԥшыҩцәеи дареи убри аамҭаз рҽеихшаны, ауаа рацәа инарылс-аарылсуа ргәырҽанырҵон џьара иакәымк ҟарымҵаразы. Иманшәалаханы акы абаҳԥыхьашәари ҳәа, имҵадырсшаз, мамзаргьы ирӷьычшаз иаҩаӡо, ауаа рыжәпара иалеимдаауа иалан хәыҷқәакгьы.
Аҽынтәи ахәмаррақәа еиқәтәеит, амшгьы шьҭа аилашәшәымҭахь инеихахьан. Агарнизон знапаҿы иҟаз ачынуаа убри аамҭаз абааш аҩнуҵҟа аишәа еиҵҳәа дук иахатәаны акрыфара-акрыжәра иаҿын, қьафла шьҭа аныҳәа хдыркәшаразы. Суқьессиан иаԥхьа иқәгылаз арыжәтәжәыга араӡны-лых хпыҿ ачаԥашьа зеиԥшраз иахьада имбацызшәа инықәыргьежь-аақәыргьежьаауа, ианыз асахьақәа ҿыцбарах иҟаҵаны илаԥш адырхаланы, убри аамҭаз хәыцрак иҽнаҭашәа дтәан. Ачеџьыкахь иааиԥхьеит абазгааи саныгааи раҳцәа Ресмаги, Спадаги, нас аурым хьӡы шьҭызххьаз аԥсилаа раҳ Иулиани, иара убас ара дыҟан аԥсилаа ирхылҵышьҭраз алазқәа раҳ Маласгьы. Ҟалӷьҭаҟа аабыкьашәа иаашьҭыз алегионер Орести агарнизон ахада ицхырааҩ Барторикс Антинарии ахьеидтәалаз иааҟәымҵӡакәа акы аибыҳәара иаҿын, аха абазгаа раҳ Ресмаг ус иаалырҟьаны ацәажәара даналага ражәа аанкыланы изыӡырҩуа иаатәеит.
– … Даара акыр сааԥшит, – иажәа анагӡара даҿын Ресмаг, – аха шьҭа избаратәы иҟоуп ашәарҭара ахеихәлакра аҽшазнакыз! Убри аҟнытә сзызуазҵаашақәа рацәоуп Суқьессиан, ухаҵкы!
Убри амҭаз Спадаг иахь дынхьаԥшит иара, аха илаҿымҭкәа ишьҭахь игылаз ахаҵгыла аҩы изҭеиҭәаразы иикыз ахпыҿ наимҵаикит.
– Ҳгәылацәа, асқьыфцәа митәык ҳзыӡбра ишаҿу ҩашьом, – агарнизон ахада идагьы егьырҭ итәақәазгьы изыӡырҩуашәа аниба ибжьы иҵагьы иааҳаракны иажәа инациҵеит Спадаг. – Урҭ рыӷбақәа рыла аҵыхәтәан иаазқәылаз ҳагаҿақәа рахьгьы икылсуа иалагеит, рхымҩаԥгашақәагьы зынӡагьы исгәаԥхом. Абри ахьынӡаиашоу сыздырцәом, аха мрагылараҟа идәықәлар ҟалап ҳәагьы жәабжьқәак
ааҩуеит!
Суқьессиан убри аамҭаз инапы дааҩаханы, Спадаг ацәажәара даҟәихит. Имҵагылаз ахпыҿ нышьҭихын, нас дмыццакӡакәа ҿымҩа-ҿымҩала аԥхьа данаҿыхәа ашьҭахь ауп ибжьы анирга.
– Ааи, иашаны иазгәоуҭеит, ҵабыргны амраҭашәара аганахьала ашәарҭара ыҟоуп, аха ихәыҵҟьараны ианыҟоу макьана уаҩы издыруам, убри азын даараӡа агәҽанызаара аҭахуп. Ресмаг уаргьы зегь рыла уҽеиқәыршәаны уҟазароуп. Ҳара ҳацхыраара уазымԥшыкәа Спадаги уареи шәааибадырны аибашьцәа реизгара занаҵгьы шәҽазышәк. Асқьыфцәа ргәы иҭоу макьана ҳара иҳаздыруам, аха издыруада арахь рҿанаарха рҿагылара ҳазыхианы ҳаҟазароуп.
– Уажәтәи аимператор ԥыхьатәи диҩызоу џьышәымшьан! – абри илымҳа ишааҭасызҵәҟьа иикыз ахраҿа аҟыгәҳәа инықәыргыланы, шаҟа иҭеиҭԥш ԥшӡаз дирбарц иҭахызшәа аишәа дахыҵны даагылан, убри аамҭаз ибжьы наиргеит Орест. – Ишәарҭахар шыҟало уажәоума азхәыцра анашәҭа, убри алацәажәара ахәҭоижьҭегьы шьҭа маҷ ҵуама! Абас ишынеиқәаҳҵо-ааиқәаҳҵо, аӡәиаӡәи ҳшеи-қәгәыӷуа иашаҵәҟьаны шәарҭак ҳанаҿаҳа, усҟан ианаамҭаз уи агәхьаамкра азҭахьаз уарбанзаалакгьы заанаҵ ухәда ашаха иазырхиала!
Аварварцәа дәықәлар ҟалап ҳәа излацәажәоз, зегь раасҭагьы Барторикс урҭ рылымкаа деиҵарӷәӷәа даман, иҟаҵатәыз ҳәагьы ажәак макьанагьы изымҳәацызт. Ихалашьцаӡа иҟаз ихыиҿы гәырҩа хьанҭала иҭәны аӡәгьы дихәамԥшӡо иҽеирыџьшәа, ахаҳә хьшәашәа сахьа аазхәаз ицәаара мҵысӡо ишыҟаз, ус ипҟышӡа илахь иаақәԥсаз аԥхӡы чабрала ианаақәирыцқьаа, убри аамҭаз ахаҳәбаҟа аԥсы ахаланы аҽаарҵасызшәа ауп зылаԥш дыхгылаз дшааицгәарҭаз.
– Ааи, ишәарҭоуп, даараӡа ишәарҭоуп! –  адамра иааҭыҩҩызшәа убасҟан ибжьы ааиргеит Барториксгьы. – Ашәарҭара шыҟоу гәыҩбарада иаабароуп! Даараӡа ҳаиқәшәамзар ҳаԥхасҭахар ҟалоит!
– Иахьак усзеилкаауам Барторикс! – иҳәан, Орест гәынамӡарыла дцәажәо иҭыԥаҿ ахыԥҳәа деиҭанатәеит. – Усҵәҟьа ҳхы ҳацәшәартә ҳаҟам, насгьы асеиԥш ацәажәара арицар иаҭәам!
– Барторикс диашоуп, – уи аамҭаз ибжьы ҩышьҭыхӡаны инаиргеит Суқьессиан. – Аварварцәа рыдагьы ҳара ҳзы дшәарҭаны даақәгылт, Сицилиа адгьылбжьаха аҟынтәи ибналаны иааз атәы! Орест инапаҿы иҟоу аибашьцәа рыхәҭак рҭархара уажәнатәгьы дахьӡахьеит, уи азырханы дшаанымгылоугьы аадыруазароуп! Ҳҿагылара згәаӷьыз атәы ихы дақәгәыӷуеит азоуп дзаҳцәымшәо! Еилкааны иҳамам макьана аԥхьаҟа иҟаиҵараны иҟоугьы!
– Иабихәац, уи аӡәк инкылара ҳалымшозар, нас ара ҳзыҟагәышьои баша!.. Асқьыфцәа рҭыӡшәа алацәажәарагьы азнауеи!.. Уи адагьы ишәгәалашәыршәа Босԥор игылаз Рым алегионқәа шхьаҵхьоу, урҭ дара-дара еицәҟьаланы Гипанис ( Ҟәбина) аԥшаҳәала аладаҟа рхы дырхеит ӷасы ҳҟазҵаз асқьыф варварцәа рымч рықәымхакәа! Шьҭа иубаратәы иҟоуп Триглити Питиунти, иара Себастополисгьы абрахь инадкыланы рыхьчара аҭахны ишыҟалаз, аха аранӡа раамышьҭраз заанаҵ саныгаа рыдгьыл аҳәаақәа рӷәӷәатәуп! – иҳәеит Барторикс, гәырҩалеи гәынамӡарылеи иҭәыз иажәа ааҿахиҵәан, иаамҭа ссирқәа нҵәаны уажәшьҭа иԥсҭазаара ахыркәшарахь дышнеиз аҟара инубаало.
– О, лыԥха змоу Барторикс, ухаҵкы! Угәы иалумырсын, аха шьҭа аиаша сымҳәаргьы ауам! – убри аамҭаз гәынамӡарыла даацәажәеит Себастополис ақалақь преторс иамаз Џьорџьо Д, Антони полудамент ҳәа изышьҭаз ижәҩақәыршә еимԥааны ашырҳәа аишәа дахыҵны даагылан. Сажәа ӡәыр иааникылоума ҳәагьы аԥхьа маҷк дааԥшит, аха уаҩ диԥырхагамхоушәа аниба ииҳәарц ииҭахыз анагӡара дналагеит. Итәазгьы ражәақәа ааиқәдыртәан, аҵыхәтәан зегьы рыӡырҩра уи иахь иааҟарҵеит. Ԥыҭҩыкгьы макьнатә ргәы азҩахьан иажәақәа зқәикырц ииҭахыз, аха аԥхьа игәаанагарақәа зегьы иҳәаанӡа рыбжьы ақәдыргар рҭахымызт, насгьы Суқьессиан иԥыҩланы ахҳәааҟаҵара аӡәгьы азин ахьимамыз азын еикәашьшьы итәан рызегьы. – Ажәа шәамыршьыкәа ишәасҳәарц исҭаху аимпериа иаҿагылахьоу шырацәаҩу ауп, аха зегьы акоуп уеизгьы иаҳиааихьоу макьана дҟамлац! Убри аҟнытә уажәы аварварцәа рзы абысҟак ирҳауҳауны ахҳәаа зхыҟаҵаатәу сзеилкаауам. Геркулес дыснықәуеит, урҭгьы акымзарак шрылҳамыршо агәра жәгарц… Барторикс ухаҵкы! Ҳақәӡаара ааизшәа заанаҵ ҳгәы зкаужьуа сзуџьымшьеит! Абас еибаҳҳәақәо аимператор иҟынӡа инаҩыр, им
неип ҳәагьы шәыҟоума, усҟан ашәаргәындақәа шәара ҳәа дҳаҵаҟьаны абрантәи ҳкеицаргьы ҟалоит!
– Уажәа ҭлапҟақәа аанкыл! – убри аамҭаз игәы иазымчҳакәа иҽхыршәааны уи днаиқәымчит Барторикс. – Избоит аибашьра аҽазкра ушахыццакуа! Уара еилкааны иумоума аварварцәа рымч ахьынӡаӷәӷәо?
– Мап, аибашьра зынӡагьы хықәкыс исымам!
– Иарбану, нас иҳабжьуго?
– Хаҵарыла аҿагылара, мамзар ҳадгьылқәа акакала рырӡра…
– Шаҟа имарианы ухәыцуазеи, анаџьабааит! Уара иудыруама асқьыфцәа рхыԥхьаӡара ахьынӡаҟоу?
– Шәаҟәыҵ аиҿыхара! – убри аамҭаз урҭ днарыбжьаланы днарықәымчит Суқьессиан.
Убасҟанҵәҟьа дасу рхатә гәҭахәыцрақәа ианаарыланахала, иаалырҟьаны еимгаеимцарак аҟарагьы иааҭынчрахеит.
– Абри аҵыхәала уара иҳауҳәои Мичелло? –  ашьҭахь инаҩсшәа итәаз арицар ихы наиқәикит Суқьессиан.
– Аварварцәа ирҿагылатәуп!
– Уара Енио?
– Аварварцәа ааигәа иаашьҭтәуп!
– Избан, ус еиӷьны изубаз?
– Избанзар урҭ араҟатәи адгьыл ҭыԥқәа бзианы ирыздыруам! Уи иабзоураны рҿагылашьас иҟаҵатәугьы ҳарманшәалоит!
– Ресмаг уара еиӷьу даҽак ҳадугалозар?
– Аԥхьа идәықәло аиааирагьы игоит Суқьессиан, ухаҵкы!
Рызегьы еибыҳәаны иҟазшәа еицҿакны ирҳәаз Орест дахьтәаз длахҿыхӡа дааҟанаҵан «иубама сара сышиашоу» ҳәа, убри аамҭаз иҿаԥшылара ҟаҵаны Суқьессиан цасҳәан изыԥшра даҿын, урҭ ражәақәа шидикылаз ихаҿсахьа ианибааларц иҭахны. Насгьы Орест даараӡа игәы шьҭнахит игәымшәацәаз арицарцәа ргәаанагарақәа ахьеиқәшәаз, убри аҟнытә урҭ дрылагәдуны аҵыхәтәан аӡәаӡәала рызегьы илаԥш нархигеит. Ҵабыргны ашәарҭа ыҟаҵәҟьазу иҟамзу макьана еилкааҵәҟьаны аӡәгьы аиаша издыруамызт, усеиԥш гәҩарақәак рымаӡазаргьы заанаҵ агәыҭҟьа аҽаҭара аԥсаны ибомызт, аха еиҳа дшәарҭоуп ҳәа абаржәы Орест дзызхәыцуазгьы, Урымтәылантәи ибналаны иааз ани атәы ҳәа зыӡбахә рҳәоз ихымҩаԥгашьа акәын, насгьы идкыланы имаз рыбыжкра иҵагь амҽхак аҽарҭбаанӡа лассы ихәаҽтәуп ҳәагьы азхаҵаны дыҟан.
Ашьапы ԥшӡақәа улаԥш рхьымӡо, Дарыҟәа дзықәтәаз аҽыхәа нарҳа шьҭхысааны икәаруа иахьнеиуаз, гәҿыӷьхак изымҭоз хәыцра хьанҭакгьы дыхҭакны даман, абыржәы адагьы усеиԥш илахьеиқәҵагаз хәыцрақәак аамҭа-аамҭалагьы дналанахлон, еиҳараӡак уи зыхҟьозгьы аԥхьаҟа хықәкыс имаз ахь акәымкәаны дызҭашәаз аҭагылазаар адаҽа хырхарҭак ала иханы дахьагоз акәзаарын. Игәҭакқәа изынагӡа-изымнагӡа, аԥхьаҟа иҭагылазаашьахараны иҟаз шьҭа ихы анимраалар ԥсыхәа имамызт. Издыруада хҭацәыхак иоуӡаргьы хыҵакырҭак имамкәа, арахь иҭынхакгьы дыҟамкәа хыдкылаҩык диеиԥшха ԥсраҽнынӡа дзаҵәны даанхарашәагьы, знызынла абасшәагьы игәы иааиҵанаҳәалон. Убарҭқәа зегьы наихҳәаны ихазырҭыша акәны иҟазшәа зныхгьы даазхәыцлон, дшымгәыӷӡоз ӷәӷәала дызҟаҭәаз, Баҭыршаҳ иаҳәшьа Маҳмидеи иареи анеибадыр нахыс. Иара изы иашаханы иҟаз аԥсҭазаарагьы убри аахижьҭегьы еиҳа игәы ацԥыҳәартә аҟынӡагьы деиҭанакит, аха егьа ус акәзаргьы ицрыхоз азаҵәра, аҭынхадара, ахақәымгәыӷра уҳәа азхәыцрақәа зиҭалоз, амҩа дахьынӡақәыз абыржәгьы еиҭах ҿыц убри даԥахны дахьакыз ҩаԥхьа ихыигәы ақәмаҷны дҟанаҵеит. Дзықәтәаз иҽыхәагьы убри еилнакаауазшәа аныҟәашәа еицамкыкәа, ихәыцрақәа иаԥырхагахар ҳәа ишәозшәа ашьапы шшәырқәа нықәыргыла-аақәыргыло, абӷа бымбыл мырҵысӡо, иҽырԥа-ҽырԥо даманы инеиуан. Ԥыхьатәи уажәтәи иԥсҭазаара неидкыло, атәра аҟынтәи ихынҳәра, араҟагьы имчзырхоз аԥсҭазаара хьанҭа уҳәа, алымшарақәа ахьеидихәыцлоз игәалаҟазаара цәгьашәа ибжьнахуан, аха абарҭқәа зегьы мышкы зны иханаршҭып ҳәа гәыӷрак инаҭон
иԥсҭазаара иаԥшәымахараны иҟоу убри аӡәзаҵәык лоуп ҳәа ихы агәрагара ахьаиҭахьаз азы. Абыржәы ихәыцрақәа ахьыҟазгьы уи лахь акәын, абзиабара насыԥуп, лахьынҵоуп, ԥсҭазаара дууп ҳәа дазхәыцуа дышнеиуаз ус мҩабжара днеихьаны еиԥш, иаалырҟьаны ихы иҭашәеит имҩатәны рқьаԥҭа деиҭанықәԥшырц, нас ахәыҳарак ала дхыҵны мҩа кьаҿла дцаразы.
Аладантә ашьхарахь иҩагаз амҩала уцозар, нахьхьи иааԥшуаз аҳацаҟьа ду амҵан иҟаз абнаршәыра иларшәызшәа акәын ишубоз анкьа рыҩнду ҳәа изышьҭаз рынхара ҭыԥ, ихәыҷра шықәсқәа зегьы ахьихигазгьы уаҟа акәын. Дахьиз рџьыргәал ҩнгьы макьана еиламҳацкәа игылан, аха изықәгылаз ақьырсҭақәа еилабааны ахыбгьы аԥша ихнашәахьан, уажәшьҭа уаҳа неихаркәа аламкәа аҟынӡа инеины акәын ишыҟалахьаз. Иқьаԥҭахаз рынхара аҳәира ахыҵәаны, амаркаџьи амаӷи ахылиааны, ашҭа иҭиааз абаџьар инылыҳәҳәо акәын аҩны ақәцә шааԥшуаз. Макьанагьы ԥхыӡҵас игәалашәараҿ иаанханы иҟаз ихәыҷра шықәсқәа еиҭа игәаларшәо, игәы ззыбылуаз рқьаԥҭа игәазхара даннықәаԥш-аақәыԥш ашьҭахь нас иҽы аҿы ианкны дмагамаго, иани иаби рҳаҭгәынқәа ахьыҟаз ахь иҿынаихеит.
Еиҟарахәҵәаӡа еиваз аҳаҭгәынқәа ҭабгеижьҭеи акрааҵуан, излакәыршаз аӷәаасагьы бааны икаԥсахьан. Ихы имхагәхьааха иани иаби рхаҿсахьақәа игәаларшәо аҳаҭгәынқәа дахьырхагылаз, иаб иаасҭа иан лыԥшра акәын еиҳа еиӷьны ихаҿы иааиуаз. Аҩыџьагьы рыԥсҭазаара иалҵижьҭеи аамҭа такә шҵхьазгьы иҿыцҳаҳараӡа гәырҩа хьанҭала дыҭәны, убри аамҭаз дынкахәыцуа дахьгылаз игәхыршәагаз хцәымыӷххарак дҭаршәны даман. Анышәанҭрақәа ахьыҟаз ахәыҳарак ахьынҵәоз ҩадахьҟала иҿыцәааз хшьыраны илашьҭын, устәи уаҩ дызныҟәомызт. Ажәҩан ҵыԥссо рҽеимартаӷа игылан ашықәс рацәа нызҵхьаз аҭәаҵлақәа акымкәа, убарҭ рымҵан ауп уани уаби анышә иахьамадоу ҳәа агәылацәа аҳаҭгәынқәа ахьидырбаз. Абри ахәыҳарак харантә уахьынагәыдԥшылоз уааилаҳартә иԥшӡан, аха аҳаҭгәынқәа ахьыҟаз азы аӡәгьы игәы ахымлазар акәхап, дара рышьҭахь уаҳа уаҟа нхара аӡәгьы иҽазимкит. Урҭ анышәанҭрақәа ирывганы игаз амҩа заҵә ахәадала ихаланы нас ишиашаз ҵаҟа илбаауан, иҩашьомызт ахәы наҟааҟ еҩнашоз аҳаблақәа рҿы инхоз ауаа уи амҩала мҩасырҭас иҟарҵеижьҭеи акыр шааҵуаз.
Дарыҟәа аҳаҭгәынқәа дахьырхагылаз ихы игәы ахшәаӡаны, арахь дҭынхадаха дахьыҟалаз азы изаҵәра зынӡа агәыԥшқара инаҭан, аҵыхәтәан изымчҳакәа илабжышгьы аахаҟәҟәалт. Убри аамҭаз неихаркәа змамыз ҭакәажәык алаба лҽанҵаны дтәаамаауа дшааиуаз ус анышәынҭрақәа данаарывалоз аламҭалаз лыбла иабаз дааршанхан, дгачамкха лыбжьы налыргеит.
– Унан, џьбеит, ди-ди хаас! Иараби, слашәхама сарахәаша!.. Мшәан, макьана ирбоушәа иҟоупеи? Сыблақәа срымжьозар нас уазусҭада, џьым, џьым, ажәытә ҳаҭгәынқәа ирхагыланы ирхаҵәыуо?!
Дарыҟәа ус ихы дааҩахазар, зыбӷа хәахьаз ҭакәажә ҭажәҭабаак илыҵыргәаз алаба лҽанҵаны иара иахь ааԥшра дшаҿыз илаԥш дааҵашәеит. Убасҟан илабжышқәа ааирыцқьан, аха дахьгылаз деиҭамҵкәа гәырҩа бжьыла аҭак налиҭеит.
– Абраҟа ижуп сани саби!
– Унан, блаҭых, исаҳауа закәызеи!.. Сани саби абра ижуп уҳәама? Адунеи лашара зымбаша сара! Нан, Азнаур иҷкәын уакәымзааит, уара?
– Сакәгәышьоуп, аха ибымбо схалазаҵә саанрыжьит!
– О, сарахәашабга, умԥсӡар ари адунеиаҿ иумбара, иумаҳара ҳәа иҟоузеи! – аҭакәажә макьанагьы уи агәра лзымго убри аамҭаз дкьаҿы-мыҿуа Дарыҟәа дахьгылаз ахь лҿаалхеит. Дшааидгылазҵәҟьа лнапқәа ыргьежьуа дгәыдылкыларцгьы лҭаххеит, аха данзымҩаӡа ус лҳәеит: – Ухы ларҟәишь, нан, уаагәыдыскылар сҭахуп… Уф, шьыршьыр, ухаҵкы сцааит! Сузӡатәхааит, уҩызмалақьӡа узаҟарахазеи! Уӡит ҳәа ҳаҟамзи зегьы, сыԥсы уфааит, уеибганы ухынҳәыма, нан!.. Ех, анаџьалбеит, анаџьалбеит, заҟаџьара заҟа рыцҳара ыҟоузеи, иаҳзымдыруагьы заҟа ыҟоузеи!.. Иа, Анцәа ду иџьшьоуп Азнаур иԥа уеибганы ухынҳәызар!..
Уи аҭакәажә ахшара дзауаз аҳәса реилыргараз дҟаза дузаарын. Ахәыҳарак анхыҵтәи аҳаблан зцәазтәымыз ԥҳәыск иахьа-уаҵәы ҳәа иҟаз лахь дышцоз ауп амҩан Дарыҟәеи лареи шеиқәшәа, аха уи аԥҳәыс лыхшараура шымааицыз убаратәы ццакырак лымамызт.
Аҭәаҵла амҵан инеидтәаланы лызхара даниацәажәа ашьҭахь ауп, нас дахьцоз наҳәаны ваа-ваа дныҟәо лымҩахь лҿаныналха.
Дарыҟәа ашьыбжьышьҭахьшәа иҩызцәа рҿы даннеи уабаҟаз ҳәагьы имазҵааит, иаргьы дахьынтәиауаз алаҿимҭит, аха инеидтәаланы уаххьа анеицыркуаз аламҭалаз Баҭыршаҳ рацәак ацәажәара игәы амыҳәо акы дшаргәаҭеиуаз аҟара ибеит. Иухьзеи ҳәа даныхҭеикӡа Баҭыршаҳ имҳәарц иҽазикит, аха абри ааимҳәар шимуаз ала данидқәыла ашьҭахь иаацәырганы игәы иҭеикыз иеиҳәеит, Урымтәылантәи дхынҳәижьҭеи ашьоура дахьахьымӡацыз ҭаха шинамҭоз. Дарыҟәа зынӡагьы игәамԥхеит иаалырҟьаны Баҭыршаҳ изқәикыз аус шшәарҭаз аниба, уи данахьӡашаз аамҭак ҟалап, уажәазы маҷк дааԥшырц диабжьеит, аха иаҿаршәӡаны уи мап ацәикит. Абас иҳәатәы хамҵакәа уахык абӷьааҳәа Баҭыршаҳ иҽааибыҭаны, ҽывакыкгьы иварԥало ихалазаҵә маӡала амҩа дықәлеит.
Атәымуаа рышьҭаҳәакьҩы Маҭарбеи уацәас ишьҭиххьаз аурымқәа аҵыхәтәан излагаз рхымҩаԥгашьақәа зынӡагьы игәаԥхомызт, аха ргәы иасша ҟаиҵар ауазма шьҭа, тәамбашақә дшыҟарҵахьазгьы ҽмырба ҟаҵаны имычҳалар ԥсыхәа имамызт. Ԥыхьашәа зны ианхәыԥҳа ишакәым ишлызныҟәаз аргама ибазаргьы, усҟан азнаказ дааҵбыбшәа иҽыҟаиҵеит, аха ргәы иалымсразы ахырҟьацәарагьы иҽазымкыкуа ичҳаны, акымзарак ҟамлазшәа ирласӡаны ихаиршҭит. Аурымқәа дахьырбоз акы шилшақәоз дирбарцаз иҽырхаҵаны дбаӷьырбабоушәа иҽыҟаиҵалон, аха дыҟазарц шиҭахыз еиԥшҵәҟьа аҟынӡа дзыҩамӡакәа, иаԥшәымаз макьанагьы иара иакәӡамшәа дыҟан. Иҟан ҳаҭырла изыҟазшәа зҽыҟазҵозгьы, аха егьаумҳәан иаргьы зынӡаск акы изеилымкааҵәҟьо дауыҟахыз, аԥхьа еиԥшҵәҟьа уажәгьы урҭ дрыцәнымхо аҽыҟаҵарагь шьҭа рацәак агәаҳәа-рақәагьы имацәамызт.
Аҵх ықәҳа ацара иаҿын. Убри аамҭаз арыжәтә инаҿыхәо еидтәалаз Маҭарбеии аҟарулцәа реиҳабы Шьаадаҭи реицәажәара хыркәшашьак рзамҭо, аӡә ииҳәоз егьи дзақәшаҳаҭымхо аиҿыхара иаҿын.
– …Иуҳәаз убриаҟара сархәыцит Маҭарбеи, аха иудыруаз ауаҩ амч анимам амҵ дшеиԥшхо.
– Иџьасшьоит, иуасҳәаз узеилымкаауашәа уҽахьыҟауҵо! Издыруада цасҳәан иҟауҵозар? – игәы иаалырсны даацәажәеит Маҭарбеи.
– Мшәан, ус Анцәа ҳаишазар, иҳалшагәышьои!
– Иҳалшо убри ауп, – мчымхарақәас иҟаз зегьы иара еилкааны имазшәоуп дышцәажәоз Маҭарбеи, – ауаҩы ашацәа ирҭаз аамҭа хәыҷӡа иалганы иаџьал аҿҳәара аҟынӡа қьафла дыҟазароуп. Зхы изамыхәаз, уи игәазхара изымфакәа, изымжәкәа аҵлаҳәысҭак диеиԥшха жәымҭацәгьала дымҩасуеит.
– Маҭарбеи уара убарҭқәа зегьы урылаҟоуп, аха угәахәтәы уқәымҿиазшәа уцәажәоит, – абарҭ аҩымшк рыла дыԥсрашәа ицәажәоз ауаҩы днаиҿаԥшит Шьаадаҭ.
Маҭарбеи аҩы зҭаз ачаҟәа шьҭыхны икын, аха иҿахьы иҩамгакәа, аԥсҭазаара аҵабыргра шыҟаз иара еиҳа еиӷьны еиликаауазшәа иҽыҟаҵаны дызланагалаз ацәажәара дзаҟәыҵуамызт.
– Шьаадаҭ уаргьы аилкааразы ухәыдам, аха уажәы уаалаган абалаҳ ажәала усацәажәоит!.. Мап, мап, иаасараӡеи!.. Иҟалозар сажәа сырҳәа… Ааи, ааи, саҩсҭаахә дысхарахааит гәыҭыӷьӷьала исымҳәазар! Насгьы избоит исцәыуҵәахуа гәынхарак шумоу, аха уи уҿы иааҭыхны макьана иузымҳәац!
Маҭарбеи иажәа намыгӡакәа убри аамҭаз ачаҟәа наиҿыҵакны аҟәырқьҟәырқьҳәа ихәда абжьы рго ажәра дналагеит, илаԥш Шьаадаҭ иахьынаидирхалаз иаанкыланы. Мшәан, асҟак агәалақәа анимаз уажәраанӡа изимҳәацыз ҳәа игәы иҭыҳәаауа, убри аамҭаз Шьаадаҭгьы илаԥш иара идырхаланы изыԥшра даҿын. Ашьҭахь акы наиҳәарцгьы иҽыназикит, аха ибжьы аргара дахьӡаанӡа Маҭарбеи аҩыжәра иҽахьыгӡаны еиҭах иажәа инациҵеит, имаӷра наиҿшьны иқьышәқәа анирыцқьа ашьҭахь.
– Шьаадаҭ уаргьы иумдыруеи, аха уеиҳа зымчу еснагь деилукаауазароуп, уи зхаҿы иззамго маҷҩгьы ргаӡара иақәӡхьоума!
– Усала исоуҳәарц иуҭахузеи?
Маҭарбеи ичаҟәа иҭаханы иҟазгьы ашьҭахь аҵәыз-ҵәызҳәа иаажәны, цәыкәбаркгьы ҭамыжькәа инҭыркәкәаны инықәиргылан, нас еиҭах имаӷрала иқьышәқәа ааирыцқьеит. Аҵыхәтәан илаԥш цәыркшаны Шьаадаҭ днаихәаԥшын, аха нас ччаԥшьк наиҿахәмарит абри ауаҩ уаҳа акгьы изеилымкааӡои, дзакәытә уаҩгәлымҩузеи ҳәа аанарго. Баша аҳаԥшьа дҭацәажәозшәа иааиҳәаз зегьы иара ус акала иахьизгәнымкылоз дазгәааны, насгьы Шьаадаҭ уи зынӡагьы аналаҿимҭ, аҵыхәтәан Маҭарбеи ибжьы днаҵаӷәӷәа ааҵаӷәӷәо ус иҳәеит:
– Кәытҿырҳасрак аҟара иҳазшоу аԥсынҵрыкьаҿ иалагӡаны ухы уанзамыхәа, игәаҟу уаҩык уиеиԥшхоит. Исҳәарц исҭаху убри ауп, ҳажәлар аурымқәа рҳәатәы анхарымҵа иниаӡаа ицар алшоит. Насгьы заҟа ҳгәаӷ дҳаркуа ҳара иаҳзеицәоуп. Аҵкыс еиӷьми шәыда ԥсыхәа ҳамам ҳәа ҳхы рзааигәаҳтәыр, усҟан еиҳа аҽакала ҳахәаԥшра иалагон даргьы.
– Маҭарбеихеит, ууасиаҭ уаха инужьуашәоуп уцәажәашьақәа шыҟоу, – ацҭәа нацҵаны даагәамҵхамҵит Шьаадаҭ. – Анцәа иумҳәан, аԥсуа жәлар аныҟам умалазаҵә насыԥ уманы узыҟалару?!
Шьаадаҭ абаржәы ииҳәаз Маҭарбеи дагьақәшаҳаҭын дагьақәшаҳаҭмызт, гәыҩбаҿыҩбарыла ахи аҵыхәеи еиҟараханы еибакапаныз алаба деиԥшха, иашоуп ҳәа изымҳәеит иашам ҳәагьы ҳәашьа изамҭеит.
– Ажәлар еснагь аҵаҳәара рызҭаша ауаҩы дрымазароуп. Уажәыгь иумаҳацкәа уҟоума, Урымтәылантәи ибналаны иааз Дадрыҟәа ҳәа зыхьӡ рҳәо арбыжкҩы? Анхацәа зегьы аурымқәа ирзымхәыцкуа зыхьӡ сҳәаз иҳәатәы аахаҵаны ицгылар, нас иҟалаша уазхәыцхьо Шьаадаҭ? Усҟан иара иҵыхәала ажәлар рхы ҭадырхеит ауп…Угәы ишԥаанаго, реиҳа зымчу ирызиааиру?
– Маҭарбеи ишуасҳәара сыздыруам, аха уажәақәа даара игәҽынҵагоуп… Мшәан, нас ҳашҭа иҭоу рашәа ҳааҟәымҵӡакәа иҳҳәалароуп ҳәоуп исоуҳәарц иуҭаху? Ҳабацәа рыбаҩқәа ҳхаҳаршҭыр, руахҭа ҳзынамыгӡакәа ҳаанхар, уара утәала агәнаҳа ҳаҵамлаӡои?
– Агәнаҳа! – еиҭеиҳәеит Маҭарбеи. – Гәнаҳарак уаҵамлакәангьы аԥсҭазаара бзиа унапахьы иузаагом!
– Убарҭ иҟаҳҵақәо агәнаҳарақәа роуп Анцәагьы игәамԥхо!
– Зынӡа уҽумыргаӡан Шьаадаҭ! – убри аамҭазҵәҟьа аҟыгәҳәа ачаҟәа нықәиргылан нас ихәда аҳампал кылахазшәа иблақәа арахь иахьаакылҵыҵыз иҟәызгаӡа иаанханы игәы дахаԥжәо ибжьы наиргеит Маҭарбеи. – Аӡсашьа ҳзымдыруазаргьы амшын ҳҽалаҳажьып ҳәоуп исоуҳәо! Аурымқәа рҳәатәы хаҳамҵозҭгьы ҳҩыџьагьы уажәы ари абаашаҿ ҳзыҟаларымызт. Бзиарак ааҳзыҟарымҵацшәа аӡы иамыӡәӡәо рыхцәажәара аԥсам Шьаадаҭ! Егьаумҳәан дареи ҳареи ҳаилашьцылахьеит!
– Узыцәнымхо аурымқәа арахь иқәнагалеижьҭегьы ҳажәлар рықәгара ауп изҿу, уареи сареи урҭ ҳхы рыдаҳкылт! Ҳнырҵәара иаҿу рымаҵ аԥхьаҟагьы иула ҳәа сабжьугоит!.. Мап, сара шьҭа уи сахәом, уаҳагьы ари абаашаҿ сзаагылом! Сыжәлар рҿаԥхьа ҽԥныҳәада сыԥсыр џьанаҭны избоит!
Шьаадаҭ иибахьац иакәымшәа иаалырҟьаны иҽахьиԥсахыз аҵыхәала Маҭарбеи ацәаҟәа ихаҳазшәа дааиханаршәын, иаразнакала деиқәараеиҵараха дааҟанаҵеит. Убри нахыс уаҳа ажәак иҿамшәо ацәкша еиԥш ихы шьҭацаланы дшыԥшуаз, ус Шьаадаҭ дҩагылан аҵх алԥха иоуразы наҳәаны дцеит.
Шьаадаҭ идәылҵымҭа аламҭалаз зхызҿы ҭаҳәҳәаз аӡәы дынцәыҵыԥш-аацәыҵԥшуа, уажәы аԥхьагьы анеирҭа-ааирҭақәа заанаҵ шьахәла ишҭиҵаахьаз мҩашьо уаҩԥсык илаԥш иҽыҵамыршәакәа ус абааш ашьапы дааҵагылт. Дырҩегьых дӡырҩуа дынхьаԥш-аахьаԥшит, аха абааш акәшамыкәша шҭынчраз аниба ашьҭахь имӷыҵраз ашаха ааимӷыҵхны иширшәра иҽырхианы даагылт, убри аамҭаз даҽазныкгьы ладагьы-ҩадагьы дынхьаԥш-аакәаԥшын нас ашаха ахы иадҿаҳәалаз аихыц ҵәаҳә амч инаҭаразы ашыҩшыҩҳәа иааихаргьежьны ишилшоз абааш ақәцәахь иршәит. Убри аамҭаз ашаха еиҵыҵны еиҵыхәхәа ишнеиуаз ус абааш анаӡараҿ инаӡаны инаҿаԥеит, убасҟан иахьынӡаӷәӷәаз ибаразы акыргьы инаирхха-ааирххеит, аха аҵәаҳә ахьынаҿаԥаз иалаԥсны ишакыз агәра анига, нас ацыӷ аҟара ибаҩ ицәыласны ишьапқәа ахаҳәҭӡы инкыдыргыло ашаха дахьынԥашаланы ахалара дналагеит, хыхьынӡа ахаларазгьы лахырҟәысрагьы ахимырҵит.
Убри аамҭаз Маҭарбеи иԥа Сихәаш хьаабаада драҳаҭны ԥшшы ихга дҭаҳәахаа дахьыцәаз ихәда абжьы оумаха ашә аҟынтәи иуаҳауан, зхызҿы ҭаҳәҳәаны маӡала абааш иҩналаз ауаҩгьы дахьнеишаз заанаҵ идырны ишимаз мҩашьо уи ауада днавҵагыланы дааӡырҩит, аха игәы дшамжьаз аниба иаҳәызба аԥынҵа ашә инавҵаҵаны изларкыз алыку нылиршәеит. Убасҟан даҽа зныкгьы дынхьаԥш-аакәаԥшит, аха аӡәгьы дышгәеимҭаз аниба нас
ашырҳәа уахь дныҩналан, ашә иаразнак иныдиҵеит. Сихәаш игәышҵа ҩарханы дахьышьҭаз шьҭабжьык имаҳаӡо, мчыбжьык дмыцәацызшәа убри аамҭаз ацәа ҵаула даҳәынҷаны дакын. Маӡала иааихагылаз ауаҩы иаҳәызба аԥыӡаӡ ихәда ианааҵик дааҟрымҿрымын нас имгәацәа патаз аарҳәны ивара днықәҩеит, аха убри аамҭаз иҟырҟмыџь иҵырӡа акы аныҵыӷәӷәаӡа ашьҭахь дцәырҳаны дҩыҵбабырц ақәикит, аха аҩыҵыззаха иамраӡакәа ихагылаз уаҩы ибжьы наиргеит.
– Иску аҳәызба цәгьашәа иҵруп! Убжьы аргарагьы уԥсрагьы акы акәхоит! Еилукаау?
– Уазусҭада?
– Сазусҭоугьы лассы еилукаап!
– Исымаукуи?.. Цәгьарас иузызухьои сушьыртә?
– Уахымццакын, убрыгьы угәаласыршәоит! Иаарласӡаны аԥсра уамеилаҳауазар уласны уҽеилаҳәа! – иҳәан, уи ахаҵа аҵыхәтәан дагьынаиҵаҟьеит.
Дшәаԥырҳаԥуа дыццакны ишҽеилеиҳәазҵәҟьа иҩналаз ахаҵа азын-ҵиар цахак намԥжәаны Сихәаш иҿырҟьара ианҭеигәеит, нас инапқәагьы ишьҭахьҟа иниаганы ҷапырхәала иааҿаҳәаны ибжьы наиқәиргеит, шьҭа иаԥхьа дгыланы дцаларц. Аҳәызба аԥынҵа ибӷа ишадкылаз мацара аӡәы имбакәа уи ахаҵа дахьынтәихалаз аҭыԥҿ ианааи, нас Сихәаш днаидҿаҳәаланы дызлахалаз ашаха днахьҳәазаны хланҵы дынҭалеит. Дманшәалаханы ииӷьычыз ауаҩы диаԥцаны абааш ааигәа иҟаз аккара рҽанааларк, уаҟа иҿаҳәаз аҽыхәа аԥшәма дшабазҵәҟьа иаақәырқәырын ахәда ҭҳәаны ихырхәо, нас аҽыҩҽыҩҳәа ашьапгьы нышьҭнашьит. Егьи аҽывак ҽеиқәан, насгьы гәаҵәажәпак акәымкәа иҟамызт, алымҳацәқәа хьадышьшь ихырқәақәо иахьгылаз иагьыҵасуамызт, ашьҭахь Сихәаш дицхрааны убри аҽы днақәиртәеит. Зхызҿы ҭаҳәҳәаз ахаҵа иҽыхәа дышнақәтәазҵәҟьа иаԥхьа дгыланы дцаларц ибжьы наиқәиргеит, аха дзықәиртәаз аҽеиқәа ахьгылаз еисизшәа еиҭаҵуамызт. Убри аамҭаз агәчама апҟацаҳәа аҟамчы анааха ицәырҳаны иҿыхазшәа иаарҳан, ҽыуарчанк шакәыз убаратәы аԥырԥыр иҵыгьуа, авивиҳәа аҵыхәа ҟьауа азнаказ иаахыԥхыԥшәа ҟанаҵеит, аха ԥыҭк ианынаскьа иклышь-млышьуа аҿынанахеит.
Амҩа иқәнаҵы иаацәылашеит. Бнала мацара акәын ишнеиуаз урҭ. Цқьа ибзианы ианша ашьҭахь Сихәаш ҩынтә дахьӡеит дишьҭагыла иааиуаз ауаҩы изхьаԥшра, иҭаҳәҳәаз илакҭа дахьынҭаԥшыз џьара дшибахьаз аҟарагьы гәҩарақәас иааҟаиҵеит, аха егьа игәы дҭахәыцзаргьы дигәалашәомызт. Амра ашьха ианаавҵшәоз аламҭалаз ахәыԥшӡа ҳаракык иаахалан, нас уи ахәада иқәланы ԥыҭк инаскьахьаны еиԥш, ус аҳәира зхыҵәахьаз қьаԥҭажәк аҿы иаакылсит. Сихәаш дзықәҿаҳәаз аҽы дынҽыжәих нахыс иблақәа ҭраа, ашыцламшә зқәиаахьаз уи аҩны аганахь уажәыуажәы дынхьаԥшлон, ԥхыӡлабҿабак далазшәа ишаҟьшаҟьоз иблақәа убри аамҭаз уи ақьаԥҭа илаԥш изаҟәымго инадхалон.
– Иҵагьы акы наусырбақәарц сҭахуп, абрахь усаԥысны уцала! –  абыржәоуп ибжьы анирга даазгаз ауаҩы.
Сихәаш инапқәа рԥыртлара дахымццакыкәа имахцә данкны, иажәхьаз ҳаҭгәынк аҟны дырхыԥхыԥуа диманы данаакылсуаз, убри аамҭаз уаҟа ирзыԥшызшәа асақәа зымӷыҵраз ҩыџьа арԥарцәақәак аарыдгылт. Урҭ рааира дазыԥшызшәа убасҟан зхызҿы ҭаҳәҳәаз ауаҩы ишәыз ашәхырԥа наишәхҳәаны, нас ихыиҿы злаҭыҳәҳәазгьы ааихыхны ианкаижьуаз аамҭаз Сихәаш уи дшынаиҿашызҵәҟьа иԥсы ааихыггеит, акыр шықәса раԥхьа тәамбашақә дзызныҟәаз Аҭлаԥс иԥа Баҭыршаҳ шиакәыз аниба, насгьы тәыс ирҭихьаз ара дабаанагеи ҳәагьы иаразнак иааизымбатәбарахеит.
– Ари иухагыло амҟәыбахы, издыруада ани узхәыԥшуа ақьаԥҭа акыр угәаланаршәазар? Марцхалк иадамзаргьы, узхагылоу аҳаҭгәынгьы акгьы уанамҳәаӡеи? Иухашҭхьазар уажәыҵәҟьа зегьы сара иугәаласыршәоит, уи азоуп узаазгазгьы! – игәаԥсахеибакыз ажәала даацәажәеит Баҭыршаҳ.
– Акы ансыхь, иудыруаз саб иҟаиҵараны иҟоу!
– Аӡә иаб иҽагала дыҽхәон ҳәа, уаб ҳицәуршәарц уҭахуп, усоума? Иухьзеи Сихәаш! Абриаҟара уацәшәома аԥсра? Асҵәҟьа уаншәаргәындаз аби аԥҳаи рыгәнаҳа зуқәуҵеи? Узазымхәыци уи мышкы зны иухьӡар шыҟалоз? Аа? – убри аамҭаз гәаӷла иҭәыз бжьыла даацәажәеит Баҭыршаҳ.
Сихәаш убри аамҭаз еихада дазнымкылартә афергь-афергьҳәа акәын дышьхнаԥсыланы дышгылаз, насгьы Сагәым иҭахашьа шыҟалаз усҟан аӡәгьы имбеит имаҳаит, избазгьы тәыс ирҭит,
уижьҭеи заҟа шықәса ниакәкәа ицахьоузеи, уажәшьҭа зегьы ирхашҭхьеит ҳәа ирҭынчхьаз игәы абар дахьажьаз.
– Цәгьамыцәгьала иҭашәырхаз ажьиҩ Сагәым итәоуп абри аҳаҭгәын! – убри аамҭаз инапгьы нархханы инақәикит Баҭыршаҳ. – Зынӡа угаӡамзар, арахь узаазгаз шьҭа еилукаахьазароуп! Иугәаларшәа Сагәым иԥҳа Гәарандагьы ушлазныҟәуаз! Иугәаларшәа схаҭагьы сзықәуршәаз арыцҳара! Угәы иаанагон, ухы сакәырхшаны сахьышәҭиз амшын нырцәынтәи уаҳа сзымаарашәа! Агәнаҳа ҟазҵаз ауаҩы мышкы зны иаргьы ихьымӡар шамуа зныкыр уазхәыцхьазу? Исзыуз ацынхәра иахьа иуԥызгаларц сҭахуп саргьы, аха сара схы акәӡам сзышьҭоу, ишәшьыз аби ишәҭиз уи иԥҳа Гәарандеи ршьа ауп изуагьы!.. Мап, Сихәаш! Ала шыршьуа еиԥшҵәҟьа усызшьуам! Усҟан ухаҵан, абыржәгьы исырба ухаҵашьа зеиԥшроу!
– Изла?
– Аса ала!
– Ухаҭа уҭанархар?
– Усеиԥш анулша абри аҳаҭгәын иамаҿуп аӡәгьы дышуламкьысуа! – иҳәан, Баҭыршаҳ дааччан, нас иварахь дынхьаҳәны иҩызцәа ибжьы нарықәиргеит. – Исҳәо уаҳауама Дарыҟәа! Арахь уааԥши Абрагә!.. Абра ишсаҳауа ажәа ишәҭоит, абри ауаҩ ииҳәаз анилша шәышиламкьысуа ала!
– Ҳдинаныс дшоуҳажьуа!.. Ҳныхақәа мсааит ҳажәа еилаҳгозар! – иҳәеит Абрагә, нас иварахь дынхьаԥшны Дарыҟәа днаиалацәҟәысын.
– Иуаҳама ирҳәаз? Уажәшьҭа абџьарқәа шәаарых!
Баҭыршаҳ иҩызцәа ихьырыгӡаз Сагәым иҟаҵамҭа аса ааганы инаидыркит, Сихәашгьы идыргалаз асақәа руак аалихит, ашьҭахь аҩыџьагьы неиҿагыланы убри аамҭаз ԥыҭраамҭакгьы инеиҿаԥшит. Ус игылан-игылан, нас инеивагьыжь-ааивагьыжьуа аизышәарыцара иналагеит, ашьҭахь иаалырҟьашәа инеидыххыланы асақәа неиҿаркит, аха рацәак еидымхалакәа рышьҭахьҟа инеиҭаԥа-ааиҭаԥаны ҩаԥхьа аивагьыжьра иналагеит. Сихәашгьы аса ахархәашьа бзианы ишидыруаз убаратәы аламала иааигәа днаишьҭуамызт, даара ҳасабла амаанақәа ихы иаирхәарц иҽазишәон, иҿагылаз иԥсыҽра баны аса даҿеикразы. Ус иаалырҟьаны Баҭыршаҳ иаб иажәа ҭынха аҳаҷаҳәа акы иааигәаланаршәеит: «…Аҩыџьагьы рыԥсҭазаара еиқәдырхаразы излеибашьуа аса иахьчароуп… Еиҳа амч змоу даанхоит, дад!» Иаргьы ҭакс иҟаиҵаз убри аамҭаз игәы иааҭыҩҩит: « Мап, саб! Аса ахархәашьа зысурҵаз ҽырбагас акәым, аиааира азын ауп!»
Иаалырҟьаны Баҭыршаҳ иҿаԥшылара ӷәӷәала аҽааиҭанакит, убасҟан идашқәагьы ааибарххеит, убри азыҳәанҵәҟьа аԥырқьҳәа мцак наихҟьаны гәеибафарак дшышьҭнаԥаазҵәҟьа, афырҳәа аса мҩанҵо иаӷа днаиҿалеит. Акыргьы иқәибакшеит, убри аамҭаз Сихәаш ахыхьчара дахьаҿыз илҵуаз аԥхӡбаа аԥхьаҳәараҵәҟьа дахьӡомызт, маҷӡак иадамзаргьы ԥсеивгахак имҭакәа дықәцала дызкыз иаӷа цәгьа ииааира шмариамызгьы ибеит, аха Баҭыршаҳ иҳәан еиԥш, алажә аиԥшҵәҟьа ихы ииршьырҵәҟьаргьы иҭахымызт. Уаанӡа зхақәгәыӷраз агәрагара змаз Сихәаш имч аҵыхәтәан иҵанарҟәалоушәа аниба ихы дазгәааны, нас абгыӡ еиԥш дхәааны иабџьар ахьҿынаирхаз Баҭыршаҳ ижәҩахыр инацрасит. Убри аамҭаз Дарыҟәеи Абрагәи насҭха игыланы иахьырзыԥшуаз иаарцәымыӷххеит, аха ҩыџьа реибашьра аԥҟара еиларымгаразы наԥшыҩцәак раҳасабала, ирԥырхагамхакәа рыбжьгьы дмыргеит.
Баҭыршаҳ анкьа Сагәым иирҵахьаз амаана ихы иархәаны аҵыхәтәан иабџьар ахьымҩаниҵаз, амацәыс ахьеиҿасуаз афы днаҿаҳазшәа убри аамҭаз Сихәаш даԥыхьашәеит, уаҳагьы иҽизнымкылакәа шьамхыла дынцәыҵаххит. Иикыз аса ицырхырааны азнаказ дҩыҵыззашәа ҟаиҵазаргьы агылара иламшакәа иаразнакала днеилышшеит, убасҟан шьамхыла иҽааникылашәа ҟаҵаны ашьа назыцрашыз ицацха инапы адкыланы Баҭыршаҳ дахьгылаз ахьгьы дынхьаԥшит, аха дук мырҵыкәа ихлахаҵ аагьежьын дыхбыкьны ивара днықәҳаит. Убри аамҭаз иҽаариашашәа изқәа днықәҩан, иаалырҟьаны аихәлацәара зҽазызкыз иблақәа ажәҩан ашҵа иадырхаланы, иқәацқәацоз иқьышәқәа мчыдаха иаразнакала еицакхаз ибжьы ҭахәаҽӡа инаиргеит.
– Иҩашьом сара с-с-аасҭа уара е-е-иаҳа еиӷьны Сагәым уша.. ушазыҟаиҵаз!
– Ааи! Сагәым иҟаҵамҭа аса ауп уҭазырхазгьы! Аа, абар уи ара
иахьыску! – иҳәеит Баҭыршаҳ, ԥшьаала аԥсхыхра иаҿыз дихагыланы дахьизыԥшуаз дҭазырхаз аса ибла инхыикылан.
Ус рацәак аамырҵыкәа Сихәаш иблақәа ажәҩан иахьнадхалаз алашара нархыӡлан, убри аамҭаз ибаҩ ааныжьны иԥырҵуаз иԥсы ажәҩан иалаланы иахьнеиуаз иашьклаԥшуазшәа иҳашҳатәараханы, ихҩамыз иблақәа даҽа дунеик иазыԥшуазшәа ихтны ишыҟаз иаанхеит. Баҭыршаҳ аԥсы иблақәа ныхҩаны нас дышиашаз дааины аҳаҭгәын днахагылан, ашьҭахь иикыз аса аҽыҩҳәа инарсны днышьамхнышгылан ус ибжьы наиргеит.
– Зыԥсаҭа бзиахаша Сагәым! Аамҭа ԥыҭк исцәахыԥазаргьы, ишьҭасҵахьаз аҭоуба уеизгьы иахьа инасыгӡеит! Иҿысхит уԥҳагьы уаргьы шәшьа! Исықәысҵаз сҿаҭахьа наӡеит, уажәшьҭа уԥсы ҭынчыз!..
Мышқәак рыла ижәабжьны инахыҵәеит Маҭарбеи иԥа дшыршьыз. Аб ихы иақәҵаӡаны дыҟан иԥа дахьҭахаз, дҭазырхазгьы деилкааны дааимшьыр ада ԥсыхәажәлагә имамкәа даақәгылт. Игәҭакы ирласӡаны инаигӡаразы Базрыҟәеи иареи аурымқәагьы рыцдырхыраарц иаарацәажәан, ашьра ҟазҵаз абарҭ ирыхгам ҳәа азхаҵаны, Урымтәылантәи ихынҳәыз Дадрыҟәа иҩызцәагьы иаргьы ӷәӷәала иахьдырхәырц рҽазыркит.
Маҭарбеи абасала иҽкынҵа иԥа дызшьыз иаӷа иԥшаара данаҿыз аламҭалаз иҩежьхахьаз аҵлақәа рбӷьы ҿыдды акаԥсара аҽазнакхьан, дук мырҵыкәа хьачан шьҭахь еилыӷрааӡа иҟалаз абнақәа есааира иӷархо мацара, аҵыхәтәан аҵлақәа ицәҳәыҟьантазӡа еилыҵны рымахәқәа хаххаӡа иааҟалеит. Ақәылаҩцәа рыбла иацәыхьначарц аҭахызшәа ҿымҭ-ԥсымшьҭ, маҟаҵас аҽакәыршаны иагәыҵакыз ари атәыла хәыҷы иахӡыӡаауазшәа, уназгәыдԥшылоз ашьха еибаркырақәа рнаҩс ираӡныԥсараха иааԥшуаз акаҵәара ҳаракқәа убри аамҭаз иҟәашшӡа асы рықәнаухьан. Амшқәа есааира аӡынра азцара иаҿын, аха агаҿахь макьанагьы иҟәандашьшьыраӡа иԥхарран, убарҭ амш бзиақәа ыҟанаҵы анхацәа раарыхрақәа ирыхьӡаразы, уаха-саха ҳәа рҽаҩра хәыҷқәа аингалара иаҿын.
Иаалырҟьаны аԥсилаа ирзыҟалаз ашәарҭара згәы зынӡа икыднаргылаз ӡәырҩы Қьач-ныха ихаланы, ҭынчнхамҩа рызымҭоз рзы иамҵабӷаны ашәи шьҭарҵон, еиқәханы иҟалозар ирықәырҵаз аныҳәагатә амҵашьны, рышәи шырхырхуаз ала аҿаҭахьа ҟарҵон. Даҽа џьоукых ажәытәӡатәи аҵас ала ахаҳәԥшьа рымаҿа надкыланы, ирԥырхагаз рзы хазы урҭгьы ашәи рышьҭарҵон. Ажьырақәеи егьырҭ аԥшьа ҭыԥқәеи рылԥха рыхшара ирхылаԥшларц иамҵаныҳәон, абыргцәаҵәҟьагьы анышьҭалоз есыуаха Анцәа ду иҳәон уаҵәтәи ашара ҭаацәаныла ирзыбзиахаразы. Абасеиԥш аамҭа анҭынчмыз ҽнак зны агаҿахь аҭагылазаашьақәа зеиԥшраз ибаразы Дадрыҟәа Баҭыршаҳ даашьҭхны рҿынахамҭаз, ус рылаԥш дааҵашәеит Басрыҟәа ҽырххала дшааиуаз.
– Амҩа ушықәгылоу збоит Дадрыҟәа, аха исҳәо уаазыӡырҩы, иугәамԥхаша жәабжьк узаазгеит! – иҳәеит Басрыҟәа, аԥсшәаҳәара ахаҭыԥан дылҽыжәԥаны дшаарыдгылазҵәҟьа. – Мырхьаул ахахьала, бџьарла еибыҭо аурымқәа рацәаҩӡаны аҩхаа иҭаланы ааскьара иаҿуп! Рацәак иаҳзеилмыргеит, аха ҳара ҳтәқәакгьы рыцзар ҳәа гәҩарақәакгьы сымоуп! Изышьҭоу ҳара ҳакәымзар, нас арахь иабацои, ус баша идәықәларымызт!.. Дадрыҟәа абри уара ушԥазхәыцуеи, сгәы сажьарызу?
– Шәхы дмырбакәа рхаҩара шәҽазышәк! – иҳәеит Дадрыҟәа, Басрыҟәа днаскьаго ԥыҭк днаицнаскьан. – Лассы ҳаргьы ҳшәышьҭалоит, аха аҽаџьара рхы мырхакәа арахь рҿаархозар, усҟан шәышьҭахьҟа шәхынҳәы, нас араҟа акәхоит ахырӷәӷәара ҟаҵатәны иахьҳауа.
– Ари еибашьрахоит, Дадрыҟәа! Цқьа уазхәыц ибзианы!
– Убас ада уаҳа ԥсыхәа аныҟамлалак ишԥаҟаҳҵари ҳмеибашьыр! Анцәа ду инапы ҳануп! – иаҳаз игәалаҟазара шархәашьыз аҟарагьы ааиныԥшит Дадрыҟәа.
– Аҭагылазаарақәа шәарҭахар ҟалап!
– Басрыҟәа ҳҭагылазаара анбашәарҭамхацыз! Аамҭа мгакәа иахьҵәҟьа аҭаԥшыхәрақәа шәҽырзышәк!
Басрыҟәа иҟәыӷара адагьы шьхала иааӡаз, згәашьымх еибагаз,
еилҟьаеилӷәыцәк, унаилакьакьар имуа злеишәа џьбараӡаз хаҵа нагак иакәын. Аҵыхәтәантәи аамҭақәа рзы аурымқәа ашьхауаа кҿацаланы иаадмырбуа ианалага иҽааникылт умҳәозар, ианшьцәа ашәуаа ахьынхоз ашьханхыҵҟа иагьараангьы дхыҵны дцахьан. Џьара данахнамгоз есԥхынра ирахә иманы ашьха дцалон, абжеиҳан аӡынра зегьы аабҭраҿ ихигон. Ашәарыцацәа рыԥсы ахьыршьалоз аҳәышҭақәа, иахьԥхьалоз аҳәымцақәа уҳәа рнаҩсангьы нхыҵи аахыҵи изымдыруаз шьха ҭыԥк ыҟамызт, дыздыруаз зегьы ацәмыш ҳәа ишьҭан.
Ҭаԥшыхәра ҳәа дахьцаз ауха алашьцара иалибаауаз аеҵәақәа дырзыԥшуа, бнакаҿ иҽыԥхьакны дахьтәаз убри аамҭаз аҳаҷаҳәа акы иааигәаланаршәеит, иҵагьы даныҷкәыназ акыр шықәса раԥхьа хәылбыҽхак зны, абарбанџьиа ҟаҵаны ианахыԥоз иҟалахьаз хҭыск. Ихашҭхьаз уажәы иаалырҟьаны игәалазыршәах дыр, иацы акәызшәа ибла иаахгылаз еиҭарҿыцны илахьгьы ааиқәнаҵеит. Гәашьашьа ҳәа гәыла ӡӷабк убасҟан абарбанџьиа дшахыԥоз лкалҭ амца ацрасны ианакы, уаҩы дизнымкылакәа акукуҳәа дыҳәҳәо дыҩны лҿыналхеит, убри аамҭаз днеимгәаблы дцон даҽа аԥсык иара даалхьымӡазҭгьы… Убри инаҿаршәны аҩыџьагьы аидҽырбалара иалагеит, аха неиҭамҳәа Гәашьашьа абас бшазааит ҳәа лылахь ҷышәзаарын, иареи лареи анапеимдахьқәа анеимырда ашьҭахь рацәак аамҵыцкәаны ҽнак зны дҩықәланы аџьармыкьахь дахьцаз урымқәак дааицгәарҭан, ишакәым ала илызныҟәеит, ларгьы уи хьымӡӷшьаны ахәышә ыжәны лҽылшьит. Уижьҭеи заҟа шықәса цахьоузеи, аха раԥхьаӡатәи абзиабара макьанагьы ихымԥсаацызшәа иахьа уажәраанӡагьы ԥҳәыс даамгакәа дааиуан, арахь абар шьҭа иуаҩыбжара дааҭагыларц рацәак игмызт.
Абасала ахәыцра рацәа ихапапа аҵла иҽадҵаны дахьтәаз аҵыхәтәан инарҵааулаӡаны игәы дынҭақәаԥсычҳан, нас ихы аашьҭыхны ажәҩан дахьнаҵаԥшыз ибла иаахгылаз еаҵәа дук илаԥш надирхалт, ашьҭахь уи аеҵәа ихәыцрақәа уажәы аҽаџьара инианаган дааигәаланаршәеит шәышқәса нызҵыз ианду Џьаабахангьы. Ажәытә жәабжьқәа анизеиҭалҳәоз заҟантәы агәра илыргахьааз, дарбанзаалакгьы ихатәы еиаҵәахә шизкыдыз, уи уеиаҵәахә ахькыду узгәаҭар аԥхьаҟа уразҟы шыҟалаша, иуԥеиԥшхараны иҟоу зегьы аеҵәақәа ртәы здыруа аеҵәаԥшцәа иуҵарҳәоит ҳәа. Ус акәзар саргьы сеаҵәахә ахькыду сырба ҳәа даалысны даныхҭеиклак, аа, иубома, абни ауп ҳәа акы лнацәа нақәылкуан, аха уи арбаныз иахьанӡагьы илаԥш ақәымшәацкәа дааиуан. Аеҵәақәа бзианы издыруаз ӡырҳәаа, абарҭ роуп ҳәа идырбақәахьаз: Аиргь, Жәырқьыеҵәа, Ашы-еаҵәа, Хҩеишьцәа, Нарҭаа реаҵәа, Наргәыҵмра, Нацәышәахәа уҳәа, уажәы акакала дрыхәаԥшуа дахьтәаз, хыԥхьаӡара рымамкәа илаԥш ахьымӡо ажәҩан дуӡӡа иадҵәаҵәала иаҵаз аеҵәақәа рыгәҭа иара еаҵәахә ахьыҟаз иахьа уажәраанӡагьы ԥшаашьа изамҭацызт. Издыруамызт аеҵәақәа рыбжакы ҭааӡа, егьырҭ еилыџьаауа, еибарлацәҟәуа изыҟазгьы.
Шәышқәса ирҭысхьаз Сиҭ ҳәа ргәылак ҽнак зны иҩны даннеиз, аеҵәақәа дырзыԥшны ахҭысқәа уазҳәо ҳәа еицырдыруаз Зафҟара ҳәа иҭаз аӡәы, абыржәы убригьы акы дааигәаланаршәеит. Усҟан Басрыҟәа рацәак шихымҵуазгьы ибзианы игәалашәон, убасҟан Зафҟара аеҵәақәа цәырҵаанӡа ҳәа амш алашьцара дазыԥшны дыштәаз. Ашьҭахь ус ианааилахәла, Сиҭ уеаҵәахә абри ауп ҳәа инапы нақәкны акы наирбаны диргәыӷит, џьым, уеаҵәахә макьана икыдшәартә избом, акраамҭаӡагьы акгьы ухьуам ҳәа агәра ирго. Аха Зафҟара дҩашьеит, убри ашьҭахь рацәак аамҵыцкәаны цасҳәан иҟалазшәа, уахык Сиҭ дахьнышьҭалаз дзымҿыхакәа ашьыжь дыԥсны иҭаацәа дырбеит. Есыуаха еаҵәак кыдымшәакәа иҟамлацызт, уаха мацарагьы заҟа кыдшәазеи, аха Басрыҟәа иахьа уажәраанӡагьы издыруам ауаҩы данԥслак ашьҭахь акәзу еаҵәахә анкыдшәоз, мамзаргьы аԥхьа ианкыдшәалак акәзу ауаҩы данԥсуаз. Абригьы заҟантәы дазҵаахьааз, аха уи атәы здыруаз ҳәа макьанагьы уаҩ динымиацызт… Ииасхьаз аамҭақәа абас рызхәыцра дшаҿыз, ус изгәамҭаӡакәа ацәа дынҭанагалт. Уахынлатәи ажәҩан бжьык ахылымҵӡо ишыҟаз еиԥш, аҵхгьы бжьык аламҩӡо иҭынчӡа иҟан, аӡхықәахь знызынла зыбжьы аагалоз атыҩарҩар абжьада. Аҵх агәҭаз адад бжьы ыҟамкәа ашьхақәа инарыцәхыкны ус иаалырҟьаны амацәысра иналагеит, аха амшцәгьа иазҳәамызт, аухантәарак акыргьы имацәысқәеит, ашьҭахь агәы ԥҵәазшәа ԥыҭрак ашьҭахь аҽааиқҽнакит.
Ашара иацгылалоз Дадрыҟәа иахьа цасҳәан ацәа дзалҵуамызт.
Игәы ҩарханы ауапа ԥха иҽылаҳәаны дахьиаз цәажәабжьқәакгьы игәы иқәҩҩуан, ирҳәогьы иаҳауашәа дыҟоуп, шьҭа дгыларцгьы иҭахуп, аха арахь иҽизмырқәацо дынкыланы дызмо дуҳамчык имчмырхакәа доунажьуамызт.
– Исҳәо уаҳауама Дадрыҟәа! Уҿыха, уҿых… Уажәшьҭа иаамҭоуп, агылара! Угыл!! – убри аамҭаз ицәхасра даҿын Баҭыршаҳ.
Дадрыҟәа дыцәаӡамызшәа убри аамҭаз аҭҳарацәаҳәа далҵны даахықәтәалан иаразнак днаԥшы-аанаԥшит, иара ида зегьы ацәа ишалҵхьазгьы аагәеиҭеит. Агәыцқьара имазшәа аниба еидара дук дааҵаҵызшәа даақәаԥсычҳан, нас ашырҳәа дҩаҵҟьаны дҩагылеит.
– Иабихәац, сҿыхеижьҭеи иҵуазеи, сгыларцгьы сҭахуп, аха арахь дысхаланы сызкыз Цәыблаҟы соулыжьуамызт. Иараби, уара умааизҭгьы макьанагьы дысхымҵыр ҟаларын, – ихьыз ааиҭаҳәаны дааԥышәарччеит.
– Уи саргьы заҟантә исыхьхьоузеи, еиҳараӡак адәаҿы уаныцәо ауп уанылҟуа. Ацәа ушалҵхьоугьы убжьы узҭымкаауа, уҽузмырқәацо уҟалҵоит, – иҳәеит Баҭыршаҳгьы.
– Цәыблаҟы улкааит ҳәа зхырҳәаауа убри ауми!
– Џьоушьҭ, ус рҳәоит, аха Цәыблаҟы аӡәы дихарамхац, дызԥырхагоу ацәа заҵәык ауп. Ауаа аныцәо бзиа илымбозар акәхап, – уи ахьынӡаиашаз шизымдыруазгьы иара итәала иаазгәеиҭеит Баҭыршаҳ.
Шьыжьхьак инацҳаразы ианааидтәалоз аамҭаз, збыргра акыр инарҭысхьаз Ҟазлаҭгьы дааины даархагылт. Иаразнакы зегьы ашырсырҳәа инаихаҵгылан, нас дахьтәашаз аҭыԥгьы аадырмазеит. Дадрыҟәа убри аамҭаз иааџьеишьеит Ҟазлаҭгьы ара дшыҟаз аниба.
– Арахь уҳацаарц шуҭахыз зсоумҳәазеи Ҟазлаҭ, ухаҵкы? –  ари абырг уаанӡа ара дахьимбацыз азы дшынхашәа дҵааит Дадрыҟәа.
– Дадрыҟәа, дад! Сымч каԥсахьоушәа сумԥхьаӡан, макьана еибашьҩык илшо сылшарашәа схы збоит... Ааи, ааи, исҳәаз џьоумшьан, схы сақәымгәыӷуазҭгьы арахь саауамызт! Исҳәаз хаҵа, дад! – имӷыҵраз аса наимӷыхны ивараҿ инышьҭаҵаны данынатәа ашьҭахь абасгьы нациҵеит: – Сасык дышәзаазшәа схаҵгылара аҭахым, шәтәа, дадраа!
– Уара умаар ԥсыхәа ҳамамызшәа уеизгьы уҽаҳхьугӡеит! Иҟоу ахацәа ҳааизибархарын, иараби, уара аҩны уҽнукыландаз! –  иҳәан, Дадрыҟәа абырг днаиватәеит.
– Асҵәҟьа усыхӡыӡаауа уалагар, ҵабыргны зынӡа сажәызшәа схы збо салагоит, дад! Ахаҵа дықәԥонаҵы иԥсы ҭоуп! Уаҳа илымшо аҩны даныҩнаха, иԥсхьоу анаур даҩызахоит!.. Ҳа, ҳа, ҳа! –  аҵыхәтәан игәарԥханы дагьааччеит Ҟазлаҭ.
Ус акрыфара напы надыркәаны еиԥш, аабыкьа зхы рыдызкылаз Аҭлыхә арыжәтә имҵагыламкәа уеизгьы крыфашьа имамызт аҟнытә, амҩа ианықәлоз аҳаҭархәыхә ала ишьҭихыз аҩы нҭаҭәаны, Ҟазлаҭ зегьы дреиҳабуп ҳәа аԥхьа инаиркит.
– Аҭлыхәхеит, шьыжьшаанӡа иугәазырԥхазеи аҩыжәра? –  иҳәеит Ҟазлаҭ, аԥаҭхь аанкыланы.
– Шьыжьла маҷк-маҷк ужәлар ушьа-уда аус анаруеит, аибашьраҿгьы уласӡа уҟанаҵоит, умчгьы еизнырҳауеит. Ҟазлаҭ иухашҭма ҳабацәагьы ус шыҟарҵалоз? Зыԥсаҭа бзиахаша санду Ԥаԥалагьы есшьыжьы дҩагылацԥхьаӡа какалк лкаанӡа сымч ҭанаҵоит ҳәа лхазы илымаз лҩыжәгала азна лҭаркәкәаны илжәлон, – иҳәан, Аҭлыхә нас заҟа ҭаханы иҟаз ибаразы ивараҿ ишьҭаз аҳаҭархәыхә инеидирӷәӷәала-ааидирӷәӷәалеит.
Ҟазлаҭ игәалаҟазаара хәашьны ауп дааины дышрыдтәалаз, уи гәазҭахьаз шыҟазгьы макьана иухьзеи ҳәа аӡәгьы дымҵаацызт. Абжьааԥны деиԥшымкәа илафҳәарагьы еиқәыхьшәашәа акәын иахьак ишыҟаз.
– Ҟазлаҭ уззыԥшыда, уахныҳә! – иҳәеит Аҭлыхә, абырг илахь еиқәышьшьы аԥаҭхь шикыз данаанха. – Угәы рахәымшәа збоит уқьафгьы ҭанаҵап, инкыл! Хьаак анумоу арыжәтә иацназго зыҟалом, ахәшә еиԥш ишааудукылалак угәырҩақәа зегьы аҟаԥыҳәа иааухнацоит!
– Ех, сабиц! Анцәа шьарда зымчу суҳәоит уаҳхылаԥшырц! –  уажәы уи ииҳәоз ахь акәымкәаны ихәыцрақәа зынӡа аҽаџьара иҟаҵаны ишьаз ачабыр еимаа егьи инапала ахәы ианкны инаишьхырӷәӷәаны нас даақәаԥсычҳаит Ҟазлаҭ
– Мшәан, иухьи Ҟазлаҭ! Иахьак уҿаԥшылара сгәаԥхом, ахьҭа
уламлазааит? –  абырг итәашьа игәамԥхакәа дҵааит алашә Баҭаҟәа.
– Мап, сгәы бзиоуп, дад! Иахатәи сыԥхыӡцәгьоуп сызмырҭынчуа, насгьы избо еснагь цасҳәан иаргамахоит… Иа, Анцәа суҳәоит ҳгәы ҿызкааша бааԥсрак ҳақәымыршәарц! Зегьы унапы ҳануп!
– Ԥхыӡ бзиа убааит, иубазеи асҟак иугәамԥхартә? Амра гылахьеит шьҭа иуҳәар ҟалоит, ҳаргьы иаҳзеиҭаҳә иубаз? – абырг инаидицалт Баҭаҟәа.
– Аԥхыӡгьы иадыруа рацәоуп, дад! Иаха схы ахьнықәсҵаз ус збеит, амшын схыланы харантә саахуашәа, – иибаз игәаларшәо рзеиҭаҳәара дналагеит. – Ус амш аацәгьахан ацәқәырԥақәа ажәҩан аҟынӡа еилабылгьо аҿаанахахт. Сыӷба ӡааҟәрылоушәагьы збахуеит, аха мап, макьана аӡыблара салахуп. Исыцу хаҵак дыздыруашәа дысзымдыруашәагьы сыҟахуп, аха иара ҳахьӡааҟәрыло деигәырӷьоушәа ихы сирбахуеит… Ҳаиҭ сышиҳәоз мацара ус ҳаԥсы ҳаманы ҳаӡхыҵит, аха ҳашьхақәа рахь снаԥшызар ицәыкка ҵла шьаҭак убом, шәымаҭәала еилаҳәо ауаагьы аҿеибаҳәа иаҿахуп. Анаџьалбеит, иҟалазеи ҳәа сышгылаз ус иаалырҟьаны «Ашьхауаа шахыӡаауа шәымбаӡои, иаанызкылаша, еиқәзырхаша дыҟамкәа иабацеи ахацәа!» ҳәа, ус жәҩантә иаагаз бжьык сгәы ианықәҩҩы сцәырҳаны саарҿыхеит.
– Аԥхыӡ бзиа убааит, угәы иҵхоз убеит Ҟазлаҭ! Ҳазшазгьы аицгыларахь дҳаԥхьоит, умбои! – убри аамҭаз абас ԥыҭҩык инеицырҳәеит.
– Анцәа ду суҳәоит, улԥха ҳаҭ, угәырԥха ҳаҭ! Сӡышра сыманы суашьапкуеит, шьак ҳнапала икаҭәозар ԥырхагас иаҳмоуразы! Иҳаҭәоушьаз адгьыл ахьчараз убасала лахьынҵас иҳауҭазар, иахьагьы убри уҳәахьа ауп зынагӡара ҳаҿу! Ҳадгьылгьы ҳаргьы унапы ҳануп, ҳаицәымӡырц уаҳхылаԥшхәыз! – агәи агәаҵәеи дахныҳәозшәа ауп убри аамҭаз ажәҩан ахь ихы рханы дышныҳәаз Ҟазлаҭ.
– Амин! – инеицырҳәеит зегьы.
Нас аԥаҭхь наиҿыҵакны, цәыкәбаркгьы ижакьа иаламҭәакәа иаажәны иқьышәқәа рыцқьо, ашьҭахь Дадрыҟәа иахь дынхьаԥшны ибжьы наиргеит.
– Дад, Дадрыҟәа ҽаанбзиала еимаадалааит! Усҭ исымх!
– Ҽаанбзиала рҳәонаҵы адунеи уагымхааит Ҟазлаҭ! Есаашацԥхьаӡа ҽаанбзиала унеилааит! – иҳәан, Дадрыҟәа иара иахь ирхханы Ҟазлаҭ иикыз аԥаҭхь ааимихит.
Еилацәажәараны иахьыҟаз ахьацаҵла амҵан Баҭыршаҳ инеимҭаз илымҳа иааҭасит, убри аамҭаз Дадрыҟәеи Ҟазлаҭи еимакык роузшәа аиҿыхара ишаҿыз.
– Дад, издыруеит амшыни адәаҿи аибашьышьақәа шеиԥшым, аха иуасымҳәеи аибашьра макьана исылшартә сыҟоуп ҳәа! –  деицрашәаны акәын ацәажәара дшаҿыз, аха арахьгьы Дадрыҟәа игәы нирхаргьы иҭахымызт Ҟазлаҭ.
– Упату схы иқуп Ҟазлаҭ! Анкьа ушеибашьҩы ӷәӷәаз зегьы ирдыруеит, насгьы аԥышәа злаумоу ала ухала иудырроуп шьҭа иулшаша иулымшаша! Иҟалозар уқәра уаазхәыц!
– Ажәакала усықәгәыӷуам, дад! –  иҳәеит Ҟазлаҭ, шьҭа лшара дук имамызшәа дахьиԥхьаӡаз азын агәаара инырԥшны. – Баша ҳгәқәа еихыумыршәан, уара иуҳәеит ҳәа иаагыло сакәӡам! Мчыла шәаҟара сылымшаргьы, ишеибашьтәу аҵаҳәараҿы ма схәарҭахап!
Ҟазлаҭ иаҿаршәӡаны имуӡоушәа аниба реимак аҭыӡшәа ааиртәан, нас раԥхьа ишьҭаз аус ахь иҽынахигеит Дадрыҟәа. Уи азын зегьы ргәаанагарақәа рҳәеит, аха уи аԥхьаҟа ишырманшәалатәыз азҵаара анцәырҵ, ашьҭахь аимак аиҿак рызцәырнагеит, Дадрыҟәа иҭахын еиҳа алҵшәа зманы ҳәа ирбоз, еиӷьуп ҳәа изызхәыцуаз азкылсраз дасу дшазхәыцуаз еиликаарц.
– Баҭаҟәа, уххьзгеит, избан уара акгьы захумҳәаауа? – еиҿаркуаз азҵаара макьана ажәак захимҳәаацыз урҭ дахьрықәшаҳаҭмыз ишахҟьоз аҟара ицәа иалашәаны ауп дышҵааз Дадрыҟәа.
– Сара срықәшаҳаҭуп Махсиҭи Мысрыҟәеи, – аиҿыхара иааҟәыҵны зегьы иара ихәаԥшуа ианалага ауп ибжьы анирга Баҭаҟәа. Нас итәаз илаԥш нархыга-аархыго иажәа инациҵеит. – Аурымқәа иҵагьы иааигәахартә еиԥш ҳарԥырхагамхакәа амҩа рыҭатәуп. Ҳара ҳҭыԥ ахыҵра аԥсам, избанзар ԥхьаҟа анаскьара хҭархароуп ҳәа сазхәыцуеит.
– Избан уаргьы ус угәы изаанагаз?.. Уажәшьҭан шәахьымхәааит, џьым!.. Ццакрак ҟамҵакәа цқьа ишәыӡба!.. Шәанаџьалбеит, аурымқәа абаашахь иаашьҭны иҳажәышәҵоума!.. Иараби, ҳхы убасала иҭаҳмырхааит, џьым!.. – азҵаарақәеи агәҭыхақәеи еиԥштәны ԥыҭҩык рыбжьқәа Баҭаҟәа инаиқәрыԥсеит.
– Ахырӷәӷәара абра иҟаҵатәуп ҳәа зҳәақәаз иашаны иазгәарҭеит, – иҳәан, Дадрыҟәа дҩагыланы Баҭаҟәа ицынхәрас аҭак ныҟаиҵеит.
– Уара, џьара митәык шәамхаҟамҵааит! – иҳәеит Минасгьы, агәынамӡара изцәырнагаз гәрамгарак убри аамҭаз даарҳәаҵәыҳәаҵәын.
– Излазбо Арзамаҭ ибааш имырхынҳәыр иуам, убранӡа дааҳацрыҵрангьы дыҟам. Абааш ныжьны ԥхьаҟа ҳанаскьара ишыхҭархагоу Баҭаҟәа иашаны иазгәеиҭеит. Шьҭа зегьы иаадыруеит аурымқәа рхыԥхьаӡара заҟароу, ҳаҵкыс еиӷьны бџьарлагьы ишеибыҭоу! Ҳмеибашьыр ҟалом ҳәа шәгәахәазар, убас адагьы уаҳа ԥсыхәа ыҟам! – иажәа аазырханы ицәажәара ааникылт Дадрыҟәа.
– Нас ҳабналаны ҳцарыма? Шәзыхынҳәи ҳәа ҳаҳәсақәа наҳазҵаар ҭакс ираҳҭои? – даалафит аӡәы.
– Ааи, ааи, ҳҽыззаҳкыз шьҭа инаҳагӡароуп!.. Ахьхәрак ҳмыхьроуп!..
Арзамаҭрааи Дашьныхәрааи ас ҳрыцәшәо ҳалагазар, нас ара баша ҳҽеизганы ҳзыҟои! – даҽаӡәы ибжьы днаҵамчшәа инаиргеит.
Ахацәа абас аиҿыхара ианаҿыз аамҭаз аурымқәа ԥсшьара иаазшәа Кьалашәыри Мырхьаули рыбжьара иахьаагылаз иахымскәа итәан, уахьырзыԥшуаз макьанагьы адәықәлара иахыццакуамызт. Еидысларак ҟамлакәа амшқәа шиасуаз ус ҽнак иаацәырҵыз аԥҭақәа неимашьшьын, ажәҩан уарҳал еиқәаҵәаҵас аҽааҵнаҟьеит. Убри аамҭаз доуҳамчык аԥсабара арҩшьыга анаҭазшәа иҟәызгаӡа ишыҟаз, ус аҵырҵырҳәа амацәыс лакьҭо, уи инашьҭарххны аҵықьҳәа адад хысуа ажәҩан иааҵалеит. Ус дук мырҵыкәа иԥхьаӡаны иаанашьҭуазшәа аттаҳәа инкаԥсеит ипҟыш-пҟышӡа иҟаз раԥхьаӡатәи ақәа рыцқәа, нас иаалаган аҽышьҭакӡаны қәыршаҩҵас ашьхақәа рҟынӡа инахҟьеит. Аҳауа иалакнаҳаз аҵааршә аҽеиԥшытәны еихсыӷьрада икыдхаҽа ишлеиуаз, ус иаалырҟьаны акы азыҟалазшәа аҟаԥыҳәа иаахкуеит, рацәак аамырҵыкәа аԥхын мшқәа хынҳәызшәа ԥыҭрак ашьҭахь аԥсҭҳәагьы ацаха ԥжәахақәа реиԥш инеилыҵ-ааилыҵын, убри аамҭазҵәҟьа амырхәага ԥхақәа зыхәлҟьоз амрагьы аакылԥхеит. Адгьыл алҩаҵә ахылзза абара ианналагоз аамҭаз, нахьхьи ашьха ашьапы инавҵаршәны алар гьаргьаласа ианырҵазшәа иҭыгьежьааӡа, ажәҩан аҽалакнаҳа ацәаҟәагьы адгьыл инахагылт.
Амш анеилга ашьҭахь еиҭах рҭаԥшыхәразы, адгьыл ҭыԥқәа бзианы издыруаз Дахәас даашьҭхны, Дадрыҟәеи Баҭыршаҳи еиманы ицеит. Изламаншәалаз амҩала имҩаԥганы иахьыманшәалаз ахәы ҳаракык аҟны ихагаланы идирбеит, аурымқәа еилақь иахьтәаз аҭыԥ, уантәи ибзианы ирбарҭан изларыжәлатәыз, рнеирҭа-ааирҭақәа, реиҭаҵырҭақәа, иахьрыкәшатәыз, изларыкәшатәыз, зеиԥш ҟамло акгьы ыҟам, издыруада дара рхаҭақәагьы ахьҵра рықәшәозар излахьаҵтәыз иарбан ганзу уҳәа акырқәа. Аҭыԥқәа баны рышьҭахьҟа ишыхынҳәызҵәҟьа ажәылара шеиҿыркаашьаз ашьақәыргылара рҽыназыркит, аха абри инагӡаны аҭҵаара иахьӡаанӡа ус адырҩаҽны шьыжьнаҵы Басрыҟәа ажәабжь рзааигеит, аурымқәа еибарҵысны рҿшаархаз ала.
– Ари аҩыза аҭыԥаҿ аибашьра аҽқәа рзы ирыцҳауп! –  иҳәеит Махсиҭ, аҽқәа дышреиҷаҳауаз ааиныԥшны убри аамҭаз зегьы аҽеизгара иахьаҿыз ахь илаԥш рханы.
– Зхы хырҵәараны иҟаз ижакьа акәын ирыцҳаишьоз ҳәа, аҽқәа роума еиҳа ирыцҳаушьаз! –  иҳәан, Баҭаҟәа ас аниаҳа игәарԥханы дааччеит
Уи заҳаз егьырҭгьы аҟырҟырҳәа иааибарччеит, Дадрыҟәагьы уи даарччеит. Рабџьар чаԥақәа еилаарцыруа, ахҿа злымҟьоз рышҳанӡыр кәалӡмаҭәақәа рышәхыҷаауа, ирыҵаԥаџьԥаџьуаз рҽы ҭоуӷанқәа уҳәа, жәҩахырла еилыхыз аибашьцәа рҽеиқәных, Дадрыҟәа ибжьы анбаго ҳәа ишныҵҟьара рҽырхиа зегьы ԥшын.
Ус иаацәырҵит аурымқәа рцәаарагьы. Ԥшьаала иааскьо-иааскьо мацара акыр ианырзааигәаха нас ҭыԥкаҿ џьарак рҽааныркылан, рымҩа кны ирзыԥшыз рахь иааԥшуа иаагылт, ԥыҭраамҭак уахьгьы арахьгьы аӡәгьы иҽирҵысуамызт. Дадрыҟәа бабыцк ақәмыршәуа нап адкыла иныҟәигоз Шьоудыд иҽы ҭоуӷан алым еиԥш аӡара быжьпааӡа, аҭыԥҳа леиԥш иҽырба-ҽырбо зегь рханы иахьгылаз ажәылара иахыццакуазшәа ашьапы шшәырқәа нышьҭшьуа,
уажәыуажәы ахәда ҭҳәа шьҭыхны анахьарахь ахы аҟьон аӷәра ицәнагарц. Ҽыҳәҵәыла ижәылараны иҟаз ирышьҭагылан мцахара-мцахарала еилыхны зхыԥхьаӡара рацәамыз ашьаҟаруаагьы, урҭ ирылагылан ахыци ахәымпали арыцҟьагеи зкызгьы гәыԥҩык.
– Арзамаҭ аԥхьа Базрыҟәеи уареи шәоуп ажәылара зуалу! Ишәыдысҵоит згәаӷ шәымоу ауаҩы дыкны дысзаажәгарц! Даараӡа исҭахуп снаиҿаԥшырц! – иҳәеит Орест, рымҩа кны игылаз рхыԥхьаӡара амаҷреи реибыҭашьеи тәамбашақә иҟаҵаны илаԥш рыхмырԥо.
Абас ааҳәаны, нас аҿынахараз раԥхьаҟа инапы наирххеит Орест, убри аамҭаз «агоплитцәа» ҳәа изышьҭаз аԥсуа еибашьцәа адҵа шроузҵәҟьа агәгәаҳа рҿынархеит. Ус дук мырҵыкуа амраҿ ицеицеиуаз асақәа реиҿакшабжьқәа аԥсҭа иааҭыҩҩит, амца рҿыдды иахьеиҿакшоз мацәысҵас ицәырҟьа-цәырасуазшәа акәын убри аамҭаз убла ишаахгылоз. Аҵыхәтәан жәылара инеираны иҟаз аурым еибашьцәеи Орести ахьгылаз аҟынтәи ибзианы ирбарҭан, аибашьра иаҿыз рҭагылазаашьақәа зеиԥшраз.
– «Аферымқәа шәара! Убас, убас, цқьа шәнеибырҵәа! Шәхы шәмеигӡакәа шәара-шәара шәықәибах, нас исзымариахоит иаанхаз шәеидцалара!» – ихала абас игәы иҭыҳәаауа аԥсуаа еиҿагыланы анибарҵәара иахьаҿыз дазԥышәарччо илаԥш рыхирԥомызт Орест.
Дадрыҟәа ибла ишабоз иҭахеит ивагыланы аибашьра иаҿыз, бжьҩык ахшара раб Башьышьи макьана иҭаацәарамхацыз Мсрыҟәеи. Ирацәаҩхеит ахәрақәа зауз, урҭ рхыԥхьаӡараҿ иҟалеит шьҭарнахыс уаҳа еибашьыра рыламшартә ԥсраҽнынӡа иуаабжахазгьы.
Уажәшьҭа идәықәлатәуп ҳәа анигәахәуаз аамҭаз, Орест дзыԥхьагылаз ажәыларахь иманы иҿааихеит. Убри аамҭаз Дадрыҟәеи Баҭаҟәеи ргәы еилнаргеит изҿагылаз рымч шрықәымхоз аҟара, насгьы зыԥсы шьаны иҟаз аурымқәа, арахь рхыԥхьаӡара арацәарагьы рзышьҭымкаартә ианыҟала, аҵыхәтәан адҵа ҟарҵеит еибарԥшны рышьҭахьҟа ахьаҵра рҽазыркырц. Убри аамҭаз Дадрыҟәа ега дазхәыцзаргьы изеилкаауамызт ахьаҵра ианалага аурымқәа рыҽзааныркылаз, иҟалап абааш агара иахыццактәым ҳәа азырӡбазар. Уи ашьҭахь ҩбаҟа мшгьы ныбжьысит, аха аурымқәа абааш ахь аҿаахара иахыццакуамызт.
Дадрыҟәа уахык ацәашьа анизыҟамҵа аҟарулцәа зҿыз ибарцы абааш дындәылҵит, убри аамҭаз Џьоумлаҭгьы иара еиԥшҵәҟьа ицәа ҟьаланы адәахьы дыҟазаарын, аамҭа алаихигарц аҟарулцәа дышрацәажәоз ауп ус иаргьы дшаарыдгыла. Ашьҭахь урҭ рацәак рыҽрыдмырхалакәа нас аҩыџьагьы ҭынч еицәажәо ишнеиуаз, Дадрыҟәа ариабжьарак ихы игәы ацәкаҳаӡаны дыҟазшәа иаалырҟьаны ус иҳәеит:
– Ҳҭагылазаашьа зынӡагьы ихирым! Афатә акәзар даҽа х-мшҟа иҳазхаша ауп инхаз! Аурымқәа ари дырны ирымоуп, иԥшуп ҳхала ҳхы анраҳҭонӡа ҳәа… Анцәа иныс, исыӡбара шысзымдыруа. Абри уара уда аӡәы иасымҳәац Џьоумлаҭ. Аҭахара ада даҽа мҩакы шҳазнымхаз рылаҳәара макьана исзыгәаӷьуам, аха ганкахьалагьы хаҵарыла аԥсра аԥылара заанаҵ ирдыруазар еиҳа еиӷьзаргьы ҟалап, – иаиқәхараз иара ус гәыӷрак имамызшәа даацәажәеит Дадрыҟәа.
– Дадрыҟәахеит, зегьы ҳҳаҭгәынқәа абра иҟаларашәоуп ушцәажәо! – иҳәеит Џьоумлаҭ, аха уи азын макьанагьы узеигәыӷша шыҟаз ала нас иажәа иаанырԥшны аҵыхәтәан усшәагьы нациҵеит. – Даҽа хымшҟа иҳачҳартә ҳаҟазар макьана аамҭа ҳамоуп, уаанӡа ҳхы ҳазлахәашьагьы џьара акы ҳаӡбап. Заанаҵ агәкажьра аҽаҭара аԥсам.
– Мап, Џьоумлаҭ! –  дзақәшаҳаҭымхеит Дадрыҟәа. – Ишубо ҳхы ҳахьчартә мчдук ҳалаҟам. Агәкамыжьра ахьумоу бзиоуп, аха иуцәызӡом иаҳзынхаз мҩа заҵәык шакәхаз, уи хаҵарыла аҭахара ауп.
Џьоумлаҭ убасҟан ихы дааҩаханы, ашьыжьтәи ашара алаӡыҭра зҽазызкхьаз аеҵәақәа днарзыԥшит, аԥхьаҟа иҟаҵатәыз урҭ иҵырҳәарашәа илаԥш нарыдырхаланы.
– Угәы нсырхар сҭахым, аха зынӡаск уиашам Дадрыҟәа! – иҳәеит Џьоумлаҭ, ажәҩан ахь дахьԥшыц дыԥшуа. – Абнамлара ҟәадас иҳақәшәоуп ушцәажәаз! Нас ишԥаҟаҳҵари, иамуӡоушәа аабар абааш нҳажьгәышьап! Ҳашҭахо аҟара убозар ара ҳаҽҭаҳшьуама!
– Аиаша уасҳәап, ҳабналаны ҳцаргьы сҭахцәам! Ус аҟаҵара зынӡа имариоуп, аха ҳанеиԥырҵлак ҳхықәкы ишԥаԥсыхәо? Абри ауп уажәы игәыҵха дуны исымоу, арахь аурымқәагьы ԥшуп
ҳабџьарқәа шьҭаҵаны ҳхы анбараҳҭои ҳәа!
– Ҳаи, абаақәа, иухьзеи Дадрыҟәа! Арқа, угәы мышьҭыкәа уҽырӷәӷәа, амарџьа! Абџьар шьҭаҳҵартә иҳахьзеи, ус роуҳәар ҳҩызцәа ируру? Абыржәы ухаҭа уами изҳәаз хаҵарыла аҭахара акыр иаԥсоуп ҳәа? Уи угәы ацәцартә узахьхәузеи аҵыхәтәан? – убасҟан ажәҩан илаԥш наҟәганы Дадрыҟәа днаихәаԥшит Џьоумлаҭ.
– Урҭ абџьар шышьҭарымҵо дыруп, аха сара сымшала аибашьра шәҽаҿаншәырҵәа уеизгьы зегьы шәҭахоит ҳәа зларасҳәари?
– Аӡәгьы акгьы иаҳәара аҭахӡам! Агәыӷра хароуп, аџьал ааигәоуп рҳәоит, иаанхаз амшқәа гәыӷрала ирхыргалааит, ус еиҳа еиӷьуп…
Аҩыџьагьы уи ауха уаҳа имыцәаӡакәа абас ишеицәажәоз мацара ус ашара адәы иаақәлеит. Убри аламҭалазҵәҟьа аӡәы дыҿҟьаҿҟьо дшааиуаз, ус даарыдгылт абааш адәахьала изҷаԥшьоз аҟарулцәа. Кәыдрхықәаа рахьынтә иҟақәаз иаразнак дырдырит, уи аӡлагарахьча Баӷ иԥа Еҭлыхә шиакәыз.
– Ашацкыраз уаазгеи, кыр ҟалама Еҭлыхә? Уԥшшәхәгьы ҳгәаԥхом, ҵаны жәабжь бааԥсык шаҳзааугаз ҩашьом! Анахьхьынтәи уаханы шьапыла уаазар, бзиак уаанамцеит… Иҟалеи? – инаиазҵаақәеит.
– Дадрыҟәа акы наиасҳәақәар сҭахуп, дсымбар сыхәом, дабасыԥшаари? – иҳәеит Еҭлыхә, ҵабыргны акы ӷәӷәала дшаргәамҵуаз аҟара аҵыхәтәан акыр иааиныԥшны.
– Абааш аҩнуҵҟа дыҟоуп, уа унаразҵаақәар дузырԥшаап, – иҳәеит урҭ руаӡәык.
Дадрыҟәа Еҭлыхә дшибазҵәҟьа диеигәырӷьаны аԥсшәа иеиҳәеит, нас ҭынч днартәаны днаиазҵааит, ас дкылырҟьа даазцаз еиликаарц.
– Ҳара ҳахь ааира шәарҭоуп, ас аӡәы уимбакәа узлааизеи, Еҭлыхә?
– Анцәа сӡышра дахылаԥшит, дад! Адырра уҭара шҳақыз ала зылԥха ҳаурагьы иҭахын азы сирманшәалт!
– Абзиарақәа заҳалаша Еҭлыхә, иаалырҟьан иарбан ҳақ дырроу иаҳзааугаз?
– Ихауҵо сыздыруам, аха ачарҳәаҩ дшәылоуп, дад! Убри ауп саара зыхҟьазгьы!
– Иуазҳәада ачарҳәаҩ дышҳалаз? Дазусҭада усеиԥш иҟоу? –  убри аамҭаз акыр иааџьеишьеит Дадрыҟәа.
– Данаҭ ихьӡуп, дад! Уи аурымқәа рҿы дцаны шәиҭихьеит. Иара ара дыҟоу џьышәшьоит, дгәашәымҭац акәымзар дыбналаны дцахьеит!
– Исауҳәаз ажәабжь бааԥс иахысҳәаара сыздыруам Еҭлыхә! Уи дышчарҳәаҩыз злаудыри?
– Дад, снышьҭалоны еиԥш иаха сыҩны дынкылсит уи, – дызлеиликааз аиҭаҳәара дналагеит. – Амла сеикәанҵәоит аниҳәа, исымаз аацәырганы снаидтәалт, дуаҩыз џьшьаны. Ашьҭахь сиазҵаауа сҿаасхан, игәыхәаԥса иҭаҵәахыз маанала исырҳәеит… Дадрыҟәа баша ауаа ҭаирхарц иҭахуп, еиӷьуп Арзамаҭи нас игәаӷ зыдиркыз аурымқәеи дырнаалар иҳәеит… Уара узаазеи ҳәа саниазҵаа, гаӡарыла схы сызҭархагәышьом макьана адәы сықәзарц сҭахуп иҳәан, нас уара уахь даара агәала ду иманы духцәажәеит. Ас исеиҳәақәаз рхы ахьырхаз анысгәамԥха ашьҭахь сишьклаԥшырц сыӡбеит, дышындәықәлазҵәҟьа саргьы маӡала хара-хара сишьҭагыланы сҿынасхеит. Сышишьҭаԥшуаз мацара, ус аурымқәа ахьтәаз аҭыԥаҿ сынкылигеит… Дад, даараӡа шәгәышәҽанызароуп, шәҭагылазаашьақәа зеиԥшроу шьҭа аурымқәа еилыркаахьазар ҟалап!
– Еҭлыхә ҳгәахьаҳҽануҵаз азы иҭабуп! Ишыҟаҳҵаша шьҭа џьара акы азыҳаӡбап, аха сара исҭахуп зегь ҳазнаԥхаз ауаҩы аԥхьа иблақәа снархыԥшылар!
– Шәиаҩаӡарц шәҭахызар дахьышәԥышәаша сара шәақәсыршәоит, – иҳәан, Еҭлыхә дҩагылеит шьҭа ишьҭахьҟа дхынҳәырц.
Арантәи ибзианы иубарҭаз, ҿымҭ-ԥсымшьҭ иџарџаруа иааԥшуаз ашьха еибаркырақәа Дадрыҟәа иблақәа есҽны иахьырхагылаз, зхақәиҭра иазықәԥоз шымчыдақәаз еиԥшҵәҟьа иаргьы мчыдаханы, доуҳамчык иахәаҽны иамазшәа акәын уажәы илаԥшаҿ ишааиуаз. Шьыбжьонла уахьынтәи иаслоз аԥша лас ргәырҩа ахәрақәа арӷьарашәа ргәалаҟазаара маҷк иарҿыхон, рааҵраҿ ииасуаз аӡиасгьы, аҳаҳаи, гәкажьрак ҟарымҵарц азы иааҟәымҵӡакәа иаргьы хазы ирылабжьозшәа, иахьеи-уахеи еихсыӷьрада ргәы иқәыҩҩуаз абжьы шгац игон.
Зҭеиҭԥш еиҿкааз, згәамчгьы ӷәӷәаз, зхаҿсахьагьы еснагь
ахаҵара аныԥшуаз ауаҩы саӷлам аҵыхәтәан ирбахьац Дадрыҟәа иакәымшәа мчымхарак дахәаҽны дахьакыз, насгьы иара уи инаимырԥшырц дшаҿызгьы, уахынла агыгшәыг дрылашәаны зыԥсы рцәызгаз еиԥш, дгәашгәаҭеиуа акәын дшыҟаз. Ариабжьаракгьы ӷәӷәала дышгәамҵуаз убаратәы арҩшьыга иаанахәаз еиԥш, знызынлагьы ихала ихы даацәажәалон, аха убри ихымҩаԥгашьа дараргамон умҳәозар, егьыс игәкажьгаз ажәак макьана иҿыҵымҟьацызт. Ирықәманшәаламхаз аҭагылазаашьа хьанҭа мчылаҵәҟьа ицәа иалагӡаны ҵхабжьон зны дынкыдиаалон, аха ацәашьа дақәымшәо доумацәгьаха игәы дышҭахәыцуаз мацара иааиршон, нас шырԥазӡа инаркны ҩаԥхьа дхәыцырҭа мацараха дшыҟаз иааирхәлон. Ихгәрагара ицәыӡуа аҟынӡа даннеиуаз ихала ихы даназаанхалоз акәын, аха аӡәы днаиҿагыланы даниацәажәалоз урҭқәа зегьы наихҟьаны, аԥхьаҟа аусқәа шыманшәалахоз ала ихыигәы ҟаҵаны днаиԥырҵуан.
Амра нахьхьи џьара аҽкыдырхаланы ишамшамуа ишкыдыз, ус иахьатәи ауалгьы анынанагӡа, нас иааццакны дгьыли жәҩани ахьеивҵаз аҳәаа инавҵаӡит. Убри аамҭаз адгьыл аҵкар анаӡараҿ макьанагьы ашәаԥшь лашаӡа ажәҩангәы аҵаԥхара ишаҿыз, ашьҭахь есааира иԥсыҽхо мацара аҵыхәтәан ихәыҵыркыз аԥырӷы еиԥш зынӡа инхәыҵацәеит, убри инашьҭарххны рацәак мырҵыкәа аԥсабарагьы алашьцара нахаҳаит. Ус рацәак аамҵыцкәаны, амза цәыӡк амазшәа знызынла иахаԥалоз аԥсҭҳәақәа инарцәыҵыԥш-аарцәыҵԥшуа ахаҿы ҭҭәаа гьамгьамуа, аҭыԥҳа леиԥш иԥхашьаԥхаҵозшәа ахы пату ақәҵаӡаны, ашәахәа ласқәа разӡа ианааԥсаҟьа, иҳалалыз лашарала аԥсабара еихалашаӡа иааҟанаҵеит. Убри аамҭаз ихырсысуа итәаз аҟарулцәагьы амза ашәахәақәа нарықәԥханы еиҿаԥшыртә ианааҟала, гәҽанызаарак шаҭахыз днардырызшәа ацәагьы нарыхнаҟьеит. Убасҟан абна ешьыл рыҽрыларԥсны иԥхьатәахьаз аԥсаатәгьы ҿыхан, даргьы абна ҟарулцәас иамазшәа иааибарҷырҷырқәеит. Ауаа зегьы ирзеиԥшны ирызшаз адунеи дуӡӡа рзымхакәа адгьыл изықәеибамӡоз, изхибарҟьоз, изықәибахуаз аанкылашьак анамоуӡа, иараби аҵыхәтәан иабакылеибагаришь ҳәа иӡыӷәӡа ирзыԥшуазшәа акәын уахатәи аеҵәақәагьы хыхьынтәи ишылбааԥшуаз.
Аҵх ықәҳа ацара иаҿын. Амза ажәҩан иаҵаӡсо шьҭа хланҵы инҭалон еиԥш, зхы инаркны зшьапы аҟынӡа еиқәаҵәамаҭәала еилаҳәаз, зхы-зҿгьы ҭаҳәҳәаз хаҵак дзықәтәаз аҽеиқәа аӡә дадҿаҳәаланы дырхыԥхыԥуа ус аҟарулцәа ахьтәаз даарыдгылт. Диаԥцаны иааицаз уи ауаҩы ашьҭахь урҭ днариҭан, нас иара иҽы ишьхәа нарбаны дызлааз ала дҩахынҳәны деиҭацеит.
Иаха икны иааргаз Данаҭ ашамҭаз иӡаӡыкь данкны, иқәӡбарц адаурҭаҿ дааганы Дадрыҟәа иаԥхьа данаадыргыла, маҭа-маҭа деиҿышәшәоума уҳәаратәы, убри аамҭаз алаԥш икызшәа дхәантеисантеиуа даарымпыҵахеит. Макьаназ аказы ишимазҵаацызгьы ичанаба излалшоз ала ихьаиршшарын, ихы агәра диргарц драшьапкрын, аха зегьы реизамҭаз Еҭлыхәгьы ара дшыҟаз аниба ибӷа ашшара аҿеиҩҳәа иааԥнаҵәан, иблақәа акы рымбо ишакәымыз ала днеилыууаа дааҟалеит.
– Инапқәа ԥшәыртла! – ус ибжьы наиргеит Дадрыҟәа.
Данаҭ убри аамҭаз акы иҳәақәарц даахәцәырххеит, аха Еҭлыхә дахьибоз изеиԥштәуамызт, уи дахьиԥырхагаз азы ахырқьиараз дызлалагашаз анизымдыр, ашьҭахь дзыхдырҟьоз акымзарак изеилымкаауашәа иҽыҟаҵаны, аҵыхәтәан иаагәаӷьны ус иҳәеит:
– Ишәзызуи цәгьарас! Сзыхшәырҟьои сыкны саажәгартә!
– Ишԥоуҳәеи, ишԥа?!.. Аҽазнык иҳәеишь иуҳәаз! Ныԥхарак шыҟаумҵаз ала аныха унамҵагыланы узқәру? Издыруада мап укырц уҭахызар!.. Арахь уаасыхәаԥши, уара, ахлаҳәада! Акры узеилкааӡозар, уҩзцәа шуӷалатыз уажәыгь ухаҿы иузаамгаӡаци, уара, ашәикка!.. Сдинаныс, абри ауаҩ ихы ирқьиарцгьы дшаҿу! – уи аамҭаз игәы иазымчҳакәа днаиҿаԥеит Еҭлыхә.
Данаҭ азнаказ инаихәлашәацәгьан ажәак изымҳәо дҟәызгаӡа даанхеит, убри аамҭаз изыԥшуаз рыбла ахыԥшылара изымгәаӷьуа, ихы злаҿихшаз гәаныла иӡбозшәа, ашьҭахь уаҩ дахьгылаӡамыз ахь џьара илаԥш кыдырхаланы аԥшра дналагеит.
– Уанаџьалбеит, иугәазырԥхеи аурымқәа рыцхыраара? Ҳҭагылазаашьа зеиԥшраз наганы ироуҳәеит, излаугәаӷьызеи зегьы ҳаҭира? Ҳажәлар мыждарыла ирызныҟәо роума ҳаззҭнуԥсахларц иуҭаххаз?.. Аҭак ҟаҵа! – иҳәеит Дадрыҟәа, игәыԥжәара хышхыҵәаны џьарак дамыргыло дахьылаҩеиуаз ихәда адашқәа еибархханы, еибакыз ихи-иҿгьы зных ашьа налабаны ихцәышаахон, аха
нас ҩаԥхьа аҟаԥыҳәа иааицрашәахуан.
Данаҭ шьҭа хырқьиашьак имамкәа ишиқәԥҽыз аҟара аниба аҵыхәтәан агәаԥҳәа иҽынкаижьын, нас еихәлахаз алу еиԥш ибз дакуа-дашьҭуа, иҽрыцҳатәны дӷьаҵәыӷьаҵәуа рашьапкра далагеит.
– Агха ду сыхьит, саҭашәымҵан! Ишәылшозар исанашәыжь! Агаӡара замхаҟаҵо зегьы ршьуама, шәызегьы сшәыҳәоит, ԥсыхәак амазар срыцҳашәшьарц! Дадрыҟәа зегь раасҭа уара иуҳәараны иҟоу акырӡа аҵанакуеит, сеиқәырха… срыцҳашьа! – нас шьамхыла днаскьаны Дадрыҟәа дахьгылаз еимсқәа еимлагәа икны акьажыҳәа инеимеиҭәеит.
– Мап, Данаҭ! Ачарҳәаҩ ахаангьы ианармыжьыц, баша усмыҳәан! – ишьапы иҽаҵажьны имҵаҵәыуаз мчыла иҽааимхны днаихыҵын, нас иажәа еиҭанациҵеит. – Иунаԥхаз сымацара сакәызҭгьы акы сҳәарын, аха ҳнеидкыланы ҳазҭиз гәыбӷан иҭатәуп ҳәа зегьы иазырԥхьаӡозар, рхала ирыӡбааит иузыруша. Издыруада дрыцҳауп, ҳилакьысрым рҳәозар, усалагьы срықәшаҳаҭуп.
Убри аамҭаз шәаӡыӡарак ҵааршәха аԥырқьҳәа Данаҭ игәы аҽаакәнаршеит, арҩшьыга зырҭаз еиԥшгьы аԥхьа аасҭа уажәы еиҳагьы еицәаны днеилуааит. Алаԥш зкыз абатԥшқа даҩызаха еихадақәа дрызнымкыло дыбӷаӷо даныҩагыла дниҵыӷәӷәа-ааиҵыӷәӷәан, иаалырҟьаны иблақәа лашарак рымбо иагьынаиқәлашьцеит. Агьаргьаласа данырҵазшәа ихлахаҵ гьежьуа дахьгылаз аларқача ихьызшәа иоуразоуроу дқачқачо, абыржәы дышьхнаԥсыланы днарымҵаҳарашәа, акы рҳәарцы иқәацқәацоз иқьышәқәа бжьык рхылымҵӡо ус иаанхеит. Идысхаз ицәеижьы унахькысыргьы акы анамыруа, ашьҭахь баҩ-баҩы деимҿышәшәозшәа иқәлашьцо, иқәлашьцо дышгылаз ус ақыдбажә анеилаҳауа еиԥш днеизҟәаҿны иҽынкаижьын, нас инапала адгьыл дасуа игәы аҭаӷызра дналагеит.
– Ах, сара рыцҳа! Избан зегьы цәгьасы сзыҟарҵаз? Мшәан, уеизгьыуеизгьы иҟасҵеи бааԥсрас?
– Цәгьасы иҟауҵаз уажәыгь иузеилымкаацзар ари адунеиаҿ уҟамзар еиҳа иузеиӷьми, уара, хлаҳәада! Ииҳәаз шәаҳама зегь ҳазҭиз ари ауаҩ! Ҳазнаԥхаз шәааины дыжәба! Ачарҳәаҩ дзықәыршәатәугьы шәхала ишәыӡба, уи Дадрыҟәагьы дақәшаҳаҭуп! – игәы изыԥжәаны ибжьы наиргеит Баҭаҟәагьы.
Убри аамҭаз зычҳара маҷхаз аӡәык-ҩыџьаҩык раҟара неины Данаҭ дахькажьыз шьапыла инаицәхасқәеит, даҽа џьоукгьы наихагыланы иқәыжьцәаны инихыҵит. Зыгь рышьҭахьӡа Џьоумлаҭгьы дааихагылан ус иҳәеит:
– Уара, ауаҩы ҟәылабиса, уан улхылымҵӡар илыбаргәыз! Лыдунеи лыԥсаххьазар хыла адамра даумырси! Амдыр уҵыхәала, уашьцәагьы изакә хьӡузеи ирхыуҵаз!.. Ишԥаизутәу зыжәлар знаԥхаз?
– Иқыҭа далцатәуп!.. Ҳџьынџьдгьыл дықәцатәуп!.. Дырлашәтәуп!.. Ибз ҭахҵәатәуп!.. Дшыбзаз дыԥсит! Шьҭа адәы иқәихуазеи ихала наҟ иҽишьыр еиҳа изеиӷьуп! – дук мырҵыкәа ӡәырҩы рыбжьқәа наиқәдыргеит.
Абас абжьеилаԥсала иқәӡбра ишаҿыз ус Данаҭ ашырҳәа дҩаҵҟьаны дҩагылан, убри аамҭаз уа ааигәашәа игылаз аӡәы днаидыххыланы имӷыҵраз аса дазыманшәалаханы ишимӷиԥаазҵәҟьа ицацха иныҵаикит, уаҳагьы дымлакҩакӡакәа ишимчыз днагәҭасит. Аса аҿы цҳафыр ашьа анааҿашуазҵәҟьа Данаҭ азнаказ дааиџьит, аха иԥсы маҷк ианааивига ашьҭахь ҩаԥхьа ишимчыз аса деиҭанагәыҵасит, еиҭа днагәыҵасит. Уажәшьҭа иазхап ҳәа аҵыхәтәан иааигәахәызшәа аса ааилхны инкаижьын, деилахәахәа иҽкамыжькуа дахьгылаз шьҭа схы сыриашеит ҳәа реиҳәозшәа нас аҵыхәтәан зегьы днарылаԥшшәа ааҟаиҵеит.
– Дасу игха ихала ириашароуп, саргьы ис-с…сыр… – уаҳагьы изымҳәакәа днеизҟәаҿны иҽааиҵихын убри аамҭазҵәҟьа иԥсгьы аауижьит.
Зегьы еикәышьшьы игыланы зҽызшьыз изыԥшуан, аха аӡәымзар-аӡәы илахь еиқәымызт, аҽшьра ахьигәаӷьыз азынгьы џьшьахәыс иҟарымҵеит, иҽанишьуазгьы иара ус аӡәы дахьгылаз иҽимырҵасит. Ари ауаҩ ихьымӡӷ ихихит ҳәагьы аӡәымзараӡәы иҿыҵымҟьакәа ашьҭахь инеилыҵ-ааилыҵқәеит, еиџьыԥаха ԥшьынаԥха икажьыз аԥсыбаҩ ықәыргаразы иаагылақәаз аӡәыкҩыџьак рыда.
Аиашазы Данаҭ еиԥшҵәҟьа ӡәырҩы, амшқәа цацыԥхьаӡа ирзыҟалаз аҭагылазаара ахгәрагара шьҭа иаарыцәнарӡуа аҟынӡа инанагахьан, аха макьаназ уи алаҿымҭкәа иааиуан. Ари Дадрыҟәагьы игәеиҭахьан, насгьы уи зынӡа агәкажьрахь икылнагар шыҟалоз даназхәыц, убри агәыҩбаҿыҩбара иахьынӡауаз ихәаҽырц иӡбеит аҵыхәтәан. Ҽнак зны рызегьы ааидԥхьаланы, шьҭа дара ишырҭаху ала иныҟәарц анрылаиҳәа, азнаказ ирҳәара рҿамшәо иаақәнархеит, аха аӡәгьы акгьы уаҳа изахымҳәаауашәа аниба, Адлагьыҟәа дахьгылаз агәала иманы иажәа дналагеит абас:
– Аԥсымҭаз ауп ауасиаҭ анырҳәо! Шьтәак ахьыршьуаз лакгьы рыдԥсылт ҳәа, сара сахьҭахо шәаргьы шәсыцҭахароуп ҳәоуп, Дадрыҟәа аҵыхәтәан иҳадигаларц ииҭаххаз! Шәарҭ ишәзеилымкаауа акәым, аха хымҳаџьымшьа ахҭырхара шфырхаҵарамгьы аадыруазароуп! Адамра иҭаагало афырхаҵара ахьӡ заҵәык ҳаԥсадгьыл еиқәнархо ҳәа иҟам! Ифырхаҵароу аиааира ганы, ҳаргьы ҳаибганы ҳазтәу рахь ҳаныхынҳәлак ауп!.. Иашаӡами абри, мамзаргьы исымашәкырц шәҭаху?
Адлагьыҟәа ӡәыр дидгылаҩхозар ҳәа ицәажәара аанкыланы маҷк даарзыԥшит, аха аӡәгьы акгьы анимҳәаӡа ҩаԥхьа иажәа инациҵеит абас:
– Дадрыҟәа уара акыр мыҟәбамбарақәа злаухыугьахьоу ала иудыруазароуп ахаҵарагьы ҳәаак амазарц шахәҭо! Акгьы шҳалдмыршо гәҩарас иумазар, нас баша ахҭархара агәаҳәара зумоу схахьы исзаагом!.. Ааи, ааи, абри зегьы ирдыруазароуп!
– Ахьшь ацәҟьа ианакы игәааны иахомызт ҳәа, аурмықәа ҳахьырзымиааиуа уазгәааны зегьы ҳҭархара угәазырԥхаз еилаҳкаар ҳҭахуп, издыруада маӡак угәҭакызаргьы, убрыгьы аадыруазарц агәаҳәара ҳамоуп! Дадрыҟәа иҟаҵатәу цқьа иҳаилыркаа, иҟалозар! –  иҳәеит Наазыбегьы, аҵыхәтәан Адлагьыҟәа ҩызара ааизиун.
Дадрыҟәа игәаанагара дамжьеит, насгьы Адлагьыҟәеи Наазыбеи реиԥш иҟақәаз ахацәа асеиԥш рҳәартә аҟынӡа инанагазар, дыззыԥшыз уи аамҭа шьҭа ишааиз ибеит, ҵабыргны игәҭакыз ахь аиасра уажәшьҭа иаҭахны ишыҟазгьы еилныркааит.
– Ӡырҳәаа рысакаса агаҿатәык иҽанижьлеит ҳәа, ҳаҩнуҵҟа абжьгаҟаҵаҩцәа цәырҵуа иалагазар, шьҭарнахыс араҟа аагылара шшәарҭахаз ала шәара шәеиԥшҵәҟьа саргьы сақәшаҳаҭуп! –  иажәақәа рҭынчны ауп ацәажәара ахы шаиркыз Дадрыҟәа. – Ҵабыргуп, ауаҩы иахьихьуа ауп инапы ахьақәикуа, насгьы ҳҽыззаҳкыз хәмаррам, лабҿаба аԥсра агәыӷьрагьы имариа усым, избанзар аҭахара акәӡам аус злоу, аҭахашьа шыҟало ауп ихадароу. Ахаҵа знык ауп данԥсуа, аха шәынтә иԥсуа ашәыргәында ажьагьы мшәны ибоит рҳәоит, ҳарҭ усеиԥш ишәыргәындақәоу ҳреиуам, насгьы ишеилышәкааз збоит аиааира еснагь ишуцымныҟәо, убри аҟнытә знызынлагьы ахьаҵрақәагьы ҟаҵалатәуп.
– Ааи, уиашоуп, аха абналара шәыргәындароуп, Дадрыҟәа! –  уи хьымӡӷшьаны ибжьы наиргеит Сасран. – Ҭоуба зхыҟаҳҵаз аус намыгӡакәа ас ҳаиԥырҵуама? Шәара шәакәызма иаҳиаиааиуаз ҳәа аурымқәа ҳгәырԥса рыҭаны ҳабналартә ахьымӡӷ ҳхы ишԥаҳҭо ҳәа сшәазҵаауеит?
– Шәыххь згеит, абналара зынӡагьы исыгәҭакым сара! – иҳәеит Дадрыҟәа, уи ииҳәаз игәы иахәаны ашьҭахь Сасран дахьгылаз ахь дынхьаԥшны иажәа иацҵо. – Сара исҭахуп Урымтәылантәи ҳзлааз аԥраӷбахь схынҳәырц. Ԥыҭраамҭак аҟара аурымқәа ҳхы рцәыԥхьакраз еиӷьу уажәы убас ада аҽак збом, насгьы иара амшынаҿгьы иҟауҵашақәа рацәоуп!
– Амшын уҳәама!.. Иҟаҵатәуи амшынаҿ? – аӡәы ибжьы ааиргеит.
– Иаҳҳәозар ҳажәлар тәыс иҟаҵаны ҭира изго аурымӷбақәа аанкыланы ирго рхы рақәиҭтәра аҽазкра! – убри аамҭаз уи аҭакҟаҵара ихахьы игеит алашә Баҭаҟәа.
– Баҭаҟәа убри саргьы исҳәап ҳәа шысгәахәуаз ауп ус саԥхьа сгәы ишҭуҳәааз! – иҳәан, Дадрыҟәа убри аамҭаз дааԥышәарччеит ргәаанагарақәа ахьеиқәшәаз иаҟара ааицнаҵан. – Атәцәа реиқәырхарагьы ихәарҭоу усуп ҳәа сахәаԥшуеит, уажәы азын амшын ҳазцап, ахыԥхьакразгьы иманшәалоуп. Иаарласны сшьа зуп сгәахәын, аха ишыжәбо уи аурымқәагьы ҳҿанаргылт, арахь ҳара рацәак ҳаиқәшәам, хыԥхьаӡаралагьы зынӡа ҳмаҷҩуп. Амала сахьцо ацара зҭахым узымцои ҳәа аӡәгьы гәыбӷан усҭом, иахьаҵәҟьа уҩныҟа ухынҳәыр улшоит.
Дадрыҟәа абас анааиҳәа, убри аамҭаз зегьы аҿаԥа рҿалазшәа аӡәы иҟытбжьы иргомызт, иаарнубаалартә иҟан ирыдигалаз ишархәыцыз аҟара. Рызегьы аҿымҭра рҽаҭаӡаны ишыҟаз, ус Баҭаҟәа арахь даарылҵны ибжьы наиргеит абас:
– Ара, аӡәы урԥхашьаны уаанкылара Дадрыҟәа дашьҭам, уеизгьы ииҳәаз шәаҳаит! Абналара иҽазикырц игәы ишҭамгьы агәра ҳиргеит! Ҵабыргны адгьыл уҽаҟәганы аҟазаара имариа усым, мшы рацәала амшынаҿ ахгара ачҳара ду змоу аӡә иакәымзар зегьы ирылшом! Сара сыхәҭаахьала Дадрыҟәа ималазаҵә дкажьны џьаргьы сызцом!
– Уххьзгеит, ухала уакәӡам, саргьы саагылоит! – иҳәан, Баҭыршаҳгьы убри аамҭаз арахь даарылҵны Баҭаҟәа днаивагылт.
– Уалҳәара иааз цәкы иқәҵаны дцеит ҳәа, ашьоура ҳәа ҳахьааз ахьымӡӷ ҳаҵаланы ҳцоума, шәбаашәит!.. Гәырҩа змамыз ишьапы ԥҟаны гәырҩас иҟаиҵон ҳәа, абысҟак ажәахырҿиаа азнауазеи, ҳаагылоит ҳаргьы! – даҽа ԥыҭҩык убри аамҭаз рыбжьқәа абас инадыргеит.
Ашьҭахь абжьеилаԥса аарацәахан, ирҳәоз ажәақәа ҿахыҵәҵәа-ҿахыҵәҵәаны абас иго иалагеит.
– Ҳаагылоит!.. Ахынҳәра шәыргәындароуп!.. Ҳазҿыз нагӡатәуп!.. Ҳазҭиуа ирҿагыланы иқәцатәуп!.. Ҳаидгылароуп!.. Ҳаиааироуп!..
Дадрыҟәа игәырҩа хьынҭаны дызҵаз еидарак убри аамҭаз илаиқәҳәаны инкаижьызшәа дласӡа дааҟалеит, аҵыхәтәан зегьы еицҿакны иҳәатәы ахьхарҵаз деигәырӷьаны. Иаалырҟьаны анкьа еиԥш иҽааиҵыхны, ихы дазԥагьашәа игәышԥы ҩаҭганы, ицқьахаз иблақәа рыла дрылагәдуны дрылаԥшуа даагылт, убасҟан игәҭакқәагьы аԥхьаҟа шьҭа инаӡарашәагьы ааиамхабеит.
Ацыӷ аҵла иқәцаланы ахә зшьоз ҳәа, шықәсырацәала аԥсуаа ртәыла знапаҿы иҟаз аурымқәа ари адгьыл ахәԥса ақәырҵахьан, ахә рықәҵан иашьагәыҭыз аҭыԥантәи ауааԥсырагьы. Абасала агәаҟрақәа ишырҭагылазгьы аԥсилааи, мсымааи, абазгааи, саныгааи ҭамамӡа аурымқәа рҳәатәы харҵо ахаангьы иҟамлацызт, аԥша лауҵар афырҭын ааурыхуеит ҳәа, изҭадыргылоз арыцҳарақәа рымч еиҳагьы еизнырҳауан, ирылымшашагьы рылнаршон. Ари ашьам дгьыл зтәыҵәҟьаз ашьагәыҭмызшәа зымч еигәыӷны ԥшәымацәас зхы ҟазҵахьаз аурымқәа рзинқәа мчыла ирыдыргалон, аха аҭыԥантәи ауааԥсыра мырцхалк иадымзаргьы уи иқәныҟәаларц зынӡагьы ргәы иҭарымкыцызт, зхы мацара иазхәыцны зыҽрыдызҳәалоз ԥыҭҩык ракәымзар. Абасала жәытәнатә аахижьҭегьы аиҿагылара шрыбжьазгьы аԥсуа жәларшьҭрақәа ирҭахы-ирҭахым, аурымқәа амшын нырцәынтәи ирзааргаз аԥсҭазаара хьанҭа аҵыхәтәан рхы анраалашәа иааиуан, избанзар рабацәа рхаангьы егьа ҟарҵазаргьы, егьа рузаргьы зегьы акакәын уеизгьы атәымуаа рнапы аҵаҟа ишыҟаз иаанхон. Уажәтәи абиԥарақәагьы рабацәа реиԥшҵәҟьа, ачҳара злоу аԥсынҵрагьы иоуеит ҳәа, изҭагылаз аҭагылазаара хьанҭа шықәсы рацәала ичҳауа иааиуан, убас мацара иахьынӡахәоз шырзымдыруазгьы. Аурымқәа ирыхҟьаны изыниалақәоз аибашьрақәа, ауаа рыҭира, ишәиз рыԥсҭазаараҿ ахымхәара, азаҵәра уҳәа агәаҟрақәа ирықәшәахьаз, ахамышҭыхә зхызгахьаз рзын есымшагьы акгьы ыҟамызт, аԥхьаҟагьы акгьы иақәгәыӷуамызт. Зыуа зҭахы аибашьра иалаӡуаз, зҭаацәа зхыганы ирҭихьаз рацәаҩын, амала шьхатәылан инхоз, еиҳаракгьы мсымаа рҭагылазаашьа аԥсык еиӷьын, уахь еиҳа рхы иахәартә рахәыла-шәахәыла еиқәшәан, амла иакыртә иҟамызт. Ҵабыргны аурымқәа рыԥсы қымқымра урҭ рҟынӡагьы инаргон, аха мсымаа рлеишәа џьбара иацәшәаны агаҿахь инхақәоз реиԥшҵәҟьа икҿарцалацәомызт, знызынла иҟарҵалоз ақәыларақәа алаҳамҵозар. Абасала агәаҟрақәа ирылашьцылахьаз ауаа шықәсы рацәала ирҭатәаз атәымуаа рхәура иҭацаланы ишрымазгьы рабацәа рхәышҭаарақәа ҿыдмырцәаарц уахь цәгьала инхошәа-инҵуашәа акы иаҿын, ирзаарцоз зегьы чҳаны рцәа иҭагӡашәа иааиуан, аха абас мацара рхы ахьынӡаржьоз макьанагьы еилкааны ирымамызт, уи ҿҳәарас иахьынӡамазгьы рыздыруамызт. Рабацәа змыхәацыз аурымқәа рықәцара даргьы рымч ақәхараны ишыҟамызгьы дырны ирыман, аха зегьы еидкыланы изкыз доуҳамчык макьанагьы гәыӷрак рнаҭон, мышкы зны хақәиҭрак роуны иҟаларашәа. Абасала рыԥсҭазаареи рхақәиҭреи хәаҽны изкыз атәымуааи дареи аиҿагыларақәа анрыбжьалалозгьы ыҟан, убасҟан иаиааиз дзыҟамлакәа ианаанхалак нас ҩаԥхьа еиза
аибаганы еибамыргәамбзыӷыр ада ԥсыхәа рымамкәа иааҭагылон, убас мацара ашқәсқәагьы неишьҭагыла ицон, аха рыдгьылаҿ аурымқәа есымшагьы ишаԥшәымацәаз иаанхон.
Абасала алахьынҵацәгьа шрымазгьы, ҟалӷьҭаа ргәы мышьҭакәа гәыӷрашәк инкыланы иакын мышкы зны раԥхьаҟа еиҭаҳәарак роурашәа баны, убри агәра ганы рыхшарагьы нарыдыртәаланы ирзеиҭарҳәон, ирабжьон, идеилдыркаауан аԥхьаҟа разҟык рымазарцаз аидгылара шаҭахыз рхадмыршҭларц. Ианакәзаалакгьы агәырҩа змымҵәоз аԥсуаа рыдгьыл иахҭнагоз аилкаараз шьапыла уҿынаухар, игәыҭшьаагаха амҩан иубоз анхацәа ргәаҟрақәа хашҭшьа рымамызт, изҵымӡаауаз џьабаала рыдгьыл гәакьаҿ тәыс иҟан, атәым хшыҩ ала ужәлар узырӷәӷәом ҳәа зхырҳәаауаз иҭагылан. Абасала анхареи абзареи ианрыбжьагылаз аамҭаз, ахәанаа иреигәыӷны зԥаҵа зырҟәадыз ҳәа, аурымқәа дреигәыӷны зыжәлар цәгьасы иҟазҵахьаз ааухаиршҭуан Арзамаҭ аҵмыҳәҳәарахгьы. Аӡәы имч шәҩык ннархоит, егьи ицәгьа уаашәҩык хнарҵәоит ҳәа, дыззыцәгьазгьы ижәлар ракәын, атәымуаа дреигәыӷны мҵақьақьаҩыс ихы риҭахьан, уи еиԥшқәаз заҟаҩыгьы ыҟаз здырхьадаз.
Дадрыҟәа зхы идызкылаз иҩызцәеи иареи ԥыҭраамҭак ирызхаша афатәажәтә анрыдыргала ашьҭахь, Урымтәыла имҵадырсыз аԥраӷба аԥрақәа ҩышьҭыхны уахык зны амшын ихылеит, аурымқәа рхы рыцәдырӡразы. Убри ауха амшын амшӷьарс амазшәа иҭынчӡа, аҽырҳалалӡаны акәын ишыҟаз, ажәҩангьы каххаа ԥҭацк џьара ихыршәламызт, иагәыҵачы аеҵәақәа еилыџьаауа иахьеилакәеицеиуаз иргәылгаз асар-рымҩагьы аԥраӷба ахырхара еиланагомызт. Рымҩа арлашарц аҭахызшәа амза ҭҭәаа ахаҿы гьагьаӡа амшын иахьхыҷҷалоз ҳарџьраӡныла иқәҵазшәа, мҩахәасҭаҵас ишшапаӡа иҟаз ацәқәырԥа ссақәа еилаарцыруа нахьхьынӡа ирбарҭан. Рышьҭахьҟала шьҭа инахараӡаны зыбжара ааԥшуа ирбоз, сыԥсала иҭыҳәҳәаз ашьха ҳаракқәа убри аамҭаз хьаа дук иаҵазшәа ҿымҭ-ԥсымшьҭ амшын агәы иавҵырбаартә макьанагьы рылаԥш иҵашәартә ихгылан. Уахак зынӡа зыҽзырҭынчыз амшын ариабжьарак ишеисуаз мацара агәы кыдгылазшәа убри аамҭаз аҽырҟәызганы аҭра иахьҭатәаз, жәытәнатә аахижьҭеи арахь иӡхыҵуаз атәым ӷбақәа рымҩа ахьарманшәалоз иахҟьаны шаҟа гәнаҳара, заҟа рыцҳара ианиахьааз ари атәыла хәыҷы, аха уажәы убри еилкааны ихьаанагозшәа ацәқәырԥақәа рҽеикәаԥсаны ахы аџьабозшәа акәын ари аԥраӷба уаха азқәа иқәыргыла ишынаскьанагоз.
Уаҩ изхымгашала ӡимцеи дырцәынханы ахынҳәра зылзыршаз Дадрыҟәа ара дахьааизгьы, ишьамдгьылгьы иара изы итәымханы ҭынч ԥсҭазаара имамкәа дахьыҟалаз хьаас ишьҭыхӡаны иман, уи игәырҩа дуны ишихигоз инамырԥшкуа ицәа иҭагӡаны дшыҟаз иҩызцәагьы ирбон, аха макьана илаҿымҭкәа инаивслон. Здаракәац ыҟамкәа иныгәнасуа игәараз, макьанагьы тәык диҩызазшәа иаб ихәышҭаара даднамкылакәа амшынаҿ ахныҟәгара иҽазимкыр ада ԥсыхәа имамкәа лахьынҵацәгьаны изыҟалеит. насгьы ианакәзаалакгьы бызкаҭаҳаҵас иҳаны аԥсуаа ирхаԥаз амчымхара изацәымцо, усеиԥш иҭазцалаз атәымуаа реиҳагьы згәаӷ имаз иаӷа Арзамаҭи уи еиԥш иҟақәаз ауаа хԥарақәеи ирыхҟьаны амшынаҿ ашхәарра иҽазимкыр ада уаҳа ԥсыхәа имамкәа дааҭагылт, ус мацара шьҭа дахәараны дахьынӡаҟазгьы издыруамызт.
Амшын ианхыла ҽны инаркны зегьы ргәаанагара иадгылаҩхаз Баҭыршаҳгьы днарылакны зныкымкәаны Дадрыҟәа иабжьыргеит, аӷбаҿгьы зегьы дырхаданы дҟаларц, аха иара амшынаҿ аныҟәара дызлазҟазамыз ала макьана ақәшаҳаҭхара амҭакәа дааиуан, арахь мап аҳәарагьы дахыццакуамызт. Издыруада аӡырҳәра имал рҳаганы ирзыҟалар, насгьы убри шьцылараны аԥсыцәгьара рызцәырнагар, усҟан игәҭакқәа зегьы еиԥнаҟьар шыҟалозгьы дазхәыцхьан. Ҵабыргны, даҽа ганкахьалагьы амшынаҿ аҟазаара аурымқәа рылаԥшҳәаа аҽацәыхьчараз еиӷьыз ыҟамызт, зегь рылагьы ихыԥхьакырҭан, аха аӡырҳәра иахнаԥаацәаны, нас уи иҿкха ирзыҟалар ҳәагьы хазы игәы акы иҵанаҳәахуан.
Аамҭа кьаҿк иалагӡаны Дадрыҟәа дахьӡахьан, дзыцнагалаз ахацәа зегьы аӡәаӡәала ргәы дҭаԥшны реилкаара, убри аҟнытә аҵыхәтәан дазааит ԥызаҩыс дырзыҟаларц, аха амшын атәы шизымдыруазгьы агәрагара ирҭеит ацхыраара ширҭоз ала, иагьахықәааит рыҩнуҵҟа ишьақәиргылараны иҟаз аиҿкара аӡәы ианеилеигагьы дрылцаны дышкарцоз алагьы. Аӡырҳәҩы мықәшәатәыцәгьа
ҳәа зыӡбахә гахьаз алашә Баҭаҟәа амшын атәы еиҳа имдыруази, аԥышәагьы имамзи, убри аҟнытә Дадрыҟәа уи дицырхырааны аҳәоуеиқәшәара аиламгаразы аилаӡарагьы шьақәдыргылт, ари аԥҟара еилазгаз аӡәы даныҟалагьы, хьырхәрак аҳасабала амшын ааныжьны даԥырҵырц идын.
Дадрыҟәа иҩызцәеи иареи абасала еиқәышаҳаҭханы амшын рҽанадырҳәала ашьҭахь рацәак аамҵыцкәаны, аҽнышьыбжьон идыдызшәа иаалырҟьаны игаз ӡырҳәаа рхыԥша оумаха, иаразнакала аурымқәа рҟынӡа инаӡеит. Ҟәбан инаркны Егрԥсҭанӡа еибадыруз егьырҭ ӡырҳәаа ахьааиқәшәоз, зыӡбахә рҳәо азусцәоу жәдыруама, амшынаҿ џьаракыр ишәыниахьоума, урҭ рхада ихьӡузеи ҳәа дара-дара еизҵаауан, аха избахьоу абри иоуп ҳәа макьана аӡәы дцәырҵуа рымбацызт, аҵыхәтәан уи мцжәабжьхап ҳәа азхазҵазгьы ҟалеит. Ҵабыргны рыхабар бжьаӡит шырҳәоз, ус рацәак аамырҵыкәа рыбзарӡы еиҭах ирҿыцны еимдырҟьо иалагеит, атәцәа зманы Урымтәылаҟа ицоз ԥраӷбак ӡырҳәцәак ахьӡаны рхы иақәиҭыртәит ҳәа ҩаԥхьа ианаарылаҩҩы ашьҭахь. Абри ажәабжь аҭыӡшәа мыртәакәа ишрылаз, ус уи инашьҭарххны Себастополисҟа амҩа иқәыз даҽа урымӷбак иақәланы еиҭадырҳәит ҳәа ираҳаз ахаҵара аарцәыуадаҩхеит, асҵәҟьа еиқәырццакны амшынаҿ ахҭысқәа рацәахо ианалага.
Орест шьҭа дымҩашьахуа гәҩарас ишьҭихит, дыргаӡаны маӡала ицәцаз ракәымзааит абарҭ ҳәа, насгьы асеиԥш игәаанагара Арзамаҭгьы данадгылаҩха уаҳагьы зхәыцрак амҭакәа адҵа ҟаиҵеит, идырым убри аԥраӷба ахабар ахьыҟоу еилкааны иҭадырхарц, рхадагьы дыкны дизааргарц. Ари адҵа иаразнак агарнизонаҿ зегьы инарылаҵәеит, дук мырҵыкәа Суқьессиан иҟынӡагьы инаӡеит, аҵыхәтәан измаҳацгьы ираҳауа иалагеит аӡырҳәҩы мықәшәатәыцәгьа ҳәа зыӡбахә гәараргалаз ахаан дшырымбацызгьы ихыԥша дырҩегьых ҳәанҳәахла ладагьы-ҩадагьы еимырҟьо, убри иҭыӡшәа заҵәык ада уаҳа ҳәатәы ыҟамкәа ианыҟала. Аурымӷбақәа ракәзар, убри аахижьҭеи ишәаԥырҳаԥуа акәын амшын ишхылоз, уи аӡырҳәҩы иаанкылара ахаҭыԥан ҳхаҭақәа ҳаиҿамшәандаз ҳәа мшынгәыла аныҟәарақәа аанкыланы агаҿа мацарала еикәшаны иаалар, ицалар акәхеит. Ауадаҩрақәа идыркарахьаз анхацәа ракәзар, зыӡбахә раҳауаз ӡырҳәаа ирхыҽхәаны излаҟамыз алагьы ирҳаракӡаны рыхцәажәара иалагеит, урҭ иреигәырӷьаны аҵыхәтәан убраанӡа рхыԥша харгалт, мци ҵабырги неицҵаны ихҭҳәааз жәабжьла, иҟамлаӡацыз ахҭысқәа рхала иӡбаны, зегь рыла ирҵабыргны урҭ ирыдыркылоз агәра ауаагьы иргартә аҟынӡа.
Дадрыҟәа изы ишшәарҭазгьы знызынла агаҿахь дцәырҵны Триглит, Питиунҭ, Себастополис, Гиуенос ҳәа абырзенқәеи аурымқәеи ахьӡқәа зырҭахьаз ақалақьқәа рҿы зныкымкәаны дналаԥш-ҩалаԥшны дцахьан, ауаа рацәа ахьеизалоз аџьырмыкьақәа рҟны рӡырҳәрақәа рхыԥша неиҿакы-ааиҿакуа иахьрылацәажәоз днарыдгылангьы дазыӡырҩхьан, Урымтәылантәи ибналаны иааз аԥсилаа рхылҵышьҭрак аурымқәа рыӷбақәа Ҟалӷьҭаҟа иааимышьҭларц ақәкны дыҟоуп ҳәа инамцхәны ихҭҳәааз ацәажәарақәагьы шцоз еиликааит. Агаҿахь ицәырҵра цәгьашәа ихәон дыздыруаз уаҩ дахьыҟамыз, икра иашьҭаз аурымқәа ахьиҿаҳауазгьы гәҩарас дҟамҵакәа инаивсны ицон, аха ҽнак зны Баҭыршаҳи иареи еиҭах агаҿахь ианцаз шьыбжьоншәа какал-кырҭакаҿ иахьыныҩналаз, убасҟан убраҟа иаарыхҭыгәлаз убри ауаҩ дидырт умҳәозар. Уи шыҟалаз абас ауп:
Зарԥысымҭара инархыҳәҳәахьаз, ҭеиҭԥшлагьы ихәыдамыз, аха ԥагьак, игәымбылџьбараз, мыцхәы ахақәгәыӷцәарагьы зхыҳәҳәылаз ибла цхаԥшәылақәа деицаркуан акәымзар, егьыс уаҳа акы иваубартә дыҟамызт уи. Ахымҩаԥгашьа бзиа ицәыӡижьҭеи акыр шааҵуаз мҩашьаххуа, аԥсшәа аҳәара ихашҭхьазу, мамзаргьы иҳәатәуп ҳәа иаҭәимшьозу узеилымкаауа ихы нарықәкны абасала ацәажәара дналагеит иара.
– Ари, Дадрыҟәа ҳәа зыӡбахә рҳәо уоума, уара?
Убри аамҭаз Дадрыҟәа иаразнак аҭакҟаҵара иҽазымкыкәа иаархагылаз ауаҩы аԥхьа лаԥшыла дааимидеит, цәгьа баны бзиа ҟазымҵацыз цәгьахәшьадаҩык диеиԥшыншьаланы ауп иаразнакала илаԥшаҿ дшаанхазгьы, ҵабыргны уи азын ҩашьарак имыхьит, убасҵәҟьа дагьалаҟан иара, аха макьана иҵагьы данидыршаз аԥхьаҟа акәын. Иԥынҵа ду ырхәа, ахьшь аблақәа реиԥш ишаҟьшаҟьоз илаԥш џьарак изаанымкыло, амшын ԥша иашәхьаз
ихи-иҿы еиқәараӡа, хымԥада мҽыӷак шиакәыз аҟара аҟаԥыҳәа гәҩарасгьы дааҟаиҵеит.
– Уара иабаудыруеи сара сыхьӡ? – идирхалаз илаԥш аҵыхәтәан инаиҟәганы дҵааит Дадрыҟәа.
– Уанызбаҵәҟьа иаразнак уздырит. Ухы уҵыхәа еилкааны издыруаз Аҵәаԥшьратәи ӡырҳәҩык исеиҳәеит уԥшра-усахьа шыҟаз. Ари уара уакәымшәа мап сцәумкуазар, уи исзеиҭеиҳәаз уҭеиҭԥшла сшынаухьыԥшызҵәҟьа уздырт.
– «Иараби, ас сыздыруа ҟало иалагазар, шьҭа агаҿахь сцәырҵра шәарҭахазаап!» – убри аамҭаз абасгьы игәы инҭиҳәааит Дадрыҟәа.
– Уԥшаара сҭахызишьҭеи иҵуазеи, аха иахьанӡа улабарҭа смоуцызт! –  абас ааиҳәан, нас хаҭәамшьарак ҟамҵакәа ачеџьыка дшадрымԥхьалазгьы сқамк дааханы днарыдтәалт иаргьы.
– Уареи сареи иаҳзеилоуи суԥшаартә? Зыхьӡҵәҟьа сзымдыруа ауаҩы изакәазы усышьҭоу умҳәо аҽхырцәажәара уааҟәыҵны!
– Сара Ҟазбулаҭ сыхьӡуп, сҩызцәа ихьӡ ҷыданы «Аӷлам шкәакәа» ҳәа исышьҭоуп, – абас аниҳәа ашьҭахь уаҳа дымҵаа-дымԥшаа урҭ ирымҵагылаз аирыӡ ахәдацәа ианкны илаиҿыҵаикын, аҩы иҿакәкәа аҟәырқьҟәырқьҳәа иахьынӡаизыжәуаз ижәны аҟыгәҳәа инықәиргылан, нас иажәа инациҵеит. – Аӡырҳәразы аԥышәа ду сымоуп, иҟалап сыӡбахә рҳәо шәаҳахьазаргьы. Даараӡа исҭахуп ҳаибадыруазарц.
Ҵабыргны «Аӷлам шкәакәа» ҳәа иԥсыцәгьаз ӡырҳәҩык изы ирҳәоны иаҳахьан Дадрыҟәа, аха иахьанӡа димбацызт, идыррагьы дашьҭамлацызт, иагьиҭахымызт, избанзар, ари ауаҩ цәгьахәшьадаҩык, амал еизыҳәҳәара зыԥсы аҿҳәараз, цәгьагьы-бзиагьы ззеиԥшыз уаҩ гьадлак, акы сацәшәап ҳәагьы иҟамыз хамхаԥагьак иоуп ҳәа акәын иӡбахәқәа шиаҳахьаз. Игәаӷьреи иқәҿиарақәеи алаимҵозар, егьыс дҳәарԥсаруа џьара акы абас-ԥыхьашәари ҳәа амшын дахьхыз, игьамадаз абаша хыԥша акәын еигәыдырҵоз ахԥар хьӡы рҳаны ишимаз. Аҳәса рхыхразгьы иаманшәалаз аӡә иакәын иара, илаԥш инхаԥшылазгьы рҩашьыгак дырзаҩызахон, знык дназҿацәажәазгьы ирмариаӡаны инапахьы рнагара азгьы дазҟазазаарын. Убасеиԥш икаҭа далашәарц аԥсык аалыгхеит, аԥсилаа раҳра аусқәа рзы цхырааҩыс Орест ишьҭихыз Едраҭ иԥа Бадрыҟәа иԥҳазаҵә Адшьа қьыпшытгьы. Мыцқьашьыцқьа згәы ҭганы иааӡаз, аԥшқарах ԥсҭазаара иашьцылаз аԥҳәызба уи аӡырҳәҩы иажәа хырк ҭлапҟақәа иаразнак даҟаҭәан, игәыԥхарак дармашьцаны дамазаарын лара. Дыԥхамшьаӡакәа лабгьы ажәа иниҵахьазаарын маҳәыс лассы дизыҟалараны дшыҟаз алагьы, аха Бадрыҟәа убасҟан уаҳа ажәак ахымҳәаакәа уи аҭак ацынхәрас, қьаӷьариас изынаишьҭыз диҵаҟьаны, дызлаҩналаз ашә иақәкны инапы ирххеит абыржәыҵәҟьа ддәылҵны дцаразы. Убри ашьҭахь Адшьа лан Гәашьандагьы лыԥҳа длыцәшәаны лхаҵа дазыҟалҵо далагеит, лыԥҳазаҵә рыцҳарак дақәшәаанӡа лаҳәшьа Расидан дахьрымаз Урымтәылаҟа, лымаҳә иахь дрышьҭразы, аха Бадрыҟәа макьаназ игәи-игәи еилаԥшуа дзақәшаҳаҭымхацызт.
– Исҭахуп шәара сшәыцларц! – иҳәеит Ҟазбулаҭ, дзыдтәалаз аханатә аахижьҭегьы иареи дареи еҩызцәазшәа ихымҩаԥгашьа ҟаҵаны. Нас ажьҵаа ҽыҭк асаан иааныхны афара дналагеит, аха ианылбааидоз ихәда икылачызар акәхап, ашьҭахь ҿымҩақәак арыжәтә анашьҭеиҵоуп ицәажәара ианациҵа. – Снапаҿы иҟоу ӡырҳәаа ӷьеҩқәоуп! Аурым ӷбақәа амшынаҿ рырҭааслымраз аԥышәа ду змоу, фраҭқәак роуп.
– Избан, ас иаалырҟьаны ухы ҳадукыларц зуҭаххаз? – ииҭахыз ааркьаҿны иирҳәаразы дҵааит Дадрыҟәа.
– Уажәыгь ишәымбацкәа шәыҟоума аурымӷбақәа агаҿа зегьы неимазакны аабыкьа ахылаԥшра шдырӷәӷәаз! Ишәмаҳацкәа шәыҟоума араҟатәи ауаа амшын ҳазхымлартә ахаҩарақәа ишрылагаз, убри аҟнытә ишәыдызгалоит амшынаҿ ахыхьчараз ахеидкылара, ари шәаргьы ишәзеиӷьуп, саргьы убас… Шәымалазаҵә аҟазаара анеиӷьышәшьа, усҟан шәымацара шәымч рықәхарым аурымӷбақәа зегьы рҿагылара.
– Излаурҵабыргуа ала амшын иху араҟатәи ауаа рыӷбақәа ашәарҭа иҭагылоуп?
– Мшәан, исҳәаз умаҳӡеи иканџьоума, иԥраӷбоума, ишхоума, аҭахызаргьы инышьзааит, иарбанзаалакгьы ҳара иаҳтәу амшынаҿ иахьаарԥыхьашәозаалакгьы ирцәыргаларц, рыҽдырххоны ианыҟала ирбылларц адҵа шыҟаҵоу! Аиаша шәасҳәап, даараӡа ишәарҭахеит амшынаҿ аныҟәара. Абас издырӷәӷәазгьы шәара ишәыхҟьаны ауп, аха насыԥс ишәмоу макьана шәазусҭцәоу рыз
дыруам аурымқәа, – зегь рыла Дадрыҟәа дыҭҵааны дышимаз ала аҵыхәтәан иааиргамеит.
– Исыздыруам иулсҳәаара, избанзар иузымдыруа ауаҩы иаразнак игәрагара уадаҩуп! Саргьы излазгарызеи иахьада исымбац ауаҩы ииҳәаз агәра згартә! –  иҳәеит Дадрыҟәа, аҵыхәтәан иқәшаҳаҭхарахь маҷк иҿы азцозшәа иҽыҟаҵаны.
– Ҳара ҳхазын мацараз амшын ҳхым, хықәкыс иҳамоу атәцәа зго аӷбақәа ҳрықәланы ҭира ирго рхақәиҭтәроуп! –  убри аамҭаз иажәа нарылаиҵеит Баҭыршаҳгьы.
– Уаргьы уусқәа шыхирым удыруаз! – иҳәан, Ҟазбулаҭ нас Баҭыршаҳ иахьгьы дынхьаԥшны ашьҭахь уигьы цәажәарыла даахҭеикит. – Иухоумыршҭын уаргьы аӷа дышумоу! Зыҷкәын дҭаурхаз Маҭарбеи дыҿҟьаса душьҭоуп иҷкәын ишьа иуразы! Ашьҭахь шәара ишәҭаххеит амшынаҿ шәҽыԥхьашәкырц, аха араҟагьы аурымӷбақәа шәыԥшаара ишашьҭоугьы азхәыцра ашәҭароуп!
– Абарҭқәа зегьы ҭыршәааны уара иуазҳәада?! –  иџьшьаны дҵааит Баҭыршаҳ.
– Ауаа иахьырҳәо смаҳауеи! – дзыдтәалаз рымаӡақәа зегь рыла иҭҵааны имазшәа ргәы дҭаԥшноуп рхы-рҵыхәа дырны дышрыхцәажәоз Ҟазбулаҭ.
– Маҭарбеи иҷкәын дызшьыз сара сшакәыз уазҳәада? –  деиҭаҵааит Баҭыршаҳ.
– Маҭарбеи ихаҭа исеиҳәеит! Насгьы уахьыҟазаалакгьы уԥшааны уизназгарцгьы снапы ианиҵахьеит! Уи азын саазыҳәо зегьы шсиҭо алагьы дықәны агәра сиргахьеит!
– Дҳәынҷаны дышизноуго ала уаргьы ажәа иуҭазар акәхап? –  иҳәеит Дадрыҟәа, ихаарамыз ччаԥшьк иқьышә инықәҵашәа.
– Ааи, ажәа исҭеит ишынасыгӡоз ала.
– Нас узацәхьаҵи уажәа? Узахьхәи аҵыхәтәан?.. Аиаша уасҳәап, зынӡагьы усзеилкаауам, сыкны сызгарц зҭаху ауаҩы умшәаӡакәа усыдтәаланы акрахьсыцуфо маанас иаҵо! – иҳәан, Баҭыршаҳ аҵыхәтәан илаԥш Дадрыҟәа иахь инаирхеит.
– Сагәым иԥҳа Гәаранда сара саҳәшьаԥҳа ахьлакәу азын исҭахымхеит сажәа насыгӡарц! – убри аамҭаз иҿаԥшылара маҷк аҽааиҭанакит.
– Избан уаҳәшьаԥҳа арахь дзалукыз? – дҵааит Баҭыршаҳ.
– Избанзар, унапала иҭаурхаз иҷкәын Сихәаш иҵыхәалоуп саҳәшьаԥҳа Гәаранда лыӡрагьы шыҟалаз! Ҵабыргуп, саҳәшьаԥҳа дыӡижьҭеи акрааҵхьеит, аха абыржәы лабгьы ларгьы ршьа ахьуыз сеигәырӷьоит. Уқәақәра згааит, уи ихәҭаз дақәыршәеит, аха иазууеи иаб Маҭарбеи иҽкынҵа душьҭоуп уԥшааны уҭаирхарц! –  иидыруаз амаӡақәа рцәымӡакәа аргамара даҿын Ҟазбулаҭ.
– Ҳаилкаара уашьҭан, уи уқәҿиеит, аҵыхәтәан абра ҳаиқәшәараны ҳаҟазаарын, аха уҽҳамударц зуҭаххаз ауп макьана цқьа исзеилымкаац? – иҳәан, Дадрыҟәа изланагалаз ацәажәара даҽа хырхарҭак наиҭеит аҵыхәтәан.
– Амшын ҳазхымло ҳҟамларц!
– Ааи, аха аурымӷбақәа рацәоуп уҳәеит, ҩ-ԥраӷбак амч ақәхару урҭ рҿагылара? – имаӡақәа иҵагьы иҵидыраарц иҭахны деиҭаҵааит Дадрыҟәа.
– Амшын аҿгьы амаанақәа рацәаны иаҭахуп! Цқьа иӡбны маанала ҳазныҟәалар, акымзарак рылҳаршом, рыӷбақәагьы акакала рахәтәразы ишҳақәманшәалахоугьы уажәнатә агәра шәсыргоит!
Дадрыҟәа иахьада иимбацыз ахҭыгәлаҩ ицәымӷра иаразнакала ишиоузгьы иӡбеит мап ицәимкырц, ари ауаҩ иҟаиҵарц ииҭахыз адгылара ихы иаирхәарцгьы ааиаҳасабхеит аҵыхәтәан. Избанзар амшынаҿ аныҟәарақәа рзы аԥышәа иман, ҵабыргны иаразнак игәы дзақәымшәакәа аԥхьа дмарӷьаԥалны диамхабазаргьы уеизгьы дахьхәарҭахаша ахьыҟаз азы дазыразхеит. Уеизгьы-уеизгьы игәрагацәарагьы имацәамызт ихырҳәаауаз данаазхәыцлак, аха аҩызараҿ дзеиԥшроу алаԥысшәап, иамуӡар иԥхарсра акры ахҳарҵуама ҳәа игәы иҭакны ауп рыцныҟәара дшақәиҭитәыз.
Абасала аиқәшаҳаҭра нарыбжьаҵаны, иахьеиқәшәашагьы неибыҳәаны аҽны еиԥырҵит. Аилабыҟә ҳәа иахьашьҭаз аҭыԥ азааигәа иахьԥхьакырҭаз ӡыбжьахалакаҿ аԥраӷба нцәыҵагаланы иахьӡыхгылаз ахь Дадрыҟәеи Баҭыршаҳи рыхынҳәымҭаз иааилалашьцеит. Дадрыҟәа иҟаиҵаз аилаӡара иашаны дазныҟәоу, мамзаргьы гхала дахыццакцәоу изымдыруа еиҭахгьы Баҭыршаҳ иаалырҟьаны дгәыҩбаҿыҩбаха данааҟала, даҽа зныкгьы иахиҳәаауа саҳап игәахәны диазҵаарц иҭаххеит, убри аамҭаз ацәажәара ахы наиркит абас еиԥшгьы:
– Убри ауаҩ дшыҟазаалакгьы игәра сызгацәом сара! Сгәанала даара игьангьашу аӡә иоуп!.. Мшәан, уи уахьихәаԥшуагьы иаразнак инымбаалашьа амаӡам, насгьы усшәа сгәы иаанагоит ихаҭа ихы ҳаирхәарц ӡбны иахьимоу азын иҽҳадкылашәа иҽыҟаиҵарц иҭахуп ҳәа!.. Мап, мап, зыгәра угаша дубап, аха ари игәрагара шыҟалаша сыздырцәом! Дадрыҟәа абри уара ишуҭаху уазхәыц, аха сара убасшәа цәалашәарак сымоуп!
Убри аамҭаз Дадрыҟәа илахь ааимарџахәны Баҭыршаҳ днаихәаԥшшәа ҟаиҵеит, ашьҭахь маҷк аҟара даахәыцшәа аҭак ҟаҵара иҽыназикит.
– Усеиԥш мҽеирак ӡбны имазар, аԥсыӡ ахала аркьыц ишаҿало еиԥшҵәҟьа ихы ҭаирхеит ауп. Даҳԥырхаганы даныҟала, усҟан зыхьӡ ныҟәиго аӷлам шкәакәа снапала ҿаҵахәыс дасҭоит.
– Ианаамҭоу даҳзеилкаар.
– Иашаны иуҳәеит, заанаҵ даҳзеилкаар, – иҳәан, Дадрыҟәа ибӷа адҵаны дзыдгылаз амазгәыҭ днадҵны иҿынаихеит, аха рацәак дымнаскьацкәаны ишьҭахьҟа даахьаҳәны иажәа инаԥишьит. – Аиашаҵәҟьа уҭахызар, саргьы издырхьан уи ус баша ихы шҳадимкылаз!
Дадрыҟәа цәгьалаҵәҟьа ихьаа дуны игәы иҵхон, иҟаиҵазгьы иҟаимҵазгьы идԥхьаӡаланы, ихыԥша ырҳаракӡаны ауаа рылаҵәара иахьаҿыз. Џьоукы аара иқәҵаны ишакәымыз ала ихцәажәон, даҽа шьоукых ифырхаҵарақәа ирыҵашьыцны дҳараркӡон, аха ишизырҳәозаалакгьы цәгьахәшьадаҩык, атәым ӷбақәа рырҳәра заҵәык ирышьҭаз аӡә иакәызшәа ихцәажәозгьы ахьыҟаз азы акәын еиҳарак игәалаҟазаара бжьызхуаз. Усеиԥш ихьӡ цартә ҳәанҳәахла иахылҿиаауазгьы, агаҿа ааигәасигәа ахара имцакәа арҳәрақәа мҩаԥызгоз, аурымқәа «камаритаа» ҳәа изышьҭаз аӡырҳәцәа ракәын изыхҟьозгьы, урҭ рнышь маҷқәа рыла амшын инхыланы мышктәи аӡырҳәрақәа мҩаԥганы нас рнышьқәа рызқәынҵа иахьцаиахьаа уаҩы имбаӡо зҽыԥхьазкуаз ракәын, дара иҟарҵозгьы иара иқәзыжьуаз.
Ҵабыргны аҵыхәтәантәи амшқәа рзы аурымқәа ишырҭахыз рыӷбақәа арахь иӡхыҵлартә, ианырҭахыз имшәа-имырҳа амшын ихылалартә еиԥш изыҟамлакәа аҵыхәтәан дара рзы аҭагылазаара шәарҭахеит, знышьқәа еиԥхьыҟәҟәа агаҿаҿ зҽыԥхьакны акырџьара итәаз ашхәарцәа ирыхҟьаны. Ӡырҳәаа ахьамаз ҳәа иҟаз: Амзара, Ԥсырӡха, Аилабыҟә, Аблархәы, амрагылара аганахь – Абгыӡра, Ҟәараш, Баӷлан, Бзана, Дадлан, Гәдаҟәа уҳәа, акырџьара агаҿа ҭыԥқәа рааигәа анеира рзыцәгьахеит аурымӷбақәа, еиҳаракгьы агарнизонқәа ахьыҟаз Гиуеноси, Себастополиси, Питиунҭи, Триглити рыбжьара абжьысраз агаҿа акырӡа иацәахараны еикәшаны имҩаслар акәхеит, аха иара амшын агәахьгьы ҭынчрамызт, уахьгьы ашәарҭара ыҟан асқьыф ӷбақәа акы абаҳԥыхьашәари ҳәа иҳазыруа иахьхыз аҵыхәала.
Абасала аӡырҳәцәа еиҿдырцаауаз арҳәрақәа, ақәыларақәа, ампыҵахалрақәа Дадрыҟәа иоуп еиҿызкаауа ҳәа акы ааҟалацԥхьаӡа иара идрыԥхьаӡалон, аха усеиԥш аҳәарԥсарра зныкгьы ихы иаҭәаимшьацызт, знызаҵәык иадымзаргьы иҩызцәагьы ақәиҭимтәыцызт. Иҭадырхарц ирышьҭаз аурымқәеи дареи аҵыхәтәан лассылассы амшынаҿ еиҿаҳауа иалагеит, аха макьаназ машәырда иааиуан.
Раԥхьатәи амшқәа рзы ҵабыргны Ҟазбулаҭ ихы ааирԥшит еиҿамск иакәны, аурым ӷбақәа рықәлара азгьы еиҿырцаашьа бзиан. Еицныҟәоижьҭегьы мызқәак ныбжьысит, Дадрыҟәагьы игәы иахәон еилҟьа-еилӷәыцәра, аха аҵыхәтәан инапала ихы ԥхасҭеитәит акәымзар. Макьана ивагылара цқьа иахьымӡацыз Ҟазбулаҭ ҽнак зны имҳәамырза, иалырҟьаны ихатәԥышәала амшын дхылеит дахьцоз ажәа нмыжькәа. Дадрыҟәа даара дазхәыцит цәгьарак уны нас сара исықәиҵома, мамзаргьы аурымқәа ҳадиркырц цәгьаҳәара дцома ҳәа гәҭыхас иҟаҵаны. Ҵабыргны игәаанагара ахьынӡаиашаз издыруамызт, насгьы Ҟазбулаҭ дызлашәарҭауаҩыз ала дԥышәатәуп ҳәагьы азишьеит, аха ихаҿы изаагомызт аурым
қәа рҟны деиҭеиҳәарц иҭахызҭгьы зегь рыла ицәгьа ҳәаны шьҭа ирыкәшаны иркхьазаарын ҳәа. Дадрыҟәа иааимхәыцыз ҳәа акы ыҟамызт, аха егьа дизхәыцзаргьы иаалырҟьаны амшын дхыларц игәазырԥхаз илиҳәаара издыруамызт. Ҵабыргны Ҟазбулаҭ ихамыждараз убри аҽны амшын ихылара зыхҟьаз зынӡа даҽакын, аха уи Дадрыҟәа иҩызцәеи иареи иабардыруаз, уи иахылҿиаараны иҟаз ахҭыс ахы шаркхазгьы абас ауп:
Убри аҽны амра абз нӡаанакылоны еиԥш, ус хаҵак дыҿҟьаса аҟәара дшаақәыххылазҵәҟьа агәаԥҳәа амшын иҽналаижьын, Ҟазбулаҭ иӷба ахьӡыхгылаз ахь ацәқәырԥақәа иҿаҵәо дыӡсаны иҿааихеит. Зны жәҩаҭыхла, даҽа зных даӷьырӡса ҟаҵо, нас данааԥсалак ганрӡсала дааскьо мацара, есааира ааигәахара даҿын. Ибзианы аӡсара дшазҟазаз убаратәы рацәак амшын дхымхылацәакәа, аӷбахәамц иҽшаадикылазҵәҟьа иӡаакьысло икнаҳаз ахалага шаха днахьынԥашалан, дҳашԥышуа ус ииулакгьы дхаланы аидаур иҽнықәижьит, аӡыԥсы ицрыкәкәа. Ҟазбулаҭ дшынаидгылазҵәҟьа, иааԥсара цқьа инамырҳәо дзиҭааз аиҭаҳәара дналагеит.
– Исзеилымкааит иуҳәаз! Аҽазнык еиҭаҳәи? – дҵааит Ҟазбулаҭ, уи ахаҵа цқьа иҿы ахьзеилымгоз игәы изыԥжәаны лакҭа лашьцала дихәаԥшуа.
– Бадрыҟәа иԥҳа Урымтәылаҟа дрышьҭуеит! – ҿыц дналаганы аиҭаҳәара деиҭаналагеит уи. – Лан лоуп ус зҭаххаз! Дыргәабзыӷны иахьа ашьыжь ӷбала амҩа дықәырҵеит!
Ҟазбулаҭ убри аамҭаз адабла иқәҳазшәа иаҳаз хьааха игәаҵанӡа дааимнадан азнаказ дагьыхцәышаахеит, нас иаалырҟьаны гәеибафарак днамҵнаԥаан, ахыҟаԥшьхаара зҽазызкыз апырпыл ҟамла еиԥш еиҭах ихаҿсахьа ааицрашәеит. Убасҟан иблақәа шаҟьшаҟьо амшын агәы ҟьантазрагьы дынхыԥшылт, убри аамҭаз зыбжа ӡаалахьаз амрагьы дназхьаԥшит, аха илаԥшҳәаа ахьымӡо зҽеиҵҳәа зыҵкар ажәҩан иаласаз амшын казказра ӷбак џьара ихымкуа иҭацәын. Ашьҭахь арахь даахьаҳәын, игәыԥжәара уи ахаҵа илаихигарц иҭаххазшәа иӡаӡыкь данкны дааирхыџхыџит, аха уигьы азмырхакәа ихәдацәагьы ҵкааны днаиҿаҳәҳәеит аҵыхәтәан.
– Уажәраанӡа уабаҟаз, аилымга!? Ухажә иҭаԥшшама иуасҳәахьаз!
Убри амҭаз уи ахаҵа акы иҳәарцы иҿы ааихихит, аха аҳәаха иамраӡакәа днышьҭкәыцәааны, дырббаӡа дыршәны амшын дналаижьт, аҵәҟьырт ҳәа ижьцәагьы наишьҭаиҵеит. Нас ишьҭахьҟа днықәҵәиаан, ааигәа игылақәаз хацәақәак акы рхарахазшәа, аҵыхәтәан урҭгьы днарыҵаҳәҳәеит.
– Шәышԥагыло ацәаҳақәа реиԥш! Ирласӡаны аԥрақәа шьҭышәх, абыржәыҵәҟьа амшын ҳхылоит!.. Сара исырбап аҭәамшьара зеиԥшроу!
– Уҽырҭынч Аӷлам шкәакәа! Угәы зԥужәоузеи асҟак? Ас иаалырҟьаны амшын ухылартә, ццакрас иҟалеи?
Ҟазбулаҭ данаахьаҳә, иара дааидҩылартә зышәагаа ыҟаз, здаракәац ахьыҟаз ззымдыруа изызҳаз, аха аказы зхаҵара ҭазмыжьуаз, аламалагьы агәыԥжәара зҽазымҭалоз ицхырааҩ Ҭаҭрашь дахьгылаз илаԥш дааҵашәеит. Макьанагьы игәшыра еиқәтәашьак амамкәа ҿҭыӡәӡәала дышцәажәац дцәажәо игәы иҭеикыз иҳәеит, уи намыгӡакәангьы шьҭахьҟа дшымгьежьуазгьы наирдырит, аха Ҭаҭрашь убри дзақәшаҳаҭымхакәа ихы рҵысуа ус иҳәеит:
– Суқьессиан иӷбақәа иреиуоу? Мап уццакцәеит! Уи ақәлара шәарҭоуп, иҳақәҿиаргьы нас иҳанарыжьраны иҟам!
– Дарбан џьнышу сԥырхагахара згәаӷьуа? Ус аӡәы иақәикыргьы идырааит зыҟны аус иоуз дазусҭоу! – аҵыхәтәан дагьаамақарит Ҟазбулаҭ.
– Дадрыҟәа имеида умамкәа уҽыззукыз даргәаар алшоит! Иамҳәакәа уахьцо бзиам! – иҳәеит Ҭаҭрашь, зхатәԥышәала ашәарҭа зҽалазгалац ақәызкыз Ҟазбулаҭ зынӡагьы дизыразымкәа.
– Уи сицәумыршәан сара!
– Сгәанала ицәшәара ахәҭазар ҟалап!
– Уи иакәын исыгыз! Аилаӡара ҳабжьаҳҵазар уи иаанагом иҿы иааҭшәо зегьы аҟаҵара ҟәадас исықәуп ҳәа!
Ҵабыргны Ҟазбулаҭ ихатә ԥсҭазаара Дадрыҟәа зынӡагьы иус аламызт, дахьцо дахьаауа еимҳәаргьы ауан, насгьы уажәы амшын изакәазы дхылоз абаидыруаз, убри аҟнытә зегь рыла уи зынӡагьы хьаас димамызт, аха уажәы ишәарҭаны иибоз ҳәа иҟаз аурымқәа рыҽкынҵа иахьишьҭаз акәын, убри аҟнытә Ҟазбулаҭ иӷба знык рылаԥш иааҵашәар нас рыӷбақәа еиԥхьыҟәҟәа ирышьҭарымҵар
рушамызт, убри аҵыхәала аӷбатәара ԥсахтәуп ҳәа азиӡбеит аҵыхәтәан. Уеизгьы еиҭамҵыр ада ԥсыхәа рымамызт аҟнытә, даргьы шьҭа амшын ианхылах, сҩызахара еилаҳауаз абри ауаҩ имҳәамырза дабацо ҳәа Дадрыҟәагьы ахы ианааигәанырԥха, амшыни ажәҩани ахьеивҵаз аганахь кәыкәыблак иаҟараны ирбоз Ҟазбулаҭ иӷба ахәанга иахьԥшуа, убри аҽныҵәҟьа хара-хара ирышьҭагыланы рҿынархеит даргьы. Аҽнынтәарак амшын агазгара мыцхәы иҭынчын, аԥша зҭачыз аԥрақәа аҵызза иргоз аӷба ирбжьаз амырхәац еиԥшха, аԥсҟы акра зынӡагьы иаҭахымызшәа аҽырманшәалаӡаны, амшын ихышьқьырны ихҵәраала ишзахәоз еиханы ԥхьаҟа ацара иаҿын. Изышьҭалаз аԥраӷба асқьыфцәа рыдгьылахь ахырхара хазшәа аӷбамҩа уаҳа иаамԥсахӡакәа иахьнеиуаз, амшын аҵкар ахьынҵәоз ихыршәлаз иԥҭа шкәакәоушәа иавҵаҳәҳәоз аԥрақәа, астәи иахьԥшуаз рылаԥш иахьыхгылаз уаҳа иагьацәыхарахомызт иагьазааигәахомызт. Уи иахьӡарц рҭахызҭгьы, ирышьҭагыла ицоз аԥраӷба еиҳа алшара аман, иаарласынгьы ирыхьӡон, ус зҭаххазгьы ҟалеит, аха усҟан изышьҭаз ауаҩы игәҭакы еилымкаакәа иаанхар ҟалоит ҳәа уи мап ацәикит Басиаҭ.
Адырҩаҽынгьы иааилахәлаанӡа ҩ-ԥраӷбак еиндаҭлозшәа акәын хара-хара еишьҭаланы ишнеиуаз, аха ус ахәлара анрыхьӡа аҩбагьы алашьцара иналаӡит. Убри аамҭаз ирыцәхҟьалар ҳәа Дадрыҟәа агәҭынчымзаара дышьҭнахуашәа Басиаҭ ианиба, агәра ииргеит диқәгәыӷырц, уимоу иҭахызар уаха иалыршаны изышьҭаз аԥраӷба амҩаԥхьа ԥҵәаны, уаҵәы ашацкыраз акырӡа ирзааигәхартә аҟаҵара шилшоз алагьы дидқәылеит.
– Басиаҭ уара амшын иазҟазоу уоуп, зегь ҳаҵкыс уи амаӡақәа рдырра уазыфраҭуп, уи жәаҳәарада! – иҳәан, Дадрыҟәа даацәажәеит аӷбамҩандыраҩ ииҳәаз агәрагара аниоу. – Угәы ишԥаанаго, избан, Ҟазбулаҭ иӷба ахырхара мԥсахӡакәа џьарак мацара изику? Абри иахыуҳәаауеи?
– Сгәанала ԥраӷбак дахьӡарц дашьҭоуп!
– Ҳӡыхгыланаҵы акы амшын ихыло ҳамбацызт, нас ҳара ҳалымкаа иара еиҳа иабеибарыз?
– Уи ҳара иҳазгәамҭазар алшоит.
– Ибзиоуп, ус акәзааит, аха ҳҩызахара иашьҭаз ауаҩы избан иҳамҳәакәа амшын дызхылаз? Ари ушԥазхәыцуеи?
– Уи атәы ҳәа акгьы сызуаҳәом, аха ус зиҭаххаз аиаша уаҵәы еилкаахоит, – иааркьаҿны аҭак ныҟаиҵеит Басиаҭ.
– Уеизгьы-уеизгьы иареи ҳареи акымзарак ҳзеилам, аха уажәшьҭа саргьы цасҳәан сишьҭаҵуам дахьцо збаанӡа!
Ауха шаанӡа аԥраӷба ахырхара мԥсахкәа ишцац ицон, аԥсҟы акраҿы Басиаҭ ивагылақәазгьы ргәырҽаниҵеит аӷбамҩа еиламгакәа џьарак мацара ахы хазарц, аха адырҩаҽны ацәылашара ианалагоз адәышкәаӷь цәҳәыра иқәхазшәа амшынаҿ рымала иааххалеит, ахабар ыҟамызт изышьҭаз аԥраӷба. Басиаҭгьы ари џеишьеит, илакәишьеит, иалиҳәаара изымдрит, аха аҵыхәтәан игәы азҩеит ҳгәарымҭакәа иҟам ҳәагьы.
Ҵабыргны ԥраӷбак аарыцрымшәакәа аҽнынтәарак ирышьҭаланы ишаауаз Ҟазбулаҭ игәеиҭахьазаарын, гәҩарасгьы иҟаиҵахьан абри Дадрыҟәа иԥраӷба акәмзааит ҳәагьы, аха изларцәыхараз ала цқьа изеилмыргеит усҟан. Аиашаз аӷлам шкәакәа ҳәа Ҟазбулаҭ баша ихьӡ шьараны ирымҭеит иҩызцәагьы, амшын зырмашьцоз рахьтә иаргьы аӡәыҳәа дырхыԥхьаӡалан, данӡхыҵлозгьы агаҿаҿ иҟазаара игәҿыӷьра дуны акәын ишихигоз. Иԥсҭазаара зегьы ахьыҟаз амшынаҿ акәызшәа инеиԥынкыланы дхымзар изычҳауамызт, иӷба џьара акы анагхалоз аҟаҵараз дыӡхымҵуазар егьыс шамахамзар ауаа рахь данцәырҵуаз зынӡа имаҷын, ишьҭахьҟагьы игәы зызхьаауаз ҳәа изааигәаз ҭынхак димамызт, ҩнысгьы нхарҭасгьы имаз амшыни иԥраӷбеи заҵәык ракәын дызхааныз. Аҵыхәтәантәи амшқәа рзы еиҳа лассылассы агаҿахь дцәырҵлартә агәаҳәара иоуртә дҟазҵазгьы, Бадрыҟәа иԥҳа илыхҟьон, аха издыруада иареи лареи еинасыԥханы инапаҿы дзыҟаларгьы, зегьы акоуп хныҟәгашьас ишьҭыхыз иԥсахырц зынӡагьы игәы иҭеимкыцызт, уи азхәыцрагьы иҭахымызт, аныҟәара иашьцылаз аҳазырцәа реиԥш амшын дхымзар дахычмазыҩхаарашәа ибон. Ималазаҵә знызынла ихы даназаанхалоз гәкаҳарак зцыз цәалашәара бааԥсыкгьы изцәырҵлон макьана иуаҩыбжара дшымнаӡацызгьы иаалырҟьаны иԥсҭазаара ҿыхҵәарашәа, аха убарҭқәа зегьы аамҭала иханаршҭуан амшынаҿ дызҿыз ақәыларақәа, арҳәрақәа реиҿкара, уи хандеирак еиԥш иԥхьаӡон, адгьыл иқәаарыхуаз анхаҩы дгьылда дышхәарҭамыз
еиԥш, иаргьы ԥсҭазаарас ишьҭихыз мшында аԥсҭазаара акгьы изаламшәа азиԥхьаӡахьан.
Дадрыҟәа ихы идикыларц зиҭаххазгьы шымаӡаз зегьы рзы иаанхеит, иаалырҟьаны иҟалаз ахҭыс ахҟьарала. Аламаҟа аԥсра анааилак аҩнра иаԥырҵны ицоит рҳәоит, ауаҩгьы иаџьал анааигәахалак иԥсра ахьыҟоу дагоит ҳәа зхырҳәаауаз абар уажәы аҵыхәтәантәи имҩа дықәланы, аҵыхәтәантәи имшқәа убасала инирҵәарц акы игәанарԥхазшәа амшын дхыланы иаџьал азцара даҿын. Ҭаҭрашь макьанагьы дзақәшаҳаҭымхацзаарын Ҟазбулаҭ изқәикыз ашәарҭа ус аҽалагалара, хәҳахәҭҩык иԥраӷба акәызҭгьы аҽак иҳәарын, насгьы ԥҳәызбак илхырҟьаны аурымӷба ампыҵахалара, ари аӷа ҿыц ирҳара иазҳәан. Уи анаҩсангьы убасала дара рышҟа аурымқәа еиҳагьы ргәаӷ ҳаранакуан, аха Ҟазбулаҭ урҭқәа ихахьы инамгакәа зынӡагьы азыӡырҩра иҭахымызт.
– Иууазеи Ҭаҭрашь! Мшындау духарахааит асҵәҟьа шәыргәындашьа убахьоума! Аԥраӷба зтәызаалакгьы шьҭа зегь сзеиԥшуп сара! Уажәы исҭаху убри ауп, ҳзышьҭалаз лассы ҳахьӡаны исымпыҵасхаларц!.. Еилукаама? Абас заҟантәы исурҳәои! Абри азҵаарала уаҳа сааигәа умааин!
Ҭаҭрашь иҳәатәы акгьы алымҵуашәа аниба нахыс уаҳа уи алаҿимҭит, аиашаз Ҟазбулаҭ ашәарҭара усҵәҟьа иаармарианы ихы аҿаимыжьыцызт, аҽацәыхьчашьагьы дақәшәон, аха уажәы дара рзы хырҳагак зламыз уи аурымӷба ампыҵахалара мзызс иамаз уа иҭаз Бадрыҟәа иԥҳа ишлыхҟьоз еилкаан. Уи аҵыхәтәа шыҟалашаз уажәы зынӡагьы Ҟазбулаҭ азхәыцра ахьаимҭоз азы, Ҭаҭрашь хазы гәаныла игәы иҭиҳәаауан изышьҭаз аӷба ампыҵахалара шырманшәалатәыз аусқәа, мамзар иҟалон ҵабыргыҵәҟьаны мыждарак рхы ақәдыршәаргьы.
Убри аамҭаз шәарҭарак рышьҭаххы ааскьара иаҿуп ҳәа гәҩарак змамыз, адырҩаҽынгьы аурымӷба амшын аҽырҭынчшьа гәахәас иазыҟалазшәа ццакрак амамкәа, амҩа хара иқәланы есааира ԥхьаҟа ацара иаҿын, иара адагьы уаҳа аҽак хымкуа ихышьшьыла ишнеиуаз ус адырхаҽны ашьыбжьышьҭахь иаалырҟьаны ԥраӷбак ахәанга харантә иаацәырҵит. Имҩасуа иреиуахап ҳәа аурымқәа азнаказ хырҩаа арҭеит, аха шьыбжьон агәазы акыр ирзааигәаханы инархыкәшашәа ахы рықәкны рыҽрыдхаларахь ианиас, ԥыҭраамҭакгьы иаазыԥшит ахырхара еилдыргарц, аха дук мырҵыкәа гәҩарас иҟарҵеит ирыхьӡарц рымҩаԥхьа аҿыхҵәара ишаҿыз аҟара. Иҿҟьаса ирышьҭаз аԥраӷба ааишьа зеиԥшраз анырба шьҭа ҽеирак ишазҳәамыз аҟара рцәа иаалашәеит, убасҟан рхы ацәыргарцгьы ақәыркит, аха ираҩаӡоз уи аԥраӷба рышьҭамҵыкәа нахьхьынтәи иҭагьаланы уи аамҭаз рхыкәшарахь ииасхьан.
Адшьа мҩаԥгаҩыс илыцырҵаз лаб иашьа иԥа Аџыр акырӡа иааицәымыӷххеит, иаалырҟьаны аурымқәа иҟарҵара иақәымшәо аилаҩеиласра ианаамҽханак. Аԥсыӡ лбаанадарц ақәызкыз аӷлам шашьҭамҵуаз еиԥш ирыцрыҵуамызт уи аԥраӷба, ашьҭахь зынӡа ианырзааигәахаӡа ишакәым еинҟьар ҳәа аӷбамҩандырҩы дацәшәазар акәхап, уаҳа ԥсыхәак анизамҭа ирывырххӡаны рзааигәахара иаҿыз аԥраӷба иавсырц иамариашашәа аҿынаирхеит аҵыхәтәан. Ԥыҭраамҭак еивагыла ишнеиуаз ус иаалырҟьаны аҩӷбакгьы рыварақәа анааидыкшала рвакьыцқәа аҿҿа нарыхгеит, убри аамҭаз ӡырҳәаа ансарс ҳәа еицәажәарак рҽазымкыкәа ашахақәа зыцраҳәаз аҵәаҳәқәа аурымӷбахь аҿынадырхеит иааныркыларц, аха усгьы азмырхакәа даҽа џьоукых хазы рыхҿақәа неишьҭаргыланы аҿынадырхеит, ирҿыҵахәхозгьы афы рысызшәа азнаказ рхәамцқәа мҵысӡо иаанхон, нас ихбыкьны ахыԥсыԥҳәа инеилаҳауан. Усала аурымқәа рҽеиқәдырхоз џьыршьазар акәхап, ԥыҭҩык аӷбашахақәа ирхьынԥашаланы амазгәыҭқәа рықәцәахь ихаларц ақәыркит, аха уахьгьы ахҿақәа ирҿыҵашәаны аӡәаӡәала иалҟьаны алеира ианалага нас егьырҭ иаанхаз хыхьынтәи иԥаны амшын зҽалазыжьуазгьы ҟалеит.
Аӷбақәа ахьеивагылаз ӡырҳәаа арахь ихыҵны аидаур ишаақәгылалак аурымқәа асақәа нарҿакны иаарҿагылон, убри аамҭаз аурымӷба ахышәара аҵышәара зегьы неимазакны аибарԥсра иахьаҿыз ацәҳабжьқәеи аӷызбжьқәеи улымҭа иҭасуан, иҭахази ӷәӷәала ихәызи еихых-еиҵых аидаур иқәжьын, урҭ рхыԥхьаӡараҿ иҟан ампыҵахалацәагьы маҷҩымкәаны. Акры анҵы ашьҭахь аԥыжәара ақәылаҩцәа рганахь ииасуа иалагеит, аха макьанагьы ҭыԥқәак рҟны асақәа еиҿакшон, ус иаалырҟьаны згәы ҭрысыз аурымқәа рыԥсқәа еиқәдырхаразы иаанхаз рабџьарқәа
нышьҭаҵаны рхы рырҭеит. Убри аламҭалаз аԥраӷба зтәыз аурым ихшыҩ дахыҵны, ибз дақәыршьуазаргьы ихы хьаас иҟамҵа, знапаҿы иҟалаз рҿаԥхьа дҳәацәо днарҿаӷьаӷьеит. Ҟазбулаҭ азнаказ уи днаизыӡырҩызшәа ҟаиҵеит, аха ииҳәоз акымзарак анизеилымкаа, уаҟа ирыкәша игылақәаз ихы нарықәкны днаразҵааит.
– Ари ииҟрым-ҿрымыз ҳәа ӡәыр акыр шәзеилкаама?
– Асеиԥш ацәгьара ҟазҵаз ихы дацәымшәаӡои? Аимпериа ӷба ақәлара игәаӷьыртә ихы иҭахӡами? Ииԥшаауеи сыӷбаҿ ҳәа дуазҵаауеит! – убри аамҭаз арԥыск ԥсышәала дцәажәо дааины Ҟазбулаҭ иаԥхьа даагылт.
– Џьым, уара уазусҭада ҭарџьманра ҟазҵо? Ара уабаанагеи?
– Сара судырырц уҭахызар, Бадрыҟәа иашьа Ҟазылбақь иԥа Аџыр соуп! – аҭак ныҟаиҵеит арԥыс, нас гәҽынҵарак ақәылаҩ иҭо иажәа инациҵеит. – Иузеилкаауазар даараӡа абааԥсы уамхаҟаҵеит! Бадрыҟәа абри ааиаҳар Аԥсынтәыла ушалаимыргыло уажәнатәгьы идырла! Умшала иԥҳа акы анлыхь ухәда ақды инықәкны ишхиҵәоугьы уазхәыцла!
Ҟазбулаҭ ари арԥыс ихы инаркны ишьапы аҟынӡа аԥхьа лаԥшыла дааимидан, нас иқьышә днықәҵаны тәамбашақә дааԥышәарччеит.
– Сара сзышьҭоу исыцәӷьычны ижәго аҭыԥҳа лырхынҳәроуп! Бадрыҟәа ила сара сумыршәан, избанзар уи дсабхәахараны иҟоу аӡә иоуп! – убри аамҭаз ибжьы ԥагьарак аҵубаауа даацәажәеит Ҟазбулаҭ.
Аџыр иаразнак дидырт, дзацәажәоз «Аӷлам шкәакәа» ҳәа зыӡбахә рҳәоны иаҳахьаз аӡырҳәҩы шиакәыз, инапы иахьампыҵашәаз азынгьы акыр иааицәымыӷххеит, издыруамызт шьҭа Адшьеи иареи импыҵаҵышьаз иҟаиҵашазгьы.
– Ари аԥраӷба сынасыԥ аӷьычырц ахьақәнакыз азын амца ацрасҵоит, лассы дыԥшааны ларгьы уаргьы сыӷбахь шәиас! Дабаҟоу лара?
– Сыԥшаара аҭахӡам, ара сыҟоуп сара! – убри аамҭаз ԥҳәыс бжьык џьарантә иаагеит.
Илоуз агәыҭҟьа макьанагьы хырԥсаашьак лзамҭо рышҟа ааира иҿыз аҭыԥҳа Ҟазбулаҭ илаԥш дшааҵашәазҵәҟьа дылԥыларц аақәикит, аха уи аамҭаз Аџыр днаиҿаҵәины днаиҿагылт лааигәа днаимышьҭразы. Азнаказ аҩыџьагьы ааибырххеит. Димышьҭуашәа збаз Ҟазбулаҭ инапы рхха дыкшеит, убри аамҭаз Аџыр ихизнымкылакәа азаҟьаҳәа деизҟьа данкаҳа, Адшьа аԥырқьҳәа мцак ҩалыхҟьан аҟаԥыҳәа лхылҿы ԥшӡа аҽааиҭанакит, аха акы аҳәаха ламраӡакәа Ҟазбулаҭ ашырҳәа дналыдгыланы ихы рқьио абасгьы наиҳәеит.
– Быблақәа абзиахә рбааит, уаҳа ԥсыхәа смоуит абас ҟасымҵар. Иара ихароуп, бааигәа снаимышьҭырц ақәикит. Уи баргьы иббеит.
– Избан! Избан, сашьа узисыз? Ихараны идубалеи?
– Сымҩаԥхьа иаҿагыло дҟамлац, уи ақәызкуагьы симеигӡац, аха ари дахьбашьоу азоуп ас мариала дзацәцаз!
Адшьа лыцәныррақәа раԥхьаӡа иаразнак ишҿыхаз еиԥшҵәҟьа абыржәы аҟаԥыҳәа иналыхҟьан, маҷӡак иадымзаргьы рыцҳашьарак зламыз ауаҩы раԥхьаӡа акәны дхәынгашьаны днаиҿаԥшит. Уаанӡа илцәиҵәахуаз ауаҩымра абыржәоуп игәалҭартәы даныҟалагьы, уи иахьанӡа иахьылзеилымкаацыз азынгьы лхы днахгәааит аҵыхәтәан.
– Ушԥасзеилымкаацыз, сара, агаӡа! – лҳәан, Адшьа убри аамҭаз лышьҭахьҟа днаскьеит. – Уаанӡа сырлашәны сызкыз уажәа лыԥшаахқәа ракәызма! Сызҟаҭәаз ухаашьа абацеи? Анана-Гәында лымчала иахьа еилыскааз убри ауп, ауаа ршьразы иуеиӷьу хаҵа дшыҟам!.. Усԥырҵны наҟ унаскьа! Сааигәа умааин, уаҳа узбар сҭахым!
– Адшьа!
– Иухаршҭ сыхьӡ!
– Сгәы ахьаа ацбымҵан, сыхаара!
– Мап, иахьрнахыс сухаршҭ! Уаҳа сыҟам уара узы!
– Урымтәылаҟа ибҭахымкәа бҭаацәа бшырышьҭыз здыруан азоуп амҩан бсырхынҳәырц сзыԥбылаз! Сбыцхраарц сыӡбеит, ишыббо уи иагьсықәманшәалахеит! – иҳәан, Ҟазбулаҭ убри аамҭаз аҭыԥҳа лыжәҩахырқәа еимлагәа иааикит.
– Усԥырцқьа наҟ!
– Мамзар ибылшоз? –  шьҭа дааилашәеит иаргьы.
– Ҳаизыҟазаашьа унапала иԥхасҭаутәит, абри ауп иулшаз!
– Уи ариашара ауеит бара ибҭаххар!
– Сара знык исҳәаз сахьхәӡом!
– Аа, усоума ишыбҭаххаз! – аҵыхәтәан ӷәӷәала данааицрашәа даахьаҳәны изааигәа игылақәаз џьоукы адҵа нариҭеит. – Цқьа зыхшыҩ мшәыц ари аҭыԥҳа хамаԥагьа лашьагьы ларгьы ҳаӷбахь ииажәга! Аурым фҩы зҭышәшәо ари амца ацраҵаны наҟ шәаԥырҵ!.. Шәыццакы!
– Ус ҳара ҳзы ишәарҭахап Ҟазбулаҭ! – иҟаиҵаз азмырхакәа еиҭах изқәикыз аплаҳаҭра игәамԥхакәа убри аамҭаз ибжьы наиргеит Ҭаҭрашь.
– Зынӡа угәаӡамхазар, ҳашьҭа нымхароуп Ҭаҭрашь! Ма абриак узеилкаауоу?
Иҟарҵаз аҵыхәала шьҭа аԥхьаҟа цәгьарак ахылҿиаараны ишыҟаз Ҭаҭрашь шибозгьы, Ҟазбулаҭ уажәы акы имакра зламуаз ала рацәак илаҿимҭит, аха уеизгьы игәы иҵыххӡаны дшыҟазгьы иҳәатәы хамҵакәа ашьҭахь изыдгылаз уи аԥраӷбақәа инадҵны маҷк ианаацәыхарахоз аамҭаз, убри аамҭаз зҽырхианы игылахьаз рыхҿақәа амца рыцраҵаны аурымӷбахь икаууа аҿынадырхеит. Зегь раԥхьаӡа амца зыцрасыз аԥрақәа амцабз рықәҵәиаашо мацара иаразнакала амазгәыҭқәа рықәцәанӡа инаӡеит, убри аамҭаз амшын ихыслоз аԥша иабзоураны амцабз ацхыраара анаиоу, ус дук мырҵыкәа аӷба ахы-аҵыхәа амҽхакны ахәамц зегьы шеибгаз иаагәыланакит. Изқәылаз аурымқәа реиҳараҩӡак ҭадырхахьан, зыԥсы ҭаны уаҟа иаанрыжьыз жәаҩык раҟара цәгьаԥсышьала иҭахараны иҟазаарын, рхы агарҭа рымамкәа убри аамҭаз аибарҳәҳәара иаҿын. Ашьҭахь рыԥсы ианықәԥшӡа амца иацәцаразы амшын рҽаларыжьит, амажьӡы рыхәлаҵәо иԥеиԥеиуа ацәқәрԥақәа иахьрыларшәызгьы ирыцхраарц рызҿаҭра иаҿын. Амцабз ақәҵәиаашо аҿҿаҳәа амца зыцраз аурымӷба, убри аамҭаз алабылра иаҿын иҭахаз рыԥсыбаҩқәа.
– Ари гәнаҳароуп иҟауҵаз! – џьарак дызгыломызт Ҭаҭрашь. – Амшынԥааҩгьы ҳизҿыхуам Мшындау иҿаԥхьа иҳақәаҳҵаз агәнаҳаз! Аԥша лауҵар афырҭын ауп иааурыхуа ҳәа рҳәо умаҳаӡаци, абри акәҵәҟьоуп абыржәы ҳхы иазаауз! Шьҭа акраамҭаӡа агаҿахь ҳзыӡхыҵрангьы ҳаҟам!
– Иҟоу уасҳәап Ҭаҭрашь! Ала шәыргәында аеҵәа еишуеит ҳәа, асҟак ушәыргәындахазар усԥырҵны уцар ҟалоит, уи азын сухьҵәыуа џьумшьан! Схы сақәымгәыӷуазҭгьы, Бадрыҟәа иԥҳа лымҵарсра сзыгәаӷьрымызт, насгьы иара аб ҳәа иҟоугьы убасала аҭакԥхықәра изықәсыргылоит аҵыхәтәан ихаҭа дсыҳәартә аҟынӡа, мап анакәха игаӡара ихы иавибааит! Сара сакәызма маҳәыс иаҭәаимшьоз! – иара изы еснагь игәрагаз Ҭаҭрашь дицәыӡыргьы уи ихы шалаигӡоз алагьы даацәажәеит Ҟазбулаҭ.
– Уха здукыларц иуҭаххаз аӡырҳәҩы Дадрыҟәагьы датәаумбарц уҭаххеит!
– Сеилызкаарц зҭахым иаразнак рхы дсырдыруеит!
– Ааи, аха иҟауҵаз азын ҭабуп ҳәа уеиҳәару?
– Иҟасҵаз азы аҭак сара исыӡбап! Уажәы уара иҟауҵаша убри ауп, ҳаӷба ахырхара амраҭашәараҟа ииаганы Амаҭдгьылбжьахахь ахы рханы уцаларц. Ԥыҭраамҭакгьы уаҟа ҳааԥшыроуп.
– Избан уи адгьылбжьахахь ацара зуҭаххаз?
– Ҳазцәыбналаз аԥраӷба ҳашьҭыҵхьоу џьумшьан! Џьара ҳаиҿаҳар аҵкыс ԥыҭрак аҽыԥхьакра аҭахны избоит!
– Мшәан, иҳашьҭоу Дадрыҟәа иакәзар ҟалап умҳәеи? Макьана цәгьарак изаамуцзар нас ицәшәара азнауеи?
– Иареи сареи ҳанеиниа, нас Бадрыҟәа иашьа иԥа димыҳәар иурым иаҳәшьеи иареи дрыцхрааны иуижьыртә иҟаиҵарц. Уи сара изурым, нас ҳаиҿанагалашт, ажәакала аҭыӡшәа арҵысра сҭахым, уи азоуп уахь ацара сгәазырԥхаз.
Ҭаҭрашь иажәа уажәгьы акгьы шалнамдоз аҟара аниба уаҳа диҿамԥакәа иҽааникылт, аԥраӷбагьы ахы ахьдырхаз ахь аҳаҳаираҳәа еиханы ацара иаҿын. Ҟазбулаҭ ԥыҭраамҭак амшын дхыԥшыло дышгылаз нас афырҳәа даахынҳәын, ашацаҳәа икәымрахь иҿынаихеит. Ҵабыргны аҭыԥҳа дышлызныҟәаз иашоу иашаму изымдыруа, дхәыцуа ималазаҵә дыштәаз, ус Адшьа лашьагьы ларгьы ашә иамыскәа иааҩналеит.
– Тәыс ҳҟауҵазшәа амшынаҿ ҳлагаҩаго ҳанбанӡаумо? Урымтәылаҟа уеизгьы сумышьҭит, аха сара иудысҵоит ирласны аҩныҟа ҳаугаразы! – ишааҩналазҵәҟьа лгәаԥсахы ԥыжәжәо даацәажәеит Адшьа.
– Ҳа, ҳа, ҳа!.. Иашаны ибҳәеит! Снапаҵаҟа шәыҟанаҵ тәык шәиҩызоуп, аха атәра шәацәцар алзыршо акәхоит шәҩыџьагьы исҳәо шәақәшаҳаҭхозар, – деизҟьа иҽеиҵҳәаны дахьтәаз дагьымгылеит Ҟазбулаҭ. – Издыруеит уи аилкаара шәшахыццакуагьы!
– Ухы злаԥхасҭоутәша унапала иҟауҵеит, убри ауп сара издыруа! – убри аамҭаз деицрашәаны даацәажәеит Аџыргьы.
– Аа, ибаҳама ииҳәаз? Иара итәала сгәысҽаниҵарц иҭахуп, аха уи сара сзы акымзарак аанагом. Аусқәа маншәалахарц азы шьҭа бара ибҳәараны иҟоу акәхоит зегьы иашаны аҭыԥаҿ изыргыло.
– Иарбан?
– Иахьа инаркны сыԥҳәыс бакәны баныҟала, агәнырхарақәа зегьы схасыршҭуеит. Усҟан ари башьа гаӡажәгьы акгьы ихьуам.
– Абри иакәызма бзыццарц ибҭахыз, уажәыгь дыбзеилымкааӡаци дазусҭоу? Рыцҳашьарак злам арҳәҩы, ауаҩшьҩы идыббалаз здыруазҭгьы аҽакала сцәажәарын, аха ажәа бзиала ацәажәара шидимкыло збоит, избанзар аразра злоу уаҩым ари! – иаҳәшьагьы игәы лзыԥжәаны ашьҭахь ларгьы дналҿаԥшит.
– Арахь уаасыхәаԥши, уара, ашьҭапаӷьшәа иҟоу! Зтәыҩақәа маац аҭыӷькша аиԥш уҽыҟамҵакәа ухәыцны уцәажәалар уара иухоит, мамзар унапала уусқәа еицәаутәуеит! – иқьышәқәа аарччашәа ҟаиҵеит, аха агәаԥсахеибакра ауп еиҳа иааиныԥшыз Ҟазбулаҭ.
Убри аамҭаз Адшьагьы акы лҳәарц лҽыназылкит, аха аҳәаха ламраӡакәа Аџыр деихашәы-еиҵашәы еиҭах дыгәрымуа ибжьы наиргеит.
– Шьҭа еилыбкааит ҳәа сыҟоуп бымхәыцра арыцҳара бышҭанаргылаз? Ари ауаҩ имшала аарак здымыз жәларык ҭахеит, иаанхазгьы амшын ихынҵәалеит! Абарҭқәа зегьы зыхҟьазгьы бара боуп! – абас ааҳәаны иажәа ааникылт, аха знапаҿы иҟаз ауаҩы акгьы ахимҳәаауашәа аниба игәынамӡарақәа еиҭах иаацәыригеит. – Амшынаҿ егьызмаха еимызҵәо аӡырҳәҩы ихҟьаны иахьа быбла иабаз ашьҭахь, уажәшьҭа игәра бгап ҳәа сгәы иаанагом!
– Агәрымра уааҟәыҵны арахь уаасҿаԥши, уара! Аурымқәа иреигәыӷны соуп ҳәа игәароу, уара ацәҵыс хәыҷ уакәым, макьана аӡәы изымгәаӷьыц асеиԥш сацәажәара! Уабатәи мааӡараху аҵаҳәара сызҭарц зҭаххаз? Цқьа ухы уааҩаханы арахь сыблақәа урхыԥшыл! –  арԥыс ицәажәашьа даҿхагахаа убри аамҭаз дагьҩаҵҟьеит Ҟазбулаҭ. – Змышәхәы камԥсац амаҵаԥа уоума сатәамбакәа исҿаӷаӷарц ақәызкыз!
Ҟазбулаҭ ицәҳара иналагӡаны Адшьа ишлаҳауазгьы лыгәхьаа мкыкәа ажәа ҟьашьқәагьы нациҵеит аҵыхәтәан, нас уигьы дазмырҭынчкәа Аџыр днаидыххыланы иӡаӡыкь данкны дырхыԥхыԥуа дышнеигоз, ашьҭахь ашәа аартны днаигәҭасны дындәылирԥеит .
– Наҟ дысԥырыжәга ари амбжьах! Иаууеи, ишысҭахым ихы сиршьуазаап! Абыржәыҵәҟьа дганы аԥсры дҭашәыжь, цқьа ацәажәашьа иҵаанӡагьы уа дыҩнакыз! – иҳәан, Ҟазбулаҭ адәахьы игылақәаз нарықәҿиҭын, нас ашә аӷьеҩҳәа иныджьланы ишьҭахьҟа даахынҳәит.
Убри аамҭаз Адшьа дшәаԥырҳаԥуа дахьгылаз лшьа лылабазшәа дыхцәышааӡа дааҟалеит, анаџьалбеит шьҭа сара исзиурызеишь ҳәа лылаԥш идырхыланы. Аџыр илаҽԥниҳәан еиԥш, лгаӡара зырҿыхаз ари ауаҩ шьҭа дхәынгашьаны акәын лыблақәа дышлнарбоз, насгьы заҟа дыцәгьаз еилылкаарцгьы дыҟамызт иаалырҟьаны амшынаҿ изықәшәаз ари ахҭыс ианымиазҭгьы.
– Еҭ-ных снықәеит акымзарак шысхарам ала! Блымҳахә абзиа аҳааит, зегь зыхҟьаз башьа шиакәыз баргьы иббеит. Даараӡа сгәыӷуан ҳаицәажәара хирхап, иашангьы ҳаилибакаап ҳәа, аха…
– Иҟалаз ҟалеит уаҳа алацәажәара аԥсам! Амала сызлауҳәо убри ауп, сашьагьы саргьы аҩныҟа ҳхынҳәыртә иҟауҵарц! Ацәгьара аламхыкәа ишысҳәаз иҟауҵар, уаргьы ԥырхага дуоурым! –  лыԥсы лыц икылакны лгәы шҭыԥсаауаз мацара игәаӷьны даацәажәеит Адшьа.
– О, мап! Ибзымҳәеит! Схы ашәарҭа изҭасаргылаз боусажьырц акәӡам. Баргьы саргьы иаҳԥырхагахаз баб иоуп, уи дҳабжьагыламызҭгьы ауаа ишыҟарҵо еиԥш ҳаԥсҭазаара уаҩҵас еилаҳҵон, аха иара ихҟьаны ҳаинасыԥхара амшынаҿ иҟаларц ҳҩыџьагьы лахьынҵас иҳамазаарын, – иажәа аароуны ацәажәара иҽыназикит Ҟазбулаҭ.
– Усеиԥш зхы иаҭәазшьо уаҩым уара, насгьы ԥҳәыск мариала унапаҿы дҟалеит ҳәа ушлеиканымуагьы здыруеит! Издыруада
хьымӡӷык ансурга, иудыруаз аҽныҵәҟьа амшын схы шасҭо! Убас схы ишазызуа ҳжьирақәа снықәуеит! .. Ҳныхақәа ирымаҿуп, исҳәаз агәра га!
Убри аламҭалаз ашә асбжьы аагеит. Ҟазбулаҭ иахьиԥырхагахаз дааикәанарашәан, лакҭа лашьцала уахь ихьаԥшымҭаз, ус ашә нывҵрааны Ҭаҭрашь ихы нылаикит.
– Адгьылбжьаханӡа ирлсны ҳзымнаӡар ҟалап! Ҳаԥхьаҟала ацәҵыхәа еиԥшха митәык ааскьара иаҿуп! Аӷбахырхара аҽаџьара ииаҳамгар амшәыр ҳақәшәар ҟалоит! – иҳәан, Ҭаҭрашь амшцәгьа шааигәахоз ала Ҟазбулаҭ игәиҽаниҵеит.
– Иарбан дгьылбжьахоу ҳахьыжәго!? – убри аамҭаз ӷәӷәала иаалцәымыӷххеит Адшьа. – Избан аҩныҟа ацара ҳзаҿым? Еиҭах иуӡбаз арбанху уажәы? Аа? Аҭак сыҭ абыржәыҵәҟьа!
– Цәаҳәаны иаауазар ахыкәшарахь шәиас! Убри адгьылбжьаха ада аҽаџьара цашьагьы ҳамам! – иҳәеит Ҟазбулаҭ, аҭыԥҳа дзызҵааз зынӡагьы ихахьы инамгакәа. – Издыруада иҳацрасыргьы ҟалоит, убри аҟнытә аӷба амшцәгьа азырхиара шәалага!
Ҟазбулаҭ абас ааҳәаны дҩагылан акы дазхәыцуа даалаҩеит, Адшьа лыӷьаҵәыӷьаҵәра зынӡагьы хьаас иҟамҵакәа. Ихәыцрақәа дызрылымҵуа, Адшьа аҳәацәара дахьаҿыз акала имырҳакәа лымацара дааныжьны дындәылҵын, уаҳагь ишьҭахьҟа дхьамԥшкәа ашә ныдижьлан, Ҭаҭрашь дишьҭаланы дцеит.
– Амраҭашәара иазымариаша аӡыҭәҳәа ааскьара иахьаҿу убоума? – уи Ҟазбулаҭ ишгәеиҭахьазгьы амазгәыҭ иамариаша иахьгылаз аҟынтәи инапы нархханы ирбоз аԥҭа еиқәаҵәа инақәикит Ҭаҭрашь.
– Уи знызынла уанажьоугьы ҟалоит, иааҵәины агаҿахь икшаргьы алшоит, – иҳәеит Ҟазбулаҭ, ацәҵыхәа аасҭа аҽҵыхәа еиԥшха амшын ихгылаз аԥсҭҳәа ешьыл илаԥш адырхаланы.
– Мап, сахьахәаԥшуа агаҿахь ицо еиԥшым ахырхашьа злаҟоу ала, цқьа уазыԥши ааскьашьагьы даараӡа иласуп, – дцәажәо уахь аԥшра даҿын Ҭаҭрашьгьы.
Амшынгьы амшцәгьа аԥылараз аҽазыҟанаҵозшәа иахьынӡауаз ҳәа еиқәышьшьы, аҽырҟәызгаӡаны акәын убри аамҭаз макьаназ аҭра ишҭатәаз. Аԥша ҟәанда ахырхара еиҭамкыкәа мраҭашәараҟа мацарала акәын иахьынтәасуаз, насгьы аамҭа шьҭа аӡынрахь ахы злархахьаз ала уажәааны амшынаҿ аҳауа ҟәандахогьы уаҩы имбацызт.
Есааира ааигәахара иаҿыз уи аԥсҭҳәа гәарҭахьан Дадрыҟәа иҩызцәагь иаргьы, насгьы аԥраӷба хышьшьыла иахьнеиуаз ацашьа акыр иарласуан ганкахьы мацара иасуаз аԥша иахьаццоз азын.
– Аӡәы амшын даларшәуп! – ус иаалырҟьаны бжьык аагеит.
– Далгатәуп!.. Ицхраатәуп!... Амшын агәҭан ихалазаҵә дабаанагеи, иарамыжда!.. Мыждахәыс дзыниазеи, рыцҳа! –  ԥыҭҩыкгьы абас инеицырҳәеит.
Убри аамҭаз зегьы иааџьаршьеит мышцәгьак ыҟамкәа амшын агәаҿы арыцҳара дақәшәартә ари ауаҩ изыҟалазеи ҳәа, аха ԥыҭҩык иаразнакала гәҩарас иҟарҵеит хымԥада ари Ҟазбулаҭ ишихгамыз аҟара. Амшын иаларшәыз ауаҩы аӷба шгәеиҭазҵәҟьа инапы рызҟьо дааҟәымҵӡакәа рықәҿаҭра даҿын, аха ибжьы дара рҟынӡа иааҩуамызт, ус дук мырҵыкәа иааигәаӡа ианааи аԥрақәа лбаашьҭны аԥраӷба ааныркылан, ӷәыцәмаҟьа хәыҷык иҽықәгәаны амшын иамаз ауаҩы ицхрааны дыҩхаргалеит. Зыԥсы аиқәхара иқәымгәыӷуаз акраамҭа ацәажәара илымшо дкыдиаалашәа дтәан, аха нас хәыҷыхәыҷла ишьараҿ данааи ихагылақәаз лаԥшыла еимдо, дахьеиқәдырхаз азы ҿыц дизшәа баны аҵыхәтәан еиҳа иҽаарлахҿыхшәа ибжьы нарганы, дзықәшәаз ахҭыс уаӷеимшхара рзеиҭаҳәара иҽыназикит. Иара ида зегьы амшын ишхынҵәалаз, ирықәлаз ӡырҳәаа рыԥраӷба ашьҭахь мраҭашәараҟа ахы рханы ишцаз уҳәа акы аанмыжькәа амшынаҿ изыниаз анырзеиҭеиҳәа, Дадрыҟәа дахьгылаз ибжьы ҭганы убри аамҭаз ихы дназҵааит.
– Абарҭ ахлаҳәадақәа абацарыз?
– Адгьылбжьаха Кьефқьен акыр иааигәоуп, аха ари излеиҳәаз ала мраҭашәараҟа ицаҵәҟьазар, усҟан хымԥада Амаҭдгьылбжьахаҟа акәхоит рхы ахьдырхаз, – игәы дҭахәыцуа уи аҭак ныҟаиҵеит Баҭаҟәа. – Уи адгьылбжьахеи адгьыл дуи акыр еицәыхароуп, уаҟа аҽыԥхьакра азгьы иҭыԥ маншәалоуп, иҭыԥ ҟаимаҭуп. Сара уа акырынтә снанагақәахьеит.
– Уанӡа кыр ихароума? – дҵааит Дадрыҟәа.
– Ихарамкәа, арантәи мышныҟәа аҟара уқәхоит.
– Аха агәра ганы уҟоума, Ҟазбулаҭ уахь дышцаз ала?
– Иҵагьы аҩадаҟа Березан ҳәа даҽа дгьыл бжьахакгьы ыҟоуп, аха уи акыр ихароуп, насгьы Ҟрым адгьыл зынӡа иазааигоуп, асқьыфцәа рылаԥш дыҵамшәаразы уанӡа днаӡап ҳәа сыҟам. Убри аҟнытә сгәанала Амаҭдгьылбжьахаҟа акәхоит дахьцаз.
– Дахьцазаалакгьы шьҭа дыԥшаатәуп! Амшын иалаҳгаз аурым излеиҳәаз ала, икны иргаз арԥыси аҭыԥҳаи азусцәоу лассы еилкаатәуп! – шьҭа иҟаҵатәыз ахыдҵа нықәиргылт Дадрыҟәа.
– Иаууеи, амшгьы бааԥсыла аҽшеиҭанакуа ҩашьом! Исгәаԥхом нахьхьи иҟоу аԥсҭҳәа ешьыл! –  илаԥш адырхаланы дахьԥшуаз ахь ашьҭахь инапгьы наирххеит Баҭаҟәа
– Уи аганахь иааныжьны арымарахьала иавстәуп, нас аладаҟа ҳхы ҳархароуп. Уахьоуп адгьылбжьахагьы ахьыҟоу, – имҩасраны иҟаз афырҭын амаӡа ҭиҵаауазшәа илаԥш ахмырԥо убри аамҭаз уи аганахь аԥшра даҿын Басиаҭгьы.
Ишацәшәоз еиԥшҵәҟьа амшцәгьа зынӡагьы ирықәымшәеит, амшын ихгыла еилаҵәиуа ихыгьежьылаауаз аԥсҭҳәа ешьыл зынӡагьы ирԥырхагамхакәа ганкахьы мацара иагеит. Уажәы аԥшасырҭа раԥхьаҟала излаҟалаз ала аԥраӷба аласраз маҷк иаԥырхаган умҳәозар, рымҩаԥхьа аԥсабарамчы ирласӡаны ахҟьарала акала ԥынгылак рмоукәа ԥшьаала ԥхьаҟа анаскьара иаҿын. Ҵабыргны афырҭын џьара имыкшакәа иҟам, аха иахьымҩасыз аҭыԥ аҟынӡа макьана кыр набжьан, уи аганахь акәын аӷба ахы ахьхазгьы.
Иаалырҟьаны имҩасыз ацәҵыхәа иамҩатәны адгьылбжьахагьы азбжак ӷәӷәала ишацрасыз убаратәы, аҵлақәа рымахәқәа хыжәжәаны, акыргьы ыҵырбганы хылагәыла еилажьын. Аашьа шыҟалаз еиԥш ахҟьашьагьы аныҟала, ажәҩан ԥҭацк хымкәа амра кажжы ишыԥхозгьы убри аамҭаз цқьа зҽеиқәызымкыцыз амшын агәараҳәа еилыҽҽо, аҟәара зҽанызҟьоз ацәқәырԥақәа макьанагьы аҽызмарҭынчыцызт. Егьыс аҳауа еиқәтәаны адгьылбжьаха аԥхарра еиҭазыхынҳәххьан, убри аамҭаз иаӷьцәамкәа иасуаз ацәҵыхәа ацырҟьа ԥшагьы аҽыраҳаҭны аҽыҟанаҵахьан. Адырҩаҽны шьыжьнаҵы уи адгьылбжьаха иазнеит. Амшцәгьақәа раан аҟәара иааҿықәнажьлоз ахаҳәмҿыхә иахьбалак иахьыгӡаны нахьхьи-аахьхьи ацаҟьа ашьапы аҟынӡа еиԥхьытта икаԥсан, аумаеиқәаҵәа зхыҵхьаз абахә ахажәааны, шьҭа зҽыззнымкылоз ахаҳә дуӡӡақәа аҿырҩны аҵаҟа еилажьын, ирацәан иара иацрыҵны ихаҳәырҟәараха амшын иалажьызгьы.
Ӡырҳәаа рзы ари адгьылбжьахаҿ аҽыԥхьакраз ҵабыргны даараӡа иманшәалаз ҭыԥын, зеиԥш ҟамло акгьы ыҟам ҳәа аԥхьа хара-хара инахыкәша-аахыкәшаны, ишахәҭаз агаҿа ҭыԥқәа гәаҭаны акәын нас ишыӡхыҵуаз. Араҟа абна тоура иаҭыԥуп ҳәа узазымҳәаргьы шәаԥыџьаԥла ибеиан, аамҭала иӡхыҵуазгьы агаҿа аганахьала еиҳа абна ахьырацәаз аҭыԥ аҟны акәын хыԥхьакырҭас иахьалырхуазгьы.
Адгьылбжьаха иаваланы ишнеиуаз, ус рылаԥш иааҵашәеит изаҩаӡоз аԥраӷба нхәыҵагалашәа ишӡыхгылаз, аха еилкаамызт иахьыхтыраз аҭыԥ ҟьантазаҿ Ҟазбулаҭ дыӡхыҵырц зиҭаххаз. Иахьаагылаз ацаҟьа акыргьы иҳаракын, мрагылара аганахь ала уахыкәмшакәа уантәи иаша халашьеи лбаашьеи амамызт. Ҟазбулаз иааигәа иргылоз иҩызцәақәаки иареи убри аамҭаз идыртәаланы акы раҳәара даҿын, егьырҭ урҭ рзыӡырҩра иақәиҭымшәа акылаӡырҩрақәа ирышьцылахьаз хара-хара игыла ирзыԥшуан, даҽа џьоукых урҭқәа зегьы акгьы хьаас ирымаӡамызшәа аҟәарамҿқәа еиқәҵаны афатә армазеира иаҿын. Инеибанеиԥшны рызегьы баша маҭәала еилаҳәан, иара уигьы аӡәӡәара аҭахижьҭеи акрааҵуан, аха усала аҟазаара ишашьцылахьаз убаратәы ирхашҭхьаз ацқьареи ахацклаԥшреи ианыӡхыҵлозгьы хьаас иркцәамызт. Рхы аасҭа рабџьармаҭәа акәын еиҳа изыцкылԥшуаз, ҿыцк аӡәы иааиднагаларгьы инеимҵакы-ааимҵакуа иаразнак аибарбара иналагон, иаҵашьыцуазгьы џьара акы иаҭнырԥсахларц, мамзаргьы аахәара иашьҭалон, ҽырбагас ирымазгьы ҳаҭыр ду зқәырҵоз рабџьарқәа ракәын.
Убри аамҭаз Аџыр игәаԥсахы ԥыжәжәо, иаҳәшьеи иареи тәымуаак раҳасабла знапаҿы иҟалаз ӡырҳәаа дахьрылаԥшуаз,
абыржәы бџьарк инапы иакызҭгьы зегь раԥхьаӡа Ҟазбулаҭ дизыҭрысрашәа акәын, агәараҳәа игәы еилашуа дшизыԥшуаз, насгьы уи ицәымӷра убриаҟара ихшыҩ дыхнахны даман, дизымиааикуа дҭахозаргьы ари аӡырҳәҩы ихы иқәҵараз ихы дамеигӡартә аҟынӡа. Аԥслымӡ саба лышьклатата Адшьа хаҳәык лҽықәкны лылаӷырӡқәа лҿаҳәҳәы ауеимадаҳәа еимаҭәо дахьтәаз ахьгьы уажәыуажәы дналызхьаԥшлон, аха лылаҿымҭкәа ицәажәоз Ҟазбулаҭ дизыӡырҩуа, цәгьарак ҟазҵаз хәыҷык еиԥш дӡыӷәӡа иаԥхьа дгылан. Аӡырҳәҩы зных иҽырхаашәа иҽыҟаиҵон, аха абжеиҳан қәымчрак, ршәарак, гәҽынҵарак злаз иажәа мҽыӷақәа еиҭа аацәыригахуан. Аӡәы иаҳаҭырбара зламыз, уи иагьашьцыламыз ауаҩы ицәажәашьа зеиԥшраз Аџыр иахьибоз ганкахьалагьы гәыбӷан ииҭомызт дахьуаҩҟәыӷадаз азыҳәан, аха иара идкыланы иаҭәамыз ажәала данааихцәажәалоз аамҭаз изымчҳакәа уажәыуажәы дааҵнарҟьалон, сшибарыз сибама ҳәа деилашәаны.
– Агәыӷра сымоуп иашаны сеилукаап ҳәа! – нас акы дааргәабзыӷызшәа иҽырԥсышәаны ацәажәара деиҭаналагеит Ҟазбулаҭ. – Аҩныҟа усышьҭырц зысҭахугьы, Бадрыҟәа иԥҳа ԥҳәысыс дшысзыҟалаз лҭаацәа ироуҳәап ҳәоуп… Анцәаиныс, абри сара мыцхәы аҳаҭырбацәара шыҟасҵо! Мшәан, аԥҳәыс дымҵазырсуа лҭаацәа ираҳәаны аума дшиго? Уи аҩыза абаҟалахьеи, аха ишубо сара ус ҟазҵақәо среиуам! Лани лаби лыцәшәар ҟалоит, дахьыҟоу рдыруазароуп!.. Абри азоуп узоусыжьуа! Еилукаау?
Аԥслымӡ цәҳәыраҿ иадырсыз агәашьа деиԥшха, убри аамҭаз гәаӷла деихыппыла Аџыр дымҵысӡо аӡырҳәҩы дахьимҵагылаз изакәызаалак иара ус акала дшицәымшәоз ихаҿы ианырԥшуа, аҵыхәтәан деицрашәаӡаны ус иҳәеит:
– Иаҿаршәӡаны мап ацәыскуеит иуҳәаз! Уаргьы еилукаауеит ҳәа сыҟоуп, ушҳазныҟәаз еицәа уахьнархәыр шыҟало! Еиӷьзар ҟалап, иҟауҵаз иҵагьы ацәгьарахь икылымгакәа ҳазтәу рахь ҳушьҭыр! Шьҭа саргьы саҳәшьа дсыцымкәа аҩныҟа хынҳәышьа сымаӡам! Насгьы уара уҩыза анымха-хымҵәа Бадрыҟәа маҳәыс диҭаххап ҳәа агәра сызгом! Саб иашьа иҟазшьақәа зеиԥшроу сара ибзиаҵәҟьаны издыруеит!
– О, ашәҭыц еиԥшха изакәытә жәаҭлапҟәқәоузеи иуҿыҵышәшәо! – дыҽхырччо даацәажәеит Ҟазбулаҭ. – Гәеилцак уакызшәа самхабан, аха убзамыҟәра еиҳа еиҳазаап! Даараӡа џьшахәыс исымоуп усцәымшәакәа ацҳәа ахьыуҳәо! Уахьысҿаԥо азы ахамышҭыху уҭасыргылар шыҟалоугьы азхәыцра уҭахым! Уазхәыц убыз уақәӡыргьы шыҟало! Ҳаиҭ исгәаимырԥхааит исгәамԥхааит акәымзар, ари адгьылбжьахаҿ ухала уааныжьны сцаргьы сылшоит! Ухаҿы иузаагозар, абри исҳәаз абыржәнатә цқьа уазхәыц, насгьы баша сзашьҭоузеи ҳәа исымҳәеит сара!
Иныгәнысуа игәараз аӡырҳәҩы ҟарлыш ицәымӷра Аџыр дахәаҽуа дышгылаз, еиҭах изымчҳакәа жәала днаизыҭрысит, макьанагьы илакҭа кылкааны дҭаԥшуа.
– Удагәамзар исҳәаз умаҳаи! Иҟасымҵаша сыдумцалан, мчыла уалагеит ҳәа акымзарак узалхрангьы уҟам!.. Еилукаама?
– О, шәихәаԥши, уара шәихәаԥш!.. Дсыцәшәарцгьы игәы иҭамзаап ари! Ахьажь зҿашәаз ацәҟьа иазгәааны иазыҭрысуан ҳәа, знапы уакәу уизыҭрысырцгьы ақәыкызшәа збоит! – ҽырхықәымҵала даацәажәеит Ҟазбулаҭ. – Зынӡа гәлымҩык уакәымзар, шәҩыџьагьы арантәи аҩныҟа шәызлацаша ҳәа узықәгәыӷша иумои?
– Шьҭа иаазырха ҳаргәаҟра! Аӡӷаб знык мап анылҳәа ахаҵагьы хаҵаҵас дныҟәароуп, аха излазбо уара уи уалаҟам, мчыла дутәутәырц уашьҭоуп! Узҭахым лыцынхашьас иамоузеи! Усҟан аҩыџьагьы рыԥсҭазаара зегьы гьамадахоит! Сыгәра га, убас уанлызныҟәагьы нас ӷәӷәала ушахьхәуа ала уажәнатәгьы угәуҽанысҵоит!
Ҟазбулаҭ иҳәатәы иахьизамыркуаз азы деицрашәаны, иаалырҟьаны ихыиҿы амақьа хьшәашәа еиԥшха иааиқәарахеит, ашьҭахь рацәак ахымҵкәа аԥырқьҳәа дааибакит, аха макьана иахьынӡаизычҳауа ҳәа ичҳаны дҩагыланы ус иҳәеит:
– Сгәыразра узеилымкааит, аха издыруада уаҳәшьа схы злықәсҵо дазхәыцхьазаргьы ҟалоит!.. Снеины сналазҵаап, шьҭа дахьхәхьазаргьы еилыскаап! – иҳәан, Ҟазбулаҭ нас ашырҳәа лышҟа иҿынаихеит.
Адшьа лара лахь дааиуазшәа шылбазҵәҟьа акгьы дакӡамызшәа дахьтәаз дҩаҵҟьан, лзааигәа даиаанӡа ганха дихыкәшаны днаивҟьан, Аџыр дахьгылаз днаидыххыланы убри аамҭаз лҽынаигәыдлыршәлеит.
– Иаууеи, мчыла исҭахымызт, аха шьҭа убас ада уаҳа ԥсыхәа
шыҟам збоит! –  иҳәан, Ҟазбулаҭ бжаранӡа ихтыз игәышԥҟьаҟьа аӷәырџӷәырџҳәа ибӷуа аҩыџьагьы ахьеидгылаз ахь даахынҳәны даарыдгылт.
– Наҟ уаҳԥырҵны унаскьа рыцҳашьарак злам!.. Усҭахым ҳәа исҳәаз уаҳа ухахьы имнеиӡеи?.. Сыблақәа ҭысхааит, усҟан сырлашәны сышԥадырҩашьеи! – аҵыхәтәан лыхгьы дназышәит Адшьа.
– Усҭахым ҳәа илҳәаз узеилымкааи, наҟ уҳадҵ иҟалозар!
– Уҿы еихакы, мамзар акгьы азымҳәо иҟасҵоит!
Ҟазбулаҭ шьҭа цәажәарыла акгьы шалымҵуаз аҟара аниба, Адшьа лмахәар данкны даалыхеит. Азнаказ дааӷьаҵәыӷьаҵәит лара, аха нас арҵәаа ҳәа иаагаз лыбжьы, аҟәара иқәсуаз аԥша инымҵнаԥаан егьырҭ аӡырҳәцәа рҟынӡагьы инахьнагӡеит. Аџыр уи аамҭаз иаҳәшьа дихьчаразы Ҟазбулаҭ ишилшоз днаигәҭасшәа ҟаиҵеит, аха убри аламҭалаз ихәдаџьал иаахаз анапы хьанҭа ишьапы днықәнаҟьан, агәаԥҳәа қьашәха аԥслымӡра дныланажьит.
– Еи, исҳәо уаҳауама, Ҟазбулаҭ! Еилыскаар сҭахын акгьы зхарам ауаҩы дзыхурҟьо! – убри аамҭаз жәҩантә иаагазшәа аӡәы ибжьы дыдраҵас Ҟазбулаҭ илымҳа иааҭасит.
Уи аамҭазҵәҟьа ӡырҳәаа зегьы иахьгылазынтәи инхьаԥш-аахьаԥшқәеит, аха агаҿа уаҩ дықәырбаауамызт. Ҟазбулаҭгьы аӡәгьы илаԥш дыҵамшәакәа дшыхарахаԥшуаз, ус абахә цаҟьа ақәцәахь машәыршәа дахьынхьаԥшыз, иҭаҳа-ҭыӷьаз ицәаара ԥшӡа ажәҩан иаласоушәа ԥшынԥааҩык диеиԥшха Дадрыҟәа ималазаҵә хыхьынтәи дхықәгыланы рзыԥшра дшаҿыз даагәеиҭеит. Ишәыз ашәхырԥа аԥша наҵасны ианааимҟьалоз аламҭалаз иаацәыҵԥшлоз аса ду амра анаақәԥхалак ишимӷыҷҷаауазгьы иблақәа иаарыхгылт. Убри аамҭаз Дадрыҟәа дбахәаԥшьха дахьгылаз аҭыԥи игылашьеи анааидукылалак, ҵабыргны жәҩантә иаашьҭыз ԥаҳаимбарк иакәызшәа акәын харантә зегьы рылаԥшаҿ дшаанхоз.
– «Ҳаиҭ имыжьӡы дахәнатәааит, дабаанагеи ара!» – ибла ихгылаз ауаҩы игәы изыԥжәо убри аамҭаз абас игәы инҭиҳәааит Ҟазбулаҭ.
Диҩызахарц зҭаххаз иара иакәын, иҟалон Ҟазбулаҭ уи дахьхәны уажәы мап ацәикыргьы, насгьы уаанӡагьы уажәгьы ирзеилаз ҳәа акгьы ыҟамызт, убри аҟнытә аҩыџьагьы рымҩақәа хаз-хазызар нас асҟак ицәшәара азнауазеи, насгьы сыширшәара сыҟоума ҳәагьы игәы дааҭахәыцит аҵыхәтәан. Дырегьых Ҟазбулаҭ ихы дааҩаханы ҩаԥхьа уахь дынхьаԥшит, аха Дадрыҟәа ицәаара лаԥшҵашәарахазшәа ацаҟьа ақәцәан уаҩ дыҟамкәа иҭацәын. Агәҭынчымзаара дамҽхакны ҭыԥкаҿ дгьежьыхынҳәуа дышгылаз, ус рацәак мырҵыкәа иаалырҟьаны хәдаҟала еикәшаны ацаҟьа ашьапы иавҵыҵны зҿаазхаз гәыԥҩык ахацәа илаԥш нараахеит. Рхы рықәкны ашацашацаҳәа ааскьара иаҿыз раԥхьа дгылан Дадрыҟәа, наҟааҟ ивагылан Баҭаҟәеи Баҭыршаҳи, егьырҭ рышьҭагыла иааиуан.
– Аԥшәмара нызкылахьоу аԥхьа ихәҭоуп бзиала шәаабеит ҳәа аҳәара! – агәалаҟазаара зынӡагьы ишимамызгьы иааины ианааидгыла лафла даацәажәашәа ҟаиҵеит Ҟазбулаҭ. – Мышқәак раҟара агәҿыӷьра аласхызгап сгәахәны амшын ҳахьынхылаз ашьҭахь иаалырҟьаны амшцәгьа иҳақәнакуашәа анызба, нас ари адгьылбжьахахь ҳамҩахнамгар амуит… Ибзиоуп, ҳара арахь акы ҳаанацеит, аха шәара шәахьаанагаз ауп џьшьахәыс исымоу. Шәҳашьклаԥшуа шәҳашьҭазшәоуп араҟа ҳаиқәшәара шыҟалаз… Ҳа, ҳа, ҳа!
– Бзиа ҳауба, цәгьа ҳауба, изыхҟьазаалакгьы шәара шәеиԥш ҳаргьы адгьылбжьахаҿ ҳаанагеит, – иҳәеит Дадрыҟәа, убри аамҭаз иажәақәа хаарак рыҵамкәа.
– О, Дадрыҟәа ухаҵкы! Ас агәреибамгара ҳабжьалозар, иҟаҳҵаз аилаӡара мап ацәыскыргьы ҟалоит, насгьы аҩызахара зыӡбазгьы сара соуп! – иҽыргьангьашны игәы намӡоушәа даацәажәеит Ҟазбулаҭ.
– Угәра ҳзымгартә еиԥш иныҟәазгьы уара уоуп, аха уи нас цқьа ҳалацәажәап! Аԥхьа еилыскаарц исҭаху, иԥхьан ҭаҷкәымла узысыз арԥыси анаҟа игылоу аҭыԥҳаи сурдырырц гәаҳәарак акы иснаҭеит!.. Иазусцәада? Арахь уахьрыхәаԥшуа аҩыџьагьы мшынуаак иузрыдкылом, иабауднагалеи?
Ҟазбулаҭ убри аамҭаз акыр ицәымыӷхханы дшааиҭашәаз иаразнакала ихыиҿы иааныԥшит, аха ԥсыхәа ахьанӡамаз ала иҽырхаашәа аҭак ҟаиҵарц шиҭахызгьы, уеизгьы цәымӷрак илыжжуа абас иҳәеит:
– Урҭ сара издырқәо уаауп!
– Дахьудыруаз азоума нас абақҳәа узисыз?
– О, Анцәа ду суҳәоит срыцҳаушьарц!.. Анцәиныс, акымзарак шысзеилымкаауа! Мшәан, аҭыӡшәа сылухырц азоума аранӡа уахо узааз?
– Иараби, амшынаҿ арыцҳара ианақәшәа уара еиқәырхазшәоуп уҳәашьақәа шыҟоу! – уи аҵыхәала акы шидырқәоз аҟара иҳәашьа иаанирԥшит Дадрыҟәа.
Ҩыџьа ахацәа рыбжьара ихаацәамкәа абыржәы зхы акыз ацәажәара иазыӡырҩырц, аӡәызаҵәыкгьы аганахь иаанымхакәа убри аамҭаз зегьы рыдеизаланы игылан. Арҭ ирыбжьалаз аҭыӡшәа ахылҿиаа бааԥс ахь ахы шарахаз аҟарагьы рбон, аха реиҟәкра аҽазкра макьана аӡәы изымгәаӷьыцызт.
– Сара схатә усқәа аҽаӡәы иҽалажьны ианиӡбо бзиа избаӡом! Абри удыруаз, Дадрыҟәа! – аҵыхәтәан аҽырцәгьара иҽазикит Ҟазбулаҭ.
– Ухатә усқәа сара срышьҭам, аҽалагарагьы сҭахым, иагьысҭахым! Сара еилыскаарц исҭаху абарҭ аҩыџьагьы адгьылбжьахаҿ ишаанагаз адырра ауп сзышьҭоу! – аӡырҳәҩы мырӷьаԥал иҿаԥхьа даушла аԥыжәара нкыланы аӷьара-аӷьараҳәа ацәажәара даҿын Дадрыҟәа.
Изыхьчашаз ауаҩы дшырзааз аҟара Адшьа ишылбазҵәҟьа лшәаӡыӡара налыхҟьан, иаразнакала дуалыуашо дааҟалеит. Гәыӷрак лымамкәа дшыҟаз иаалырҟьаны Анцәа дырзааишьҭызшәа, дҭоуӷанха иаарыбжьагылаз ари ахаҵа ибзоураны шьҭа лашьеи лареи рыҩныҟақәа рахь рыхынҳәра шалыршахоз ала, аҵыхәтәан гәыӷракгьы лгәаҵан аҽааиқәнаҳәалт.
– Ҽхырцәажәарыла ухы ахумган! Сара суазҵааит, иазусцәада арҭ инкыланы иумоу ҳәа? Гәыцқьала уҟазар аҭак ҟаҵа! Мап анакәха, усҟан ари адгьылбжьахахь уаара баша иҟамлеит ҳәа азхаҵатәуп!.. Иашаны исҳәама?
Дадрыҟәа ари адгьылбжьахаҿгьы амчра никыларц иҭахызшәа иажәақәа дцаларак еиԥштәны дахьцәажәоз, насгьы Ҟазбулаҭ ахҭыгәлацәа ахьиоуз азы ихы ашыгәра ашьа ахьасуаз даршаҵәы-шыҵәуа дахьгылаз ӷәӷәала игәы дҭагәаҭеиуан. Ҟазбулаҭ ииҳәаша изымдыруа ихыиҿы еицрашәаны ишыҟаз нас иаалырҟьаны амаҭ ицҳазшәа аҵыхәтәан иааӷрахан, дгәыԥҵәагаха дыхҭазкыз ари ауаҩ имбараз гәаӷла дизыԥшуа дшиҿагылаз ашьҭахь акы иҳәарцы ақәикит, аха убри аамҭаз Аџыр ибжьы анааирга иҿы ахьааиртыз еихыкка ишыҟаз аанхеит.
– Амц уижьарц даҿуп, ииҳәо хаумҵан, уххьзгеит! Саҳәшьеи сареи Урымтәылаҟа амҩа ҳақәын, аха абри ауаҩ дҳахьӡаны ҳазлацоз аурымӷба дақәланы импыҵаихалеит! Уи зыхҟьазгьы, еицырдыруа Бадрыҟәа иԥҳазаҵә мчыла дымҵаирсырц ахьақәикыз ауп! Сара Аџыр сыхьӡуп, Бадрыҟәа иашьа иԥа соуп, дымҩаԥызгарцгьы слыцырҵеит, аха мҩабжара иҳақәланы ҳҩыџьагьы ҳдырбаандаҩит акәымзар!
– Бадрыҟәа уҳәама? –  аҵыхәтәан илаԥш уи арԥыс инаидирхалт Дадрыҟәа. – Едраҭ иԥа Бадрыҟәа иакәымзааит зыхьӡ уҳәаз?
– Ааи, уи сара саб иоуп! –  лҳәеит Адшьа, убри аамҭаз лӡамҩақәа уаркалеиуа иааицрашәаны ԥхашьаракгьы аалныԥшуама ҳәа лзуҳәаратәы лҿаԥшылара ҟаланы.
Дадрыҟәа иаразнак иаагәеиҭеит лаԥшы хаала дшынаихәаԥшыз лара, убри аамҭаз иаргьы маҷк аҟара илаԥш налыдырхалашәа дышгылаз, нас Ҟазбулаҭ иахь дынхьаҳәны иажәақәа џьшьарак нарыҵагаланы ус иҳәеит:
– Ҟазбулаҭ ҳныхақәа ирымаҿуп ушеилаԥсаз! Издыруада иузымдыркәа аршышрак уҭазар? Уанаџьалбеит, асҵәҟьа бзамыҟәшьа убахьо! Ҳжьирақәа снықәеит, иԥшӡам ахымҩаԥгашьа узеилаҳаз шысзеилымкаауа! Насгьы аӡәы ушицәымшәо дурбарц азоума аурымӷба уахьӡаны изҭаурхаз?
– Џьым, исыдукылақәо ԥхыӡ иубазар! –  убри аамҭаз игәы иаламӡазшәа дааҵҟьеит Ҟазбулаҭ.
– Уи мап ацәыукуеит, усоума? Ус акәзар, дабаҟоу еиқәхаз аурым? Арахь шәааиԥхьеи! – иҳәеит Дадрыҟәа, уи аамҭазы ишьҭахьҟа даахьаҳәшәа.
Ирыкәша игылақәаз зыӡбахә иҳәаз ашьҭахь деицгәарҭарц убри аамҭазҵәҟьа аганқәа рахь инаскьа-ааскьеит, уи аурымгьы уажәы зегьы рылаԥшқәа иара иқәкызшәа аниба иҟалаз изеилымкаауа дахьгылаз дхарахаԥшуа даанхеит, абыржәы акы шизырҳәаз аҟара ицәа иалашәаны.
– Дубома ари! – иҳәан, Дадрыҟәа инапы рхханы аурым дахь
гылаз инаиқәикит. – Абри ауаҩ иҭаурхаз аӷба дҭан, аха разҟны ҳаизыҟалан ҳара иҳабзоураны иараӡәк аԥсра дахыԥеит.
– Аурымқәа роума ирыцҳаушьо! Убас ҟашәҵоит азоуп еснагь ҳахәда изықәтәо! Ҳажәлар рхырҵәара иаҿу урыдгыларц уҭахуп!.. Усоума? Урҭ усҟак урыхӡыӡаауазар, убас аҟаҵара сгәазырԥхаз исыԥҳәысхараны иҟоу абри аҭыԥҳа улазҵаар иуалҳәап! Аиашаҵәҟьа уҭахызар, зегьы аазыхҟьаз лаб Бадрыҟәа иоуп! – шьҭа аҽырцәгьара иҽазикуа далагеит Ҟазбулаҭгьы. – Ҳаҭырла дныҟәазҭгьы саргьы сыцәгьахарымызт, аха ишԥаҟасҵарыз убранӡа снеицазар!
– Мап, ииҳәаз хашәымҵан! Иааиҳәо зегьы мцуп! Ари ауаҩ ахаангьы ажәа иҭаны дысмыргәыӷыцызт! – лаҳаҭыр лыхьчаразы убри аамҭаз дааӷьаҵәыӷьаҵәит Адшьа.
Еқәзырхша ауаҩы иаалырҟьаны данырзылԥхагьы, Аџыр уи рацәак ахьалаҿимҭуазгьы ааџьалшьеит, аха уҳацхраа абааԥсы ҳәа аӡәы иашьапкра ахаҵа иахьиаҭәам азы ихы изаҭәамшьазар акәхап ҳәагьы аҵыхәтәан усшәагьы лгәы иаалыҵанаҳәахит.
– Иуаҳама илҳәаз? Усҭахым ҳәа уалымҳәеи! – цәгьарак ҟазҵаз аӡәы даҿаԥиҽуазшәа акәын ицәажәашьа шыҟаиҵоз Дадрыҟәа.
– Изуасҳәозаалакгьы ухы сылаумгалан, Дадрыҟәа! Ухы уҭахызар усԥырхагамхакәа сымҩа уаԥырҵ! – шьҭа ишеиҿанагалоз убаратәы амақарра иҽазикит Ҟазбулаҭ.
– Абааԥсахьы ахкылгара уамеилаҳакәа угаӡара уҽацәухьчар еиӷьушәа збоит Ҟазбулаҭ! Мап уҳәозар, абарҭ иҳадгылақәоу шаҳаҭуп сара акгьы шысхарам ала! –  иҽааирцәгьеит Дадрыҟәагьы.
– Излазбо суршәарцгьы уҭахуп! – ахәышҭаарамца аԥырқьҳәа ишеибакуа еиԥш, убри аамҭаз дааицрашәеит Ҟазбулаҭ.
– Ухала уакәӡам, абарҭ уҩызцәагьы еилыркаар сҭахуп, – иҳәан, Дадрыҟәа аҵыхәтәан урҭгьы ргәырҽаниҵарц иажәа инаԥишьит. – иҭашәырхаз аԥраӷбаз зегь шәҿызхуа ҳәа иҟоу акы заҵәык шакәу! Уи арбану ҳәа шәазҵаауазар, инкыланы ишәымоу аиашьеи аиаҳәшьеи изтәу рахь рырхынҳәра… Убасгьы цқьа агәра сызгацәом, аха иҟашәҵаз ацәгьара арԥсыҽраз марцхалк аҟара иахәар ҟалоит.
– Ҟазбулаҭ иулшозар абри ауаҩ уааизхәыц! Ҭыԥҳа гаӡак улызхәыцны ҳаргьы ашәарҭа ҳҭаумыргылан!
– Дарбан игаӡоу! – лҳәан, Адшьа абас лзызҳәаз Ҭаҭрашь ажәала днаизыҭрысит убри аамҭаз. – Шәхаҭақәа шәоуп агаӡақәа! Шәгаӡақәамызҭгьы шәхы злажәгалаз еилышәымкаауаз! Сара сакәым, аха шәара шәыԥҳацәа роуп агыӡҳәырқәа!
– Ари илеиӷьу егьаҩы ыҟоуп, – уи иаҽԥнылҳәаз ихахьы инамгакәа еиҭаха иажәа инациҵеит Ҭаҭрашь. – Аҳәса нҵәазшәа илудубалазеи, наҟ духаршҭ! Иҳәатәы аахаҵаны иоужь аҩыџьагьы!
– Усҭыҳә! Уара уакәын исыгыз! Аӡәгьы уҵаҳәара саргәаҟуа сыҟам, иҟасҵаша сара издыруеит! Абри сымазкызгьы уаҳа уҟам! Аҿагылаҩ даныҟалагьы, ҳабжьара еибашьрахоит! Арҭ аужьтәу иоумыжьтәу ҳәа шәара сышәмазҵааит! Зегьы аԥраӷбахь шәхынҳәы, абыржәыҵәҟьа амшын ҳхылоит! – ашьҭахь иҩызцәа ихы нарықәкны адҵа нариҭеит Ҟазбулаҭ.
– Амшын хылара уахымццакын Ҟазбулаҭ! Макьана уареи сареи аҵыхәтәанӡа ҳзымеицәажәац, цқьа ҳаилибакаақәар сҭахуп!
Ҟазбулаҭ уи ихахьы инамгакәа иҿынаихарц шьаҿақәак ааҟаиҵеит, аха убри аамҭаз Дадрыҟәа ашырҳәа дааиҭаҵны имҩа кны днаиҿагылт димышьҭырц.
– Аҭыԥҳа уццара дақәшаҳаҭызҭгьы ажәак ахысҳәаауамызт, аха илҳәаз уаҳаит! Ишубо уара дутәым! Аҩыџьагьы сара сыӷбахь ауп иахьцо, иганы рҭаацәа ирысҭарцгьы сҭахуп! Сҳәатәы аахаҵаны иоуыжьуазар нас иахьуҭаху уца, уаҳагьы суԥырхагам, ухы уақәиҭуп! – ииҳәаз наимыгӡар дышзымцоз алагьы аҵыхәтәан игәааиҽаниҵеит.
– Ус акәзар, снапала уанҭахалак ашьҭахь акәхоит амшын санхылаша! – иҳәан, Ҟазбулаҭ иара иитәқәаз руаӡәык днаидххыланы имӷыҵраз аса наимӷыҵԥааны нас Дадрыҟәа дизыҭрысырц иҽааирмазеит. – Дадрыҟәа асҵәҟьа лассы ҳаилгап ҳәа сыҟамызт! Анаӡара змауыз ҳаҩызахарагьы ахыркәшара уҭархарала иахьа аҵыхәтәа ԥҵәараны иҟазаарын! Усышьҭаланы баша уаханы уааит!
– Уҩызцәагьы ирбоит сара акгьы шысхарам! Аԥсра еилаҳаз уара уоуп! Ус акәзар сыхиоуп уҭархаразы! – иҳәан, Дадрыҟәагьы ижәҩаҭырԥа наишәхҳәаны ирббаӡа аганахьшәа инкаижьны нас имӷыҵраз аса аанкыланы днагылт иаргьы иҽырхианы.
– Ҟазбулаҭ уццакцәеит! Уҽаанкыл! Уусқәа унапала иԥхасҭоумтәын! Иҟалозар абыржәык ма сҳәатәы хаҵа! – иааидымсылар ада ԥсыхәа рымамкәа ианааиҿагыла убри аамҭаз акырӡа ицәымыӷхханы ибжьы наиргеит Ҭаҭрашь.
– Уҿы еихакы!
– Иҟашәҵо хҭырхароуп, шәҽаанышәкыл!
– Сҽанныскылаша исԥырхаго даныҟамлалак акәхәоит!
– Аиаша уҳәеит, аԥырхага уааигәа дыҟамзароуп, – уи днақәшаҳаҭхеит Дадрыҟәагьы.
Ирзыԥшуаз ари шырцәымыӷххазгьы инарыбжьаланы реиҟәкра рҽазымкыкәа еиҳагьы инаскьа-ааскьаны аҭыԥ нарырҭан, ишԥеилгари ҳәа рылаԥшқәа рыдырхаланы иҟыԥс-ҟыԥсӡа иаагылт. Убри аламҭалаз Дадрыҟәа игылашьеи иԥшышьеи злаҟаз ала, Адшьа лыԥсы цаны дахьгылаз дауаԥшьк дааиеиԥшнылшьалеит, анаџьалбеит, акы имыхьында ҳәагьы лгәы инҭылҳәааит аҵыхәтәан.
Аҭыӷьқәа реиԥш аҩыџьагьы ԥыҭраамҭак ишеиҿаԥшуаз ус иаалырҟьаны инеизыҭрысын рымчқәа ԥибашәозшәа асақәа џьарҵас инеиҿакны азнаказ инеиҿаххит, аха рацәак еидымхалакәа инеигәҭас-ааигәҭасны иааиԥырҵын нас еизышәарыцо хара-хара аивагьежьра иналагеит, абыржәы дырҩегьых ишынеизыҭрысра рҽырхианы. Ус дук мырҵыкуа ҩаԥхьа инеиҿаххны адыжә-сыжәҳәа инеидыслан, ашьҭахь уаҳа еизыԥшрак ҟамҵа асақәа рхармацәысуа, аԥслымӡра ршьапы амкуа аҟәара иқәибакшо иаақәлеит.
Ауаҩы дшыршьуа ахааназ изымбацыз Адшьа убри аамҭаз лгәы ҭҟьаны ицарашәа иахьеисуаз ашьҭабжь лаҳауа дахьгылаз ирзеибаураны иҟаз лыбла иалырбарц лҭахымызт, аха еиқәзырхарц зҽызшәоз ауаҩы машәырк имыхьында ҳәа уахьгьы лылаԥш ихлырԥаргьы лҭахымызт. Ус дук мырҵыкәа реиҿагылара иаарласӡаны аҵыхәтәа хыркәшахеит, зымч иақәгәыӷуаз Ҟазбулаҭ акгьы илымшакәа иаасҭа аибашьра иазҟазаз, иаасҭагьы мчыла иӷәӷәаз Дадрыҟәа иабџьар ихы дамыхәо аԥслымӡраҿ днышьҭанакит. Агылара илымшо ӷәӷәала дыхәны дахьышьҭаз ашьҭахь Дадрыҟәа дааины днаихагылеит, аха иикыз аса уаҳа имырҵасыкәа ус иҳәеит:
– Уамхаццакцәеит Ҟазбулаҭ! Аццакра граны иахьумаз ауп уҭазырхазгьы!
Ҟазбулаҭ аҽырқәацара илымшо дахьышьҭаз алашара ахыӡлара зҽазызкхьаз иблақәа ҟәызгаӡа ажәҩан ахь ихан акы аҵибаауазшәа илаԥш адырхаланы, убри аамҭаз аӡәы иҟыт бжьы мгаӡо, аҽнышьыбжьон излаԥшыз ахҭыс иаршанханы зегь еиқәхаԥс еилагылан. Ԥыҭҩыкгьы ааскьа асҵәҟьа ргәы иахәаша рымбацызшәа рԥаҵа иалаччо, маӡала инеилацәҟәызгьы ҟалеит, иҟалап урҭ Ҟазбулаҭ игәаӷ змақәаз ракәызҭгьы.
– Дазусҭазаалакгьы ижәлар рзы инапхы цқьазароуп! – абас ацәажәара ахы наиркит Дадрыҟәа. – Ауаа ирԥырхаго дарбанзаалакгьы дахьырхәлатәуп. Сара сгәанала зегьы раасҭагьы ауаҩы иԥырхаго аԥсыцәгьара ауп ҳәа сазхәыцуеит, дҭазархоугьы иара ауп.
– Иашоуп!.. Ҵабыргуп!.. Аԥсыцәгьара гра бааԥсуп! – убри аамҭаз џьоукы рыбжьқәа нарганы абас неицырҳәеит.
– Ааи, аԥсыцәгьароуп Ҟазбулаҭгьы дҭазырхаз! – урҭ днарықәшаҳаҭханы дрылаԥшуа нас дырҩегьых иажәа инациҵеит Дадрыҟәа. – Шьҭарнахыс шәылахә абзиахәқәа рбалааит, уеизгьы сара акгьы шысхарам еилышәкааит ҳәа сыҟоуп, ишысҭахымыз мчыла ихы сыширшьыз шәара шәшаҳаҭуп! Ус зҭаххазгьы иара иоуп! Иҟалаз ҟалагәышьеит шьҭа акала рҽеишьа амам, аха ҳаҩызахара амч шамоу иаанхоит уи шәара шәақәшаҳаҭзар! Шәхы ҳадышәкыларц шәҭахыҵәҟьазар сҩызцәагьы саргьы ҳазыразуп, мап шәҳәозаргьы акгьы ахаҳәаауам шәхы шәақәиҭуп!
– Шәывагылара зегьы ҳақәшаҳаҭуп, аха ԥызада ҳаанхеит! – убри аамҭаз абас аӡәы ибжьы наиргеит.
– Ԥызада ҳашԥаҟо, Ҭаҭрашь дыҟами! Уи еиӷьу иҟада! – аҽаӡәых ус иҳәеит.
– Ҭаҭрашьу… Аиаша уҳәеит!.. Еиӷьу иҳамада! .. Ҳаиқәшаҳаҭуп!.. Ҭаҭрашь уабаҟоу? – ԥыҭҩык абас рыбжьқәа надыргеит.
– Уи шәара ишәусуп, ишәҭахә далшәх! Шәгәы зызцаз ауаҩы саргьы сиқәшаҳаҭуп! – дара ирҭахыз иаргьы дшизыразыз надирдырт Дадрыҟәагьы.
Зхала аҟазаара еиӷьызшьаз аӡәыкҩыџьак ҟалазаргьы егьырҭ реиҳараҩӡак еицҿакны Дадрыҟәа рыҽидыркыларц анырҭахха акгьы рзымҳәакуа иаанхеит, шьҭа ирҭахы-ирҭахым уаҳа ԥсыхәа шрымамыз аҟара анырба аҵыхәтәан иақәшаҳаҭхар акәхеит. Абас ианеицәажәа ашьҭахь Ҟазбулаҭ иԥсыбаҩ аҳацаҟьахь ихагаланы
иахьдәҳәыԥшраз анышә инамарда ашьҭахь аԥраӷбақәа амшын еицхылеит, ус амра абз амшын ианӡаанакылоз аамҭаз еишьҭагыла иахьнеиуаз шьҭа аарла унархьыԥшыртә адгьылбжьаха аҟынтәи кыр хараӡа инаскьахьан.
Зхы иақәиҭхаз Адшьа лашьеи лареи убри аамҭаз рымацара еидтәаланы аицәажәара иаҿын, аха уажәы знапаҿы иҟалаз аҩбатәи аӡырҳәҩгьы игәра рацәак Аџыр изгацәомызт. Еиқәзырхаз ауаҩы асеиԥш дахьизхәыцуаз аҵыхәала азын знызынла Адшьа лашьа днаиҿаԥалон уиашам ҳәа аҽԥныҳәа иҭо, аха абас ихы ишҭалгалозгьы иажәақәа иара ус акала дахьхәырцгьы игәы иҭеимкыцызт.
– … Шьҭа еилыбкааит ҳәа сыҟоуп, ибаҭәамыз ауҩы ҟьашь иҟынӡа бхы ахьнабгаз азы заҟа рыцҳара ҳаниаз? Уажәы биҿыбааны ибырҽхәо ари аӡырҳәҩгьы имариаӡаны игәра ахьыбго ауп схы иаламӡо! Ибдыруаз, аӡырҳәцәа зегьы шеиԥшу, урҭ зегьы қәылаҩцәоуп, мпыҵахалаҩцәоуп, иуаашьҩцәоуп! Бара иабабаҳахьеи аӡырҳәҩы бзиа ҳәа аӡәы иӡбахә рҳәауа? – иаҳәшьа иҳәатәахьы дизаагозар ҳәа аҽышәара даҿын Аџыр.
– Зынӡаскгьы уиашам! – еиҭах лашьа днаиҿаԥеит лара. – Ҳаԥсы ахьеиқәирхаз азын ҭабуп ҳәа иаҳәара ахаҭыԥан, аригьы дыцәгьауаҩушәа уихцәажәарц уҭахуп! Уи дышуаҩбзиоу ала сара агәра згоит! Ихыуҳәааз сара сзақәшаҳаҭхом, избанзар ҳара ҳҵыхәала акәӡами ауаҩы дызхишьааз? Зегь раԥхьагьы абри узазымхәыцуеи? Ииҳәаз умаҳаи, сабгьы иӡбахәқәа бзианы идыруазаап!
Иҵагьы ацылҵақәар лҭахын, аха убри аамҭаз ашә ацрыхабжьы анаага лҽаанкыланы уахь лылаԥш налырхеит. Аҩыџьагьы шыԥшыз ус ашәхымс даалагылт зҭыӡшәа рымаз, Аџыр зыгәра изымгоз аӡырҳәҩы. Шәаԥырҳаԥрала лылаԥш Дадрыҟәа ихмырԥо, анаџьалбеит, сашьа ииҳәаз кыр иаҳамашь ҳәагьы илцәымыӷхханы убри аамҭаз лгәы ааивҵаӷәӷәеит, ҵабыргны лгәаанагарагьы дамжьеит.
– Мап, иузымҳәеит, ӡырҳәаа ирылоуп абзиақәагьы! – иҳәан, Дадрыҟәа дԥышәарччо нас ашә ныдҵаны иҿааихеит. – Сара зынӡаскгьы сыцәшәара аҭахым арԥыс! Сыгәра шузымго аҟара збоит, аха уҽырҭынч араҟа уаҩ дышәԥырхагам! Иухаршҭ шәзықәшәаз зегьы, шәҩыџьагьы кьыс шәымамкәа шәҭаацәа рахь шәшыхынҳәуа ала абыржәнатәгьы ажәа шәысҭоит!
Аџыр иаҳаз макьанагьы цқьа изхамҵо убри аамҭаз цәымыӷххарак иныԥшуа дахьтәаз дааҳәаҵәыҳәаҵәит, нас иаҳәшьа лахьгьы дынхьаԥшит, уаанӡа ари ауаҩ ихиҳәаахьаз аҵыхәтәан дшахьхәыз абыржәы илирдырырц иҭаххазшәа. Иубама угәы ушажьаз лҳәарашәа уи аамҭаз ларгьы лылаԥш лашьа инаихьлырсит, аха еиҳарак наԥшыхәарҭас иахьлымаз, абыржәада иааигәаӡаны илымбацыз, аныхачаԥа еиԥш дшеишеиуа раԥхьа игылаз ахаҵа иахь акәын. Иӡара ҭӷәыцәаа иамӷаз амаҟа ҟьаҟьа, иоура, иҭбаара, ижәҩахыр ԥџаџа уҳәа дауаԥшьҵас лыбла дахьыхгылаз, шьыри бзиа иибаз аҭыԥҳа илыбаргәузеи ҳәа лгәаҵан убри аамҭаз шьыцрак шааҭахәмарызгьы аалнырит.
– Уажәақәа ахьынӡаиашо анеилкаахо, иҳауҳәаз анынаугӡалак акәхоит! – макьанагьы гәрагашьак изыҟаҵомызт Аџыр.
– Уажәы амшын иааху зегьы ӡырҳәцәоуп ҳәа ирышьҭоуп уеизгьы. Ҵабыргны аӡырҳәцәагьы маҷым, аха ҳара амал еизыҳәҳәара хықәкыс иҳамам. Анцәа дугьы ибоит усеиԥш акы ҳҽазаҳамкыц, – абас ааҳәаны нас имӷыҵраз аса ааиҟәныхны иныкнеиҳаит Дадрыҟәа.
Гәыкала иҳәаз абарҭ ажәақәа Аџыр уаанӡатәи игәаанагара убри аамҭаз маҷк иааԥсахит, аха ишыҟазаалакгьы имариаӡаны игәрагацәарагьы дахыццакуамызт, макьанагьы иҵагьы дҭиҵаақәар иҭахын иара итәала.
– Араҟа иҭыԥ ҭшәароуп, аха аҩны шәыҟоушәа ԥхьаӡаны шәхы алашәыгӡа, – иҳәан, Дадрыҟәа ишәыз аҭлагьар амаӷрақәа нас хыхьынӡа иааҵиркәакәеит.
Адшьа зегь рыла лгәы иақәшәаз ари ауаҩи лареи реибадырра наӡахарц азы иаалырҟьаны гәаҳәаракгьы лоухьан, насгьы илҭахын иҵагьы иара дизааигәаны дҟаларц, аха иахьада илымбацыз иҿаԥхьа макьана усеиԥш аҽыҟаҵара дацәыԥхашьон. Амала знык аҩны дызнеигәышьар, ашьха шьауардын ҳәа гәаныла изхылҳәааз реиқәырхаҩы иҟаиҵаз абзиараз, нас рыҩныҟа днаганы лаб диҩнеидарц диҳәарцгьы заанаҵ илыӡбахьан.
– Избан, ишәзааргаз афатә шәзаламкьысуа? – убри аамҭаз
дԥышәарччо даархагылан дҵааит Дадрыҟәа. – Ҳара ҳафатә аҩыза шәшашьцылам здыруеит, аха уаҳа еиӷьу ҳамам, насгьы акрымфаӡакәа мацара аҩнынӡа шәызнеирым! Шьҭа ишәҭахы-ишәҭахым ишәфароуп, мамзар амшын алеишәақәа џьбароуп, амла шәызхымгар ҟалоит!
– Ӡырҳәҩы ҳалалк дыҟоуп ҳәа смаҳацызт, аха иахьа дызбеит усеиԥш аӡәы дшыҟазгьы! Иаҳзыҟауҵаз абзиара аҵкы хаҭала уалны исыдзааит! – ашьҭахь иҽаарҟасаны абыржәык дыгәрагаха даацәажәеит Аџыр.
Дадрыҟәа ацкы мҳәакәа арԥыс днаизыԥшит. Агара ианырҵазшәа ацәқәырԥақәа рыбжьара инырҭагьала-аарҭагьало инеиуаз аԥраӷба убри аамҭаз иахьарҵасуаз, рыхҩыкгьы ҭынч џьарак агылашьа иақәнаршәомызт. Аӷбахәамц знызынла мыцхәы иҩыҵыззаны нас иаразнакы ианаахбыкьлакь, иахьгылаз иааиҭаганы даҽа ҭыԥкаҿ инаганы иаргылон, иааҟәымҵӡакәангьы убас иаҿын.
– Аҭыԥҳа амла даумыркын, сара уажәыҵәҟьа схынҳәуеит, – иҳәан, Дадрыҟәа абас ааҳәаны иҿанынаихоз аамҭаз илымҳа иааҭасыз Адшьа лыбжьы дааннакылт.
Ишьҭахьҟа данаахьаҳә, мӡанрашәа дыԥшӡоуп ҳәа иишьахьаз аҭыԥҳа лыблақәа ҭыԥхаауа иара дахьгылаз ахь лҿаалхахьан. Иааигәаӡаны ианааиҿагыла, аҩыџьагьы ргәы амаӡақәа цҳаражәҳәара ҟаҵаны еибанардыруашәа рылаԥшқәа ахьынеилаҵәаз ирзеиҟәымго, азнаказ ишеиҿаԥшуаз иааидхалт, аха нас лгәы амаӡа аҵидыраар ҳәа дшәазшәа аҵыхәтәан лылаԥш аҽаџьара ирханы ус лҳәеит:
– Уара згәы ԥшагьаҭу аӡә уоуп!
– О, иацыбҵацәеит, аҭыԥҳа! –  дааԥышәарччеит иара.
– Мап, мап! Ари сзашьҭоузеи ҳәа исымҳәеит! Ҳахьеиқәурхаз азы ҭабуп амацарагьы азымхозар ҟалап! Уара аҳамҭа ду аиура уҽаԥсаутәит!
– Абыржәы бҩашьеит аԥшӡа! – иҳәан, Дадрыҟәа убри аамҭаз игәырԥханы дааччеит. – Сара ҳамҭак ахьсырҭаша сашьҭам, дасу иҟаиҵарц ихәҭоу ауп саргьы инасыгӡаз. Арыцҳара иақәшәаз ауаҩы ацхыраара иҭара, ари дарбанзаалакгьы ҟәадас иқәзароуп... Усоуп сара ишеилыскаауа.
– Ҳахьеибадырыз даараӡа сеигәырӷьеит! Акырынтә уӡбахәқәа рҳәо саҳахьан, аха иухырҳәаауаз зегьы шымцыз абыржәоуп ианыздыр! Уақәшаҳаҭзар исҭахуп, ҳаиқәзырхаз сҭаацәа удсырдырырц! – гәҭыӷьӷьала даацәажәеит Адшьа.
– Иҭабуп бажәа бзиа азын, аха ауаашьҭрадуқәа ӡырҳәаа аҽакала ирыхәаԥшуеит, избанзар урҭ ирԥырхаго џьукы ракәушәа ирызхәыцуеит! Бхаҭагьы ибымҳәеи иахьанӡа ибааԥсны сшыбдыруаз, убасҵәҟьа ауп сыӡбахә заҳахьоугьы сшырдыруа, аха иҟасҵари ус сзызҳәо зегьы аӡәаӡәала иԥшааны схы рырдыршьа сымам!
– Мшәан, убри азын ауми сҭаацәа урдырырц зысҭаххазгьы!
– Сазусҭоу бҭаацәа ирдырырц азы шьҭа бхаҭагьы базхоит, – иҳәан, Дадрыҟәа аҭыԥҳа дналҿаччаны нас афырҳәа иҿынаихеит.
Дадрыҟәа ҵабыргны деигәырӷьартә иҟалеит, ауаашьҭрадуқәа рҿаԥхьа шьҭа иаҳаҭыр злашьҭыҵшаз аҭагылазаара аниоу, усеиԥш иҟазҵазгьы амшынаҿ изылԥхаз ахҭыс иақәиҵеит. Уаанӡа ишакәым ала иӡбахәқәа раҳахьазҭгьы уажәшьҭа уи злаириашашаз далаҟан, насгьы амшынаҿ арыцҳара иақәшәаз реиқәырхара ахьилшаз азы шьҭарнахыс сыӡбахә бзианы ирҳәаландаз ҳәа акәмызт, иара иҳәан еиԥш, уаҩрала аныҟәара ауп инаигӡаз. Усеиԥш ирацәан дзызхәыцқәоз, аха еиҳарак игәыҵхаҿ иҟаз, аурымқәа рҳәатәы хазҵоз ӡәырҩы рыжәлар ррыцҳара ахьрызгәамҭоз, ирбарцгьы ахьырҭахымыз акәын. Амшын нырцәынтәи ицоиаауа мацара рыдгьыл иқәчо иқәыз атәымуаа рҳәатәала аӡәыкҩыџьак узықәгәыӷша аҳцәақәак шыҟазгьы, аиҵашьыцра мыжда иахҟьаны акгьы зламыз абаша азынгьы реиканра аҵыхәала рыжәлари дареи анеиванагалоз еиҳан ианеимабзиаз аасҭа. Хазы аурымқәа иҟарҵоз аичырчарақәа иарҵасуаз абанӡӷь цәажәарақәа рхы анеихәларклакь, анаџьалбеит, абыржәы инеидԥсылап ҳәа уҳәаратәы аҭагылазаарақәа уаҩ ишимбац ала рҽындырӷыӷкуазгьы ыҟан. Убри аамҭаз аҵәылаҵаҩцәагьы баша иуатәахыз, урҭгьы хазы аҭагылазаара еиҳагьы ацҭәа алхуа ауаа рыбжьара ацәгь-мыцәгьа аршара рҽазыркуан, иззымчҳаӡоз цаны иқәылон, нас уи ашьа руразы урҭгьы арахь рҿаархон. Ари аанкылара макьаназ ԥсыхәа змамыз усны иааиуан, насгьы ацәгьа ацәгьа шахылҿиаауаз еиԥш, ажьрацәара еиуаз ауа-ҭахырагьы уахь иналанакуан, аҵыхәтәан иаанибамырҵәар ада ԥсыхәа рымамкуа асаҭыхла иааиҿагылон, абасала ижәларшьҭрақәаны еиҟәыршахьаз
иаӡәыкны реидкылара шьҭа аӡәы имч ақәымхартә аҟынӡа инеихьан. Зеизҳара иаҿыз агәаҟҵәаҟрақәа згәы кыднаргылахьаз аҭыԥантәи ауааԥсыра рхы ацәырхьчаразы аҵыхәтәан аӡырҳәра зҽазызкуаз рацәаҩхеит, урҭ рахьынтә џьоукы амшын заҵәык хныҟәгагас иҟарҵо иалагеит, амала иаарыдубалартә бзиарас ирымазгьы , дара аидгылара еиҳа ирыман, ианаҭаххоз аамҭазгьы иаӡәыкны еицгылон.
Ҵабыргны Дадрыҟәагьы иҭахижьҭеи акрааҵуан Бадрыҟәа ибара, аха иара иахь неишьас иаиҭашаз шизымдыруаз ус иаалырҟьаны жәҩангәашәԥхьара изаатит, иҳәахьа ҟалазшәа уи азын амҩа илҭеит Бадрыҟәа иԥҳа илыбзоураны. Уажәраанӡа ԥҳәыск илзымхәыцыцыз, урҭ ыҟоуп ҳәагьы иҟамыз Дадрыҟәа уажәы игәиҽынӡамкәа зызхәыцра хҭеикыз уи аҭаԥҳа шьахә шьҭра дук иахылҵышьҭроу ус ҟалашьас иамоузеи ҳәа знызынлагьы усшәа акы иааиҵанаҳәон, аха уара дутәуп, думырӡын ҳәагьы хазы иҵанаҳәозшәагьы иамхабахуан. Усеиԥш игәыӷрадаз цәныррак знызынла ихы иадибалоушәа даныҟала, иараби, амшын ҳхуижьҭеи агәҿыӷь ахьсызцәырҵыз акәхап ҳәа азхеиҵеит аҵыхәтәан.
Аҩныҟа зхы рханы амҩа иқәыз аԥраӷбақәа макьана мшыцәгьак ианымиакәа амшқәа мҩасуан, ашьацраҿ илху мҩаҿыцушәа рышьҭахьҟа иаанрыжьуаз рышьҭақәа цәаӷәарсҭаҵас ихәхәаӡа амшын ианҵо, еишьҭагыла инеиуан мыцхәгьы имырласцәакәа. Ҽынла ҽеишәа еибабон, аха алашьцара анаарыхьӡалак рцәаарақәа аҵх иналаӡуан, амшын ихижьҭеи дгьылк анаур џьаргьы рылаԥш иҵамшәакәа, иахьагьы мышкы ҳәа иааилалашьцеит. Анцәа иишаз ажәҩани амшыни рыбжьара дара рыда уаҳа уаҩԥсык адунеи данымызшәа ҩ-ԥраӷбак аҵх лашьца иалашьшьы инеиуан, убас мацара есааира ԥхьаҟа инаскьон, инаскьон, инаскьон…
Урымтәылаҟа ицараны иҟаз аԥраӷба мҩабжара иҭадырхеит ҳәа заҳаз, Себастополис игылаз агарнизон ӷбақәа рыдҵаҟаҵаҩ Евтропии Регула даараӡа ихы иақәҵаӡаны дыҟан. Уи шизхымгоз аԥшамҩас еиԥшха ус иаалырҟьаны аӡырҳәҩы Дадрыҟәа ихылҿиааз ахҭысқәагьы анизацла, уиак зынӡа дарԥаԥашькӡаны дҟанаҵеит. Ари аӡырҳәҩы икразы ӷәӷәала аҵәы алазҵоз аурымқәа рсаҳәҭыр Дашьныхә иԥа Арзамаҭ есҽны дааҟәымҵӡакәа хазы Евтропии ацәгьа иҵаҳәара даҿызаарын, иаалырҟьаны дара рзы ишәарҭахаз, насгьы убри аӡырҳәҩы дахьыҟазаалакгьы дыԥшааны данҭадмырха, усҟан аԥхьаҟа иҵагьы аԥырхага дуқәа шриҭоз ала агәҽынҵара ииҭарц. Насгьы Арзамаҭ ацәгьаршрақәа уажә ибазма, ашьҭахь амшынаҿ аҵыхәтәаны иҟалаз ахҭысгьы шааиаҳазҵәҟьа иразнак иҟам-ианымла инарҳәыаарҳәны, ауаҩага иҿаҵа еҩшаны идырбон ҳәа, Евтропии уи аӡырҳәҩы иҵагьы игәаӷ ииркразы дирбыжкырц иҽазикит, Бадрыҟәеи иареи рыбз еивҵоуп, уи азоуп иԥҳаи иашьа иԥеи амшынаҿ амашәыр ианақәшәа изеиқәирхаз ҳәа агәра ииргарц. Амшынаҿ зыԥсы еиқәдырхаз аурым амҩан изықәшәаз, еиқәхашьас иҟаиҵаз уҳәа даныхынҳәы ашьҭахь агарнизонаҿ аиаша шреиҳәазгьы Арзамаҭ уи дақәшаҭмызшәа ҟаиҵеит, аӡырҳәҩы бзиа дабажәбахьеи, уи абыржәы еимырҟьа-еимырсны данышәзымк нас уаҵәы иҟаиҵаша аҩсҭаа иоуп издырраны иҟоу, иҟалоит шәыӷбақәа даҽакгьы шәыцәҭаирхар ҳәа, Евтропии игәаӷ алашьҭихразы еиҳагьы даҿаапкны ихы аҭҟьара иҽазикит. Еиқәхаз уи аурым ила еилкаан, ӡырҳәаа Абгыӡратәи агаҿа ҭыԥаҿ ишыӡхыҵыз ала, убри шеилкаахаз еиԥшҵәҟьа Арзамаҭ шьҭа аҳәатәы аниоу аурымқәа инарҿеикит, адаӷь ахала амаҭ ишаҿало еиԥш, абар аргамаду ихала дышәзааит, абыржәы шәеиӷьым, уи шәхы иархәаны акы аншәылымша нас дҳаԥшаауеит ҳәа шәагьишьҭамлан ҳәа аҭыӡшәа анимыртәаӡа, аҵыхәтәан Евтропии дазааит ҩ-ӷбак ӡырҳәаа рхаҩара иазыркырц, аха уи азын аԥхьа Орест иҟынтәи ақәшаҳаҭхара иоур акәын. Убри аҟнытә иҟоу абасоуп ҳәа Орест иҟынӡа ирышьҭыз ацҳаражәҳәаҩ ажәабжь аннеига, мҩабжара рыԥраӷба ҭазырхаз аӡырҳәҩы Дадрыҟәа (уи иҭаирхазшәа акәын усгьы аурымқәа ишырдыруаз) абрыгь-абрыгь аҭыԥан дыӡхыҵит ҳәа адырра шиоузҵәҟьа иаразнак дақәшаҳаҭханы адҵагьы ҟаиҵеит, агарнизон ӷбақәа иаарласӡаны уи аҭыԥ ахаҩара рҽазыркырц.
Орест изы ӡырҳәаа зегьы изеиԥшын, урҭ еснагьы аимпериа ирԥырхагоу роуп ҳәа азиԥхьаӡон, насгьы ӡырҳәаа рхаҩара
рҽазыркырц иаргьы игәҭакижьҭегьы акрааҵуан, аха уаанӡа рыӡбахә игоз ада абрыгь-абрыгь аҭыԥаҿ иҟоуп ҳәа дыррак аӡәы макьана изаамгацызт. Ус дшымгәыӷӡоз иаалырҟьаны абасгьы-абасгьы ҳәа изаацҳаны Евтропии идигалаз иаразнакала дазааины лымкаала ихаҭа иагьидиҵеит, мышкахы-мышкаҵыхәан снапаҿы дышԥаҟамлари ҳәа дыззыԥшыз уи аӡырҳәҩы иԥсы шҭаз лассы дизааигаразы.
Дадрыҟәа иҩызцәеи иареи агаҿаҿ раагылара дара рзы еснагь ишәарҭан, ааигәасигәа уеизгьы иҟамызт аамҭала рхы ахьыԥхьарклашаз дгьылбжьахак, убри аҟнытә ҵаҳәаҩцәас иалхны имақәаз иҩызцәа наидыртәаланы, иаалырҟьаны ирзыҟалаз аҭагылазаара шәарҭа ишацәцашаз иалацәажәарц иҭаххеит. Абри згәы канажьыз шыҟалазгьы ибон, аха урҭқәа изгәамҭоушәа иҽыҟаҵаны, уи азын ҽԥныҳәакгьы аӡәы имҭакәа изҭашәаз ауадаҩра ишацәцатәыз амацара ауп зҭыӡшәа цәыригаз. Абыржәы ирӡбраны иҟаз ахҭысқәа рхы шаркхазгьы абас ауп:
Зыҩныҟақәа рахь идырхынҳәыз аиашьеи аиаҳәшьеи ракәмызҭгьы макьанагьы иӡхымҵыр ҟаларын, аха амшын ахылара иахьӡаанӡа рҽыԥхьакны иахьаагылаз Абгыӡратәи агаҿа ҭыԥ иацәыхарацәамкәа ус аурымӷбақәа ҩба ааины иахьырбарҭаз ианааӡыхгылаҵәҟьа Дадрыҟәа иаразнак игәы азҩеит, ари аҭыԥ лаԥшықәызҵаз аурым ӷбақәа раара зыԥсы еиқәдырхаз аурым ишихгамыз аҟара, аха иахьгылаз аҭыԥ иахыҵны даҽаџьара аиҭаҵра шьҭа иахьӡомызт аҟнытә иаарласӡаны акы ӡбатәхеит. Ирхаҩарц рзааигәа иааӡыхгылаз аурым аӷбақәа, шьҭа маанала ишрыцәцашаз ҳасабтәны ирзыҟалеит, убри аҵыхәала Дадрыҟәа дахыццакшәа иҩызцәа ирыдигалт ианылашьцалак аурымӷбақәа амца рыцраҵаны ирыблырц, аха уи аҽазкра згәамԥхаз Елыфи Уахсиҭи мап ацәыркит, урҭ дрықәшаҳаҭхеит Басиаҭгьы. Ирабжьигаз рзышьҭымкаакәа ианыҟала аҵыхәтәан иаргьы урҭ дрымашьцаханы ирҳәаз шиашаз ала азхәыцра аиҭеит, аха ус шакәызгьы ҽеишәа акы аӡбра макьана дақәымшәацызт. Иҟаҵатәу ҳәа згәаанагарақәа зҳәақәазгьы ҟалеит, аха иқәдыргылаз абжьгарақәа ашәарҭара иалнагартә ибомызт, уи аҵыхәала Ҭаҭрашь иҟаиҵаз ахымхәыцра азгьы акыр дааргәамҵит.
– … Иаԥсаз ҳәа акымзарак шәзымӡбеит! –  илыжжуаз ашәаргәындара изымҵәахуа зегь рҵыхәтәан ус ибжьы наиргеит Ҭаҭрашь. – Ишԥашәасҳәаз усҟан, аха сҳәатәы хазҵашаз ҳәа уаҩ дҟамлеит! Наҟ зегьы ҳнеиԥырҵны ҳцазҭгьы ҳзеиӷьымзи, шьҭа ижәбама илыҟашәҵаз! Ишәзеилкаауазар абыржәы ҳаҿашәаҵәҟьеит!
– Заанаҵгьы издырхьан иахьоума уаҵәоума абас уҳәараны ушыҟаз! – абри ауаҩ абас иҳәараны данбаҟәоу ҳәа дизыԥшижьҭеи акрааҵуазшәа зегь раԥхьа уи днаиҿаԥеит Баҭыршаҳ. – Аурымӷба анҭашәырха нахыс абас ашәарҭара шыҟалоз узымдыруаз? Усҟан зегь раԥхьагьы абри шәазхәыцыр акәын, уажәы иуҭаххеит ҭынч амшын ухышьшьыла ухызарц, аха иааг… Шәара еиҿшәырцааз ахшыҩдара ауп уажәы ҳазегьы ҳҭагылазаара зыруадаҩыз! Издыруада, абри шәара шәоуп изхароу ҳәа шьҭа ҳара ҳахь иаарҳәны ҳхы иҭаурԥарц уҭахызар?
– Усҟан ишԥашәасҳәаз, аамҭа ԥыҭк ныбжьысаанӡа ҳаӡхыҵрым ҳәа, аха Бадрыҟәа иԥҳа лассы лҭаацәа рахь дырхынҳәтәуп ҳәа Дадрыҟәа ухаҭа уами изымуыз? – ибжьы шәаԥырҳаԥрак шаныԥшуазгьы днацралашәа даацәажәеит Ҭаҭрашь. – Аӷба аҭархара зхараз иҭыԥ дықәуҵеит, аха аҵла иалҟьаз амаҭ ицҳаит ҳәа иҟаз ашәарҭара азмырхакәа ӡӷабк лҵыхәала уи ахыхь даҽа шәарҭарак уаргьы иацуҵеит!
– Егьа сҳәаргьы асҵәҟьа ушәаргәындоуп ҳәа сыҟамызт, узлазбо ала уацәажәара аԥсамшәа збоит! – иҳәан, Баҭыршаҳ инапгьы наиҟьеит.
– Ушәаргәындоуп уҳәама!?
– Сара исымҳәаргьы, ушәаԥырҳаԥуа ушҳадтәало зегьы ирбоит!
Ҭаҭрашь изышьҭымхша еидара ӷәӷәак днаҵарҵазшәа убри аамҭаз днеиҵыӷәӷәан, иблақәа ырцәҟәыншьаны дзыргәааз Баҭыршаҳ днаиҿаԥшит. Ҟазбулаҭ илахьынҵахазгьы убри аамҭаз аҟаԥыҳәа иааигәалаиршәан, ари Дадрыҟәа иҽидицалацәаргьы нас аҭыӡшәа ахылҿиаар ҳәагьы игәы дааҭахәыцит, аха абас иахьихцәажәаз азгьы акы ахымҳәаакәангьы баша ифар иҭахымхеит, убри аҟнытә аҵыхәтәан даагәрымшәа ибжьы наиргеит абас:
– Дадрыҟәа угәы иалумырсын, аха иаҩуцацәоушәа збоит!
Ахырҟьацәара ауаҩы дшамырманшәало уеизгьы иудыруеит ҳәа сыҟоуп! Насгьы ҳарҭ зегьы ҳахьынеихьаԥшу ҳлахьынҵа уара аӡәзаҵәык унапы иакәушәа ишакәым ала шәсыхцәажәазшәагьы збоит! Зегьы ухала иузыӡбрым, уи уагьарԥшӡарым!
– Зыгәлымҩраз зхы ҭазырхаз Ҟазбулаҭ икәал уаргьы уҭагыларц ақәыкызшәа збоит Ҭаҭрашь! Уажәа хыдақәеи угәынқьреи убриаҟара сгәы архынҳәуеит, атыртырҳәа зыфҩо газ аԥсыӡбаа аҟараҵәҟьа! Насгьы асҟак уԥсы уацәшәозар ара уҟазаара аԥсаны избом, еиҳаракгьы сара усыцны! Избанзар сцәа цәгьоуп, зхы сыдызкылаз дарбанзаалакгьы амшынаҿ иара ишиҭаху ҟалашьа имаӡам! Еилукаау?
– Ас усызхәыцуазар, ҵабыргны уҩызахара аԥсам! – иҳәан, Ҭаҭрашь убри аамҭаз дҩагылан дзыдтәалақәаз ааныжьны иҿынаихеит.
Иҽыргәааны ицамҭаз хьаас дҟамҵакәа ихьаԥшынгьы имыхәаԥшит, уабацои ҳәагьы аӡәымзараӡәы ишьҭаимҳәеит.
– Ҳахьӡыхгылоу гәарымҭац ҳәа узҳәом, нас избан ҳаркырц изахымццакуа? – аурымӷбақәа ҽырҵасы ахьыҟарымҵоз аҵыхәала ашьҭахь убри ахцәажәарахь ианиас азҵаара ныбжьеигалеит Баҭыршаҳ.
– Избанзар амшын ҳхылара иазыԥшуп! Ари аҭҳәыш ҳшааҭыҵлак нас иҳакәшаны ҳаркырц ишҳаҩаӡо ҩашьарада избоит, убри азоуп ианылашьцалак амшын ихылатәуп ҳәа зшәабжьызгаз. Уахынланы ҳарцәыбналароуп, убас адагьы уаҳа даҽа мҩакы ҳамаӡам, – иҳәеит Дадрыҟәа, аҵыхәтәан зегьы иҳәатәаҿы иахьаанагаз гәахәас иҟаҵаны.
– Ҵабыргны убас ада ԥсыхәа шыҟам шьҭа ҳаргьы иаабоит, аха ҳамч рықәхару ҳәа шәзымҵаауеи? – аурымӷбақәа рыцәцашьаз иарҭашаз макьанагьы цқьа изеилымкаауа дҵааит Саҟадла.
– Ааи, уи уадаҩгәышьоуп, аха убрыгьы ҟаҵашьас иаҭатәу сазхәыцхьеит! – убри азгьы ахақәгәыӷра иманы аҭак ныҟаиҵеит Дад рыҟәа.
Нас даалаган абналараз Дадрыҟәа иӡбны имаз рзеиҭаҳәара иҽыназикит. Ирыдигалаз аҵыхәтәан рызегьы анақәшаҳаҭха ашьҭахь дасу рабџьармаҭәақәа рырмазеира рҽыназыркит, ишаалашьцалак амшын ахылара рҽаздырхиарц. Абас аҽеиқәыршәара ишаҿыз ус деиқәараеиҵараха еиҭах даакылсит Ҭаҭрашь ималазаҵә, уаҳа лахьеиҵыхрак имамкәа дышашаз Дадрыҟәа дааидгылан, шьҭа убасала дахьирхәрашәа иҩызцәеи иареи хазы еицырыӡбаз изеиҭеиҳәарц иажәа ахы наиркит абас:
– Санԥсыша амш снықәуеит, неҩымсрыда зегьы унапала ишҭаурхо! Иуаҳасабхаз даараӡа уақәгәыӷуеит, аха аурымқәагьы гаӡақәоу џьумшьан, ҳазҭарцалаз рыкаҭа асҵәҟьа мариала узацәцарым!
– Уажәа уалгама? –  игәы шизыԥжәозгьы иҽырҭынчны даацәажәеит Дадрыҟәа.
– Мап!
– Ус акәзар, уажәа ҭацәқәа рыда иҟәыӷоу акы узымҳәозар еиӷьуп ацәажәара зынӡа уаҟәыҵыр!
– Ибзиоуп, иаасҳәо иарбанзаалакгьы удукылом, аха сара исыцқәоу уҳәатәы харҵап ҳәа агәыӷра умоума?
– Ҭаҭрашь аԥхьаӡа уаныздырыз даҽакала усамхабеит, аха усҟан абасҵәҟьа ууаҩыкәадоуп ҳәа сыҟамызт! Уҩызцәагьы уара уеиԥшҵәҟьа ихәыцуазар, амарџьа, аурымқәа рнапаҿы шәҟалаанӡа заанаҵ шәызагьы шәхы шәахәар шәзеиӷьуп!
– Убри уасҳәарц азоуп саргьы сзааз!
– Иахьа уаҳԥырҵны уцеижьҭеи абри акәызма зыӡбра шәаҿыз?
– Шьҭа иаазырха ҽԥныҳәала сацәажәара! – убри аамҭаз иҿаԥшылара ҽеиҭакшьак амамкәа еицрашәаны ишыҟаз иаанханы еиҭах иажәа инациҵеит Ҭаҭрашь. – Иахьаҵәҟьа аԥраӷба ааныжьны иаԥырҵырц исықәшаҳаҭхаз рацәаҩуп, урҭ ирҭахым гаӡарыла ахҭырхара, аха абри зхы цқьа иԥнамҟәакәа иаанхарц ақәызкыз, урҭ уара уахь ииасырц рҭахуп!.. Ҳаргьы ҳахьнеиуа шәаџьҳәара шәзыҟаҳҵагәышьап!
– Аӡәгьы сшәыҳәаны шәныскылом, ацара зҭаху ашәаргәында мҩа алԥха шәоуааит! – иҳәан, Дадрыҟәа уи иацәажәара уаҳа гәаҳәарак имамкәа диԥырҵны иҿынаихеит.
– Уаҳа аҽак ацуҵарц уҭахӡами? – датәамбакәа диԥырҵны зҿыназхаз Дадрыҟәа инаишьҭеиҳәеит Ҭаҭрашь.
– Ишԥаҟам иуасҳәаша! – иҳәан, Дадрыҟәа убри аамҭаз иҽаанкыланы Ҭаҭрашь иахь даахьаԥшит. – Аха, ачҳара злаумам ала уи еиҳагьы угәы ԥнажәар ҟалоит!
– Уаҳа ҽеик узымҳәозар, умш аабзиахааит! – аҵыхәтәан шҳамҵас иажәа инаԥишьит абасгьы. – Агәра ганы сыҟоуп, аԥсра еилаҳауеи ҳареи уаҳа ҳаиқәшәараны ҳшыҟам!
– Ҳазшаз иуциҳәааит, саргьы уи ауп исҭаху, агәыӷрагьы сымоуп убас изыҟалар ҳҩыџьагьы иаҳзеиӷьхап ҳәа, – иҳәан, Дадрыҟәа баша аамҭа ари иқәырӡра шьҭа ишаԥсамыз дырны ашацаҳәа иҿынаихеит.
Уажәтәи реицәажәара аԥхьатәи аасҭагьы еицәаны ауп Ҭаҭрашь ишидикылаз, насгьы Дадрыҟәа ихаҭа аԥхьа днаргыланы, дырԥырҵны дымцарц азы зегьы иҳәарашәа игәы инаҭон, аха усеиԥш аналаҿырмҭ, уиак занӡа игәаԥсахы еиҩнарҷҷо ишьҭахьҟа дхынҳәит. Иара иажәа Дадрыҟәа изы акымзарак алнамдозшәа дахьиԥхьаӡаз хьымӡӷшьаны, амш аилашәшәымҭахь ахы архоны еиԥш, иҳәатәы хазҵаз рыбжеиҳараҩык Ҟазбулаҭ иԥраӷба ааныжьны бнала рҿынархеит, уажәы азын рыԥсы еиқәдырхарц раҳасабны. Ҭаҭрашь инаишьҭарххны ус даакылсит абналара зхы иззаҭәамшьаз Ҭаҟәеи иԥа Џьарым, уи аиаша илымҳала иаҳарц иҭахны хаҭала Дадрыҟәа дизааит.
– …Ишәыӡбаз шәахымццакцәазааит Дадрыҟәа? – лахьеимарџыхәла дцәажәо ихы ааирҵасит убри аамҭаз згәи-згәи еилаԥшуа иҟаз Џьарым. – Иҟалоит еиӷьу даҽа ҭагылазаарак ыҟазаргьы! Насгьы аурымқәа ҳрымбакәа рывсышьас иаҳҭои? Амшынаҿ ҳшаацәырҵлак иаразнак иааҳҿагыланы рабашьыхаҵәҟьа ҳадымраӡаргьы ҟалоит, насгьы ҩ-ӷбак риааира ҳамч ақәхару? Анцәаиныс, шәгәы иҭашәкыз иалсҳәаара шысзымдыруа!
Џьарым ицәажәара Дадрыҟәа даҿамԥакәа ҭынч изыӡырҩра даҿын, абысҟак агәынамӡара змаз аӡырҳәҩы ус дук мырҵыкәа ииҳәаша ҳәаны даналга, уи ицәажәашьа иблақәа хьшәашәаӡа дшыҟанаҵазгьы иӡбны ирымаз амаана еижьага ашьҭахь изеиҭаҳәара иҽыназикит.
– Џьарым иуҳәаз иашоуп, агәаӷьрагьы ус имариам, аха иҳасабны исымоуп уи ишацәцатәу! Ажәакала ҳганахьала иҟалараны иҟоу ажәылара еижьагоуп, уи аурымқәа рырҩашьара иазҳәоуп!
– Ус ишԥа! –  иааџьеишьеит Џьарым.
Дадрыҟәа уи атәгьы аацәырганы изеиҭаҳәара даналага, иажәа наигӡаанӡа Џьарым иблақәа иаразнак иаалахҿыххеит убри еиқәнырхап ҳәа макьанагьы агәрагара шимамызгьы, аха ишыӡбаз ада уаҳа ԥсыхәа шрымымз ала аҵыхәтәан ихаҿы ианааига, Егных амчала ирықәманшәалахарц, амшын ахылараз Мшындау дырхылаԥшырц Дадрыҟәа дныҳәаныԥхьаны, имцакәа иаанхаз иҩызцәа рахь дхынҳәит, уажәшьҭа урҭгьы шьҭа аиаша реиҳәарц. Уа дышнеизҵәҟьа, Ҭаҭрашь иҳәатәы хаҵаны изԥырҵыз аԥраӷба аҟынтәи ирыхәашаз ҳәа иҟаз изакәызаалак акы аанмыжькәа амра амшын инӡаалоны иҭыкка иааҭадырцәын, нас ахала амшын ахҵара иазырхианы инаԥырҵит.
Аҩбатәи аԥраӷбаҿ макьанагьы аусурақәа еилашуан. Иԥыҟҟаны иааргаз аҵла амаҵәқәа рыла аԥраӷба арҩашьага азыҟарҵарц аҭалаҳара иаҿын, шьҭа иалгарцгьы рацәак рыгмызт. Агаҿа аҭаԥшыхәраз ишьҭызгьы уи аамҭаз ихнымҳәыцызт, уиала еилкаан изыцәшәашаз ҳәа макьана акгьы шыҟамыз.
– Аиашаз сгәы иалоуп абри аҩыза аӷба хазына ҳамҭас аурымқәа иахьраҳҭо! – иҳәеит Ҟазлаҭ, рус ианалга ирыцҳашьаны дахәаԥшуа.
– Дадрыҟәа ихаҵара адагьы дуаҩ ҟәыӷоуп! – рхада дилагәдууны даацәажәеит Абарыҟәа. – Егьаумҳәан Урымтәыла дыҟазишьҭеи маҷ ҵуама, уаҟа ииҵаз рацәоуп, ишахәҭоу ҳазивагылар акахьы ҳашкылаиго аҟара агәра згоит! Саргьы сгәы иалоуп иахьаанҳажьуа, аха убас аҟаҵара Дадрыҟәа ихеиқәырхаганы дахәаԥшуеит!
– Иашангьы ихәыцит!
– Иҳәатәы ҳзацныҟәар аринахысгьы ҳирманшәалоит!
– Хымԥада! Акры еилызцо ауаҩы иҳәатәы ацымныҟәашьасгьы иҳамои!
– Ус акәхоит!.. Аҳы, ҳашьҭы ҳҩызцәа рахь!
Аԥраӷба ахьыԥхьаркыз ашыцәа аҟынтәи ибзианы ирбарҭан убри аамҭаз аурымӷбақәа рӡыхгылара шҭынчмыз, ацәқәырԥақәа рҽеикәаԥса ишыҟазгьы рхырхара ааҟәымҵӡакуа иԥсахуа, иргьежь-ырхынҳәуа есааира амшын агәахьы ишынаскьанагоз.
– Арҭ аварварцәа шьҭа ҳгәарымҭацкуа иҟоума! – иҳәеит Евтропии, аԥраӷба каԥданс иамаз Сергии Катул дахьивагылаз есааира алашьцара зхаԥоз агаҿахь илаԥш рханы.
Сергии илаҽхьаз ахақәгәыӷцәара еснагьы даҵаҽырбо, убри аамҭаз иқьышә азганк ԥышәарччарак нықәырххны иара еиԥшҵәҟьа еицәа зхашәахы зымбоз, иаасҭагьы зыхзамхабзиацәаз Евтропии мыцқьашьацқьа днаихәаԥшит.
– Ари аҳәышҭа ҭшәа иҭыҵны рҿаархаргьы иҳавсны цашьас ирымоузеи! Уи хьаас иҟаумҵан, икҿацаланы иаҳкуп, убасала рызегьы ҳнапы иакушәагьы иԥхьаӡа! – убри аамҭаз хақәгәыӷрала даацәажәеит Сергии.
– Иуҳәаз саҳаит, аха рыӷбақәа кажьны ибналахьазар? Аӡырҳәҩцәа рхада дыкны дысзаажәгароуп ҳәа Орест иҳадиҵаз, усҟан нагӡашьас иаҳҭои?
– Агәра сызгом ибналахьеит ҳәа! Издыруада ишуҳәаз иҟаҵәҟьазар, усҟан рыӷбақәа ҳара иаҳзынхап!
– Исыздыруам!.. Исыздыруам!.. Ҳара ҳус ахьыҟоу амшынаҿ ауп, ишубо ҳаӷбақәа уеизгьы адәаҿы изныҟәом! – иҳәеит Евтропии, иаалырҟьаны имҩасыз ахԥша ихцәы ҵаӷа анааиҿанаԥса инапала инықәиҳәоз аламҭалаз даақәаԥсычҳан.
– Издыруада аҭҳәыш ҳҭаланы ҳхаҭақәа ҳрықәлар еиӷьзар? –  убри аамҭаз гәеицҳарак наилаҿыханы дҵааит Сергии.
– Рааигәа ҳнеирцу! Ҳаӷбақәа зымҵысуа аӡӷара илаҳархарцу? Аиаша уҭахызар убри ауп даргьы ззыԥшу!.. Мап, мап! Аццакра зынӡагьы иаҭахны избом! Арахь рҿанаархалак, абра инкыланы иҭаҳархароуп!
– Иуҳәо саҳауеит, аха ирабашьыша анышьқәа рыла ишьҭны ирыжәаҳҵар!.. Ари иахыуҳәаауеи?
– Мшәан, сычҳара ԥушәоума, Сергии? Усеиԥш ҳҽаназаҳк, аҟәара ршьапы ныладыргылаанӡа ахҿақәа рыла иаразнак иахәыртәуеит! Абри ушԥазымхәыцуеи? – уи даацыцҟьашәа аҭак ныҟаиҵеит Евтропии.
Уи аҽынгьы амш аилашьцарахь ианеиха аԥраӷбақәа ирҭаз аурымқәа дырҩегьых агәҭынчымзаара иаамҽханакит, издыруада ма уаха еидысларак иақәшәар ҳәа иацәшәаны, насгьы дыркырц изышьҭаз аӡырҳәҩы иӡбахәқәа злараҳахьаз ала уи рылшап ҳәа агәрагацәарагьы рымацәамызт. Уи адагьы ҳәанҳәахла излеилыркаахьаз ала ӡырҳәаа шуааџьбарақәаз, аибашьра азгьы ишҟазацәоу ҳәа рҳәоны ираҳахьаз анааргәалашәалак убри аамҭаз шәаӡыӡаракгьы хазы ирзаԥнашьуан, убри аҟнытә аҵх кыр ишлеихьазгьы макьанагьы ацәара рзымгәаӷьуа аӡәиаӡәи аидышшылара иаҿын, зыӡбахә рҿакыз аӡырҳәҩы ирбаандаҩра цасҳәан дара иахьрықәшәаз гәынганы.
Амза аҭахамҭа шакәызгьы уахатәи аҵх рықәҿиап ҳәа цқьа агәра ззымгацәоз ҟалазаргьы, уеизгьы разҟык ҳамазар аабап ҳәа гәкаҳарак рҽамҭакәа амшын ахылара ишазыԥшыз, ус шьҭа иаамҭоуп ҳәа аныргәахәуаз аамҭаз уаҩ дҭамкәа иҭацәӡа иаанрыжьыз аԥраӷба ишырӡбахьаз еиԥш, шьҭа ахала амшын ихырҵаразы Дадрыҟәа адҵа ҟаиҵеит. Уи зыдҵаз арԥарацәа иаразнакала еицхырааны аԥрақәа ҩышьҭырхын, нас аӷбашахақәа ԥыртланы ахы иаақәиҭыртәит. Аӷба ԥшьаала ԥхьаҟа инаскьанагацԥхьаӡа еимгәалыҿӡа аҽырчны аӷбахәамц иаахагылаз аԥрақәа есааира аԥша рҭачыцԥхьаӡа ацашьагьы еиҳаеиҳа иласхон. Аҵх лашьца аҽалак ус аҭҳәыш ианааҭыҵ, уаҟа зҽынкыланы иҟаз ԥшьҩык арԥарацәа неицхырааны аԥраӷба ахырхара амраҭашәара аганахь мацара ирханы ахырхага зымҵысуа инкыдҿырҳәалан, нас ахала иааныжьны дара амшын рыҽналарыԥсеит, шьҭа рышьҭахьҟа ихынҳәразы.
Маӡала ирывсны ицарцы амшын ихышьшьы акыр ианаскьахьаз аԥраӷба аурымқәа рылаԥш ишааҵашәазҵәҟьа иаразнакала зегьы ршьапы иқәгыланы иааилаҭырит, ирывсны ацара иаҿыз лассы иахьӡаразы аԥрақәа рышьҭыхра рҽыназыркит. Ус ирулакгьы рыӷбақәа наҵысны рҿынархеит, зхала амшын ихырҵаз аԥраӷба ҭацәы аԥша имҵарс ирывганы иахьнанагоз иахьӡаразы, убасҟан Евтропии адҵа ҟаиҵеит рыӷбақәа руак еикәшаны изышьҭалаз аԥраӷба харантәы иаԥысны нас аԥхьаҟала амҩа ԥҵәаны иаԥыларц.
– Мшәан, иабаҟоу аҩбатәи аԥраӷба? – дҵааит Евтропии, убри аамҭаз днаҳәыааҳәуа дахьгылаз амшын лашьца дхыԥшыло. – Агәра сызгом иҳамбакәа иҳавсны ицахьеит ҳәа! Ус ҟалашьа амам! Сергии уара угәы ишԥаанаго?
– Ӡырҳәаа еснагьы гьангьашрала ихәыцуа варварцәоуп, ҳдырҩашьарц ақәыркызар сгәахәуеит! – ииҳәаз ахьынӡаиашаз ихаҭагьы изымдыруа аҭак ныҟаиҵеит Сергии.
– Аӷба абыржәыҵәҟьа шьҭахьҟа ирхынҳә! – иҟаҵатәыз иаалырҟьаны ихы иааҭашәазшәа адҵа ныҟаиҵеит Евтропии. – Аҳәышҭа иҳацәҭыҵаанӡа аҩбатәи амҩа ктәуп!.. Иараби, иараби, адҵа анагӡара ҳақәымҿиазшәа збоит! Сергии даараӡа уиашоуп, арҭ агьангьашқәа маанала иҳацәцазаргьы ҟалоит!
Евтропии дызҭаз аӷба ахы ахьырхара азымдыруа аӷбаԥшыра аҭахынҳәра ианаҿыз аамҭаз, ӡырҳәаа аҭҳәыш иҭыҵны аладахьҟала агаҿа рҽаваӡаны акыр ирзааигәахахьан. Амшын аҟынтәи агаҿахь уԥшуазар, рыԥраӷба маҵәыла иҭыҳәҳәаны излаҟаз ала лаԥшҵашәашьак амамызт, насгьы харантәы еиқәараӡа аҵх иалубаауаз адгьыл ацәаарагьы адбалашьа узаҭомызт аҟнытә, аурымқәа ргәырҽанӡамкәа даараӡа ианырзааигәаха ауп рылаԥш ианааҵашәа.
– Мшәан, изакәзеи еиқәаҵәаӡа амшын иху, мамзаргьы сыбла сажьоу! – уи аамҭаз ибжьы наиргеит Сергии.
– Иабоубо! – иааицәымыӷххеит Евтропии.
– Ҳаӷба ахырхара аганахь уԥши!
– Ҳдыргаӡеит агьангьашқәа! Зегьы шәабџьарқәа шәырхиа! Шәҭахарц шәҭахымзар аӡә шәхы шәамеигӡан! – убри аамҭаз шәарак дахәаҽуа днарылаҳәҳәеит Евтропии.
Дук мырҵыкәа аурымқәа иҟарҵара иақәымшәо ӷәӷәала иааилаҭырит, аха ахы рықәкны иааиуаз аԥраӷба зынӡа изларзааигәаӡахахьаз ала аҽеиҿкара иахьӡаанӡа рыҩбагьы рхәамцқәа бааԥсыла ианааидысла убри аамҭаз ӡәырҩы рҽызнымкылакәа инцәыҵаххит, ахыԥсыԥҳәа икаҳазгьы ҟалеит. Алашьцараҿ изеибамдыркәа дара-дара еибамшьырц ӡырҳәаа маҟҿаҳәаранӡа ишкәакәаӡа иршәыз нарма харԥла иааҭыппны, аурымқәа аҽеидкылаха рамраӡакәа инарықәибаҳәеит имыждаха. Амшын ырҭааслымны изкыз дара ракәызшәа уаанӡа ибадақьуаз Евтропии Сергии ргәырҽанӡамкәа изҿаҳаз ашәарҭара иаразнак ргәы рымнаҟьан, насгьы ишахәҭаз аҽеиҿкаара ианахьымӡа, ирықәлаз раанкылашьа иақәымшәо имариаӡаны реилырхаара иналагеит.
Акры анҵы ашьҭахь абжьыцәгьақәа еиқәтәеит. Дадрыҟәа ибзоураны ашәарҭа иахьацәцаз азы еигәырӷьаны аидныҳәалара иаҿын, убри аамҭаз зегь наидгыланы ҭабуп ҳәа иаҳәаны хаҵаҵас имаҿа ааныркылон. Забџьарқәа шьҭаҵаны зхы рызҭақәаз аурымқәа рацәаҩын, ирҳәынҷаз рхыԥхьаӡараҿ дыҟан, ӡырҳәаа зегьы иаԥца агарнизон ахь игарашәа агәыӷра змаз Евтропии Регула ихаҭагьы. Сергии данивыршьаа, насгьы акгьы рылымшакәа иахьаҵахаз хьымӡӷшьаны дыбналарцгьы ақәикызаап аҵыхәтәан, аха амшын алаԥалаха иамраӡакәа иаразнак џьоукы дааилыршьын, имахцә данкны ирҳәынҷақәаз иаргьы днарыладыргылт.
– Ӷбак руҭазаргьы уи ацынхәра урхынҳәит! – иҳәан, Баҭаҟәа адныҳәалаҩцәа зегьы рышьҭахь Дадрыҟәа днаидгыланы идиныҳәалеит.
– Ирласны ахара ицатәуп! – адныҳәаларақәа уажәы уи зынӡагьы ихаҿы иҟамкәа макьанагьы ашәарҭа шыҟаз аазгәеиҭеит Дадрыҟәа.
– Аурымқәа абри ааилыркаар агарнизон ӷбақәа зегьы ҳашьҭарымҵар рушам! Аамҭала аубыхаа рыгаҿахь ҳцаны ҳҽыԥхьаҳкыр еиӷьзар ҟалап! – убрахь ицар шырзеиӷьыз агәра дырго уи днақәшаҳаҭхеит алашә Баҭаҟәагьы.
– Гиуенос ҳаҩсны Гәдаҟәатәи аӡыбжьахала аҳәҭаҿ иҟоу аӡҭатәа аҟны аҽыԥхьакраз ицәгьам ҭыԥуп ҳәа сазхәыцуеит, – иҳәан, Џьарым еикәшаны игылақәаз ахацәа ашьҭахь илаԥшгьы нархигеит.
– Гиуенос аганахь мап! Уахьтәи агаҿа ҭыԥқәа сара ибзианы издыруеит, аҽыԥхьакраз иманшәалам! Насгьы уи аганахь аӡыҳәҭақәа зынӡагьы иамаӡам, агаҿа ҭыԥқәагьы хтыроуп, Трабзонтәи ӷбала иаауа амҩасцәагьы рылаԥш ахуп! Алаԥш рацәа ахьыҟоу аганахь иаԥсам! – уахь ацара иаҿаршәны мап ацәикит Баҭаҟәа.
– Мшәан, ҽыԥхьакырҭак ҳзымԥшаауа ҳаҟоума, асаӡқәа рахь ҳцаргьы ҟамлои! Уаҟа издыруа рацәаҩуп, ацхыраара азынгьы рыԥсы ҭырхуеит, – иҳәеит Басиаҭгьы, убри аамҭаз Дадрыҟәа длакҩакуашәа аниба. – Насгьы ҳаӷба иагу-иабзоу ҳахәамԥшижьҭегьы акрааҵуеит, шьҭа арҽеирақәагьы аҭахуп.
– Ааи, ааи! Баҭаҟәа иҳадигалахьазгьы абыржәоуп ианысгәалашәа! Аӷба иахәаԥштәуп ҳәа Баҭаҟәа уажәаԥхьагьы иумҳәахьаз! Ҵабыргны, уажәы азыҳәан амшын ахылара злашәарҭоу ала ԥыҭрак
аҟара аҽыԥхьакрагьы аҭахны избоит, уи иалагӡаны ҳаӷбақәагьы ҳнарыхәаԥш-аарыхәаԥшып. Ҳшәышьҭы еиҳа иахьыхароу аубыхаа, мамзаргьы иахьышәҳәаз асаӡқәа рахь! – ицарц ахьырҭаххаз аҵыхәтәан иаргьы дшақәшаҳаҭхаз надирдырит Дадрыҟәагьы.
– Ишԥа! Абри ахҭыс ашьҭахь агаҿахь ҳцәырҵырцу?! –  ирыӡбаз ааџьеишьеит Ҟазлаҭ.
– Уахатәи ахҭыс аурым гарнизонқәа рҟынӡа ижәабжь бааԥсны хымԥада лассы инаӡашт! Ҳаԥшааны ҳҭадырхаразы рыӷбақәа акымкәа иҳашьҭарымҵар рушам, убри аҟнытә дырҩегьых маанала ириааитәуп! Ҳаӡхыҵра гәҩарас ҳҟарҵарым ҳәагьы агәаанагара сымоуп, избанзар дара ҳрыцәшәаны агаҿахь ҳкылымсыкәа амшын ҳхыу џьыршьоит!.. Уаанӡа ҳаӷбақәа ирыгу аҟаҵатәқәагьы рыҟаҵара ҳахьӡоит, – зегьы ирзеиԥшны аҭак ныҟаиҵеит Дадрыҟәа.
Иҳәынҷаны ирымаз аурымқәа маҷк инаскьаганы, аӡиасқәа Џьыҟәмыри Бзанеи амшын иахьалало рыбжьара иӡхыганы рхы ианақәиҭыртәуаз, ихьыз хьымӡӷшьаны шьакәарак иламкәа дшыбзаз дыԥсызшәа ирылагылаз Евтропии даарылганы индырҵәаз аурымқәа ршәаџьҳәаҩыс дҟарҵеит. Дадрыҟәа дцәажәонаҵы деихаԥсы дгылан аидыслараан дҭахар еиӷьшьаны, избанзар агәыжәла бааԥсы змаз Орест иҿаԥхьа шьҭа цәырҵшьас иҟаиҵашаз издыруамызт, аха дыкнаҳаны дишьуазаргьы ирыхьыз аиаша мҳәашьагьы имамызт. Адырҩаҽны зхы иақәиҭыртәыз аурымқәа икарауараха, ҭоуиҭадала шьапыла амҩа иахьынӡақәыз реихада иннамкыло, ус ирулакгьы аҩбатәи амш азы Себастополис иаакылсит.
Евтропии шьҭа ихҭынҟьараны иҟаз аҭыӡшәа бааԥс ахылҵраны ишыҟаз шидыруазгьы ихы шхаз Орест дахьыҩназ абаашахь иҿынаихеит, уа дышнеизҵәҟьа хьымӡӷла дшыхынҳәызгьы шәаԥырҳаԥрак инамырԥшкәа рицарҵас ибжьы аҿаца-аҿацаҳәа ирго изыниаз ахҭыс изеиҭаҳәара дналагеит. Убри аамҭаз игәкажьгаха Орест иаҳауаз даараӡа дшеиланаршәазгьы диԥырхагамхакәа изыӡырҩра даҿын, иаарыхҭысыз зегьы анеиҭеиҳәа ашьҭахь аҵыхәтәан аӡырҳәҩы Дадрыҟәа иааицҳазгьы нациҵеит. Орест иаҳауаз ак аҵкыс ак еицәаны акәын иԥсыԥжәагаха ишидикылоз, аха макьаназ ичҳашәа дыҟан дшеиҟәжәара дшыҟанаҵахьазгьы, убри аамҭаз игәы ӷәӷәала иахьыԥжәоз иблақәа ыртаԥтаԥуа, ишьҭахьҟа инапқәа ҟаҵаны дӡырҩуанаҵы џьарак дазымкуа лаҩеираха исны дыҟан, усала игәшыра алаирдарц иҭахызшәа.
– …«Орест шьҭа еиликаарц ихәҭоуп зыҟны аус имоу дазусҭоу, насгьы идырааит мчылеи хыԥхьаӡаралеи дшеиҳаугьы исышьҭаиҵо иӷбақәа зегьы акакала рҭырхара шсылшо. Сҳәатәы аахаҵаны иҽанаанимкыла нас аԥхьаҟа иҵагьы иҟалараны иҟоу заанаҵ дазхәыцыр ихәҭоуп. Сымҩа данаԥырагыла ихаҭагьы сеигӡараны сыҟам. Аурымқәа рԥырхагахара зынӡагьы хықәкыс исымамызт, аха сыжәлар тәыс иҟаҵаны ԥсраӡра изго иӷбақәа ахьаасҿаҳауа сшырмеигӡо уажәнатәгьы исырдыруеит. Уаҩԥсык иаҳасабала еилкаарак имазар, ақьиара злоу агәҽынҵара исҭар сҭахуп суаажәлар тәыс рыҟаҵара ааныркылозар ԥырхагас схы шисымҭо, аха исҭаз абжьгара гәаӷшақә дазнеиуазар, усҟан ӷәӷәала игәиҽанысҵоит сара сҟынтә рыцҳашьарак дазымԥшырц, насгьы идырааит сымч снанагонаҵы сицрыҵрангьы сшыҟам. Иаасҳәаз зегьы ихахьы инаганы иҽаанимкылар, усҟан иҟалоит сгәааны агарнизон сақәларгьы…» – зыкра рылымшаз аӡырҳәҩы иажәақәагьы акы ацымҵакәа иагмырхакәа иааиҭеиҳәеит Евтропии.
Орест игәаԥсахы еибакӡаны уажәыуажәы ихаԥыцқәа ахьеихаирӷәӷәоз, ицламҳәа ажьқәагьы аибырххара иаҿын. Асеиԥш ажәабжь ҿаасҭа аазгаз Евтропии ииҳәаша ҳәаны даналга ашьҭахгьы Орест димашьапкит иқәымҿиарақәа ианаижьырц, исхароугьы сақәыршәа имҳәеит, уажәы ихәыцрақәа ахьыҟаз шьҭа данбасыҵаҳәҳәо ҳәа акәын дыззыԥшыз, убас иагьыҟалеит. Орест ахҿа игәаҵаӷара иҵашәазшәа иаалырҟьаны Евтропии акакеиҳәа диҵаҟьаны даниқәхәаа, ибжьы оумаха ахаҳәҭыӡқәа иаарныҩҩит. Азаара изаазшәа ижьцәа иҿыдды аҳәацәара дахьаҿыз, уажәыуажәы ажәа ҟьашьқәагьы налаижьуан.
– О, Рым анцәахәқәа! Нас абарҭ роума аимпериа рыхьчап ҳәа ҳзықәгәыӷуа!.. Зевс иԥа Геракл иакәымхазар, ишәзымкыз уи аӡырҳәҩы шәыргаӡаны шәыӷбақәагьы шәымихит, иџьасшьоит шәымшьыкәа шәахьоуижьыз! – ихшыҩ дахыҵны аҳәацәара даҿын Евтропии.
– Сара еснагь иашала ацәажәара сашьцылахьеит, алегионер ухаҵкы! Абыржәгьы убасала иазгәасҭар сҭахуп, агарнизон аганахьала иҟаҵоу аӡырҳәҩы иатәамбароуп ҳмчыдахара зыхҟьаз ҳәа! –  ақәымҿиара агарнизон анапхгарахь ирхарц аақәикит Евтропии.
– Ухы макьана иухагылазарц уҭахызар ҿумҭын, агыдҳәыр!.. О, Сатурн, иабацеи угәаԥхара! Иаарыцҳашьала агаӡақәагьы! Абаржәы саԥхьа игылоу ари ауаҩы плаҳаҭгьы улаԥш ицызҭгьы гаӡарыла дныҟәарымазт! Еиҭасҳәахуеит, абарҭ реиԥш иҟақәоу роума аимпериа дгьылқәа еиқәзырхараны иҟоу!.. Уара агыдҳәыр ишахәҭоу уӷәӷәазҭгьы аӡырҳәцәа ишырҭахә инаҳәы-ааҳәуа амшынаҿ иҟырлышуа хылашьа рзыҟаҵарымызт! Ухала уаалаган аԥсра бзиа уаԥсамкәа ашьра уҽаԥсоутәит, аха зыхзаԥызоу уи аӡырҳәҩы дыкны дысзааугаанӡа макьана сызулакьысуам! Убраанӡа аԥсҭазаара уанасыжьуеит! Аҽадаԥшқа еиԥш узыргаӡаз ауаҩы абра саԥхьа дааганы дургылаанӡа ауп уԥсы ахьынӡаҭоугьы! Уаҳа арахь сыбла уҽаумырбакәа усԥырцқьа! Еилукаама адҵа? Иахьала урыцҳашьаны Еол дузылԥхеит… Шьҭа удәылцқьа наҟ! – ихәда адашқәа алпыҟҟа ҽеиқәкышьак изыҟамҵо аҵыхәтәан ианизымчҳаӡа алаеиԥш Евтропии диҵаҟьеит. – Узыргаӡаз аӡырҳәҩы икразы иахьаҵәҟьа аӷбақәа уманы амшын ухылоит!
Евтропии уажәы азыҳәан аԥсра дахьахыԥаз деигәырӷьаны убри аамҭаз Орест ишьапы иҽнаҵаижьырцгьы аԥсык ааигхеит, насгьы раԥхьа иқәымҿиазаргьы шьҭа абыржәтәи аан хымԥада уи аӡырҳәҩы иԥсы шҭоу дыкны дизаагарашәа игәы ҟаланы, иахьаҵәҟьа амшын ахыларазгьы гәзыҳәарак ааилаҿыхеит… Уажәшьҭа ҳазааҭгылап, убри нахыс амшынаҿ зхы акыз ахҭысқәа рыниашьақәа шыҟалаз.
Ӡырҳәаа рахьырхәразы агарнизон аурым ӷбақәа ҿҟьаса ианрышьҭаз аамҭаз ак аҵкыс ак еицәаны еиҭах амшынаҿ ицәырҵуа излагаз ахҭысқәа, аҵыхәтәан ижәабжь дуны ауаа ирылаҵәо иалагеит, аха аурымқәа раасҭа Дадрыҟәа еиҿамсра иабзоураны ихы рымҭакәа дааиуан, уимоу хаҵашьала иахьраԥигоз азгьы иааиҵашьыцыртә аҟынӡагьы инанагахьан. Ӡырҳәаа рықәҿиарақәа ҳәанҳәахла, абжеиҳан лымҳаҭасла изаҳауаз анхацәагьы еигәырӷьаны дара рхаҭақәагьы аҵыхәтәан ихҭҳәааз афырхаҵарақәа рыдрыԥхьаӡало иалагеит. Абасала аки-аки еиԥшымкәа еинырҟьа-еиныруа игәараргалалоз ажәабжь ҿыцқәа аурымқәа ргәаӷ еиҳагьы еизнырҳауан, макьанагьы рахьырхәра ахьрылымшацыз азынгьы рхы иақәҵаӡаны иҟан, насгьы зышьҭахьҟа ихынҳәыз атәы ҳәа зыӡбахә раҳахьаз Дадрыҟәа идыркылоз ахаҵарақәа даҽа ӡырҳәҩык ихырҳәаауа макьана ирмаҳацызт. Иахьеи уахеи ихьӡ рҿакны зҳәаха реибамҭоз ауаҩы мықәшәатәыцәгьа ихыԥша егьырҭ ӡырҳәаагьы ахьаланакуаз азын иҳаҭыр дуны аҵыхәтәан иазырԥхьаӡо иалагеит, насгьы уи рхы идыркыларц агәаҳәара заухьаз ӡәырҩы инапы аҵаҟа иҟаларцаз дыԥшааны иҳәарц иашьҭалахьазгьы ҟалеит.
Ари ибашаз ишыхьӡԥшамыз аурымқәагьы ибзиаҵәҟьаны еилыркаауан, насгьы абысҟак зхаҭара ҳаракны ихаргалаз аӡырҳәҩы икра рылымшаргьы, ианамуӡах ма харантәы акәзаргьы ҳнихьыԥшында ҳәа иҵашьыцны еикануаз, убасала ӡәырҩы иҿыбааны илабара зҭаххазгьы ыҟан. Аӡырҳәҩы ихыԥша ашьҭахь убраанӡа агәрагара роуа иҟанаҵеит, амшынаҿ хҭыск ааҟалацыԥхьаӡа зегьы Дадрыҟәа иқәырҵалартә аҟынӡа, уимоу мызқәак раԥхьа Урымтәылаҟа амҩа иқәырҵаз аӷба Ҟазбулаҭ ихҟьаны иҭахазгьы абри иоуп изыхгам ҳәа азхаҵаны уигьы идрыԥхьаӡалеит, аха уи иара иабаидыруаз. Адгьылаҿ аҟазаара иалхәдаахазшәа иқьауазуа амшын ихыз ашхәарцәа, егьызмаха ирхылҿиаауаз ахҭысқәа рхыԥша аҵыхәтәан аимператор Галл иҟынӡагьы инаӡеит. Аҵыхәтәан ркразы ирышьҭарҵаз даҽа ԥраӷбакгьы рымпыҵахаланы рыцәцара ахьрылшаз иахылҿиааз ажәабжь џьшьахә, абас иҟалаз ҳәа ҩаԥхьа ҿыц ауаа еиҭанарылаҵәеит. Ари ахҭыс хазҵаз шыҟаз еиԥш, мшәан, ас ҟалашьас иамоузеи имцжәабжьхап ҳәа азызҳәазгьы ҟалеит, аха усала ирҵысыз ацәажәарақәа ҵабыргны аурымқәа рзы мцрак аламкәа илабҿабан.
Абасала игәырхьгаз ацәажәарақәа еимырҟьа ианрымаз аамҭаз, уажәы азыҳәан араҟа аагылара шәарҭоуп ҳәа Дадрыҟәа иҩызцәеи иареи еиқәышаҳаҭны ишырӡбахьаз еиԥш, ирымпыҵырхалаз
аурымӷбагьы рышьҭаргыла ҩымш ныҟәа ахьыбжьаз аубыхаа рахь уахынла амҩа иқәлеит, ргәаӷ змаз аурымқәа рыгәшыра маҷк еиқәтәаанӡа ԥыҭраамҭак уаҟа иааԥшразы. Уа иахьнеизгьы иреигәырӷьаны ирԥылеит, аӷбақәа ԥхьакны иахьӡыхдыргылаз ачеџьыка рызнаганы ҳаҭыр рықәырҵеит, еибадырқәозгьы рацәаҩхеит. Дадрыҟәа иӡбахәқәа заҳахьаз уаҟатәиқәа аӡырҳәцәагьы рхы идырдырразы иҭааит, уи адагьы аурымӷбақәа малырк рымамкәа рдушьеи рыԥшӡашьеи ишыхнахыз убаратәы ирҭаланы ирыҟаҵашьақәаз гәарҭеит, ишаҵашьыцызгьы рымӡеит аҵыхәтәан. Аурым ҟазацәа рнапкымҭа зеиԥшраз цқьа иахәаԥшны игәныркыларазы, ашьҭахь аӷбаргылаҩцәас ирымаз араҟатәи ауасҭацәагьы ааганы иддырбеит.
Уаҟа иҟанаҵы аӷбақәа рыҩбагьы шьҭыхны ирыгыз-ирыбзаз гәарҭеит, рыҵақәа ишьҭырххьаз амыдаӷьцәақәа амыршәшәаны нас амшынҳәшашала ҿыц идырӡлеит, ирымпыҵырхалаз аӷбагьы ахырхара ԥсахга аҭәарӷәы ааҵла иалхны аҟаҵарагьы иахьӡеит. Аурымқәа ирымпыҵырҟьаз аӷба шьахәк ахьакәыз азы Дадрыҟәа иҭаххеит Баҭыршаҳ инапаҿы иҟазарц, уи иақәшаҳаҭхеит зегьы. Мызкы аҟара ааҵхьаны еиԥш, шьҭа идәықәлатәуп ҳәа аныргәахәуаз аамҭаз, акраамҭа ирызхашаз фатәы-жәтәыла еиқәыршәаны ацхыраара ду рызҭаз аубыхаа ҭабуп ҳәа нараҳәаны, амзаҿа арахәыцпа еиԥшны ажәҩанаҿ аҽадыршәыланы ианаацәырҵуаз ҽнак зны ашьыбжьышьҭахь аӷбақәа рыԥрақәа ҩышьҭыхны амшын инхылеит.
Евтропии ӡырҳәаа рынкылара илымшакәа амшынуаагьы маҷҩымкәа иҭарханы, арахь иреиӷьыз аԥраӷбагьы ырӡны инапқәа игәыҵаԥса, дмидагәидаха дхьагәгәа ишьҭахьҟа дшыхынҳәыз ала Питиунт игылаз аурымқәа ргарнизон ахада Суқьессиан иҟынӡа ари ажәабжь анизнарга оумакала дарԥаԥашькит, иҟьаланы амшын иххалаз ԥраӷбак аиааира шәылымшазар аимпериа аҳәаақәа рыхьчашьас ишәымоузеи ҳәа Орест иахьгьы хазы дҳәацәеит. Уи аҵыхәала Евтропии иқәнага иаҳәаны, издыруада еиҭах ӡырҳәаа дыргаӡаны ианицәца, усҟан ихала иҽишьыр шизеиӷьыз ала игәиҽынҵаны амшын еиҭах дышхырҵазгьы иаҳаит, аха урҭқәа уажәы Суқьессиан ихахьы инеиуа ҳәа иҟамызт, уи аӡырҳәҩы хамаԥагьа иаасҭа агарнизон ӷбақәа ркаԥданцәа акырӡа иахьыԥсыҽыз акәын уажәы ихшыҩ дахызхуаз.
Уаанӡа заҳаҭыр рбоушәа иҟаз Евтропии ихаҭара уажәы акы иаԥсамкәа иҟаларц аԥсык ахьагыз азын ихаҭагьы ихы иақәҵаӡаны дыҟан, насгьы ӡырҳәаа рахь имаз ацәымӷра азмырхакәа дыргаӡаны изыруыз еицәа ацынхәра иақәиршәаразы ашьоура даҿгәаҳәаауа, мышкы иадымзаргьы дыӡхымҵкәа дзышьҭаз ргәаӷ шьҭыхӡаны дгәашгәаҭеиуа амшын дышхыц дхын, аха деимдаауанаҵы макьаназ џьара иҿамҳацызт, иара ус машәыршәа акәзаргьы рыхәанга харантәгьы илаԥш иҵамшәацызт. Евтропии уаанӡатәи иаҳаҭыр бзиа аиҭархынҳәразы иҽкынҵа дзышьҭаз аӡырҳәҩы хамаԥагьа дахьыҟазаалакгьы дыԥшааны ихәҭаа дақәиршәаразы дҟьала-ԥалаха амшын дахьхыз, насгьы ӡырҳәаа злаҟаз ирцәыргахьаз аурымӷбақәа зларакәыз ала амшын иаахибаалоз аӷбақәа зегьы инеибанеиԥшытәны ԥымкрада рызегьы аанкыланы ргәаҭара иҽазкны дыҟан. Убас ҽнак зны рацәак идумыз шхәак илаԥш ишааҵашәазҵәҟьа иҳәынҷарц дашьҭалеит, аха иҟаиҵаз аццакра ихаҭа дҭанархарц аԥсык ааигхеит усҟан. Уи асқьыфцәа иртәыз акы акәзаарын, амҩа ԥҵәаны иааникыларц анақәикуаз аамҭаз, иахьынтәиааз агәаҭара дахьӡаанӡа, игәиҽынӡамкәа акымкәа иаацәырҵыз ашхәақәа ихаҭа икәшоушәа аниба, даҽа знык арыцҳара дақәшәаанӡа ииулакгьы уи аҽны иԥсы рцәигеит. Абас ихатәԥышәала иҟаиҵоз, имҩасуаз аӷбақәа раанкыларақәа ирыхҟьаны Себастополиси Питиунҭи еилашуаз ахәҳахәҭрагьы акыр иаԥырхагахеит, акы згарцы наҟынтәи иаауаз, еиҳараӡакгьы атәцәа згараны иҟаз аӷбақәа мҩабжаранӡа иааӡаны нас шьҭахьҟа ихынҳәуаз рацәахеит. Ҩ-кьанҿаак амшын ихибарӡаломызт ҳәа Евтропии зынӡа ихихашҭны дыҿҟьаса илаԥшықәҵаны дзышьҭалоз ашхәақәа, азандалқәа, аканџьақәа акымкәа ахәҳахәҭраз Раԥтәылантәи, Шьамтәылантәи, Мысрантәи, Урымтәылантәи уҳәа рҟынтәи иаауазгьы, ҭитәыс иааргоз рыбжакы рымхны иахьауижьуаз азы ахашшаарақәа Суқьессиани Орести рлымҳа аҟынӡагьы инаргеит аҵыхәтәан, иҟьала-ԥалаха амшын иххалаз агарнизон ӷбақәа лассы шьҭахьҟа идыргьежьразы.
Аӡырҳәҩы иаанкылараз зхы иақәҵаӡаны иҟаз Евтропии изгәамҭаӡакәа аҵыхәтәан ихаҭагьы абасала аӡырҳәра иҽазикит, иӡбахәқәа аазаҳауазгьы аурым ӡырҳәҩы ҳәагьы изырҳәеит. Асеиԥш ираҳауаз
ажәабжьқәа ҳәара аҭахәма Суқьессиани Орести ргәы ҟанаҵо ҳәа иҟамызт, насгьы уи игәлымҩрақәа рҵыхәала агәҽынҵара злаирҭахьаз ала изышьҭаз аӡырҳәҩы издыруада дкны иаагара илшар, усҟан маҷк ргәы хьаԥссаны ихымҩаԥгашьақәа ианарыжьыргьы ҟалон, аха макьаназ усеиԥш акгьы ахьырымбацыз азы иахьырхәразы иара иахь ргәаӷ шыҟац иаанханы иҟан. Ҵабыргын уи аӡырҳәҩы дымкыкәа хынҳәышьа ахьимамыз азы аӡырҳәрақәеи аԥшаарақәеи неилагӡо, дқьазоууа амшын дхижьҭеи алԥхынрак нҵәаны, амшқәа шьҭа ахьшәашәарахь аиасра аҽазнакхьан. Даараӡа дахыццакуан идҵа нагӡаны аӡхыҵра, аха дызҿыз аимдаарақәа макьаназ лҵшәак рымамкәа, абар аӡынра ихьӡарц шьҭа рацәак игмызт, ицқәаз аԥраӷбақәа ракәзар иара дызлаҟазгьы налаҵаны рыҵақәа рыцқьаны амшынҳәашшала рырӡларчра аҭахижьҭегьы акрааҵуан. Уи аҵыхәала џьара иӡхыҵтәуп ҳәа зҳәақәазгьы ҟалеит, аха уи аамҭа ақәырӡра иаҿаршәӡаны Евтропии мап ацәикит. Шьҭа амшцәгьақәа излараамҭахахьаз ала аӷбақәа ирылымшакәа амашәыр иақәшәар шыҟалоз азы игәиҽанырҵазаргьы, абжьгарақәа изҭарц ақәызкуаз дарбанзаалакгьы марцхалк иадымхаргьы иара ус акала дрызхәыцуамызт. Амшын дахьынӡахыз аамҭа рацәаны ишцахьазгьы идҵа нагӡашьак ахьизамҭацыз даҿхагааханы, акы зхаразгьы изхарамызгьы ахәгьы-аҿгьы иқәмыргыло рацәҳара ахьыхҭеикыз, амшынуаа изеиуоу рзымдыруа еиланархеит. Неиҩымсрыда зегьы изеиԥшны, ианаҭахызгьы ианаҭахымызгьы аҭыӷь кша еиԥш, дырзыҭрысуа дԥаԥашькха данрылаха, игәаӷ шьҭызхқәаз лассы амшцәгьақәа ҳахьӡаны ихы даланарԥшындаз, нас аҳәатәхамҵара зеиԥшраз инардыррын ҳәа агәаҳәара заузгьы ҟалеит. Уахгьы-ҽынгьы иаарыкәаршаны изхыԥшылоз амшын шьҭа иаарзымчҳартә аҟынӡа рыгәқәа кыднаргылан, адгьыл гәхьааганы алабарҭа иазгәышьуа аҟынӡа инеихьан, насгьы дара еиҳа ҟәадас ирықәызшәа изакәазы абысҟак рхы здыргәаҟәаз рзеилкаауамызт. Евтропии ибзамыҟәрала усҟан аӡырҳәҩы дахьицәцаз азы уажәы иара имшала даргьы хымҳаџьымшьа рхы аџьамыӷәа иҭадыргылар акәхеит, аха макьаназ иара иахь ҭыӡшәак ҟамҵакәа игәҿыӷьгаз амшқәеи аҵхқәеи чҳаны акакала ираҩрыжьуан. Машәыршәа дҭахазшәа наҟ даҳԥыраагап ҳәа маӡала еибызҳәақәазгьы ҟалеит, аха ирықәымҿиакәа иаҿашәар ҳәа аҵыхәтәан иахьхәны ражәақәа уаҳа уаҩы идмырҳаит.
Абасала игәҿыӷьгаха еишьҭагыла ииасуан иҵыхәаԥҵәарадаз амшқәа, уаанӡа ирԥаҳалалоз аӷбақәагьы аҵыхәтәан еибыҳәаны еиԥхьбазшәа амшын акы хырымбаалеижьҭеи шьҭа тоукы аамҭа цахьан. Мшы рацәала Евтропии дызҿыз аԥшаарақәа башаханы дшыҟаз, акыр зычҳаз кыр ибеит ҳәа, ашьҭахь дшымгәыӷӡоз Дадрыҟәеи иареи еиҭеиниеит, аха уажәтәи реиқәшәашьа ԥыхьатәи аасҭа еиҳагьы оумакала иссирхеит. Шықәсныҟәа иныҟәаз шьыбжьаанӡа игхеит ҳәа, аӡырҳәҩы икразы агәыӷра ду иманы абысҟак аамҭа амшын иӡыххалара, атәыҩақәа ирышьҭалаз аџьма гыды лымҳада ихынҳәит ҳәа аԥсуаа изхырҳәаауаз даҩызахеит абыржәгьы дзыниаз. Аҩыџьагьы дырҩегьых еиқәшәараны ианыҟаз аҽны амшын ацәқәырԥара акыр ишьҭыҵны иҟан, убри аамҭаз амшын иаҟьо ихыз хәы-ӷбаки, нас аҩныҟа ихынҳәразы амҩа иқәыз аканџьа заҵәыки ракәын, урҭ рахьынтәи ҩ-ԥраӷбак ӡырҳәаа злаҟаз иреиуан, ишаадыруа еиԥш руак аурымқәа ирымпыҵырҟьаз акәын, егьырҭ ахԥа еицқәаз урымӷбақәан, урҭ ирылахәымыз ани аканџьа уи саныгаа рҟынтәи ихынҳәны аҩныҟа иаауаз еиуан.
Убри аамҭаз Дадрыҟәа иҩызцәеи иареи еилыркаахьан аӡиас Ҟәбан аахыс Анапа инаркны аҷоуаа рҟынӡа агаҿа зегьы неимазакны дара рҵыхәала ахылаԥшра шазуыз, убри аҟнытә аӡынра џьара тәымгаҿакахь ирхыргарц ӡбны амҩа ишықәыз ауп ус машәыршәа амшын агәаны Евтропии дареи шеиҿаҳаз. Егьырҭ ихқәаз рахьынтәи аурымқәа «питеконтера» ҳәа изышьҭаз аӷба ду Евтропии Регула дызлаҟаз акәын, уи Ҟрымтәи агаҿа аахыс мраҭашәарахьала амшын азганк ҭаԥшыхәо игәаран, егьи аҩбатәи мрагыларахь ала еимдааларц здыз аԥраӷба еиуан, аха уи ахабарк рымбеижьҭеи акрааҵуан. Ахԥатәи аԥраӷба акәзар, уи амшцәгьақәа руак аан аҷоуаа рыгаҿакаҿ иахьҿықәнажьлаз изымқәацо аӡӷара илаханы иҟан, аха уи макьана аӡәгьы издыруамызт, усеиԥш дырракгьы рмоуцызт.
Агаҿа рацәак иацәыхарацәамкәа аҩныҟа амҩа иқәыз, уи саныгаа раҳ Спадаг иахь аабыкьа Орест иишьҭыз канџьан, уаҟа дҭан цҳаражәҳәаҩыс уахь ирышьҭыз, аурымқәа рҿаԥхьа
аҳаҭыр аҽаԥсатәра иахьӡахьаз Арзамаҭ иаҳәшьаԥа Абарыҟәа иԥа Гьабаҟәа. Инеигараны иҟаз ажәабжь мзызс иаман, саныгаа раҳраҿгьы уаҩ ишимбац ала иҿыкхаз аӡырҳәрақәа аҳ Спадаг ԥсыхәак аҭаны иааникыларазы. Убри аамҭаз асқьыфцәа рганахьалагьы иҟаз ашәарҭара азымхозшәа иаалырҟьаны аҭагылазаарақәа рыуадаҩхара, насгьы аҳрақәа ирхагылаз уи ишахәҭоу ахаҵгылара ахьарымҭоз азгьы Орест хазы даргәааны даман. Иулиан ҳәа аурым хьӡы зырҭахьаз аԥсилаа раҳи абазгаа раҳ Ресмаги аӡырҳәцәа раанкылара анрылымша, усҟан аҳрақәа рызныҟәгом ҳәа азхаҵаны аимператор ишизицҳауаз азгьы, урҭгьы хазы ргәырҽаниҵахьан. Абасала агарнизон ахадара иҟанаҵаз адҵа Ресмаги Спадаги нахаҵгылашәа ҟарҵеит, Иулиангьы усшәа иҽыҟаиҵеит, аха ӡырҳәаа рышьҭаҵаара рҽадрымцалацәеит, урҭ рахьырхәра аасҭа реиқәырхара есымшагьы иахьадгылаҩцәаз аҟнытә. Егьаумҳәан асқьыфцәа рганахьала ашәарҭа ыҟан, издыруада еибашьрак ҟалаӡаргьы ахацәа ӷәӷәақәа аҭахын, аха уи азын амацаразгьы акәмызт аӡырҳәцәа ркәакәылк ыҟамкәа зегьы ықәыжәгароуп ҳәа агарнизон ахада ирҿеикыз изахамҵгылаз, избанзар аҳрақәа рҿы макьаназ ӡырҳәҩык даԥырхагахеит ҳәа рмаҳацызт. Дасу иара иахь ахәышҭаара хәыҵишьшьаауеит ҳәа, усшәа рхы ддырбозаргьы аурымқәа ирыцәнымхо ахаангьы рыхҩыкгьы ҟамлацызт, ӷьычкәыр аӷьычцәа дрылабжьон ҳәа, шәыжәлар шәышрызныҟәаша ҳәа ирырҭоз аҵаҳәарақәагьы иназыӡырҩшәа ҟарҵон акәымзар иргәаԥханы ирыдыркылартә изыҟамлацызт.
Убарҭ аҳцәа реиԥшҵәҟьа агәаанагара змаз дреиуан Едраҭ иԥа Бадрыҟәагьы, аха ҽеишәа деилызкаауаз маҷҩын. Аурым хьӡы шьҭызхыз аԥсилаа раҳ Иулиан иакәзар зымаҵ иуаз аурымқәа дрыцәшәаӡаны дыҟазшәа иуаажәлар днарылагыланы хык иқәиҵо, ашәарҭа иалигартә иҽыҟаиҵо аӡәы димбацызт, убри аҟнытә игәҭыхақәа иара ишиҭахыз еиԥшҵәҟьа ицәырганы аргамара дацәшәозшәа дҟанаҵон аҿымҭра иҽахьеиҭацәоз иахҟьаны. Зашҭа уҭоу иашәа уҳәароуп ҳәа, Бадрыҟәа знапынҵақәа наигӡоз аурымқәа рҳәатәы дахымԥоушәа дирбозаргьы арыцҳара иҭагылаз ажәлар ракәын еснагь дзыхгәаҟуаз, имч ақәхартә дыҟазҭгьы ар ааизганы рабашьрагьы дазыхиан, аха игәыҵхақәа зеиԥшраз иԥшәма ԥҳәыс Гәашьанда лахьгьы иҿы ааихыхны макьана ажәакгьы имҳәацызт, ианхәыԥҳа урымк ԥҳәысыс дахьимаз аҟнытә. Аурымқәа рыҳәсақәа рзы заҟа иуаа хазынақәоу, раҳаҭыр шырбо, аныҟәгара бзиа шрырҭо ҳәа знызынла лаҳәшьа лҭыӡшәа анаацәырыргалоз, усҟан иаҳеидеик ыҟамкәа днеихашәуан, ианхәыԥҳа леиԥш иԥҳагьы иара иахь имырзакәа иԥҳәыс лыбз ала урымк инапаҿы дҟалар ҳәа дацәшәаны. Уи аҵыхәала иԥҳа акырынтә лгәылҽаниҵахьан, дшыҟазаалакгьы уара утәы еиҳа дшеиӷьу, насгьы иара изымдыруа тәымк даницца ахааназ дшимбоз алагьы заанаҵ длыдқәылахьан, ҳәара аҭахума нанамгак, нхаҩы ԥсадак дигаргьы иҭахымызт, аха урымк инапаҿы дҟалар аасҭа, ианамуӡах дынхаҩызаргьы зыхьӡ-зыԥша нагоу арԥыск издыруада лгәы изцаны даныҟалагьы мап ахиҳәаараны дшыҟамыз алагьы заанаҵгьы илирдырхьан. Амшынаҿ иԥҳа дзықәшәаз ашәарҭа азынгьы, иара ишиҭахымыз иԥҳәыс лыбз аҵыхәала Урымтәылаҟа лышьҭра ахьыҟалаз азы ӷәӷәала длаӷьит усҟан, даҽа знык убри анақәыбк уаҳа баргьы саргьы абысҭа ҳзеицфом ҳәа анлеиҳәа, нас уахь уҭахымзар сҭаацәа рахь ԥыҭраамҭак дсышьҭуеит лҳәан, ашьҭахь лабраа ахьынхоз саӡтәылаҟа дахьдәықәылҵаз акраамҭа уаҟа даанханы дыҟан, абыржәы убрантәи акәын лышьҭахьҟа дхынҳәны мшынла амҩа дшықәыз.
Едраҭ иԥа Бадрыҟәа даараӡа иҭахын иԥҳа деиқәзырхаз аӡырҳәҩы дибарц, иааигәаны еибадырырц, аха цасҳәан иҟаиҵозшәа уижьҭеи уаҳагьы ихабарк ирбара дахыццакуамызт. Насгьы аурымқәа ԥхеибаҵа уи икра иахьашьҭаз цәгьа игәы иалан, шәишьҭыҵ ҳәагьы аӡәы иаҳәашьа имамызт, иҳәеит ҳәагьы иҳәатәы хазҵодаз, аха усшәа игәалақәа аацәыригаргьы уи аӡырҳәҩы уидгылаҩуп ҳәа иаразнак игәаӷ шыркуаз дырны алаҿымҭкәа дааиуан. Амала лымҳаҭасла еиликаахьан збара дашьҭаз уи аӡырҳәҩы Урымтәылантәи дыбналаны дшааз, Дашьныхә иԥа Арзамаҭ игәаӷ змақәаз иаргьы дышреиуаз, насгьы аӡырҳәра иҽазимкыр ада ԥсыхәа зимоуз уҳәа, ихы-иҵыхәа акырқәа рыҭҵаара дахьӡахьан. Арзамаҭ иабхәында иҭаацәеи иареи дрыламкьыскәа иоуижьызар акгьы зхарамыз дырԥырхагахар иҭахымызт азоуп, насгьы ашьажә баауам иԥсуам ҳәа ацгәы еиқәаҵәа рыбжьалеижьҭеи акыр шааҵуа
мҩашьаххуа, уи аӡырҳәҩы игәаӷ ахьыҟаз Арзамаҭ иҟны мацара шакәыз аҟарагьы акырынтә дазхәыцхьан, аха изхибарҟьоз аиаша аилкаара цқьа дахьымӡацызт. Дадын иԥацәа аҳра еимаркуан, рыџьмахьчагьы урҭ дрывасҳакьуан ҳәа, аурымқәа ирывасҳакьуаз Арзамаҭгьы дара дрыдгылаҩны уи аӡырҳәҩы иҭархаразы иҟаиҵоз аҳаҵҳаҵара зыхҟьо, даараӡа уи дахьицәшәо азоуп ҳәагьы азхаҵаны дыҟан. Анс иҟа ас иҟа, шьҭа ишыҟазаалакгьы Орест аӡәы иҵаиҳәазшәа аҵыхәтәан иҟаиҵаз абжьгарала Суқьессиан дазааигеит, ҭаха рызымҭоз аӡырҳәцәа рӡыхмыжьларазы агаҿа ахылаԥшраз игәрагаз аӡәы инапы ианырҵарц, ашьҭахь усеиԥш иалыркааз иакәхеит, дара рзы хеигӡарак ҟазымҵацыз Дашьныхә иԥа Арзамаҭ. Уи дызҭахымхаз ҟалазаргьы, Суқьессиангьы уи дахьақәшаҳаҭхаз азын акгьы ахымҳәаакәа рҽааныркылт аҵыхәтәан.
Арзамаҭ уаҩаԥшьк, ацәгьахәшьадаразгьы аӡәы иҵамхоз, леишәацәгьак, зажәк, уаҩхжәак, аурымқәа иара иаҵкыс даҽаӡәы дҳараркыр ҳәа дшәаны шьыцҩы бааԥсык, шәагаалагьы дышьҭаӷачаӡа рацәак иҟамыз уаҩасак иакәын. Уажәы дшақәымгәыӷуаз аурымқәа маҵурала иҵагьы дырзааигәатәны дахьрывадыргылаз адагьы иоуз агәрагара ду ихы иархәаны, шьҭа иаарласӡаны Дадрыҟәа иаԥыргара азгьы алшара ахьиоуз азы игәы аҭгәырӷьараара ҳәаак амамызт, насгьы згәаӷ имаз, дагьзыцәшәоз ауаҩы иҵыхәала амшын ихыз аурымқәа раԥхьа икра ихаҭа илшазҭгьы, усҟан агарнизон анапхгара аҿаԥхьа ахьӡ дуӡӡа игон, усеиԥш алԥхак изылԥханы даныҟала нас уажәшьҭан аҳас џьара дахадаргыларгьы здырхуада ҳәагьы ихы дазхәыцхьан. Абасала заанаҵ ахгәрагара иманы ауп агаҿа ахылаԥшра иҽшазикыз, уимоу иара абыржәгьы аҳак иаҟараҵәҟьа амчгьы имазшәагьы ихы ибо дҟанаҵеит инапынҵа. Акызаҵәык игәы еихьызшьуа ҳәа иҟаз, дзықәдыргәыӷхьаз аруаа рхыԥхьаӡара макьана иаздмырҳацызт, аха ус дшыҟазгьы иара ида аурымқәа ԥсыхәажәлагә рымамызшәа иҽыҟаҵаны, есҽны ишәиҵалоз аурым кәалӡмаҭәа, иабџьар уҳәа иҟәныҷҷало, адҵа дуқәа деимырхха дшыркыз дирбарцы иҽраҳа ду ала дыҿҟьаса еснагь агаҿа даваланы ахараӡа дцалон, иқәыргыланы имаз ахьчаҩцәа зҿыз баны дхынҳәуан, иара ишиҭахыз алагьы урҭ адҵақәа риҭон. Иҵагьы сдырҽхәап ҳәа мыцхәы иахырҟьацәаны иааирԥшуаз агәымбылџьбарара азы, мышцәгьак азы Басла аӡы иашьыз иаб ихаҭаԥсаҭа иакәханы даагылт, аԥагьы аб икәал дҭагыларц ақәикит ҳәа дыздырқәоз аҵыхәтәан абасгьы изырҳәо иалагеит, урҭ рнаҩс имбараз зхахә ақәызҵогьы рацәаҩхеит, аха макьаназ дычҳашәа инаивслон.
Инапынҵа анагӡара иҽшазикҵәҟьаз еиԥш, зегь раԥхьа аҳаблақәа дрылсны ирылаиҳәеит ӡырҳәҩык дахьааиқәшәаз диеигӡараны дшыҟамыз, аӡәы иԥхьеикырц анигәаӷьгьы иабшьҭра датәызаргьы дшыкнеиҳауаз ала, аҭынхацәагьы нарылакны заанаҵ зегьы ргәырҽаниҵеит. Мышкы аҳра зауз уаашәҩык рхы хисеит ҳәа, абасала ирылеиҵаз агәҽынҵа жәабжь иаршәаз шыҟалаз еиԥш, уи згәаԥсахы еибанаркыз еиҳагьы ирацәаҩхеит, абри жәабжьны иртыутууа ишрылаз ус рацәак аамырҵыкәа амақарҩы ииҳәаз аӡырҳәҩцәа рҟынӡагьы инаӡеит. Агаҿахь рыӡхыҵра даԥырхагахарц ақәызкыз абадақьҩы игәаӷ шьҭырхит, имариак ҳауазар ҳәа икразы даргьы хазы иаҩаӡара рҽазыркит ихы даладырԥшразы. Арзамаҭ агьангьаш ус ҟалар шыҟалоз изеилымкаауа дауыҟахыз, уи ихаҭагьы иахьидыруаз азы ҩажәаҩык инреиҳаны дзыхьчашаз ауаа ааицрымшәакәа дахьцозаалакгьы есҽны ицын, иҭаацәа машәырк рмыхьразы ибаашгьы ахылаԥшра ирӷәӷәеит. Аб дмақарҩхар аԥа дыҵҟьаҩхоит ҳәа, иаб дааухаиршҭыртә иааирԥшуаз агаӡагәаӷьрала иҵагьы аӷацәа имырҳазар, егьыс згәы кыдиргылахьаз ӡәырҩы имбараз еиҳагьы игәаӷ рыман дахьыӷрымӡаауаз аҵыхәала. Ихаҭагьы ибзиаҵәҟьаны идыруан рыхәлаӷьаӷьарала аршәара шырнымаалоз, аха усеиԥш акырынтә игәы ишҭеикхьазгьы макьаназ амч ахархәара иҽазимкыцызт. Амшқәа еихылацыԥхьаӡа акгьы илымшоушәа аурымқәа дрымшьаразы игәынамӡарақәа дгәыжәлацәгьаха дҟанаҵон, насгьы ишиҭахыз иҳәатәы макьана акгьы ахьалнамдоз аҵыхәала зныкымкуангьы игәы иҭеикхьан ԥыҭҩык рҟынӡа иршәарцгьы, аха усҵәҟьа аҟаҵара макьана ишзаацәаз, уи иара изынгьы ишшәарҭаз алагьы агәра ганы дыҟан. Насгьы убасала ӡырҳәаа ркра шизалмыршоз шидыруа иҽырцәгьаӡаны даақәгылар усҟан ауаа еиҳагьы ишарбыжкуазгьы ауимдырхуаз, аха дзышьҭаҳәакьуаз аурымқәа дырҿаҽхәаны ишиҭахыз хыҳаракышьак макьана иахьи-зыҟамҵацыз акәын агәымбылџьбарахьы изихоз.
Арзамаҭ ихәашаз гьангьашрыла изымӡбо дыҟазма, насгьы Орест игәаӷ алашьҭихырц аԥхьаҟа абас ҟалар ҟалоит ҳәа иҵаиҳәақәаз аҵыхәтәан иаргьы шәаргәындарак наизыԥнашьит, избанзар убасеиԥш акы аныҟала усҟан аӡы зҵабаз аԥсыӡ еиԥш, ихаҭагьы игәҭакқәа зегьы импыҵанаршшар ҟалон. Ҵабыргны иара Орест ихаҭагьы идыруан ӡырҳәаа рахьырхәразы инамцхәны ахырҟьацәарагьы ашәарҭарахь икылнагар шыҟалоз, убри аҵыхәала иӡбны дыҟан агаӡа инапала амаҭ ркуеит ҳәа, Арзамаҭгьы днарылакны аҭыԥантәи ауааԥсыра дара-дара еиҿаргыланы аҭагылазаашьа еиқәикырц. Убри аҟнытә аӡырҳәцәа рықәнага рақәыршәаразы иаҭахны иԥхьаӡон агьангьашра ахархәарагьы, аха Орест иӡбны имақәаз макьана имҳәацызт. Игәы иҭакны дыҟазаарын, изышьҭаз ауаҩы икышьак рзамҭаӡар, усҟан ашәарҭа аҟынӡа инамгакәа аӡырҳәҩы изын иӡбны имаз ажәа бзиа изицҳарц. Убасала ихыхра илшаны дзыҟалар, нас аимак зыбжьаз Арзамаҭи иареи еиҽаижьырц акәзаарын иӡбны имазгьы.
Уажәшьҭа ҳаиҭазыхынҳәып, Арзамаҭ иаҳәшьаԥа Гьабаҟәа дызҭаз аканџьа машәырк ианымиакәа еибгаизҩыда асаӡқәа рыгаҿанӡа ишынаӡаз атәгьы, избанзар ари аканџьа ахынҳәымҭаз Евтропии иҵыхәала акыр хҭысқәа ирыниеит. Дахьырышьҭуаз ацаразгьы ааразгьы згәы каршәны иҟаз Гьабаҟәа уа дахьнеиз аразҟы изылԥхеит, Бадрыҟәа иԥҳа ԥшӡеи иареи реибадырра ахьыҟалаз азы. Насгьы игәы иақәшәаша ҳәа макьаназ ҭыԥҳак димбацызт, аха убри аҽны Адшьа дшыналҿаԥшызҵәҟьа иԥсы ацара налылашәкәа ицеит, амала убри инамырԥшкәа иԥагьара еиҳа аԥыжәара аҭаны ауп раԥхьаӡатәи реицәажәара ахы шаиркыз.
Агарнизон ахада иҟынтәи Спадаг изыцҳаз ажәа еиҭаҳәаны даныхынҳәуаз аламҭалаз, аҳ иқьаҳиацәа ирхыԥхьаӡалаз Бадрыҟәа иабхәа Заабеҭ иԥа Сааҭыҷ ирызнеиз арԥыс зыгәра угаша шиакәыз аҟара аниба, зыҩныҟа гәхьааганы иҟаз имаҭа Адшьа дицҵаны лҭаацәа рахь дишьҭырц шиҭахыз еиҳәеит. Адырҩаҽны шьыжьнаҵы Адшьа лынаскьагаҩцәа лыцны аканџьа ахьӡыхгылаз ианаакылс, убри аамҭаз Гьабаҟәа ихылԥа аҵыс ҭыԥраазшәа иаразнакала дуалыуашо дааҟалеит. Анаџьалбеит, сразҟымҩа сықәланы саама ҳәагьы игәы инҭиҳәааит, имҩаԥигараны иҟаз аҭыԥҳа ссирӡак шлакәыз аниба. Ԥҳәызбак лҿаԥхьа дхәантеисантеиуа ахааназ иҟамлацыз, уажәы иажәақәа наиҿабазшәа цқьа ацәажәашьа дақәымшәо дахьыҟалаз азы дысхыччарымашь ҳәагьы азнаказ усшәагьы ихы иназиҳәеит.
Адшьа лқәыԥшра дшынархыҳәҳәахьазгьы макьана илызкамыжьцыз лхәыҷратә ҟазшьақәа цәырганы, амҩа ианықәла нахыс ажәҵыс аиԥш дҷарҷалеиуа, аканџьа иҭаз зегьы иаразнак ргәы дахәаны днарылаҵәеит, бзиагьы деицырбеит. Зегьы наԥшыхәарҭас дҟаҵаны дахьеицгәарҭаз азы Гьабаҟәа ибла цхаԥшшәылақәа хыбаарак иахьаамҽханакыз уаҳа ҽыԥсахшьак рымамкәа ус иаанханы, насгьы иара егьырҭ дрылымкаакәа рызегьы еицылзеиԥшханы дахьрацәажәоз азгьы игәы ҵнашьаауан убри џьара акала илирдырырц шиҭахызгьы. Иҭахын дымҩаԥызгоз иара шиакәыз дырны дыҟазарц, амҩа иқәнаҵ иҳәатәы халҵаларцгьы шлыхәҭаз, аха лабжьара иҽазикыр ишакәым акы иамхаҳәар ҳәа дацәшәаны ишҳәатәыз дақәшәомызт. Азнаказ лгәаӷ аашьҭихшәагьы дҟалеит иаргьы зегьы дреиԥштәны дахьиацәажәоз аҵыхәала, убри иаҽыҵганы џьара акы наиҳәақәарцгьы аақәикит аҵыхәтәан, аха уи уара усс иалоузеи ишысҭаху сцәажәалап ҳәа ҽԥныҳәак наилҭар ҳәагьы дацәшәаны иҽаанимкылар ԥсыхәа имоуит. Лааигәа агылара иҽазымкцәакәа хара-хара дналывс-аалывслон, издыруада ма аӡәы иакәымк леиҳәозар лыхьчара иҽазикырц, усеиԥш лԥхак иоуны нас убриала иааигәа даланеигарц, аха ахацәа зегьы еибыҳәаны иҟазшәа цасҳәан иара ус аӡәы жәа кьынаакгьы иҿыҵымҟьацызт.
Харантә иааԥшуаз асаӡқәа рышьха ӡышқәа харантә ирбарҭаны, амшын ацәқәырԥақәа еҩырффо, Себастополисҟа амҩа иқәын мызгәыҭк змаз уи аканџьа. Мҩабжаранӡа инаӡаанӡа амшцәгьа ишазҳәахоз убаратәы иаалырҟьаны аԥша асшьа аҽарӷәӷәеит, ацәқәырԥақәагьы еиҳаеиҳа ашьҭыҵра аҽазнакит, аха убри аҽны лымкаала мшы бааԥсык ианиап ҳәагьы аӡәгьы дгәыӷуамызт. Амшын агазгара иахҟьаны аԥраӷба аҩнуҵҟа иҭанацалаз Гьабаҟәеи имҩаԥигоз аҭыԥҳаи, убри аамҭаз иареи лареи реицәажәара ахы аркразы иаалырҟьаны аҭагылазаара маншәала изыҟалеит. Ацәқәырԥа ашьҭыҵра иабзоураны дшақәымгәыӷӡоз знык лацәа
жәарҭа аниоугәышьа, шьҭа аҩны инеиаанӡа лажәауаара аӡәы ииҭараны дауҟахыз. Ихәыцшьақәа шҵаулаз лирдырразы иажәақәа раӡаны лацәажәара даналага, амзарҷҷа амца шарҿыхо еиԥш, убри аамҭаз гәалаҟазаарак аалнаҭан ҳаҭырбарыла изыӡырҩра лҽыназылкит ларгьы. Гәахәас иҟаҵаны дизыӡырҩуашәа аниба, аҵыхәтәан зынӡа ажәа ԥшӡала ацәажәара хиртлаӡеит, аха дшигәаԥхаз алалсырдырып ҳәа жәакгьы иҿыҵымҟьацызт, усеиԥш акы ааиамхаҳәар усҟан реибадырра аҵыхәтәа убри ала ихыркәшахаргьы ҟалон, уажәы азын ус ауп иара дшазхәыцыз. Ларгьы знызынла лажәақәа налалҵалон, аха аиҳарак иара дизыӡырҩуан, иажәақәагьы бзиа илыдылкылон аҵыхәтәан жьымдырҵас иаԥишьыз акәмызҭгьы. Цасҳәан иҿазыршәах дыр, лгәы дҭаԥшны диргамарц иҭаххазшәа иаалырҟьаны Дадрыҟәа иҭыӡшәа анаацәырига илҳәаша дақәымшәо дааҟанаҵеит лара, убри аамҭаз иаргьы игәеиҭеит лцәажәара шыннакылаз, аха уи маӡас иаҵаз ахьизымдыруаз азы гәҩарасгьы иҟаимҵеит.
– … Спадаг иахь сзырышьҭызгьы убри аӡырҳәҩы иҵыхәалоуп! –  аҭыԥҳа лыблақәа ааихмырсыӷьӡакәа дизыӡырҩуашәа аниба иажәа деиҭаналагеит Гьабаҟәа. – Агха сыхьуа сыздыруам, аха аҳ Спадаг зыӡбахә изназгаз уи аӡырҳәҩы зынӡагьы хьаас дҟаимҵазшәа збеит!.. Мшәан, Дадрыҟәа ҳәа аӡырҳәҩы уаӷеимшхара зыӡбахә рҳәо баргьы ибмаҳацкәа быҟоума, убри иоуп зҭыӡшәа сымоугьы.
– Уи иҭыӡшәа мацара акәӡам исаҳахьоу, абыржәы абра ушызбо еиԥш схаҭа дызбахьеит, сниҿагылангьы сиацәажәахьеит!
– Абаак! Амц сбымжьозааит!
Убасҟан лыԥшшәхәы ааԥсахны, иаалырҟьаны лӡамҩа ҟәымшәышәқәа шеицрашәазгьы хырҩаа аҭаны, илҳәаз изхамҵо иџьшьашәа дышлыхәаԥшуаз даанхеит иара. Адшьа зынӡа дҟәиҭхазшәа дшыҟалазгьы изгәамҭаӡо, убри аамҭаз лҭакҟаҵара дазыԥшын иажәақәа аанкыланы.
– Избан агәра зыузымго? Сара ахаангьы аӡәы мцык иасымҳәац! –  лҳәеит Адшьа, уи ахҭыс дырҩегьых иҿыцҳаҳараӡа лыблақәа иаарыхгылан.
Иаԥхьа итәаз аҭыԥҳа уаанӡа дшыҟаз дыҟамкәа, лцәажәарагьы мыцхәы изҭынчцәахаз уаҳа гәҩарак инамҭо, ихәыцрақәа уажәы зынӡа аҽаџьара акәын иахьыҟаз, избанзар ԥхыӡ ибаргьы ихеиҵомызт ари аҭыԥҳаи уи аӡырҳәи џьара еиқәшәахьеит ҳәа, убри аҟнытә дылдыруашәа саҳәаны дсылахәмаруама ҳәагьы ааигәахәт аҵыхәтәан.
– Ибара амацара акәӡам сзыхьӡаз, иареи сареи ҳагьеибадыруеит! – иалҳәаз ахьизхамҵоз дааикәанаршәеит Адшьа.
– Ассир! Аурымқәа ирзымкыц аӡырҳәҩи бареи шәшеибадыруа ахаҵара ус исзымариам!
– Усҟан иара иакәмызҭгьы сҭаацәеи сареи наӡаӡа ҳаицәыӡыргьы ҟалон! – амшынаҿ дзықәшәахьаз ахҭыс харшҭшьак лымамкәа даацәажәеит лара.
– Исзеилкаауам уи аӡырҳәҩы иҟны бышнанагаз?!
– Иара иҟны снанамгеит, аха ҳара ҳҟноуп иара дахьаанагаз.
– Исзеилымкааит?
Адшьа лгәы иаҭаххеит амшынаҿ дзыниаз ахҭыс Гьабаҟәагьы идыруазарц, убри аҟнытә ццакрак ҟамҵа ҭынчҭынч дцәажәо, ахы инаркны аҵыхәтәанӡа изеиҭалҳәеит илгәалашәоз акы аанмыжькәа. Дадрыҟәа аурымқәа цәгьасы дҟарҵеит ҳәа акәымзар аиаша иашьҭоу аӡә шиакәыз ала агәра илыргарцгьы лҽазылкит аҵыхәтәан, уи иахь имаз агәаанагара шиашамыз еилыркаауа.
– Исҳәара сзымдыруа сҟарҵеит бажәақәа! – иҳәеит Гьабаҟәа, изеиҭалҳәаз макьанагьы цқьа агәра изымго. – Уи усеиԥш аиаша иашьҭоу уаҩызар, нас избан урымгьы ԥсыуагьы рыҽканҵа иҭырхара изашьҭоу? Бара ишбырҵабыргуа еиԥш дыцәгьахәыцуаҩымзар нас иԥшаара изаҿу ҳәа ибдыруеи?
– Ишԥауҳәеи!.. Дазусҭада иҭархара иашьҭоу!.. Дзыԥшаауа азусцәада? – иаразнакы лыблақәа ааҟәазханы гәҽанызаарак рхыҳәҳәы иааҟалеит.
– Ааи, аурымӷбақәа еимдаауа амшын ихуп уи аӡырҳәҩы дыԥшааны дҭадырхаразы! Аӡырҳәҩи иареи ирзеимакыроу сыздыруам, аха изласаҳахьоу ала Дашьныхә иԥа Арзамаҭгьы аурымқәа дрыдгылаҩуп ҳәагьы изырҳәоит!
Убри аамҭаз Адшьа илцәымыӷхханы ашырҳәа дҩагылан, ухы нылаукыртә иҟаз ахышә хәыҷы днадгыланы иҭынчмыз амшын аисра лылаԥш надлырхалт, аха нас лышьҭахьҟа даахьаҳәны
лгәы ҵааршәха ишыҟазгьы, еилылкааз ӷәӷәала агәҭынчымзаара шылнаҭазгьы, лцәажәашьа еицамкыкәа еиҭах лҽырҭынчшәа ус лҳәеит:
– Дадрыҟәа еиԥш иҟоу ахацәа ӷәӷәақәа еснагьы иреиҷаҳалатәуп, насгьы уи ицназго маҷҩуп ҳәа сазхәыцуеит. Аурымқәа ирҭахым зегьы ндырҵәо иалагар, ԥыҭрак ашьҭахь хаҵа зхылаҳәоу уаҩ дыҟамкәа иаарылгоит. Ауаа рзы зыҽкынҵа абзиара иашьҭоу ауаҩы еиҳагьы наҟ дыхьчатәуп ҳәа акәымзар дҭаурхар ҟалоума!.. Абри уазхәыцхьоу уара?
Гьабаҟәа убасҟан ииҳәаша иҿамшәакәа азнаказ дышҳабызӡа даарҟәазгеит иаҳаз, аха аҭыԥҳа лҿаԥхьа дышьшьылаҳауа даанымхаразы гәынхәҵысҭала ихы иааҭашәаз акы иҳәарцы иҽанаазикуаз аамҭаз ацәажәаха иамраӡакәа, ус лара ҩаԥхьа лыбжьы налыргеит.
– Ҳара жәынгьы-ҿангьы рыцҳарас иҳамоу, аурымқәа рҳәатәы хаҳҵацәоит… Ааи, ааи, исҳәаз угәы иалумырсын, аха излазбо ухаҭагьы убасҵәҟьоуп ушыҟоу!
– Избан, ус бызсызхәыцыз!? – убри аамҭаз цәымыӷххарак илыжжуа иаҽԥнылҳәаз џьшьаны дҵааит иара.
– Уи атәы сҳәар угәы ннархар ҟалоит, еиӷьуп ҳаицәажәара аанаҳкылар! – лҳәан, Адшьа нас дааины лҭыԥаҿ деиҭанатәеит лгәалаҟазаара хәашьны.
– Мап, мап, аԥҳәыс илыцәгәаауа дхаҵам ҳәа дсыԥхьаӡоит! Иахьатәи амшаз амшын зыргәаҭеиуа Ҳаиҭ дыснықәеит уи азын гәынхарак шыҟасымҵо, шьҭа ианцәырыбгах сбыҳәоит аҵыхәтәанӡа ибҳәарц!.. Исабҳәарц ибҭаххаз арбану? – ихамхаԥагьара еиҭах арахь бзиа иааинырԥшны илирҳәарц иналыдицалт.
– Ус уҭаххазар, нас иуасҳәап иудызбалаз арбану! – лылаԥш наидырхаланы лажәақәа шидикылоз иныԥшраны дшыҟазгьы лбарц лҭахны ацәажәара дналагеит. – Бааԥсрак аҵамгалакәа иуасҳәоит, уара изакәазы арахь уаарышьҭыз еилымкаакәа ушааз! Ауаа рзы абзиара иашьҭоу ауаҩы иҭархара ахәҭоу ахәҭаму еилмыргакәа, насгьы уи дазусҭоу ихы-иҵыхәа зынӡагьы ишузымдыругьы аурымқәа рҳәатәы хаҵаны, аӡәы ҳәа иаарылҟьо ахаҵа нага дҭархатәуп ҳәа уааны деиҭоуҳәеит!
– Сара уи зынӡагьы дсыздыруам, исыдырҵаз ауп инасыгӡаз! –  хьымӡӷык идлазшәа убри аамҭаз иааицәымыӷххеит Гьабаҟәа.
– Иашоуп, иудырҵаз наугӡеит, аха уи аҵакы еилымкаакәа ауаҩы дунаԥхеит! Издыруада биашам ҳәа соуҳәарц уҭахызар? Ҵоуп, уи деилкааны думамызт, уи азын гәыбӷангьы сызуҭом, аха избоит исҳәаз хауҵарц шуҭахым!.. Ааи, ааи, ублақәа ирхызбаалоит макьанагьы уи еилкаара ушахымццакуа!
– Ауаҩы идырра акырӡа аҭахуп Адшьа! – убри аамҭаз даагәынқьшәа ибжьы наиргеит иара. – Аиаша басҳәап, абыржәы бара иаасабҳәаз аамҷыдарахаз уи ихы-иҵыхәа изакәызаалак марцхалк иадымзаргьы еилкааны иахьада акымзарак смаҳацызт! Сара излаздыруа ала уи аурымӷбақәа мҩабжара дырԥыланы егьызмаха еимиҵәоит, ирҳәуеит, иҭаирхоит ҳәоуп зегьы ишизырҳәо! Бара бидгыланы дызлабырҵабыргуа ала уи усҵәҟьа аиаша дазықәԥозҭгьы, нас избан Арзамаҭ иҭархара зиҭаххаз? Ибмаҳаӡаци рыбжьара аидыслара шыҟалахьоу? Сара излаздыруа ала, Арзамаҭ аурымқәа ицырхырааны даныԥхаирс ашьҭахь ауп амшын данхыла, аха иҽыззикыз аӡырҳәрақәа еиҳагьы игәыԥжәаганы ирзыҟалеит аурымқәа! Уи азоуп дыԥшааны дыркырц изишьҭоугьы… Сеиқәирхеит ҳәа бызхыҽхәо уи аӡырҳәҩы абарҭқәа беимҳәаӡеи усҟан?
– Уи игәҭакқәа зегьы ауаа ираҳәо дгәарам! Ус иҟоу уаҩым! Амала ибзианы иара иҟынтәи еилыскааз убри ауп, Урымтәылаҟа дызҭииз ауаҩы дыԥшааны дахьирхәаанӡа дышишьҭымҵуа, иара убас ҳажәлар тәыс иҟаҵаны ҭира изго аурымӷбақәа дышраҩымсуа, анхацәа ирԥырхаго дшырҿагылаҩу… Нас, абасеиԥш иҟаиҵо иашам ҳәоума исоуҳәарц иуҭаху?
– Ааи, аха асҵәҟьа дуаҩыцқьазар нас акгьы зхарам аурымқәа зыхирҟьои? Ҳара ҳаиԥш урҭгьы уаами, рҭархара дзашьҭо ҳәа ибдыруеи?
– Иубоума иузеилымкаац шырацәоу! Убри аҟнытә, ибзианы иузымдыруа ауаҩы ҿҭыӡәӡәала ихцәажәара ԥшӡам, изҳәо изгьы иԥшӡам. Уи ауаҩ ихигахьоу атәра закәу уара иабаудыруеи, усеиԥш уақәшәахьазҭгьы ас уцәажәарымызт. Уи закәу иара ибзиаҵәҟьаны иахьидыруа азоуп, ирҭиирц амшын ихырҵо ҳауаажәлар еиқәирхарц дыҿҟьаса аурымӷбақәа дызрышьҭоу. Насгьы ҳажәлар еизыҳәҳәаны ԥсраӡра изго ӷбак арантәи ишоурмыжьуа ала иҩызцәагьы иаргьы рхы иахықәаахьазаап… Мап, мап, зегь реиԥшҵәҟьа саргьы
ҳанцәахәқәа сырхықәаауеит, уи ауаҩ ҳажәлар ршьоура иазгылаз аӡә шиаку ала! Абри ауаргьы агәра угәарц ухәҭоуп! – лажәақәа иԥхьан еиԥш дрыцрамлакәа уажәы акырӡа лҽырҭынчӡаны ауп дышцәажәаз лара.
– Ааи, иҟалап биашазаргьы! – аҵыхәтәан акы дазаанагазшәа дызлықәшаҳаҭхаз изымдырӡо абас ааиҿыҵҟьеит иара. – Аха, иҽыззикыз аус шәарҭоуп даараӡа, дҭанырхаргьы ҟалоит! Иара ишьҭаӡыр алшоит ицқәоугьы!
– Уара ишуҳәаҵәҟьаз еиԥш уи иҭархара усҵәҟьа имариам!
– Атәцәа зго аӷбақәа роуп дзышьҭоу бҳәеит, аха бҩашьазар ҟалап! – аҵыхәтәан длықәшаҳаҭхазшәа шылирбазгьы уеизгьы уи аӡырҳәҩы изыразышьахак изаҭомызт. – Аиаша еилыбкаарц бҭахыҵәҟьазар, уи аԥхьа даалаган ауаа рахь ихыԥша шьҭихит дара рзы дшықәԥаҩу агәра диргарц, нас дааҳәны ацәгьаҟаҵарақәа иҽырзикит. Абыржәы аакьыскьа иҭаирхаз аурымқәа зыхирҟьеи ҳәа ибдыруеи? Аха уи базҳәодаз, усҟан аҩны быҟамызт! Баншьцәа рҿы быҟеижьҭеи ибмаҳақәац рацәоуп!
– Иарбан исмаҳац?
– Аурымӷбақәа ахьӡыхгылаз уахык дҩарықәланы руак ҭарханы аҩбатәи импыҵахалеит. Иахьыҟалазгьы Кьылашәыр агаҿаҿ ауп. Уи аӷбагьы атәцәа ҭазма? Иахыбҳәаауеи ари?.. Исзеилкаауам иҟаиҵахьоу азымхоушәа аӷа ҿыцқәа зирҳауа! Исзеилкаауам уи бара бзадгылаҩу! Бзиарас идыббалеи абысҟак бидгылартә?
– Уи азгьы мзызк ыҟамкәа ус ҟаиҵарымызт! – аҵыхәтәан Гьабаҟәа иациҵаз дгәыҩбаҿыҩбаха данааҟанаҵа рацәак лзымҳәакәа лажәа наҿахылҵәеит.
– Ааи, иашаны ибҳәеит иԥхьан, ауаҩы идырра акырӡа аҭахуп ҳәа иазгәаԥҭаз! Уи аӡырҳәҩы бышизхәыцуа еиԥш дшыҟаҵәҟьам шьҭа еилыбкаауашәа збоит! Амала уи азын аӡәгьы гәыбӷан биҭом, избанзар аӡырҳәцәа зегьы тәанк еицӡааушәа еиԥшуп, усоуп рҟазшьақәа шыҟоу, насгьы мцымзар ҵабырг рҳәом! Убри аҟнытә урҭ рхыԥша баргьы бжьаны бамоушәа збоит!
Ииҳәаз лгәамԥхакәа убри аамҭаз лхы ҩышьҭыхшәа деиҵыӷәӷәа Гьабаҟәа илакҭа дынҭаԥшит. Иаалырҟьаны ихцәышааӡа иҟалаз лхылҿы еиқәыхьшәашәаха лахҿыхрак уаҳа иазыхнымҳәуа, лымҩаԥгаҩ ицәажәашьақәа аҵыхәтәан лгәы дацәымӷнатәны акәын дшизыԥшуазгьы.
– Мап, урҭ зегьы еиԥшым, угәы уажьеит! Уи иааигәаны дахьузымдыруа ауп ус узихцәажәо! –  лылаԥш ахьынаидхалаз иаанханы илеиҳәаз наиҿалархьит.
– Ҳа, ҳа, ҳа! –  убри аамҭаз иҭахымкәа дааҽхырччеит иара. – Уиаҟара ҳаҭыр иқәызҭгьы, нас избан идкыланы имоу аӡырҳәцәа аӡәаӡәала иԥырҵра изаҿу?
– Усеиԥш уазҳәахда?
– Аабыкьа иԥырҵны ицаз Ҭаҭрашь ҳәа, сан лганахьтәи ҳауак иҳәоны саҳаит.
– Ҭаҭрашь уҳәама?
– Ааи!
– Сзиԥырҵи зиҳәа? –  зыӡбахә имаз аӡырҳәҩы ларгьы дшылдыруаз цәырымгакәа цасҳәан дыҽхырҵааит лара.
– Дадрыҟәа аӷацәа рырҳаруп дызҿу, иара иҵыхәала ҳара иаҳҭахым баша ахҭырхара рҳәан, Ҭаҭрашь иҩызцәагьы иаргьы иааибыҳәаны ҽнак зны иԥырҵны ицазаап…
– Аҳәатәхамҵацәа иԥырцаны икаицазар акәхап! Избанзар бзиа ибаӡом урҭ реиԥш иҟоу ауаа!
– Усеиԥш анырӡбаз аурымӷбақәа данрықәлоз ауха уп! Ҭаҭрашь иҩзцәеи иареи аурымқәа ӷасы ҳхы ҳазрыҭом рҳәан, аӡырҳәҩы игәы иҭаз изақәшаҳаҭымхакәа иԥырҵны ицеит!
– Агәра сызгом сара уи аҩыза ахҭҳәаа, ахаангьы исызгом!
– Азнаказ уи саргьы исызхамҵеит, Ҟазбулаҭ иҭахара зыхҟьазгьы сыздыруамызт бара ибҳәаанӡа. Сахьааз баасықәымшәазҭгьы иҟаларын уи дызҭаирхаз еилымкааӡакәа саанхаргьы.
– Сгәы иахәоит шьҭа хәыҷыхәыҷла еилукаауа уахьалагаз! – аҵыхәтәан ииҳәаз гәалаҿыхарак аалызцәырнаган уаанӡа дызхәаҽуаз агәыҩбаҿыҩбара аҟаԥыҳәа иналыхнаҟьеит.
Гьабаҟәа абыржәоуп иангәеиҭа иаалырҟьаны лҽеиҭакшьа шыҟалҵаз, аха макьаназгьы уи маӡас иаҵаҵәахыз гәҩарас иҟаиҵартәы дыҟамызт.
– Дадрыҟәа ҵабыргны иҭахымзаарын Ҟазбулаҭ иҭархара, аха ихала ихы ширшьыз азы сшаҳаҭуп ҳәа агәра ҳиргеит усҟан Ҭаҭрашь…
Ауаҩшьрақәа рҭыӡшәа аҳәса ианраҳауа бзиа ирбаӡом, иараби иҟалап бгәалаҟазаара бжьысхзар! Бҿаԥшыларагьы сгәаԥхом!.. Иабихәац, иабаҳҭаху урҭ реимак, шьҭа наҟ даҽакы ҳалацәажәап!
Аҵыхәтәан иациҵаз арыцҳашьа жәақәа зынӡагьы лхаҿы иҟамкәа, уажәы лхәыцрақәа зегьы Дадрыҟәа заҵәык иахь акәын иахьыҟаз. Гьабаҟәа ицәажәара аҵыхәтәан аҽаџьара ирхарц шиҭахыз анылба иаразнак днаиԥыҩлан, зҭыӡшәа рымаз аӡырҳәҩы ишҟа ҩаԥхьа дниалгеит.
– Исыздыруам Ҭаҭрашь ҳәа узҿу абарҭқәа зегьы изакәазы иуеиҳәаз! Издыруада Дадрыҟәа гәаӷшақә димазар?
– Уи ахаҵара уадаҩуп, избанзар ҳизыуаамкәа ҳгәаӷқәа еимоуп ҳәа акгьы имҳәеит, – ибжьы ныҵакшәа дынкахәыцуа ауп абри шиҳәаз, аха нас ихы ҩышьҭыхны быжьдула еиҭах иажәа инациҵеит Гьабаҟәа. – Амала усеиԥш акгьы идсымбалт Ҭаҭрашь! Уи уара изуеиҳәази ҳәа ибҳәаз… ишԥабасҳәари, Ҭаҭрашь ицәажәара инаԥшьшәоуп акгьы шихарамыз шцәырига.
– Уи уара иаҳаҭыр ахьынӡаубо сыздыруам, аха ҳауа Ҭаҭрашь ҳәа узҿу уаҩы еинырҟьаҩык иакәзар ҟалап! Сара сыхәҭаахьала убасшәоуп дшеилыскааз… Иҟалаз ҟалеит, уи шьҭа уашьҭха хнырҳәышьа амам, нас избан уи ахҭыс аҭыӡшәа мыртәакәа еиҭаҳәо ауаа дызрылоу? Дадрыҟәа дицрыҵзар ихаҭа иҭахханы диԥырҵит, уи азын есымша агәаларшәара аҭахума? Издыруада, Дадрыҟәа даниԥырҵ нахыс дизхьаауа џьишьозар агха имоуп! – лажәа анырҵәамҭаз акыр даацраланы ауп ишылҳәаз.
– Мап, Ҭаҭрашь бышизхәыцыз еиԥшҵәҟьа бааԥсрак далаҟам, бҩашьеит! – иҳәеит Гьабаҟәа, аҭыԥҳа лцәажәашьа шыҟалҵаз абыржәы гәҩарак инаҭазшәа дкылкааны длыхәаԥшуа. – Ауаҩра аганахь акәзар, Дадрыҟәа наҟ димырҽхәазар ицәгьаз ҳәа акгьы изимҳәеит, насгьы уи абаҩхатәра ду злоу, амцаԥшь зыӷроу, даараӡагьы игәымшәаҩу хаҵаеибагоуп ҳәоуп дышихцәажәаз. Амала ивибо ҳәа ииҳәаз, еснагь иара зегьы рыԥхьагылара дахьашьҭоу, аҭагылазаара егьа ишәарҭазаргьы аӡәы иҳәатәы хамҵакәа даушла аҽаҿажьра дахьазыхиоу азоуп еиҳаракгьы диԥырҵыртә дҟазҵаз… Исыздыруам, усоуп Ҭаҭрашь иширҵабыргуа!
– Цқьа деилкааны иумам ауаҩы дызлаҟам ала ихцәажәара аӡәгьы дақәиҭым ҳәа сымҳәахьеи! Уақәшаҳаҭума абри?
– Сақәшаҳаҭуп!
– Уақәшаҳаҭзар, нас аҭак сыҭ, Дадрыҟәа аӡырҳәра иҽазикыртә аҟынӡа дназгада? Атәра акәӡами дҟазҵаз? Амшын дхылартә лахьынҵас изҭаз аурымқәа ракәӡами?
Гьабаҟәа ҭакс иҟаиҵара изымдыруа ижәҩахырқәа дҩарыха-аарыхеит, насгьы лызҵаара агәыҩбаҿыҩбара анинаҭа акгьы изалымҳәаауа даанхеит.
– Уара ушизхәыцуа еиԥшҵәҟьа Дадрыҟәа ицәшәатәым, изыцәшәатәу иҭаирхаз уи аӡырҳәҩы иҩызцәа реиԥш иҟақәоу роуп.
– Бысзеилкаауам Адшьа! Избан, убри ауаҩ бидгыланы бааҟәымҵӡакәа асҟак ихьчара бзашьҭоу? Ҵабыргуп, иара сеиқәирхеит бҳәеит, аха ибхабмыршҭын уи дшыҟазаалакгьы ӡырҳәҩык дышиеиԥшу! – мыцхәы уи идгылара лгәазырԥхоз изеилымкаауа иааџьеишьеит аҵыхәтәан.
– Зныкыр иуаҳахьоума уи нхаҩык диԥырхагахахьеит, мамзаргьы аӡәы дкагәаны диҭиит, акгьы зхарам дишьхьеит ҳәа ихырҳәаауа? – лҿаԥшылара дырҩегьых аҽааиҭанакын нас лқьышәқәа ччаԥшьк хьшәашәаӡа иаақәырххшәа ус лажәа еиҭанацылҵеит. – Иулшозар знык ухаҿы иааг, уи дзышьҭоу ажәлар рыхьчара шакәу. Насгьы уажәшьҭа иазхоуп ара иҟам ауаҩы ишьҭахьҟа акы ихҳәаара! Уи иахьа убриаҟара иӡбахә ҳҿыҵахеит, иҟалап илымҳақәа ҿшаауазар, мамзаргьы аицәкьысра даҿызар. Иԥхьан иашаны иуҳәеит, ҵабыргны еиӷьуп шьҭа даҽакы ҳалацәажәар!
Аамҭа кьаҿӡак иалагӡаны абасала реицәажәарала аҩыџьагьы реибадырра акыр аҽарҵааулеит, гәаанагарыла ишеиқәымшәозгьы гәынҷыхьак бжьамгалакәа ирыгәҭыхақәаз акырқәа еибырҳәеит. Еибадыруеижьҭеи акрааҵуазшәа иаразнакала реизааигәахара зыхҟьазгьы лҟазшьа ҷыда ауп, аԥагьара аалырԥшыртә дшалаҟазгьы аҽырқьынҵыҵреи аҽыркьаҳәреи лыламкәа, илыцшаз аҟазшьа ԥшӡа аӡыхь еиԥш ицқьаӡа, лгәыҭбаашьеи лқьиашьеи уҳәа, оумакала дӡырнагон, аха абзиазеиӷьшьарада уаҳа цәгьарак лыҵамкәа лаҳалалцәара ганкахьала ԥсыҽракгьы лнаҭоушәа уамхабон, мыцхәы иаармариацәаны агәрагацәара ахьлылаз азын, еилкаан усеиԥш аҽыҟаҵара лқәыԥшцәара ишахҟьозгьы. Иахьада илымбацыз Гьабаҟәеи лареи ргәаанагарақәеи рхәыцшьақәеи
абжеиҳан ишеиқәымшәозгьы игәра ганы гәаартыла лцәажәара ауп наџьанатә еибадыруазшәа дылзааигәахартә иҟазҵазгьы, насгьы аӡаӡа цәыкәбар цқьа еиԥш дыԥшқарахӡа иҟаз аҭыԥҳа ссир лҭеиҭԥш даҟаҭәаны, џьара диԥыршәар ҳәа дшәаны лыдҵышьак изыҟаҵомызт уи нахыс. Лассы аҩны ҳнеины ҭынч лацәажәарҭа соунда ҳәа игәы ҭыԥраауа дшыҟаз игәалаҟазаара зегьы аабжьнахит, ргәырҽынӡамкәа иаалырҟьаны амҩан изықәшәаз арыцҳара. Ари иара изыҳәан ахааназ ихамшҭуа раԥхьаӡатәи хҭысны иҟалеит. Уаанӡа ихаҵашьақәа зеиԥшраз леилиркаарц ҽырԥагьарыла дбаӷьырбабо дышлыдҽырбалоз, ус имҳәамырза изыниаз убри ахҭыс аан ҽырҵысрак ахьизыҟамҵаз азы ихы хьымӡишьартә дҟанаҵеит, аха ишԥаҟаиҵарыз ианиашьа ихаҵашьахеит. Ҽаамҭанык еиԥшымкәа игәахәаратә ныҟәара иаалырҟьаны иԥхасҭанатәит, убри аамҭаз зыхшыҩ иахыҵны амшын ихыз Евтропии дареи реиниара.
Амш ишԥахнамгари ҳәа ишыԥшыз ашьыбжьышьҭахь аԥсҭҳәа ӡлачқәа еилахынҳәуа, абыржәымзар-абыржәы уаҩ ишимбац ала иҟалараны иҟаз амш бааԥс уаацәшәаратәы аҳауа аҽеиҭанакит, убри аамҭаз амшын ихыз агәҽанызаара ду рҭаххартә аҭагылазаара иааҭагылт. Гьабаҟәеи Адшьеи аазгоз аканџьа рацәак изладумыз ала амшын иахьаларшәыз есааира ацәқәырԥақәа ӷәӷәала иаҟьо иалагеит, амшцәгьа рыхьӡаанӡа зегьы еицхырааны амшцәгьа заанаҵ азырхиара ишаҿыз, ус харантәы амшын инхырбаалт ԥраӷба дук ацәқәырԥақәа иргәылрҩны рзааигәахара ишаҿыз. Шьҭа бзиа ирбарҭаны акыр ианааскьа, урымӷбак шакәыз аҟара анырба ргәы аадырҭынчит, изыцәшәатәыз иахьеиуамыз азын. Уи аԥраӷба ахырхара уаҳа имԥсахӡакәа ахы шрықәкыз мацара зынӡа ирзааигәахеит, аха арахь ааишьа шыҟаз анырба акыр иаарцәымыӷххеит ирынҟьоушәа анырба. Ус ирулакгьы аканџьа ахырхара ирласӡаны иаарыԥсахит, аха ахәамц авгаха раӡаанӡа ус дук мырҵыкәа аҩбагьы агәараҳәа инеидыслеит, убри аамҭаз ӡәырҩы ршьапы инықәҟьаны аххы инеилаҳаит, ирацәаҩхеит бааԥсыла ихәахәа-чахәаны икыдҟьақәазгьы. Еимгаеимцарак иалагӡаны аканџьа иаиоуз ааха алымшакәа иааиуаз аԥраӷба ԥынҵала иахьадсылаз арыӷьарахьтәи ахәамц ҩкылнажәеит, убри нахыс уаҳагьы аныҟәара алымшо ахырхара ацәыӡны имчыдаха амшын ихыззала иааххалеит.
Убри аамҭаз Адшьа лыԥсы маҷханы, дҟәатаӡа Гьабаҟәа дигәыҵакны дахьгылаз аԥырқьҳәа мцаԥшьк ахьынаижәлаз шоураҵасгьы деимнадон, аха уажәы урҭқәа рацәак азхәыцха имамызт, иҟалаз аилкаара акәын дызхыццакуаз. Ԥыҭрак ашьҭахь лшьараҿ дааины лыблақәа аахылтит лара, аха убасҟан лӡамҩақәа еиԥхьышьшьаауа Гьабаҟәа дигәыҵакызшәа анылба, ашьҭахь акгьы лмыхьӡазшәа убри аамҭаз афырҳәа днаимпыҵҟьеит.
– Мшәан, иҟалеи! Амшынҵысра ҳақәшәама? –  лҳәан, Адшьа дшәаԥырҳаԥуа дҵааит дыхцәышааӡа дахьгылаз.
– Исыздыруам, џьара акы ҳанҟьазар сгәахәуеит!
– Амшын агәҭа ҳзынҟьарыз?!
– Акымзарак сыздыруам! Ибҭахызар адәахьы сҩдәылҵны уажәыҵәҟьа еилыскаауеит, схынҳәаанӡа ара быҟаз! –  иҳәан, Гьабаҟәа днықәҵәиааит, аха адәылҵха иамраӡакәа урымқәак ааҩнашылеит.
Убри амҭаз Гьабаҟәа иаса ахьықәыз ахьгьы дынхьаԥшит, аха ашьҭыхха дшахьырмыгӡоз аҟара аниба иҽырҭынчны дырзыԥшуа даагылт, ҵабыргны даргьы ргәы цәгьарак ҭамкәа рабџьарқәа ларҟәны ишырзыԥшуаз, руаӡәык ус иҳәеит:
– Шәыканџьа иахьыз уаҳа ишәзеилымкааи? Шәааласы, шьҭа лассы иӡааҟәрылоит!
Адшьа ллымҳа иааҭасыз даргачамкны, убри аамҭаз афырҳәа Гьабаҟәа иахь дынхьаԥшит, убасҟан аҩыџьагьы рылаԥшқәа ааиқәшәеит, аха иҟалаз рзеилымкаауа ус ишеихәаԥшуаз иаанхеит, ргәырҽанызҵаз ани аурым ииҳәазгьы змааназ макьана цқьа рхаҿы изымааиуа.
– Ари шәеиаҳәа шәышҭатәоу амшын аҵахь шәцарц шҳәҭахымзар иаарласны ҳаӷбахь шәыиас! Шәааццакы, мамзар абра шәааныжьны ҳцоит, аӷламԥсыӡқәагьы рызхараҵәҟьа шьыбжьхьагьы рфап! –  уи ахаҵа абас ааҳәаны иҿанынаиха, егьырҭ ицқәазгьы уаҳа цәгьагьы-бзиагьы мҳәакәа ашьҭахь рызегьы илеишьҭагыланы инеицдәылҵит.
Ааха зауыз аканџьа еибакәеибаха ахала ахы иазаанханы, ԥшьаала амшын ахәланагалара иахьаҿыз ацәқәырԥақәа аԥсы рыцәнагарц аҭахызшәа, иахьынӡалшоз ала аҽырӷәӷәашәа иӡыхгылан, аха рацәак аамырҵыкәа ус амажьӡы инахәлаҵәан, аԥша ҭачны ишыҟаз иаанхазшәа макьанагьы иӡааҳәҳәалоз аԥрақәа рыда ахәамц ахабар ыҟамкәа инӡаакәкәалт, нас даҽа ԥыҭрак ашьҭахь канџьак хгылаӡамызшәа амшын ааҭацәит.
Иӡааҟәрылаз аканџьа аҟынтәи жәаҩаҩык рахьынтә ԥшьҩык рымбеит, урҭ амшын иагазар ҟалап ҳәа азхарҵеит аҵыхәтәан, егьырҭ иаанхаз зегьы аурым ӷбахьы ииасит, убасҟан Евтропии даԥсышәа мацараха лымкаала идикылаз Гьабаҟәеи Адшьеи раҳаҭыр шибоз дирдырырц хазы уадак риҭеит. Ус ԥыҭрак ашьҭахь Гьабаҟәа иара иахь диԥхьаны дааиган, днаидыртәаланы еиҳәеит имшала иӡааҟәрылаз аканџьа даҽакы дшацәхҩашьалаз, насгьы иамхаҟаҵаз азалымдарра азы аҵыхәтәан иҽирқьиарцгьы ақәикит, аха егьа иҳәазаргьы уи Гьабаҟәа анышәашьак изаҭомызт. Евтропии иҩашьара ихыигәы иалхуа, аканџьа аҭахарагьы машәырны ишицәыҟалаз уҳәа амзызқәа еиқәирҽаҽт иара итәала, аха иааиҳәоз зегьы аиаша аасҭа агьангьашра акәын еиҳа иззааигәаз. Асаӡқәа рахь изакәазы дрышьҭыз, аҭыԥҳа ицызгьы Себастополис агарнизон аиҳабы Орест изааигәаз лаб Бадрыҟәа шиакәыз, зыканџьа ӡааирҟәрылаз Арзамаҭгьы игәы ннархар шыҟалоз, ԥшьҩык ауаа рҭахарагьы иара ишихараз уҳәа аара иқәҵаны Гьабаҟәа данаацәажәа, Евтропии аҭамзаара шьҭаҵо ус иҳәеит:
– Ааи, шьҭа сара ишысхароу збоит, аха саргьы сеилкаа, аӡырҳәцәа иртәыз акы акәыз џьшьаноуп сышҩашьаз! Абас ҟамлар акәын, аха машәырны исцәыҟалеит, насгьы убри Арзамаҭ ҳәа узҿугьы ҳара ҳадҵоуп инаигӡо! Амала агха ду ҟаиҵеит иканџьа саныгаа рахь ишишьҭуаз ала дыррак ахьсимҭаз, – ирзиуыз зынӡагьы хьаас имаӡамызшәа дԥышәарччо акәын дышцәажәоз Евтропии.
– Иҭаурхаз аканџьа уаԥырхагамхакәа аԥхьа еилукаар ҟамлаӡоз? Уи ӡәыр мчыла иудиҵама?
– Ааи, адҵа сымоуп аӡырҳәцәа зегьы рынкылараз.
– Мшәан, ҳара ҳӡырҳәцәазшәа уамхабама? – дааицрашәеит Гьабаҟәа, ашьҭахь Евтропии игәиҽынҵо иажәа еиҭанациҵеит. – Еилукаар уҭахым акәымзар, ухаҭаҵәҟьа уоуп ӡырҳәҩык еиԥш зхы мҩаԥызгаз! Сгәанала еилукаауеит ҳәа сыҟоуп, иҳахҭугаз ахылҿиаа азы ӷәӷәала иуазҵаараны ишыҟоу, иҭаурхаз ауаа рҵыхәалагьы бзиак уаҳараны ушыҟам!
– Башаӡа усыдышшылоит арԥыс! Сара цәгьарак шәақәсыршәандаз ҳәа сшыҟамыз уеизгьы иуасҳәахьеит, уи ахаҭыԥан еиҳагьы ҭабуп ҳәа арахь исоуҳәароуп шәыԥсы ахьеиқәсырхаз азыҳәан, – амчра инапы иахьакыз азы изықәиршәаз иара ус акала хьаас имамкәа ахақәгәыӷра злыжжуаз ԥышәарччарыла деиҭаацәажәеит Евтропии.
– Ҳаԥсы еиқәурхама?! – ԥхамшьарыла аурым ицәажәара игәаԥсахы еиҳагьы иааиланаҵан иҵагьы ииҳәақәашаз шҳәатәыз дақәымшәо убри аамҭаз џьшьахәыс иааҟаиҵеит Гьабаҟәа. – Мшәан, уаҳхыччо, мамзаргьы сзашьҭоузеи ҳәа иуҳәо?! Иахьатәи ашаражәҩан снықәеит, иҟауҵаз азы Орест ишааиаҳалак ишуанаимыжьуа!
Евтропии ҽырхықәымҵалатәи иԥышәарччашьа уаҳа имԥсахкәа аԥхамшьареи, ауаҩымреи, аԥагьареи, амчреи иныԥшӡаны акәын Гьабаҟәа иҳаҭырбара дазнеирц дшаҿыз. Ари сара соуп, уара рыцҳа уазусҭада ҳәа иҿаԥшылара ҟаҵаны акәын, убри аамҭаз ицәажәашьеи, иԥшышьеи, итәашьеи дазԥагьаха дшыҟаз.
– Иҭахаз ҭахеит, урҭ шьҭа рыԥсқәа узҭаҵом, аха егьырҭ иаанхаз шәыԥсы еиқәсмырхазҭгьы уажәы ара сҿаԥхьа уҿабыӷӡа узгыларымызт, – аҵыхәтәан иԥышәарччара еиҳагьы иаарлахҿыхны ицәажәара инациҵеит Евтропии. – Иамына, сара сакәмызҭгьы шәахьбжьаӡыз уаҩы изымдырӡо гәырӡшашәаӡ шәныбжьахәаша шәцон. Иара ҳаргьы ҳнахынҳәны ҳцаргьы ҟамлоз, аха аразҟы шәыман, Рым анцәахәқәа исгәадмырԥхеит усеиԥш аҟаҵара, ажәакала сқьиара шәеиқәнархеит! Убас ҟасымҵазҭгьы, еиҭасҳәахуеит уажәы ара усыдтәаланы аӷаџҳәа усацәажәо ушзыҟамлоз! Убри аҟнытә, иҟасҵаз абзиара ухахьы иааганы, шьҭа хәыҷык уаахәыцны уцәажәар ухәҭоуп арԥыс!
– Уцәажәашьала уеилыскааит уаргьы аӡырҳәцәа ркәал ушҭагылоу, узлазбо ала урҭ узлареиԥшым ҳәагьы акгьы уалаҟам! –  иҳәеит Гьабаҟәа, егьа ичҳазаргьы шьҭа игәаламӡара илыжжуа.
– Аӡырҳәрақәа аӷацәа амырҳауазар аҩызара азарӷәӷәом! Ҳаныӡхыҵлак ахырқьиара уҽазукышт, аха уи уҿнахып ҳәа сыҟам!
– Сиашара анцәақәа ирзеилымкаакәа ус ҟаларгьы алшоит, аха сықәнага сақәшәаанӡа аамҭа акыр бжьысышт уаанӡа, – ииҳәаз уи ақәшаҳаҭхара еиԥшцәамкәа ихы ааирҵасит аурым.
– Избан уаанӡа аамҭа рацәа бжьысраны изыҟоу? – аурым ииҳәаз убри аамҭаз иааизџьшьарахеит Гьабаҟәа.
– Избанзар, Себастополис ҳаӡхыҵраны ҳаныҟалаша макьана схаҭагьы исыздыруам.
– Иаууеи, ҵабыргны аԥсра уеилаҳауашәа збоит! Бадрыҟәа иԥҳа лыхынҳәра дазыԥшуп! Сара иудысҵоит иахьаҵәҟьа ҳаӡхыугарц, нас иахьыуҭаху уцала! – убри аамҭаз дахьтәаз ашырҳәа дагьҩыҵҟьеит Гьабаҟәа.
– Абаӷь еиԥш аҽырбабара уаҟәыҵны шьҭа уҽеиқәк, арԥыс! Аҭыӷькша еиԥш, уҵҟьа-ҵҟьо изакәызеи иҟауҵо, убра уҭыԥаҿ утәа! Аԥхьа сыдҵа намыгӡакәа ӡхыҵшьа сымаӡам, уаанӡа шәаргьы ара шәыҟазароуп!.. Еилукаау?
– Ара ҳанкыланы ҳашумоу Бадрыҟәеи Арзамаҭи ианеилыркаа, нас уара узы бзиарак шахылымҿиаауа ала уажәнатә угәуҽанысҵоит! Сыхабарк рымбаӡар ишсышьҭало удыруаз! – убасҟан ӷәӷәала дааилашәеит Гьабаҟәа.
Убри аамҭаз Евтропии илахь неимырџахәны блаҵархәыла арԥыс днаизыԥшын, уажәраанӡа ицәа иҭагӡаны ииҵәахуаз игәыжәлацәгьара уажәы алаҳа еимҿӷьаӷьа еиԥшха аҵыхәтәан арахь иааиларҩит, иара уажәраанӡа излеичҳазгьы ааџьоушьарын.
– Сара рыԥшаара сашьҭоуп егьызмаха ҳаӷбақәа еимызҵәо ӡырҳәаа! – арԥыс ицәажәашьа шьҭа иахирҟьаӡозшәа аниба изымчҳакәа днаиқәыҳәҳәеит аҵыхәтәан. – Шәара ашьхауаа ишәзаауа абзиарақәа уеизгьы ишәнаалом, егьа ҳундаз шәыцә-гьоурақәа шәаҳзырҟәымхит! Убарҭқәа раанкылазароуп амшын сызхыугьы, аха шәара… Шәара шәыгәра шгатәым еснагь издыруан, шәхы шәахьоуҳажьцәаз азы ақәнамгаҟаҵарақәа зынӡа шәырҿаапкӡеит! Иудыруаз урҭ аӡәы сиеигӡараны сшыҟам! Ӡырҳәҩык зхылаҳәоу амшынаҿ дыҟамкәа ркәакәыл анысрыцқьалак акәхоит саныӡхыҵуа! Убраанӡа амшынаҿ сыҟазароуп!.. Еилукаау?
– Ус зегьы ҳнеилагәаны уаҳхымцәажәан! – убри аамҭаз иблақәагьы аацырцырхеит изурц иаҿымыз Гьабаҟәагьы. – Иудыруаз, унапы сакуп ҳәа саҳаҭыр лаурҟәыр шызымуа! Насгьы амшын аҟны мацара есҽны иузыхгарым, агаҿахь уӡхыҵраны ушыҟоугьы ааугәаларшәала! Убасҟан мышкы зны еиҭах џьара ҳаиниаргьы ҟалоит!
Убри аамҭаз Евтропии ашырҳәа дҩаҵҟьан Гьабаҟәа днаидыххылт, аха днызкылах дыр, иҽыҟажаны ахынкылара илиршеит. Ахаҳәҭоубыҭ иҭарҵаз аԥсы хьшәашәа деиԥшханы иҿаԥшылара хцәышааӡа, абыржәы днаигәыдыззаларашәа иблақәа ҭыҵны ицо дшихагылаз, нас аҟаԥыҳәа днеиԥхьхәыцаан, игәы шизыԥжәозгьы уаҳа диламцәажәакәа днаиԥырҵны ашацашацаҳәа адәылҵырҭа ашәахь иҿынаихеит.
Евтропии уаҳагьы ишьҭахьҟа дхьамԥшкәа дындәылҵын, ашә аӷьеҩҳәа иныдижьлеит, иаркышьа злаҟаз ала игәы бааԥсыла ишыԥжәаз алаудырратәы. Убри аамҭаз Гьабаҟәа игәалаҟазаара бжьысӡаны лаҩеираха исит, игәыԥжәара алаирдарц дыгәрымуа аҵыхәтәан уи аурым днаизыцәҳаит, уигьы азмырхакәа иԥсцәа ибзацәа акы даанимыжьит, амшынаҿ уԥсра ҟало ҳәагьы дишәит. Аҩныҟа ацаразы ииӡбаша дақәымшәо дшыгәаҭеиуаз ус дааиԥхьхәыцаан, амашәыр иақәзыршәаз Евтропии иареи реицәажәара зеиԥшрахаз, насгьы ԥыҭраамҭак ари аӷбаҿ иаанхараны ишыҟаз Адшьагьы илдыруазарц аниҭахха, лара лахь дцарц ашырҳәа дындәылҵит.
Гьабаҟәа игәаԥсахы еибакӡаны ацәажәара даҿнаҵы, Адшьа илзеиҭеиҳәоз абжакы зынӡагьы илнарҳауамызт лыгәҭӡыӡара, ашьҭахь макьанагьы аҩныҟа ишзымцоз атәы анаацәырига, уиак зынӡа лгәы иаламӡакәа аҽырҳәа инеимаҭәаны дагьааиҵақьызқьызит, аха нас акгьы лмыхьӡазшәа лхала аҟаԥыҳәа лҽааиқәылкит.
– …Иааиасымҳәаз акы ыҟам, аха иаҿаршәӡаны мап сцәикит! –  иажәа анагӡара даҿын Гьабаҟәа. – Лассы аҩныҟа ҳхынҳәыртә еиԥш, исыздыруам исыӡбара! Дыррак рымазҭгьы иҳашьҭаларын, аха арантәи цҳашьас иҟаҳҵари? Мчыла акгьы узалхуам, шьҭа ԥраӷбак џьара иҳаниаанӡа иааҳачҳароуп! Знык ҳзыӡхыҵгәышьар ӷәӷәала дахьдырхәыртә иҟасҵап уаҳа акгьы сылымшаргьы, аха аҩны ҳаннеиша ауп ибҳәаша!
– Аԥсышьацәгьа рмоуи амшын иагазгьы! – урҭ уажәы илгәалазыршәах дыр лыблақәа ирхыз алаӷырӡ рыцқьо лыбжьы налыргеит.
– Аӡырҳәцәа скырц срышьҭоуп иҳәеит, аха иубаратәы иҟоуп араҟатәи ауааԥсыра зегьы баны дышнымхо, иааиԥыхьашәазгьы диеигӡарц игәы иҭам! Ас ала згәы ашьаҟәаҟәа ҭоу ауаҩы иқәгәыӷра уадаҩуп, – убри аамҭаз узиҿамԥшуа иҿаԥшылара баԥсыла ихьанҭан Гьабаҟәагьы.
– Ҿаԥарыла шьҭа акымзарак узалхраны иҟам, асеиԥш иҟоу ауаҩы маанала иацәажәатәуп, иҳәатәы аҽақәыршәашьагьы ҳақәшәароуп иргәабзыӷразы! – аҵыхәтәан лара лтәала днаиабжьеит..
– Иааигәамԥхар дышҳазныҟәаша ибдыруеи! Аиаша бҭахызар, ибырҽхәоз убри аӡырҳәҩы ихҟьаз ауп уажәы баргьы саргьы агәамҵра ҳҭагылартә ҳҟазҵазгьы!
– Уажәы уи ихарахеи 
Аҵыхәтәан иаԥишьыз ажәақәа лгәамԥхакәа даарҭрысын иҵааршәха дааимнадеит, уи аҟаԥыҳәагьы даалнахын акгьы ҟамлаӡазшәагьы дааиханарккеит. Дадрыҟәа иҭыӡшәа уаҳа даламцәажәарц иалҳәарцгьы цәгьа илымбеит, аха аҵыхәтәан акы днахьнархәызшәа лҽаанылкылт. Убри аамҭаз Гьабаҟәагьы иаагәеиҭеит иаалырҟьаны лхылҿы шыхцәышаахаз гәынамӡаракгьы дагәыҵаҳәҳәы дшаарҳәаҵәыҳәаҵәыз, аха мчымхарак ианақәшәалак иаразнак агәыҭҟьа зҽазыргоз аҭыԥҳацәа реиԥш лҽыҟамҵакәа аҽынкылара ахьлылшаз ауп еиҳа ихаҿы иааигаз. Убри аамҭаз лҽаԥшылара знызынла аҽааԥсахлон умҳәозар егьыс маҷӡак иадымзаргьы шәыргәындарак лнамырԥшкәа, наҟ иара еиҳагьы игәы шьҭылхуазшәа ҳхы шымҩаԥаагаша ҳәа арахь дааҳәны алабжьара илҭарцгьы лҽазылкит аҵыхәтәан. Уи акыргьы ихы даазнархәыцит, насгьы аԥҳәыс лаасҭа иара еиҳа дшәаргәындазшәа ахаарԥшра лҿаԥхьа дарччархәыр шыҟалоз ала убри аамҭаз гәҽынҵаракгьы ааинаҭеит, аха даҽа ганкахьалагьы акгьы мҳәакәангьы зышхәа иҭаз иашәа ицҳәо дабанӡаагыларыз.
Адшьагьы уи аамҭазы хәыцрак дагәыланахаланы лылаԥш ахьынкыдхалаз иаанханы, лыԥсыацара лқьышә иқәкны деиҵыӷәӷәа дтәан. Лыҳаидеи ыҟамкәа деиқәпата дшыҟаз шибозгьы уаҳа длыламцәажәакәа, ихы иқәыжь дынкахәыцуа убри аамҭаз алаҩеира даҿын иара. Ауаргьала иантәалазшәа аԥраӷба анахьарахь иахьаҟьоз ӷәӷәала данаарблаҟьалак, дааҭгыланы ишьаҿақәа ӷәӷәа иргыла иҽааникылон, аха нас дырҩегьых алаҩеира иҩыназикуан. Ҵабыргны убри аамҭаз адәахьы удәылҵыртә иҟамызт, аӷбахәамц зҽанызҟьоз ацәқәырԥақәеи есааира зыҽзырӷәӷәоз аԥшеи еицыланы адәахьы иҟаз абжьыцәгьақәа дырзыӡырҩуа алаҩеира дшаҿыз, ус изымҳәацыз акы ааигәалашәазшәа аҵыхәтәан иҿыԥшылара ҵәыҵәӡа иааҟаиҵан, амчымхареи ахәыцра деимырхха аҭӡывара иҽадырӷәӷәала даагылан, нас Адшьа дахьтәаз ахь дынхьаԥшит.
– Ҳазшаз иныс, убырҭ аӡырҳәцәа рзы егьа сҳәахьазаргьы аурымқәа ақәнага шырзыруа! Рқәақәра згааит, арҭ ишрыхәҭоу убас ауп! Аурымхшақәа раҳаҭыр егьа иубаргьы дара ианааргәамԥха лажәхарԥа узыруеит! Иуеигӡарангьы иҟам!
– Ҳҵас зҵасым роуп гәыбӷанс ируҭои, аҳаҭыр ҳәа узҿу урҭқәа рыздыруам, – лҳәеит Адшьа, лхы дымҩахакәа уажәыгь дахьԥшыц дыԥшуа.
– Аиаша бҭахызар, ҳзыниаз ахҭыс ҿаасҭа ацәа салнахын, абыржәы ахархьуаа срыҵашьыцуа сҟанаҵеит, урҭ аӡәы идымԥшыло рхы иахьақәиҭу азын, – игәаԥсахеибакра злаирдаша изымдыруа ибжьы наиргеит Гьабаҟәа.
– Ҳара аурымқәа ҳрыдҳәалоуп, сабгьы урҭ рымаҵ ауроуп дызҿу, – иажәа днаԥыҩлан ииҳәаз шиашаз ларгьы ишьақәырӷәӷәо убасҟан лхы дааҩахеит, нас Гьабаҟәа дахьгылаз ахь днаԥшуа лажәа харҭәаауа ус нацылҵеит. – Убри азоуп анхацәагьы знызынла изыбыжкуа. Дудыруа сыздыруам, сыхәԥҳа Маҭарбеи иҷкәын изыруз умаҳахьеи аиӷахара аҵыхәала. Ацәгьа ацәгьа шахылҿиаауа изымдыруа дыҟоума Арзамаҭгьы, аха ӡырҳәаа аурымқәа ирԥырхагоуп
ҳәа иахьҭаирхаша иҽкынҵа дашьҭалеит. Иишьырц дзышьҭоу азусцәада, иара итәқәа ракәӡами? Мшәан, уиаҟара заҳҳәои, иара уара ухаҭагьы урҭ рҳәатәы акәӡами инаугӡаларц узышьҭоу? Аҳшьҭра еиуоу дарбанзаалакгьы аурымқәа рҽахьрыдырҳәалаз ауп анхацәагьы хазы изеихаз, избанзар рыгәрагара рымам!
– Уажәы уи акәым излацәажәатәу, аҩныҟа ҳшыхынҳәыша ауп иаҳаӡбаша. Ҳхы ҳақәиҭымкәа ара амшын ҳахтәаланы еибаҳҳәо, баргьы саргьы акымзарак иҳахәараны иҟам, – иаргьы зегьы дреиԥштәны дахьрыдылкылоз игәамԥхакәа лцәажәара еиҭах аҽаџьара ирхарц аақәикит аҵыхәтәан.
Инеиԥынкыланы амшын аххалара иашьцыламыз, арахь ацәқәырԥа ашьҭыҵра лԥырхагаханы убри аамҭаз амшын дакуашәагьы лбон. Уаҳа акала ҽырҭынчшьак амамкәа инхынаа-аахынаауа лыблақәа ирыхгылаз ауада хәыҷы лыблахаҵ аргьежьын, уиак зынӡа лхы ҭнаҟьеит, амшын аҽанбарҭынчуеи ҳәагьы дыԥшын, аха уаҳа умԥсит, есааира еиҳагьы аҽамырӷәӷәазар аиқәтәара иагьақәнамкыцызт.
Евтропии Гьабаҟәеи реицәажәара шыхаамхазгьы инамырԥшкәа, исасцәа ҳаҭырқәҵарыла макьаназ дрызныҟәоушәа дирбон, баандаҩцәак реиԥш иҟамҵакәа иԥраӷба аҩнуҵҟа иахьырҭахыз анеира-ааира иақәиҭын, ирҭахыз ирацәажәар ҟалон, егьырҭгьы убасҵәҟьа ахақәиҭра рыҭан. Амала ахацәа амалабаша акрфо-акрыжәуа имтәакәа амшынуаа рыцхыраараз ирывагылазырц, аидаур арыцқьареи аӡәӡәареи рхы иаҭәаршьарц, амшын ихнаҵы имаашьакәа уск-уск иазкызарц, аӷба аҩнуҵҟа зегьы еицырзеиԥшыз аиҿкаара ақәныҟәара мап ацәызкуа даныҟалагьы уи дахьмырхәакәа дшаанимыжьуаз, иаҭахны ианиԥхьаӡагьы дшимеигӡоз алагьы ргәырҽаниҵахьан.
– Џьоукы ртәы шаҳҳәоз, уажәы ари аурым цәылдыз ду иҳадиҵо зегьы наҳагӡо ҳалагар, усҟан ҳаргьы аӡырҳәцәа ҳреиԥшхоит! –  иҳәеит Гьабаҟәа, адырҩаҽны Адшьеи иареи анеицәажәоз иажәақәа лафҳәарак еиԥштәшәа.
– Нас иузымдыруаз! – уи днақәшаҳаҭхеит ларгьы.
– Усеиԥш Анцәа сақәмыршәан!
– Уабџьар умхны изигеи зугахуа?
– Урымк сзиҿамгыларц!
– Нас, шьҭа еилукаама аурым гәрага дшыҟам?
– Бара ибыбзоураны еилыскаақәаз рацәоуп!
– Иабихәац, знык аҩны ҳазнеиндаз, нас ӷбакала ахааназ џьара сцартә, Анцәа иумҳәан! Амшын агазгара иахҟьаны зхы ҭҟьаз акәҷышь еиԥш сыхлахаҵ зынӡа иаргьажьит, шьҭа уаҳа исзычҳаҵәҟьом ахгара! – амшын шылԥырхагахаз убаратәы дыхцәышааӡа, лхы ҭаууа, убри аамҭаз лыгәгьы маҷк еилахынҳәуа мчыла даацәажәеит лара.
– Иаачҳа, амшын ҳныӡхыҵшагьы ҟалап!
Иацижьҭеи ҽеиқәкышьак змамыз амшын леишәацәгьа чҳаны рхы аларгӡарын, ирласӡаны еиҭах изықәшәараны иҟаз даҽа хҭыс ҿаасҭак заанаҵ ирдыруазҭгьы, уи аниара убри аҽны инаркны ахы аркуа аҿынанахеит абасала… Шьыбжьоншәа амшын ацәқәырԥара убриаҟара аҽарӷәӷәеит, шәышьханхыҵ, адунеи аҿҳәара ааизшәа мшыни жәҩани узеҩымдыраауа акәын хыхьгьы ҵаҟагьы еиԥшны аԥсабара аилаҩынтра аҽшазнакыз. Ари аҩыза амш бааԥс амҩан изықәнакыз ида дазусҭаалак изыҳәан амшын аххалара игәаӷьыуацәан, убри аамҭаз Евтропии амш зеиԥшраз шибозгьы агаҿа азкылсра дахыццакуамызт, уи згәамԥхаз рацәаҩхеит, аҭыӡшәа алархит, аха аӷба ашьҭахьҟа архынҳәраз макьана иара иҿаԥхьа аӡәы игәаӷьны дзаҿамгылацызт.
Убри аҽны амшцәгьы зықәнакыз Дадрыҟәа иҩызцәеи иареи, нас Евтропии рыда ӷбала уаҳа амшын ихыз ҳәа уаҩ дыҟамызт, агаҿанӡа макьанагьы кыр набжьан, насгьы амшын ихыҵәиаалоз афырҭын ӷьы аԥраӷбақәа рыласра даараӡа иаԥырхаган, уажәыуажәы рхырхарақәа еиланагон, џьарак аанкыларагьы шьҭа рымч ақәымхо аҟынӡа иҟалахьан. Убри аамҭаз аԥша еиланаргьыжьуаз аԥсҭҳәа ӡлачқәа амшын иахартәаланы иахьакыз раԥхьаҟа амҩа днарбомызт, насгьы амшын иазҟазаз иакәымзар аӷбақәа реиқәырхара даараӡа иуадаҩхеит. Абас амшын узхылартә ианыҟамыз убри амшцәгьа аҽны еиқәшәараны лахьынҵас ирымазшәа иҟалеит, Евтропии хәымз инарыцны зыԥшаара даҿыз Дадрыҟеи иареи амшынаҿ дырҩегьых реиҿаҳара.
Адшьагьы дызқәымгәыӷшаз аразҟы лыман даҽа зныкгьы
леиқәхараз, аха уажәтәи ԥыхьатәи раниашьақәа еидкылашьа рымамызт, илзуҳәар ҟалон ҩынтәны диит ҳәа, лара леиԥшҵәҟьа лымҩаԥгаҩгьы дналыдкыланы, иара убас зыԥсы еиқәхаз зегь рзыҳәангьы. Гьабаҟәеи лареи убри аҽны иҟаларызеишь, ҳзеиқәхарыма ҳәа анцәахәқәа ианрыҳәоз аамҭаз амшыни аҳауеи рыԥсабаратә мчқәа рҽеидкыланы еилаҩынтуа, аԥраӷба мҵԥаа аҳауа цәгьа иахәлагаланы иакын, убри аамҭаз аидаур ахь аӡәы дызцәырҵуа ҳәа иҟамызт. Уаԥхьа игылоу дузгәамҭо аӡи, афырҭыни, аԥсҭҳәеи еилаҳанто џьарак еилаланы еилагьыжьуан, амшын ихыҵәиаало еилахынҳәуан. Уи иараапкыз амшынгьы аҭра иҭыҵырц ақәнакызшәа ацәқәырԥа дуқәа шьҭыбганы иахьынӡалшоз ихаланы аҽахьаҟьоз, ацыԥхьқәа ацрыдды иҟьаны аҳауа иаланаҵон, иаанхозгьы уашьҭха иааҳәны агәараҳәа амшын иналаҳауан.
Евтропии иаӷба убри аамҭаз аӡеилагьежьыра иахьаларшәыз, акәтаӷьцәа еиԥшха мчы амамкәа, ацәқәырԥақәа ахәлаҵәо иахьыргәылакыз ирҵәиуа ирхынҳәуа иама идәықәын, аиқәхараз аԥсабара амч иаҿагыланы ақәԥара иаҿыз амшынуаа уажәыуажәы ршьыпқәа ирықәҟьаны икаҳауан. Ацәқәырԥақәа реиԥшҵәҟьа хазы ижәылоз аԥсҭҳәа хьанҭа ишырҭахыз рыԥсыԥ еивыргалартә еиԥш, рызхара аҳауа рнаҭомызт, еицхыраарц аиқәҿаҭра иахьаҿызгьы рыбжьқәа цқьа изеигәныҩҩуамызт, уажәыуажәы аидаур инықәҳауаз ацәқәырԥақәа заҟаҩы ықәыӡәааны иагахьазгьы уаҩы издыруамызт.
Аӡеибафара иатҟәаз аԥраӷба зҳәынҷаз амчымхара ацәцашьак амамкәа, шьҭа аҭахара шаԥеиԥшызгьы ԥсыхәа ахьынӡамаз ала афырҭни ацәқәырԥақәеи ирҿагыланы, ауаа реиԥш иаргьы хазы ахеиқәырхараз аԥсабара амчи иареи аибарххара иаҿын. Уажәыуажәы иаахәлаҵәалоз амажьӡы иахәаҽуа хәмаргаҵас ацәқәырԥақәа иахьрыларшәыз, ус мацара акыргьы иачҳаит, аха аԥсабара амчха ианамыхәаӡа, иаалырҟьаны агәҭантәи амазгәыҭ хада хжәаны аидаур агәараҳәа иахьнықәҳаз, акыӷәра маҷымкәа илҭахнажәеит. Аԥраӷба асала ааха ӷәӷәа анаиоу, шьҭа аидаураҿ аҟазаарагьы шәарҭахеит, насгьы иаӡәымкәа амшын ианага, егьырҭ иаанхаз аԥсра рҽацәырхьчаразы аӷбамгәа иҭаланы рҽыԥхьаркит.
Убри аамҭаз иааҟәымҵӡакәа аҿыжра иаҿыз аӷбахәамц ахьеихасаз абыржәымзар-абыржәы еимарҩрашәа ргәы ахьырнаҭоз аԥсеиқәхараз шьҭа гәыӷрак рымамкәа ишәаҟьаны, иааҟәымҵӡакәа рылахь рыџьамшь ӡатәуа анцәақәа ирыҳәо еилатәан, аҳәатәхамҵа Евтропиигьы уажәыуажәы ашәи наишьҭырҵон, иара имшала арыцҳара иахьақәшәаз аҵыхәала. Амшын еибафара иаларшәыз аӷба мчыда ҭәицк ирзаҩызаха ацәқәырԥақәа рҽеинҟьаны иахьеигәыдырҵоз, уажәыуажәы агәыҳәҵә аҟынӡа ашҵа ааԥшуан, нас ирблаҟьаны иаҟьацԥхьаӡа иаҟәаҟәачаҟәоз есааира ирацәаҩхон, асеиԥшҵәҟьа иҟаз амшцәгьақәа раан амшын алԥхала разҟык змаз иакәымзар аӡә деиқәхоит ҳәа ҵабыргны агәрагашьа амамызт.
Ҳаиҭ илԥхала убри аҽны аразҟы ззылԥхаз ракәхеит Дадрыҟәа иҩызцәеи иареи, избанзар аӷбамҩандырҩы Басиаҭ амшцәгьақәа рыниара уажәы ибазма, иара ибзоураны аԥраӷбақәа рыҩбагьы аахак рмоукәа амшцәгьа иацәнырханы иалигеит. Адырҩаҽынгьы амшын даараӡак иҭынчцәамызт, аха аҳауа хьанҭа аӷьырак ахҟьаны убри аамҭаз хара инаскьахьан.
Арыцҳара иақәшәаз Евтропии иԥраӷба мызгәыҭда ианаанха, еиаҳәа дук еиԥшха ихыргәыдӡа, убри аамҭаз амшын иахьхыршәлаз цқьа зыҽмырҭынчыцыз ацәқәырԥақәа иахьырҭахыз ирыманы ицон. Иарбан ганзу иахьагозгьы рыздыруамызт, ахырхара еилдыргаӡаргьы, напыда шьапыда иҟа иаҩызан, убри аамҭаз ацәқәырԥақәа ишырҭахыз, иахьырҭахыз аӷба гыды хырҵәиаало, зны аҟәаҟәахь ихгало нас ирблаҟьаны рыбжьара ирыбжьаргьалдызуа хәмаргаҵас иҟаҵаны иаман. Еиқәханы амшцәгьа анрыхҟьагьы аӷбабжата зеиԥшраз ала гәыӷрак рымамызт еибганы изыӡхыҵып ҳәа, аха издыруада џьара ӷбак рылаԥш иҵашәозар ҳәа, ацәқәырԥақәа шьҭа аидаур аҟынӡа ишзымҩаӡозгьы, макьанагьы рызегьы рхы-ргәы ҭҟьа ишыҟазгьы аӡәаӡәала аидаурахь ицәырҵуа иалагеит. Абар иахьа ҩымшын рыблақәа ҭырхаха амшын ихыԥшылоижьҭеи, аха макьаназ усеиԥш разҟык рмоуцызт. Ԥскәарак нарыламкәа рыԥсыхаара рқьышә иқәкны имлаҟымлаҵәо, иӡышо амшын ишыхтәалаз, убри аҩбатәи амш аҽны шьыбжьышьҭахьшәа ус насыԥны ҩ-ԥраӷбак рыхәанга харантә иаацәырҵит.
– Шәыԥшы! Шәаԥшы! – ргәырҽынӡамкәа арҵәаа ҳәа лыбжьы
рганы убри аамҭаз амрагылара шыҟаз лнапы налырххеит Адшьа. – Аразҟы ҳаман, ҳаиқәхеит зегьы!.. Зхьышьаргәыҵа ҳакәахшаша, арыцҳара ҳшақәшәаз баны ҳаԥсы еиқәурхама!.. О, Анана-Гәында, бааԥшны ҳаббозма арыцҳара ҳшақәшәаз!
Лнапы рхханы иахьылкыз аганахь убри аамҭаз зегьы нхьаԥшит, ҵабыргны ӷбақәак рхы рықәкны аара ишаҿыз рылаԥш ишааҵашәазҵәҟьа рызегьы гәырӷьаны, иаразнак аибарҳәҳәара иналагеит, зҽеигәыджьланы игәыдибакылақәазгьы ҟалеит. Иамхагәырӷьақәазгьы рылабжышқәа рҿаҳәҳәы иахьгылаз рнапқәа еинҟьо ашьҭыԥара иаҿын, ирымбакәа ирывсны ицар ҳәа ишәаны, даҽа џьоукых рымаҭәақәа ршәыхны харантә рызҟьара иаҿын.
– Сгәанала аурымӷбақәа ракәушәа збоит! – иҳәеит Гьабаҟәа, илаԥш еихмырсыӷьӡакәа уахь дыԥшуа.
– Изтәызаалакгьы иуаами, ҳрыцҳамшьакәа иҳаҩсны ишԥацари! – дгәырӷьацәаны Гьабаҟәа дахьааилаҳәаҵаз макьанагьы доулыжьуамызт Адшьа.
Евтропии ишьапы ахьхижәах дыр, ихҳәацны иҟаз изшьапык дзықәымгыло иуакаӡа ичны ишыҟазгьы убри аамҭаз кьат лабак иҽанҵаны дахьгылаз, рыԥсеиқәхара иара дамеигәырӷьозшәа дцәылашьӡа акәын, рзааигәахара иаҿыз урҭ аԥраӷбақәа рзыԥшра дшаҿыз. Уаанӡа дҵаҟаҵарала дызхамацәысуаз амшынуаа уажәы зегь рыла иаргьы дара драҟараханы иажәа уаҳа ԥхылнамдо акәын дышрылагылаз, убасала арыцҳара ишеицеиԥшанатәызгьы зегьы рханы игылаз иаҳаҭыр абыржәгьы ирӡыр иҭахгәышьамызт, аха изакәазы адҵақәа зхыҟааиҵашаз ҳәа шьҭа акгьы далаҟамызт.
Убри аамҭаз Дадрыҟәа иҩызцәеи иареи амшынаҿ арыцҳара иақәшәаз шгәарҭаз мҩашьо ихықәгыланы ааԥшра иаҿын, Баҭыршаҳ инапаҿы иҟаз аԥраӷба аҟынтәигьы зегьы рылаԥшқәа урҭ рахь ихан, аха иазусцәаз макьана ирзеилымкаацызт. Иҵагьы акырӡа ианырзааигәаха, убри аамҭаз ацхыраараз рыбжьқәа рдуны дара рахь аибарҳәҳәара иаҿыз, ашьҭахь урҭ рыбызшәа Дадрыҟәа ианеилирга ус иҳәеит:
– Арҭ урымқәазаап!
– Ҳазҭиуа, ҳахзырҵәо роума ҳзыцхыраауа! Аӡы ихыԥсылааит, иабаҳҭахә, наҟ ҳнарывсны ҳцап! –  убри аамҭаз аурымқәа ргәаӷ кны даго даацәажәеит Ҟазылбақь.
– Мап, Ҟазылбақь, дара ҳаҽреиԥшаҳтәрым! – уи дзақәшаҳаҭымхеит Дадрыҟәа. – Уаҩ иҟаимҵац ҟаҳҵома, ишыҟазаалакгьы арҭгьы уааԥсуп! Арыцҳара иақәшәаз ҳармыцхраар Анцәагьы игәы иахәарым! Изыниаз амчымхара аҩыза ҳара ҳаниазҭгьы ҳашԥаҟаларыз!
– Дара ракәызҭгьы иуцхраап ҳәа уҟазма?
– Иҳацхраа иаҳмыцхраа, шьҭа ҳанрахҭыгәлах ҳара ҳтәы ҟаҳҵароуп! Аԥсра ззыԥшу ҳнарывсны ҳцар рыгәнаҳа ҳақәшәоит, убри нахыс Ҳаиҭгьы акала ҳирманшәалом!
Ҟазылбақь идгылақәазгьы ҟалеит, аха Саҟадлеи Басрыҟәеи урҭ ирықәшаҳаҭымхакәа инарҿаԥеит, аӡәы иҟаимҵац ҟаҳҵома ҳәа инарҿырхьны. Еиқәмырхакәа ҳнарывсны ҳашцаз аараҳар, иҟарҵаз ҳәа зегьы ҳабла ихырбаало, ахааназ агаҿахь ҳазцәырымҵуа ҳаԥхамшьеи рҳәан, зынӡагьы дыдмырцәажәеит.
Ус акырӡа ианырзааигәаха, Дадрыҟәа адҵа ҟаиҵеит аԥрақәа лбаашьҭны, арыцҳара иақәшәаз аӷба гыды инаваргыланы иааныркыларц.
– Мшәан, арҭ аԥсацәазаап! Цқьа уӡырҩи, ԥсышәала иахьцәажәо уаҳап! – лҳәеит Адшьа, убри аамҭаз лгәы нҭгәырӷьааны дуалыуашо иҟалҵара дақәымшәо дааикәҟьашеит.
– Аԥсацәа аурымқәа ирыцхраарц ргәазырԥхаз сзеилкаауам!
– Нас арыцҳара иақәшәаз ауаа ныжьны ицарызма?
– Арҭ еиқәырхатәума, наҟ ишьтәқәоу иреиуазар!
– Ассир уҳәоит, усҟан ҳаргьы ҳааныжьны имцоз!
– Анцәа саҭоумҵан, сахьамхагәырӷьацәаз уи зынӡагьы сазымхәыцит!
Ӡырҳәаа рыӷбақәа руак хаззала иааины ирываӷәӷәа ианааӡыхгыла, заанаҵ еидҿаҳәаланы идырмазеихьаз ажәҩақәа цҳаҵас иаарласӡаны инарыбжьарҵеит, аха егьа рундаз ауаа риагара амуит, макьанагьы цқьа еиқәымтәацыз амшын агазгара аӷбақәа ҭынч иахьзеивамгылоз иахҟьаны. Ашьҭахь ирыӡбеит ԥрак неиҵыхны наҟааҟ ирыбжьырдарц, аҵыхәтәан уи иагьарманшәалеит. Евтропии ԥхыӡ ибаргьы ихеиҵомызт дахьиасыз аурым ԥраӷбаҿ, икразы дзышьҭаз аӡырҳәҩы инапаҽы иара ихаҭа дҟалап ҳәа. Дадрыҟәа уи аурым дшидырызҵәҟьа дыччо ус иҳәеит:
– Абар, ага бӷьыци ашьха бӷьыци реиԥш еиҭах ҳахьеиқәшәа! Сылабарҭа ушашьҭаз угәахәтәы наӡеит, аха ҳаиниашьа уара узы иманшәаламхеит умҳәозар. Излеилыскаахьоу ала сыԥшаара уаҿуижьҭегьы акрааҵуеит. Субап ҳәа уҟазма, аха ушақәымгәыӷуаз абар схала сахьузааз!
– Есымша абас мацара изыҟалар! – гәынамӡарыла ибжьы наиргеит Евтропии.
Абасала аиниара зынӡагьы ихәыцраҿ иҟамкәа иҵабыргханы Евтропии дызқәымгәыӷуаз еиҭах данақәашәа, уи аҵыхәала рацәак изымҳәо дызхәаҽуаз агәаӷ ду адабла иқәнажьызшәа ихыиҿы еицакха акәын дышгылаз. Ҩаԥхьа дзықәшәаз анасыԥдараз, ари аӡырҳәҩы дырҩегьых дахыччаны дидышшылозшәа ахьиамхабаз, деиланаԥсарц акгьы игмызт. Шьҭа акымзарак даԥсамкәа, убри аамҭаз дымчыдаха ҩаԥхьа аӡырҳәҩы иҿаԥхьа дахьгылаз гәаныла аурым нцәахәқәагьы днарзаӷьит, уаҳа акала дахьыдмырманшәалаз азы дрызгәааӡаны.
– Усҟак угәы ԥумжәацәан, угәабзиара иазеицәоуп, – иҳәеит Дадрыҟәа, дрыцҳахәхәа иаԥхьа игылаз аурым дҵәылхуа. – Ахаҵа дызқәымшәо акгьы ыҟам рҳәоит. Ианиашьа ихаҵшьоуп ҳәа аԥсилааи абазгааи ишырҳәо еиԥш, узқәымгәыӷуаз уақәшәагәышьеит ишубо, шьҭа уи ухы анымраалашьагьы ԥсыхәа умам.
– Уажәызын аиааира угазшәа убоит, аха сзыниаз аҩыза нас ухаҭагьы уақәшәар ҟалоит! – хьымӡӷ дула иҭәыз иблақәа еиқәыхьшәашәаха деихәларчны дызкыз иԥсы аҵыхәтәан мчыла иҽацәганы ибжьы ҭахәаҽӡа инаиргеит Евтропии. – Иахьатәиала уара утәы иакит, аха сара снаҩсангьы уахьзырхәыша иҵагьы шыҟоу ухаумыршҭлан! Издыруеит иуцәымыӷқәоу сышреиоу, сушьырц уҭахызар аҽхырцәажәара аҭахым, унапы сакуп, наҟ усылга!
Убри аамҭаз Дадрыҟәа ижакьа ԥшӡа быӷуа, иқьышәқәагьы ччаԥшьк рықәырххны, аҵыхәтәан блаҵарыла Евтропии днаихәаԥшит. Анкьа аурымқәа ишизырухьаз еиԥш, уажәы ихаҭа аурым дааихәарц иҭахызшәа, иаԥхьа игылаз ауаҩы ихы инаркны ишьапы аҟынӡагьы лаԥшыла дааимидеит.
– Зыҽкынҵа исышьҭаз ауаҩы узбарц акәын исҭахыз, – иҳәан, Дадрыҟәа убри аамҭаз ихаԥыцқәа аарԥшны дааччеит. – Абар иахьа исықәманшәалахеит улабарҭа соуртә еиԥш. Ухарала ухы иазуыз арыцҳара анаҩсан цәгьак уақәыршәара зынӡагьы исыгәҭакым, аха аӷлам ԥсыӡ иабо зегьы лбааздоит ҳәа аԥсыцәгьара иахҟьаны ахала аҟәара аҽықәыжьны арыцҳара ахы анақәнаршәалоугьы ыҟоуп, убри ауп уаргьы иухьыз. Сыкра ушашьҭаз, иузеицәаз ухаҭа ухы аҿауршәит. Убри инаҷыданы бжьгаракгьы усҭар сҭахуп, амала уи ухаҿы иааганы уақәшаҳаҭхозар… Иуҵасҳәарц исҭахугьы убри ауп, дыкны дахьсырхәуеит ҳәа уаҳа ахаан усышьҭамлан ухы уҭахызар. Иуасҳәаз анхоумҵа иугәҭаку ӷәӷәала арыцҳара уақәнаршәар ҟалоит. Еиҳагьы иузеиӷьхоит, уаноусышьҭлак ашьҭахь уахьынтәааз уԥсадгьыл ахь ухынҳәны уцар, нас уаҟа иухәаша даҽа уск уҽазукыр. Сыгәра га, амшынаҿ аҟазаара уара иузаԥсам.
Евтропии дҳашҳатәарахазшәа ддысны акәын, рбызшәала ицқьаны ацәажәара иаҿыз аӡырҳәҩы дшизыӡырҩуаз. Уи иажәа хьанҭақәа атымитыша дҭанарԥшуазшәа иахьгәыҿкаагаз, абыржәы дыԥаны амшын ихы наиҭарашәагьы гәаҳәарак ааинаҭеит, аха абриаҟара амчымхарақәа дрықәзыршәахьаз ауаҩы иҿаԥхьа ишьа мукәангьы баша ахҭырхарагьы дазыразымызт.
– Уҭархара иашьҭаз соуп, унапаҿы саныҟалах нас избан сушьыр зуҭахым? – дҵааит Евтропии, уанаусыжьлак ҳәа еиҳәаз рацәак агәра изымго.
– Избанзар, сара уара уеиԥш суаҩшьҩым, – макьаназ ҭынч ацәажәара даҿын Дадрыҟәа. – Арҭ иубо сҩызцәагьы изхарам аӡәы иламкьысыц, аха ирԥырхагоу рзы имыждақәоуп. Насгьы иудыруаз, ҳажәлар еидцаланы тәыс нырцәҟа изго шәыӷбақәа рыда уаҳа аӡәы иԥырхагамхац. Абри еснагь игәынкыланы иумаз, иашаны уи ухаҿы иузаагар уажәшьҭаназ иухәаргьы ҟалоит… Еилукаау?
Дадрыҟәа иажәа алгаха иамраӡакәа убри аамҭаз Гьабаҟәа дааидгылан, ӷәӷәала агәынамӡара иныԥшуа ибжьы наиргеит.
– Ари иоужьтәым аӡәы иоуп, аха илакьысрагьы шәарҭоуп шәара шәзы!
Дадрыҟәа ишьҭахьҟа иаахьаҳәымҭаз, ахаан иимбацыз арԥыск ихы еихаҿаҳәа дахьгылаз илаԥш дааҵашәеит.
– Уи сышизныҟәаша уара сумазҵааит! Уазусҭада абжьгара сызҭарац ақәызкыз, насгьы ара уабаанагеи? – жәҩантә дылбаазшәа
ԥсышәала аҷҷаҳәа иаацәажәаз арԥыс илаԥш наидырхаланы иаарымчшәа дҵааит Дадрыҟәа.
Гьабаҟәа иааигәамԥхеит аӡырҳәҩы ицәажәашьа, убри аҟнытә шьҭарнахыс иаргьы иаҳаҭыр ибаларц шихәҭаз ирдырырц ус иҳәеит:
– Сара ашьҭра ду еиуоу Абарыҟәа иԥа Гьабаҟәа соуп иуацәажәо! Иудыруаз ҳаҭырларҟәлара сацәажәар ушақәиҭысымтәуа! – ахамхаԥагьара иажәақәа ирныԥшуа даацәажәеит Гьабаҟәа.
– Ҵабыргны?! – арԥыс иҽхарззалара тәамбашақә иҟаҵаны аҵәы наилихит Дадрыҟәа. – Сыӷбаҿ ауаашьҭра дуқәа ыҟаӡам, шьҭа ишԥауԥсыхәо? Уара уеиԥш иҟоу ауаҩы сыӷбаҿ даанагазар, иҟаҳҵарызеи уаҳаҭыр ҳбагәышьап! Амала исзеилкаауам уара уҩыза ауаҩ иарбан самарлықьу ара уаазгаз!.. Иҟауҵоз аурымӷбаҿ?
Дадрыҟәа дзацәажәоз аурым дихаршҭны ашьҭахь ари арԥыс дыхҭакны иазҵаара дшаҿыз ус машәыршәа Адшьа илаԥш данааҵашәа, уиак зынӡаск иааизымбатәбарахеит. Убри аамҭаз ларгьы ари избахьоу мшәан, иоума ҳәа дшынханы дахьгылаз аиҭаҵшьа дақәымшәо џьарак даашьақәхеит, днаиазҵааргьы лҭахуп, аха ажәақәа налҿабазшәа илҳәара лҿашәомызт. Азнаказ лаԥшҵашәараз џьшьаны лыблақәа аалыртаԥтаԥит, аха ҩашьашьа амамызт ихаҭаԥсаҭа иакәын, насгьы ари нашанатә лабаран ҳәа акәымзар алакә аҟны еиԥш, еиҭахгьы амшынаҿ асҵәҟьа аиқәшәашьа збахьада ҳәа џьашьахәыс иҟаҵаны изыԥшра даҿын, убри аамҭаз Дадрыҟәагьы убасҵәҟьа акәын дшынханы дшылзыԥшуаз.
– Мап, мап, ублақәа урымжьеит, ари сара соуп! – лҳәан, Адшьа нас иара иахь лҿаалхеит уажәтәи реиқәшәарагьы шыҟалаз иара иаҟараҵәҟьа ларгьы оумашәа ибаны.
– Ахацәа рыгәҭа бхалазаҵә бабаанагеи?! – игачамкра дзалымҵуа дахьгылаз лԥылашьа дақәымшәо дҵааит Дадрыҟәа. – Арыцҳарақәа баргьы былахь ианырҵазшәоуп бшыҟоу, излазбо уажәы еиҭах даҽа мчымхарак бақәшәеит ҳәа сгәахуеит? Ари амшын џьашьахәла ишҭәу еиԥш, баргьы саргьы уеизгьы акака ҳанымиалар уеизгьы иауам!.. Уи бзиоуп, аха сыкра иашьҭаз аурым иӷбаҿ бабаанагеи?! Амшын ихыу ахацәа ирыцрыбхуаз схаҿы аагашьак сзаҭом!
– Избанзар, даҽа зныкгьы сеиқәурхарцаз срыцнагаланы сыҟан! Уи азыҳәан еиҭах Анцәа усзааишьҭит Дадрыҟәа! Уаргьы саргьы ҩаԥхьа амшынаҿ ҳаиниараны ҳаҟазаарын ишубо!
– Ианамуӡах, даҽа ӷбакаҿ ҳаиқәшәазҭгьы акы сҳәарын, аха сҭархара иашьҭоу аурымӷбаҿ бзыҟоу схахьы исзаагом?!.. Анцәаиныс ари бара боуп ҳәа макьанагьы агәра шысзымгац!
Адшьа уаҳа акы аҳәаха ламраӡакәа, убри аамҭаз Гьабаҟәа амшынаҿ ирыхҭысыз аиҭаҳәара иҽыназикит. Ари ажәабжь Дадрыҟәа џьашьахәыс иҟаҵаны дшазыӡырҩуаз ус Гьабаҟәа иажәа ахыркәшамҭаз, ашьҭахь Евтропии иахь иниаганы ицәажәара зҵаарала инирҵәеит.
– Иашаҵәҟьаны уаӷа доужьырц уҭахума?
– Уи дӷаӡам сыӷбаҿ дыҟанаҵы.
– Уҭархара иашьҭаз уаҳа акгьы иамҳәакуа душьҭырцу?
– Ихала иакәӡам, иҩызцәагьы аусыжьуеит, аха ԥыҭраамҭак иныскылароуп уск аҵыхәала, – иҳәан, Дадрыҟәа дԥышәарччашәа ааҟаиҵан нас Адшьа дышкьашкьо дахьрыдгылаз еиҭах лаԥшыхаала дааимидеит.
Убри аҽны ишааилахәлазҵәҟьа, амшцәгьа иаркараз ауаа рхы нықәырҵаанӡа иаразнак ацәа иахәнатәит, убри аамҭаз Дадрыҟәа аӷба аҵыхәаншәа ималазаҵә уалыр ҭацәык иҽықәкны дтәан дхәыцырҭа мацараха. Аԥарда еиқәаҵәа еиԥшха ажәҩан иаҵашьыхыз аԥсҭҳәа еиқәаҵәақәа ԥшьаала иааханы акы инаҵнахызшәа уи ауха ажәҩангәы каххаа иаацқьахеит, аеҵәақәагьы еилыџьџьаауа хыхьынтәи амшын иӡааԥшыло иаахагылеит. Дадрыҟәа абыржәы урҭ аеҵәақәа дшырзыԥшуаз ус руак нарылшәаны икаууа хланҵы инҭаланы ишниаҟьаз илаԥша нақәшәеит, дук мырҵыкәа аҩыза иахьӡарц аҭаххазшәа даҽакгьы ашьҭа ҭӷәыхаа уи инашьҭалеит. Урымтәыла дызлашьцылахьаз алеишәа џьбара, ахеиҿкаара, алаӡара, амццакра уҳәа уажәы иҩызцәа реизырхәыцразгьы дарманшәалеит, аиашаз даргьы акырынтә еибырҳәахьан, иара еиԥшҵәҟьа иҟаз еиҿкааҩык макьана ишиқәымшәацыз. Насгьы еилыркаауа иҟанаҵеит амшынаҿ амч рыманы иҟазарц рҭахызар, аӡәы иҳәатәы мацара азыӡырҩра еиҳа ишхәарҭаз, усеиԥш азхазҵазгьы амшынаҿ аныҟәарақәа ирызҟазахахьаз Баҭаҟәеи Саҟадлеи реиԥш иҟақәаз роуп. Уаанӡа изышьцыламыз аизхәыцра уажәы алеишәатә цәаҩа
ҷыда зегьы еицырзеиԥшны ишьақәгылаз аиҿкаара алнаршартә иҟалеит иарбан ҭагылазаалакгьы қьҿиарала ақәманшәалахара, аха абарҭқәа зегьы макьана Дадрыҟәа игәы хыркуа иҟамызт. Уи адагьы иҵигаз Адшьа лызхәыцра аханатәаахыс дидыруазшәа есымша дахьибалаша лааигәа дыҟазарцгьы цәгьа имбо агәзыҳәарак иоуны дыҟан, аха арахь иара амшынаҿ аныҟәарақәа иҽахаршәалашьак имамызт. Насгьы уажәы ҩынтәны еиқәирхаз аҭыԥҳа лхылҵшьҭратә ҭагылазаашьеи иара итәи зынӡагьы еиԥшымызт, убри аҟнытә еиԥшымыз ҩ-ԥсҭазаарак рааибышьа шыҟалашаз издыруамызт. Избанзар ахақәиҭра азықәԥара дшашьҭазгьы аӡырҳәҩы ҳәа ихырҵаз ахьӡи аиашеи реишьашәалахаша шыҟалашаз ихаҿы изаагоумызт, уи аҵыхәтәа хыркәшашьас иаиаураны иҟазгьы издыруамызт. Аԥсҭазаара татеи аԥсҭазаара мҽыӷеи рымҩақәа излахазхазыз ала иареи лареи мышкы зны еизааигәахап ҳәа дшымгәыӷуазгьы, уеизгьы акы игәы иҵанаҳәон игәахәтәы наӡарашәа. Зныхгьы абарҭқәа дырзымхәыцларц иҽазишәон, аха ӡырҳәаа адҵақәа шриҭоз еиԥш, ихымхәыцуаз игәы адҵа изамҭакәа ҿыц зхы ыҵазгаз аӡыхь еиԥшха ицәпытлаз гәаԥхашьарак изнымкылартә игәы аҵан иҵхәраа аҿынанахеит абыржәы еиҭах даниба. Аха макьаназ ажәа мыцхәы лаҳәара ахыԥша аанахоит ҳәа дазхәыцуан ҩынтә заҵәык рыда дахьимбацыз азын, убри аҟнытә усеиԥш акы лырдырра макьана изаацәоуп ҳәа дахыццакуамызт.
Адунеиаҿ абзиабара ыҟамызҭгьы аԥсҭазаара ҟалашьас иамоузеи, аԥсаатәҵәҟьагьы ҩызас иалнахуа иахыбаауеит, ааигәа аҽак нанашьҭуам, аԥстәқәагьы убасҵәҟьоуп ишыҟоу. Ахыбаараз ауаҩгьы урҭ дызлареиԥшу рацәоуп, убри иаҩызахеит Гьабаҟәагьы иҭагылазаашьа, избанзар рыԥсы еиқәзырхаз Дадрыҟәеи дареи реиниара иахҟьаны Адшьа дылхыбаауа дҟанаҵеит. Арыцҳара иақәшәаанӡа гәыраҳаҭлатәи реицәажәарақәа раан лцәаҩақәа адәахьала мацара илныԥшыртә акырынтә лҽеиҭакшьақәа шыҟалҵахьаз усҟан изгәамҭазар, уажәы ахшыҩзышьҭра зиҭақәаша рацәахеит. Зегь раԥхьагьы усеиԥш агәҩара изыркыша ируакхеит Дадрыҟәеи лареи реихәаԥшышьақәа зеԥшраз аниба, убасҟан лӡамҩақәа еицрашәаны ԥхашьарак дахәаҽуа дшыҟалалоз, усала иара иҟны дшыҟамлацыз уҳәа аҵыхәтәан илыдибалақәаша рацәахо иалагеит. Шьҭра дук еиуоу аҭыԥҳа ӡырҳәҩык иҿаԥхьа дҟәатаԥсатаӡа лыԥсасира баша ишыҟамыз мҩашьарада шьҭа еиликаартә иҟан, аха зныкгьы ҩынтәгьы деиқәирхазар уи азын цқьа илзымдыруа ауаҩы иаразнак бзиа дбатәума ҳәа игәы иҵхоз азҵаара даргәаҭеиртә дҟанаҵеит аҵыхәтәан. Абзиара иашьҭоу аӡырҳәҩы дызбахьада, аха ари ауаҩ цасҳәан дуаҩы ауԥшәылызшәа иҽыҟаиҵозшәа Гьабаҟәа акы дахьинарбаз ауп цәымӷыс дышьҭихыртә дҟазҵазгьы, насгьы заҟа уи игәы изыԥжәоз аҟара лара лахь зыҽзырӷәӷәоз лхыбаарагьы ҵигеит. Аӡырҳәи лареи ирыбжьаз амаӡа цқьа иҭҵааны ишимамыз еиԥш, еилкаашьак изамҭацызт иаӷа Евтропиигьы диҩызахазшәа дидыртәаланы акрахьицифоз, убри аҵыхәала аҵыхәтәан убасала гәаанагарак дазкылсит, ари аӡырҳәҩы даараӡа игьангьашу аӡә иакәымкәа дыҟам, уи азоуп Адшьагьы лгәы аҟаҭәара зилшаз ҳәа азхаиҵартә аҟынӡа.
Дадрыҟәа ишыҟаиҵалац еиԥш, адырҩаҽны шьыжьнаҵы зегь раԥхьа акрыфарҭа дындәылҵит, уи инаишьҭарххны дцеит ирыдтәаланы акрырыцызфаз Евтропиигьы. Убас аӡәаӡәала еишьҭала адәылҵра ишаҿыз ус Басиаҭгьы дҩагыланы иҿанынаиха, Аҭлыхәгьы иара днаишьҭалеит, аха адәылҵха иамраӡакәа Адшьа лыбжьы нарганы даанылкылт.
– Акы суазҵаар сҭахын Аҭлыхә! – убасҟан ларгьы дҩагыланы аишәа днахыҵит.
Аҭлыхә убри аамҭаз ишьҭахьҟа даахьаҳәны аҭыԥҳа дналзыԥшит, данааидгыла ҵабыргны акы лгәы ишыҵхоз аҟарагьы иаразнак лхаҿсахьа инанибаалт.
– Излеилыскааз ала уаргьы Урымтәылантәи Дадрыҟәа ицбналақәаз уруаӡәкуп… Усоума?
– Ааи! – илахҿыхмыз ԥышәарччарала дналыхәаччеит.
– Убрижьҭеи аӡырҳәра шәеицаҿуп?
– Ҳара ҳарҳәҩцәам, аҭыԥҳа! – лҵаашьақәа ааигәамԥхеит. – Ҳара атәцәа реиқәырхаҩцәа ҳауп! Ҳажәлар аԥырхага рызҭо роуп ҳазҿагылоугьы!
– Ааи, аха егьырҭ аӡырҳәцәеи шәареи еиԥшымзаарас ишәымои, амшын ихыу дарбанзаалакгьы дӡырҳәҩуп ҳәоуп ишизырҳәо! – урҭ ргәаӷ кны агәынамӡара илыжжуа дахьтәазынтәи убри аамҭаз ибжьы наиргеит Гьабаҟәа
– Арахь уаасыхәаԥшишь, уара, арԥыс! – маҷк дааиҭаҵны Гьабаҟәа дахьтәаз ахь дыԥшуа нас иажәа еиҭанациҵеит Аҭлыхә. – Иухаумыршҭлан ауаҩы ибыз данақәӡуагьы шыҟало! Абга зхылҵыз иахәлаӷыӷуан ҳәа, уԥсы еиқәзырхаз ҳаума ас зуҳәо? Аа?… Аурымқәа рхы ашьышьра иашьҭоу зегьы шәеиԥшуп, еиҳаракгьы шәара ишәыхҟьаны ауп еснагь атәра ҳазҭагылоугьы, убри ауп ҳаргьы амшын ҳхылартә иҟазҵаз! Башагьы ҳхымлеит, шәара ишәҭиуа ауаа зго аӷбақәа ҳрықәланы рхы иақәиҭаҳтәуеит! Ухаҭа зныкыр уазхәыцхьоу ҳажәлар ррыцҳара? Марцхалк иадымзаргьы рыцҳашьара ҳәа акыр улоу?
– Даҭоумҵан, уи ус иҿашәашәа иамхаҳәеит, – лҳәеит Адшьа, лымҩаԥгаҩ даахьалыршшан.
Аҭлыхә уи игәы шыннархазгьы уаҳа дацрамлакәа аҭыԥҳа длызхәыцызшәа ааҟаиҵан, нас еицрашәаны иҟаз ихыиҿгьы убри аамҭаз аҟаԥыҳәа аҽааиқәнакит.
– Аҭлыхә, удинаныс, ишаасоуҳәара, Дадрыҟәа аурымқәа ҭарханы рыԥраӷба импыҵаихалеит ҳәа изырҳәо иашаҵәҟьоума? –  аҵыхәтәан гәҭыӷьӷьалаҵәҟьа дҵааит лара.
– Уи аԥраӷба ани иҳашьҭагыла иаауа ауп, – изыниахьаз ахҭыс ахьлаҳаз џьшьахәыс иҟаҵаны аҭак налиҭеит.
– Аиаша уасҳәап, Аҭлыхә ухаҭагьы усзеилымкааит! Ҳара ҳуаҩшьцәам уҳәеит, арахь… – абас ааҳәаны акы дназхәыцшәа ааҟалҵеит, аха нас даалҟьаны лажәа еиҭнацылҵеит, – арахь иаашәгәамԥхаз рҭархара шәаҿуп! Ҳара ҳаиԥшҵәҟьа аурымқәагьы уаатәаҩсаны Анцәа ишеит, арҭ аурымқәоуп ҳәа иҭаурхар ҟалоума! Исзеилымкааит, акымзарак сзеилымкааҵәҟьеит иҟоу ҳәа!
– Ибзеилымкаауа ҳәа иҟои, цқьа базхәыцыр ибзиаҵәҟьаны еилыбкаауеит! – дԥышәарччашәа ааҟаиҵеит Аҭлыхә. – Узшьырц ақәызкыз аԥхьа уара дҭаумырхар, нас иара уишьуеит! Ирымҳәои, уԥсадгьыл уахызбаауа дыҟанаҵ аса ҭыԥ еималом ҳәа! Убарҭ бзыхӡыӡаауа аурымқәа роуп, ҳажәлар реиҿаргылареи реичырчареи зыхҟьоугьы! Сара иахьынӡаздыруа бара бабгьы урҭ дрыдҳәалоуп, ижәлар ррыцҳара аасҭа атәымуаа рҳәатәы еиҳа дахаҵгылоит!
– Аҭлыхә зынӡагьы уиашам, саб дазусҭоу уара иабаудыруеи! Цқьа деилкааны думам азоуп ус зихыуҳәаауа! – илаҳаз убри аамҭаз акыр дааиҵанарӷәӷәеит Адшьа.
– Амшын ихыугьы ирбо ираҳауа рацәоуп. Аиашаз баб Бадрыҟәа аӡәы диԥырхагахьеит ҳәа ҳмаҳац, аха ҳажәлар ргәаҟрақәа имбоушәа ҟаҵаны ибжьы имыргац! Итәаны аԥшра мацара ҳажәлар ирыхәо ҳәа иҟам! – иажәақәа зынӡа аҽаџьара ианицәыбры реицәажәара ахы зладыркыз дацәхҟьаны аҵыхәтәан даҽакахьы дааианагеит Аҭлыху.
– Аҭлыхә саҭамыз, аха иузымдыруа ауаҩы ас ихцәажәара ԥшӡам! – убасҟан лылаӷырӡқәагьы лыблақәа иаарыхгылт. – Агьаурым, мышкы зны деилукаап дазусҭоу! Саб дшыҟазаалакгьы аӡырҳәцәа реиԥш дуаҩшьҩым!
– Нас ауаҩшьцәа ҳәа ибдыруа ҳара ҳаума! – дырҩегьых дааԥышәарччеит Аҭлыхә.
– Мшәан, уара уоми изҳәаз, узшьуа аԥхьа уара душьыроуп ҳәа?
– Иашоуп, исҳәеит.
– Нас уи азоума аурымқәа зҭашәырхаз?
– Аиҭым имгьал мцадагьы иӡуеит ҳәа усҟан Дадрыҟәа иакәмызҭгьы, ари ҳаԥраӷбаҿ ибыцу арԥысгьы баргьы ҟалашьа шәымамызт, аха усҟан ҳара ҳаиқәхара иабзоураны шәаргьы аразҟы шәыман даҽазныкгьы шәеиқәхарцаз.
– Мшәан, шәара акгьы шәхарамзар, нас избан аурымқәа рыҽкынҵа изшәышьҭоу? –  лызҵаарақәа нҵәомызт Адшьа.
– Урҭ зхы рыдҳәаланы ирышьҭаҳәакьуа ирыцу ҳара ҳтәқәа роуп иҳашьҭалартә иҟазҵаз!
– Хықәкыла иудыруама урҭ азусцәоу?
– Зегьы раԥхьа аӡәы ҳәа иҟоу дыруаӡәкуп ҳкразы агаҿа ахылаԥшра азҭо, ахәмга, Арзамаҭ!
Адшьа убри аамҭаз лыԥсы ааивылгеит, дырҩегьых лаб далеикуаз џьшьаны. Аҭлыхәи лареи реицәажәара хаамхазаргьы, ганкахьала деигәырӷьатәы иҟан, акгьы зхарамыз аурымқәа Дадрыҟәа иҭаирхеит ҳәа аара иқәҵаны Гьабаҟәа илзеиҭеиҳәахьаз ахҭыс шыҟалаз абыржәы аиаша ахьеилылкааз азы. Дызланагалацәаз лцәажәара шьҭа ишымцхәцәахаз аҟара азхәыцра наҭаны ашьҭахь ихлыркәшарцгьы нақәылкит, убри аамҭаз Аҭлыхәгьы еиҳа иҽааирҭынчит, ичанаба иҿылхуазшәа дзырҳәацәаз аҭыԥҳа лызҵаарақәа анааиқәлыртәа. Уаҳа акагьы дамызҵаауашәа аниба
дцарцгьы иҿынаихеит, аха ашәхымсаҿ даннеи иҽааникылан, убри аамҭаз изымҳәаз акы игәалашәазшәа ус ишьҭахьҟа даахьаҳәны ибжьы наиргеит:
– Ҳҭархаразы ишаҳхаҩоугьы, ибыцу ари арԥыси бареи Дадрыҟәа шәыӡхигаразы ҳаԥраӷба ахырхара агаҿахь ихоуп. Аԥша асшьа аҽеиҭанамкыр лассы шәҩыџьагьы аҩны шәҟалоит, – иҳәан, Аҭлыхә нас ашырҳәа дындәылҵит.
Убри аамҭаз Адшьа лгәы нҭгәырӷьаан, Гьабаҟәа дахьтәаз ахь дынхьаԥшит. Ашьҭахь иареи лареи рхалазаҵә ианааизынха, аԥхьа ицәажәарыда ҳәа еиканны еизыԥшызшәа ԥыҭраамҭак аҩыџьагьы рыбжьқәа дыргомызт, ус иара лара лахь дынхьаԥшит, аха цасҳәан изылуазшәа уи аамҭаз лара иара иахь дааԥшуамызт. Ацәажәара ахы шаиркышаз изымдыруа дыштәаз, ус иаалырҟьаны аԥхьа лара лыбжьы налыргеит.
– Шьҭа еилукаама Дадрыҟәа аурымқәа зыхирҟьаз?
– Саргьы ибнызбаалахьан уи аилкаара шыбҭахыз! – иҳәеит Гьабаҟәа, уи аӡырҳәҩы идгылара агәаҳәара уажәыгь иахьлымаз дахыбаауа.
Ииҳәаз азы аҭак ҳәа акгьы анимаҳа, убасҟан уаҳа акы лзымҳәо даабжьажьеит лара, убри аамҭазҵәҟьа иагьаагәеиҭеит дхәыцырҭа мацараха лнапқәа лкалҭ илаҵан, аӷба аҟаҵашьа ҭылҵаауазшәа иахьыҩнатәаз ҿыцбарах иҟаҵаны лылаԥш хәыцхәыц зегьы ишрыдлырхалоз. Иара изы имаӡаз гәыҵхак дшамарҭынчуазгьы убри аамҭаз лхылҿы лахҿыхрак иамҽхак ишыҟазгьы аалнибаалеит, уи иара гәаԥхашақә изыҟамҵакәа иаалырҟьаны еилахуаз рымцәажәара алааникыларц, Адшьа лҽеикәаԥса дахьтәаз илаԥш ахьыналыдхалаз иаанханы, нас цаҳәцаҳәрак зҵаз ибжьы наиргеит.
– Абри, Дадрыҟәа ихымҩаԥгашьа оумашәоуп ишыҟоу! Избан, бареи сареи ҳзын мацара аӷбақәа агаҿахь изирхынҳәыз? Бара иахыбҳәаауа сыздыруам, аха сара даараӡа иџьасшьартә сҟанаҵеит! Уазхәыцратә иҟоуп, агаҿахь ицәырҵра шшәарҭоу шидыруагьы ҳара ҳзы ихы дахьацәымшәаз!.. Мап, мап, ари ауаҩ сиршынхоит зынӡа!
Убри аамҭаз Адшьа уи гәахәарак лнаҭазшәа лҿаԥшылара аарԥеиԥеины, ашьҭахь лакҭа лахҿыхла Гьабаҟәа днаизыԥшит. Иҵагьы иҳәарцы лҭахны маҷкгьы дааизыԥшит, аха нас лгәы иамукуа днаиԥыҩланы ус лҳәеит:
– Избан ҳара ҳзын мацара? Еиқәирхаз аурымқәагьы ара инкыланы ианбанӡаимо? Урҭгьы ҳаргьы ҳаӡхигарц иҭахуп!
– Убри азын сыхшыҩаҿ исзаамго ыҟоуп! – иҳәеит Гьабаҟәа, нас дыццакы-ццыкуа иажәа анагӡара дналагеит. – Иҭархара иашьҭаз Евтропии диламкьыскәа ирхынҳәра зиҭаххеи? Анцәаиныс акымзарак шысзеилымкаауа! Абри маӡас иаҵоу, издыруада бара быхшыҩ азцозар?
Иаалырҟьаны Адшьа лыԥшшәхәы аалыԥсахын, убри аамҭаз ҿыҟаԥшьаарак ԥсыҽха лӡамҩақәа ааимнадеит, аха ииҳәаз даҽа ганкахьалагьы илзаԥнашьыз гәаԥсахеибакракгьы ҩнуҵҟала днеилнашьаан, уи бзиа илнубаалартә аҟаԥыҳәа лҿаԥшыларагьы иаразнак иаареицакит .
– Исзеилкаауам ҳаԥсы еиқәзырхаз ауаҩы уааҟәымҵӡакәа иҭыӡшәа мыртәакәа дуҿаханы дзыҟоу?
– Мшәан, исҳәаз асҟак бгәы изыҵанарххи? Исзымдыруа ауаҩы цқьа деилыскаарц сҭахызар, уи азын цәгьарас иаҵои? – ас ахьиаҽԥнылҳәаз иаразнак игәы аархәашьын иблақәа шҳабызӡа иҟаҵаны дналыхәаԥшит.
– Дадрыҟәа уара дахьынӡаудыруа ауп саргьы дахьынӡаздыруа! –  лыбжьы рацәак иҭынчымкәа даацәажәеит лҿыҟаԥшьхаара макьанагьы илхымҟьацкәа. – Насгьы ауаҩы еилкаараз асҟак ахҳәаа мыцхәы азыҟаҵара аҭахым сгәахәуеит! Ус баша дысҭахым ҳәа иумҳәозар, уи ауаҩ заҟа дуаҩыгәызиану еилукаарц зыуҭахыми?
Ицәажәашьа рацәак иахьизмырԥшӡаз азы гәаныла ихы гәыбӷан наиҭан, лгәы иамыхәаша даҽак самхамҳәандаз ҳәагьы аҵыхәтәан игәааиҽаниҵеит.
– Уи аурым хамаԥагьа ҳахьимпыҵаихыз уамеигәырӷьаӡои? –  зҵаара мацарала ацәажәара даҿнаҵы лхаҿсахьа уажәыуажәы аҽахьеиҭанакуаз зны еиқәышьшьы иааҟалаон, нас иналыхҟьеит шуҳәоз ҩаԥхьа еиҭах иааицрашәахуан. – Убри амацарагьы зыԥсоузеи ҳҩыџьагьы ҳзын! Ааи, Дадрыҟәа имҩа даԥыригар илшоит, ишубо инапы дакуп, аха имариа соуит ҳәа ипара баны баԥсыкала изнеира ихы иаҭәамшьакәа хаҵаҵас дныҟәарц иаҳасабуп! Насгьы зегьы идирдырырц иҭахуп изырҳәо шымцу,
иҟаиҵо хымҩаԥгашьала дышуаҩшьҩым ирҵабыргырцгьы иҽазишәоит!.. Гьабаҟәа абри шьҭа ухаҿы иааугарц ухәҭоуп!
– Џьым, ишыбҭаху сеилкаа, аха иара иҭыԥаҿ сара сыҟазҭгьы даҽакала сныҟәон! Умч зқәымхаша рҵыхәала аӡырҳәра аҽаҭара… Ҳыҳ! Изакәазы? Уԥсы ҭанаҵы убас мацара ахыргәаҟроу? Мап, уи аҽазкра сзақәшаҳаҭхом! Заҟаҩгьы иақәыркхьада аурымқәа рҿагылара, аха ӡәыр феида изалгахьоума? Дадрыҟәагьы урҭ рымҩа шьҭыхны ркәал дҭагыларц иҭахушәа збоит! Ҵабыргны ргәаӷ зимоу рацәоуп, ихҭыргахьоу азгьы ашьа иурцгьы дашьҭоуп, аха имч зқәымхаша еилкааны имам, мамзаргьы уи азхәыцра аиҭар иҭахым!
– Еилыскаар сҭахын, Дадрыҟәа иҟаиҵахьоу абзиарақәа шмаҷымгьы изакәазы угәаҿы дааиртә дзыҟамлаз? Хаҭала уара бзиарамзар цәгьарас иузиухьеи? Абысҟак игәаӷ укыртә идубалеи? – шьҭа ишаалылажжыз убаратәы даацәажәеит лара.
– Ақәыларақәа хныҟәгагас ишьҭызхыз аӡырҳәҩы, сгәанала мыцхәы бидгылацәоушәа збоит! Аиаша бҭахызар, абри бара сшыбзеилымкаауа еиԥшҵәҟьа схаҭагьы убасҵәҟьа бысзеилкаауам! – уаҳа акала иҳәатәахьы дахьизаамгоз азы иаргьы акы деиланаршәаны даман, аха макьана иахирҟьацәаргьы иҭахымкәа ауп дышцәажәоз. – Ишԥабҳәеи? Игәаӷ сымоума? Ҳа, ҳа, ҳа!.. Иџьасшьоит ҳахьзеилибамкаауа! Ас ала иашамкәа азхәыцра бызҭазеи? Исзымдыруа ауаҩы игәаӷ соуртә, иҟалазеи?
Убри аамҭаз иааҟәазхаз лыблақәа амца рхыҳәҳәыла гәаӷкрак ианышьҭнаԥаа, иаразнакала лҿаԥшыларагьы акыр ианааицакха, аҟаԥыҳәа игәы азҩеит иашаҵәҟьаны абыржәы лгәы шынирхаз аҟара.
– Мшәан, баша абысҟак изеимаҳкрызеи, цқьа деилукаарц уҭахыҵәҟьазар ухаҭа унаидтәаланы ҭынч уимацәажәои! – ихаарадаз ԥышәарччарак лқьышә инықәырххшәа ҟалҵеит аҵыхәтәан.
– Мап, мап! Исҳәарц исҭахыз зынӡагьы ишыбзеилымкааз збоит! – уаҳа ԥсыхәа имамшәа ибазар акәхап аҵыхәтәан иаргьы иҽырҟәатаԥсатаха иҽааҟаиҵеит. – Сажәақәа срыхьхәыз џьыбымшьан, аха даҽа ганкахьалагьы сахьахәаԥшуа, Дадрыҟәа данызба нахыс дышхаҵа еибагаз иаразнак издырит, иара ицназго аурымқәа рымшынуаа зынӡагьы дрыламзар ҟалап! Аиашаз, еиԥш зеиԥшу макьаназ дсымбац, насгьы аурымқәа ахьиҵашьыцуа азын ауп цәымӷыс дзыҟарҵаз ҳәагьы сгәахәуеит!
Убри аамҭаз Адшьа лгәы иахәаны дааҳәацымацын, абыржәы лаԥшы хаала Гьабаҟәа днаизыԥшит. Агәахәара лызҭаз иажәақәа ашьҭахь ларгьы ԥыҭк наԥылшьырц лҭаххеит, аха нас днеиԥхьхәыцааны лҽаанылкылт, избанзар уажәы дирҽхәазаргьы уажәшьҭан ҩаԥхьа ицәажәашьақәа дырҩегьых рҵакы нарҳәы-аарҳәуа аԥсахра иҽшазикәаз ахьылдыруаз аҟнытә. Насгьы ус еиԥш ауаа рыхцәажәара граны имазар акәхап ҳәагьы уаанӡагьы дахьизхәыцхьаз азын, аҵыхәтәан ииҳәаз акы ахҳәаара зынӡагьы илҭахымхеит.
– Ашәи ҳәа кыр бышьҭазар бызцәымӷу иқәшәааит, Дадрыҟәа еиԥш, макьана аӡә дысгәамԥхац! – аҵыхәтәан ихы ахьаршшара иҽазикызшәа ицәажәашьа аҵакы ԥсахны иажәа анагӡара даҿын Гьабаҟәа. – Мшәан, ибасымҳәеи, Абраскьыл ихаҭаԥсаҭа, акы сацәшәап ҳәагьы дыҟам! Нарҭ Сасрыҟәа иӡбахә рҳәо бмаҳахьеи, убри иоуп сара дзеиԥшнысшьало! Мдыршьа амам, иахьицәшәо азы амшын агаҿа зегьы неимазакны ахылаԥшра рыҽшазыркыз?
– Ишԥасымдыруеи!
– Убри азоуп изхысҳәааз ари аӡырҳәҩы иааигәа аҟазаара шәарҭоуп ҳәа!
– Уи ишәарҭоу уаҩым, агәыҳалалцәа рахь дыԥхьаӡатәуп!
– Аиаша бҭахызар, шьҭа сгәы азҩоит убри игәыҳалалцәара бара ибызкушәа! – аҵыхәтәан ҩаԥхьа иара иҳәатәахьы дмиасыр уеизгьы игәы иамуит. – Зыԥсҭазаара амшын иадызҳәалаз иажәымҭа ахьхыркәшахо ихаҭагьы издыруам! Иахьа ма уаҵәы иҭахаша аӡырҳәҩы изы аҭаацәа раԥҵара изаԥсамзаргьы ҟалап, амала убри иара дазхәыцхьоу дазымхәыцхьоу сыздыруам, уи иара иусуп!
– Уанаџьалбеит, убзиахәха ушааиуаз, аҵыхәтәан иуҿазыршәазеи асеиԥш игәкажьго ажәа гәыҭшьаага?! – лгәы иааҵыххит Адшьа.
– Зынӡа акы иацәымшәо дгаӡоуп ҳәа дсыԥхьаӡоит, – даалзыӡырҩшәа ҟаиҵан, аха илҳәаз ихахьы инамгакәа нас иажәа еиҭанациҵеит. – Сшәом ҳәа алашәага уҽрылаужьыр ҟалоума? Зегьы иреиҳау гра дуӡӡоуп ҳәа сахәаԥшуеит, иуаӷоу деилымкаакуа
иаҳаҭырмбара. Ус узырҟаҵоугьы ахақәгәыӷцәара ауп, убри ахақәгәыӷцәароуп Дадрыҟәагьы граны идызбало! Уажәгьы ииӡбаз бымбо, аурымқәа раҳаҭыр мбакәа ҳара ҳҵыхәала дҭахар ахьыҟало аҭыԥ ахь ҳаӡхигарц амҩа дықәп!
– Ишԥа? Мшәан, иуцәажәашьои Гьабаҟәа! – лажәақәа еилахәауа лыбжьы ҩҭылцеит убри аамҭаз.
– Агаҿа иахылаԥшуеит ҳәа исҳәаз бмаҳаи? –  ари ажәабжь иара изы ишҿыцмыз убаратәы џьшьарак инымԥшкәа ауп ишиҳәаз. – Ҳаӡхигараны дахьыҟоу Абгыӡратәи агаҿа аума, Баӷлан, мамзаргьы Аблархәытәи агаҿа аҟны аума, иахьакәхо алкааны аиаша сыздыруам, аха асаӡқәа инадыркны Егырԥсҭанӡа агаҿа ҭыԥқәа зегьы неимазакны ахылаԥшра азыҟаҵоуп. Дадрыҟәа иаӷа Арзамаҭ иоуп ахылаԥшра аҭараз знапы ианугьы. Шьҭа бара базхәыц дшыӡхыҵуа аагәеиҭар дзыниараны иҟоу.
Аҵыхәтәан иациҵақәаз Адшьа илзышьҭымкаакәа лхы аҩышьҭԥаашьа шыҟалҵаз аниба, ицәажәара аанкыланы дналзыԥшит, убри аамҭаз иагьаагәеиҭеит иҭбаахаз лыбла агәқәа гәҽанызаарак иаамҽханакны, лыԥсыԥ аивыгашьагьы акырӡа ишааццакыз.
– Ҳазшаз суҳәоит еизыуаам ауаа урхылаԥшырц! – ҵабыргны иҭынчмыз лгәы убри аамҭаз аисышьа еиҳагьы аҽаарӷәӷәеит. – Аҳтәарҭа иаҩаӡо Арзамаҭ илшарым уи иҭархара! Агәра згоит Дадрыҟәа уи дицәшәаны амшын дышхымлаз! Уи ус иуршәақәоу дреиуам ҳәа уасымҳәахьеи! Дшәыргәындазҭгьы ихы дацәшәаны агаҿахь ҳаизаагарымызт! – зыӡбахә рымаз аӡырҳәҩы иҭагылазаашьа абыржәы ларгьы илҭагылазаашьахарашәа лгәы ааҟалеит аҵыхәтәан.
– Убри азоуп изысҳәаз Дадрыҟәа аурымқәа дырнааланы иҽрыдикылар изыҟаимаҭхон ҳәа, усҟан иаӷагьы акымзарак илшараны дыҟамызт. Егьыс, хымҳаџьымшьа амшын ахылара, сыхәҭаахьала ари ихырҳагам хьӡуп ҳәа сазхәыцуеит, насгьы абас мацара дабанӡахәари?
– Дшыҟазаалакгьы згәҭакы зыԥсахуа дреиуам уи! – аҭак хжәаны инаиҿалырхьит, аха гәынхарак лымамызшәа ауп лыҽшыҟалҵаз.
Гьабаҟәа иус злазгьы изламызгьы иҽалажьны, иидыруазгьы изымдыруазгьы неилагәаны ацҭәа алхуа апарпарра бзиа ишибоз аҟарагьы шьҭа иҵылдыраахьан, аха иажәа хԥарақәа знызынла днарҿамԥозар, егьыс игәынҷыхьаз ажәак иара изкны илҿыҵылмырҟьацызт. Аҟәыӷара аҩаӡара аҟынӡа дшыҟамыз шгәалҭахьазгьы диҿамԥакәа абыржәгьы иҽаарҟасаны ацәажәара дшаҿыз, ашьҭахь ахамхаԥагьара зҵаҵәахыз илакҭа аарлахҿыхшәа лара лышҟа дынхьаԥшны, илаԥш ахьыналыдирхалаз иаанкыланы еиҭах ус иҳәеит:
– Сҳәатәы хеиҵа ихеимҵа, исҭахуп Дадрыҟәа абжьгарак исҭарц!
– Иарбан?
– Аурымқәа дырнааларц!
Убри аамҭаз Адшьа дааԥышәарччеит, абысҟак дызгәлымҩузеи ҳәа аанарго, аха уи иара гәҩарас изыҟамҵакәа лԥышәарччашьа шыҟаз аниба, ларгьы убри дақәшаҳаҭызшәа ааиамхабеит аҵыхәтәан.
Ҵабыргны, убри аҽны Дадрыҟәа диацәажәарц ақәикит иара итәала. Аҽнынтәарак иацәажәарҭа ахьиоуша дшаҩаӡоз ус иагьиқәманшәалахеит. Убри аамҭаз Дадрыҟәа аӷбашаха кны, хараӡа џьара илаԥш рханы амшын дхыԥшыло ималазаҵә дышгылаз ауп дшиԥыхьашәазгьы, аха ихҭыгәлаз арԥыс зынӡагьы хьаас дҟамҵа дхьаԥшынгьы димыхәаԥшит. Мшәан, ари сатәаимбаӡои ҳәа игәы иҵахх-ыҵаххуа дшыҟанаҵазгьы, ицәажәашьа инамырԥшкәа ус ибжьы наиргеит Гьабаҟәа.
– Дадрыҟәа уақәшаҳаҭзар акы науҵасҳәар сҭахуп!
– Иарбан?
– Даараӡа сеилаҳауеит ҳаибадырра аҩызарахь акылгара!
– Цәгьаӡа сгәы ҟауҵеит, – макьанагьы дахьԥшыц дыԥшуан.
– Ихауҵозар гәык-ԥсыкалаҵәҟьа исҳәеит!
– Сара ацәгьаршҩы ҳәа сыхьӡ цахьеит, уажә сара сҟынӡа ухы наганы ҳаҩызцәахарашәа зуамхабеи?
Гьабаҟәа иҽырԥсышәаӡаны ииҳәаз аӡырҳәҩы иқьышә ишықәиҵаз аҟарагьы ибеит, аха уи хьаас иҟаимҵеит, избанзар иҵаиҳәараны иҟаз макьана ицәыримгацызт.
– Уӡбахә ансаҳа нахыс агәаҳәара сыман улабарҭа ахьсоушаз! Уи насыԥны иҟалеит ҳаиқәшәартә иҟазҵаз амшцәгьа!
– Сбара иахгәаҟәуа рацәаҩуп, аха сылабарҭа роуам – убасҟан
даахьаҳәны дихәаԥшуа ҩаԥхьа ҽырхықәымҵала даацәажәеит Дадрыҟәа.
– Избоит изхысҳәааз шузеилымкааз! – еиҳәарц ииҭахыз ахь шьҭа иажәақәа риагара ахәҭаны иазиԥхьаӡеит Гьабаҟәа.
– Арԥыс, уиаҟара ахҳәааҟаҵара аҭахым, ирласны иҳәа иуҭаху! Исыҵауҳәараны иҟоу арбану? – уи иҽхырцәажәара игәы аарҵкапит аҵыхәтәан.
Гьабаҟәа уаҳа анс-арсҳәа мҳәакәа аурымқәа рнаалара аҭыӡшәа анаацәырига нахыс ԥышәарччарак Дадрыҟәа иқьышә иаақәыххит, аха диԥырхагамхакәа аҵыхәтәанӡа дизыӡырҩит. Уи ииҳәаз дахыччартә дшыҟанаҵазгьы гәынхарак амҭакәа, нас уаҳа иимырҳәаразы днаиԥыҩҩланы ацәажәара ахы наиркит абасала:
– Арԥыс иухьӡу схашҭит, еиҭасгәаларшәеи?
– Гьабаҟәа.
– Гьабаҟәа зегь раԥхьагьы иудырша убри ауп, сыӷбаҿ иаанаго дарбанзаалакгьы сара сзы дшысасу даанхоит. Аԥсуаа иахьырҳәо умаҳахьеи, уаӷа уашҭа данҭала нахыс дсасуп ҳәа?
– Ишԥасмаҳац!
– Иуаҳахьазар бзиоуп, ус зхырҳәаауагьы удыруазароуп, уи ахааназгьы иухаумыршҭын. Насгьы сара усыхӡыӡаауашәа сахьурхо ауп сызааҭгыларц исҭаху. Уара ушсызхәыцуа еиԥш, атәра суаҩыцәгьанатәызаргьы, зегьы акоуп икамыжькәа иаазгоит ауаҩра. Ауаҩы изы ауаҩра акырӡа аҵанакуеит, уи сара сзы еиҳау даҽак ыҟам. Цәгьалашәа сгәалаҟазаара бжьнахит, ҳажәлар хзырҵәо аурымқәа ухы рыдкыл ҳәа ԥхамшьарыла исыдугалаз аплаҳаҭ ҵаҳәара, аха уара ухәыцшьа сара сзы иџьшьатәым, уи азын гәыбӷангьы сызуҭом. Насгьы сыжәлар рылымкаа сара ишысҭаху сҟалоит ҳәа атәымуаа рымаҵ аура сазхыхуам. Абарҭқәа узеилкаауа уҟазҭгьы абри аҩыза сыдугаларымызт, арԥыс! – иажәақәа гәынамӡарыла иҟаҵаны ауп ишиҳәаз Дадрыҟәа.
– Уцәажәашьа џьбарацәоуп Дадрыҟәа, ухаҵкы! – даараӡа деигәыӷуан идигаларц ииҭахыз дазааигарашәа, аха уи шалымҵуаз аҟара аниба гәыҵаххрак дахәаҽуа еиҭах иажәа инациҵеит. – Уԥсы ҭанаҵы ас мацара узахәару? Иашаны сеилкаа! Уара уҩыза ауаҩы дыр дахьхәарҭахаша рацәоуп! Насгьы абас уасҳәарц зысҭаххаз, ҳахьеиқәырхаз азын саргьы исылшо акала суцхраарц сҭахуп! Исҭахым еснагь аӷацәа умазарц!
– Иҭабуп даара гәыҵхас сахьумоу, аха уҳәатәы хаҵаны аурымқәа сырнаалар, нас мышкы зны сызқәа ҭыԥ ахьыҟалаша снышәнапгьы ԥырхагас исзыҟалап, ҳаӷеиҭа! Зыжәлар зхы рықәызҵахьоу рыԥсқәа нырцәыҟагьы снарышьҭрым убас аныҟасҵа!.. Уазхәыцыр зуҭахыми, саб ихәышҭаарамцаҿ ҭынч анхара – анҵра сақәиҭымкуа сҟазҵаз арбану? Амшын схылартә аҭагылазаашьа сызҭада? Абри ауми аԥхьа узызхәыцша! Абарҭқәа-абарҭқәа узеилкаауазар, убасҟан ауп уацәажәарагьы аԥсаны ианызбо! – аҵыхәтәантәи иажәақәа акыр днацраланы ауп ишиҳәаз Дадрыҟәа.
Абас аӡырҳәҩы иааиҿыҵҟьаз Гьабаҟәа уаҳа хҳәаак изамҭакәа иҿы ахьааиртыз ус иаанханы, акы аҳәаха цқьа иазмраӡаз ауаҩы саӷлам иҿаз ашәахсҭа илаԥш адырхаланы, уи нахыс аҽак изацымҵакәа дӡыӷәӡа дааиқәнакит.
– Аԥсҭазаара бзиа ҟазҵараны иҟоу ажәлар роуп, рхы иарҭо ауп хныҟәгашьасгьы ироуа, – иажәа еиҭанациҵеит Дадрыҟәа, – аха ҭынч нхара рызымҭо ыҟанаҵы есымшагьы арыцҳара ишҭагыло иаанхоит. Схатәы ԥсҭазаара сымызхыз рҵыхәалоуп хыдкыларҭак сымамкәа амшын схылартә сҟазҵаз. Атәымуаа ирышьҭаҳәакьуа агәымхақәа рымшала ауп сзыхшаз сҭаацәеи сареи ҳзеицәыӡыз, иахьагьы исыздыруам рыхабар ахьыҟоу. Ҵәак шәҵәак арбаауеит ҳәа, аӡәы иҵыхәала шәҩык ҭахоит. Ари еиҳау арыцҳара арбану?.. Сара исхызгахьоу аҩыза Анцәа уақәимыршәааит, избанзар уара иабаудыруеи атәра закәу, уи агәаҟҵәаҟра иагьамоу ԥхыӡынгьы иумбац. Абарҭ арыцҳарақәа ыҟанаҵы саргьы аагылашьа сымам!.. Еилукаау?
Дадрыҟәа иаалырҟьаны ицәажәара ааникылан, илыжжуаз агәаԥсахыԥжәара ицәа иҭагӡаны ишичҳаз аҟарагьы ааиныԥшуа дшыҟаз ус акы даарччеит, аха иччарагьы аҟаԥыҳәа иаанкыланы арԥыс ижәҩахыр инапы нықәиҵан, нас ус иҳәеит:
– Ажәлар реиқәырхара сараӡәк исылшарашәа самхаҽхәазар ҟалап, аха ахырҽхәара сара сҟызшьа иаднакылом, арԥыс! Исыдугалаз абзиазеиӷьшьара сгәы иахәеит!.. Ааи, ааи, ари сзашьҭоузеи ҳәа исымҳәеит! Агәырҵҟәылдара ушазрыцҳам удызбаалоит, убри аҟнытәагәрагьы згоит шьҭа иашаны сеилукааит ҳәагьы!
Иадырсыз агәашьа деиԥшха акәын убри аамҭаз Гьабаҟәа игылашьа шыҟаз, насгьы аӡырҳәҩы иажәақәа иахьанӡа ицәаз ихшыҩ абыржәы иарҿыхазшәа, уажәраанӡа дыззымхәыцыцыз, изымдыруаз даҽа ԥсҭазаарак шыҟаз ала ҿыц еиликаазшәа дааҟанаҵеит. Ари аӡырҳәҩы игәаӷ ахы ахьыҵнахуаз, баша ахҭынҟьа дзадыргоз уҳәа еиликааз иабзоураны, уаанӡа цәгьашақә дыԥхьаӡаны ацәгьаныҟәгаҩы ҳәа иишьоз иахь имаз игәаанагарақәагьы иаалырҟьаны аҽааԥсахит, агха шимаз аҟарагьы аҽааинадырит аҵыхәтәан.
– Иакәымк удызгалазар саҭоумҵан, иузеиӷьхаша акәын исҭахыз! – иҟаиҵаз адгалара ӷәӷәала дахьхәны аҵыхәтәан гәалас иааҟаиҵеит Гьабаҟәа.
– Мап, арԥыс! Сгәы нурхартә акгьы умҳәеит, уи хьаас иҟаумҵан. Амала агәра згоит сызҿу ашхәарра мзызс иамоу шьҭа иашаны ишеилукааз ала, – иҳәан, Дадрыҟәа реицәажәара аазырханы нас арԥыс ихала дныжьны иҿынаихеит.
Убри аҵыхәтәантәи амшцәгьа иарбыжкыз амшын аҭра иҭыҵны аҽны ажәҩан ахь изхамлеит умҳәозар, ҩаха-ҩымш инеиԥынкылаӡаны ладеи-ҩадеи даараӡа ӷәӷәала аҽырцәгьаӡаны аҽаҟьеит. Агәараҳәа зҽеинызҟьоз ацәқәырԥа дуқәа еилыҽҽо ҽеиқәкышьак шазыҟамҵоз аҵыхәтәан иӷьазкны икарахазшәа, ашьҭахь агәаара ахырԥсааны зшьарахь ихынҳәыз ачымазҩы еиԥш аԥшшәхәгьы ԥшьаала азыхынҳәра иалагеит. Ҩымш раԥхьа иахәланарбгарц иаҭахыз аԥраӷбақәа уажәы ирнаалазшәа аҟәаҟәа иқәыршьқьыруа, мыцхәгьы имырҵысцәакәа рымҩахь рынаскьагара иаҿын. Уи аҽны амшцәгьа иацаапкуаз аԥшаӷьгьы усҟан ирызнауаз уажәы иахьхәны ахы иацәыԥхашьозшәа, иахьа иҳалалӡа акәын ацхыраара шрызнауаз. Ацәқәырԥақәа ирхәахәачахәаз аԥраӷбақәа еишьҭагыла ԥшьаала амҩа иқәын агаҿахь рыхырхарақәа ҟаҵаны, иӡхыҵраны иахьыҟаз изыниаша шырзымдыруазгьы.
– Адшьа драҳаҭны дмыцәеижьҭеи иахьа хымшын. Лҭаацәа рыгәхьаагара, дырҩегьых дзықәшәаз арыцҳара, ашәарҭара, ҩаԥхьа аиқәхара уҳәа аки аки еиԥшымкәа илзеилалаз ахҭысқәа рыниара цәгьашәа ддыркаран, шьҭа амшынаҿ аҟазаара лызхымгартә аҟынӡа днеихьан. Абарҭ аҭагылазаарақәа хазы илызцәырнагаз агәҿыӷьра уаанӡатәи лшьараҿ дзымааиуа оумакала лыҟазшьагьы аԥсахит, иара ус изаакәызаалак гәазыҳәарак лымамкәа зынӡа дарҟәиҭӡеит. Макьанагьы лыблақәа ирхымӡаауа ихгылан, ахааназ илхамышҭуа ԥсраҽнынӡа лгәалашәараҿ иаанхаз амшцәгьа, уажәыгьы лгәы иқәҩҩуан ацәқәырԥақәа реилаҽҽабжьқәа оумаха. Дааижьҭеи лгәы дамыргакәа ааӡара бзиа змаз аԥҳәызба уаанӡа уиаҟара-уиаҟарақәа дазымхәыцыцызт зегьы рзыҳәан аԥсҭазаара шыхазынамыз, аха еиқәырццак дзықәшәаз ахҭысқәа ирыбзоураханы лхәыцшьақәа акыр еиҭанакит, еиҳараӡак лыцәнырра зырҿыхаз Дадрыҟәеи лареи реибадырра илеилныркааз рацәан, уи даараӡагьы дарҟәыбҷеит. Уи иажәа ҟәыӷақәа ацәа далнахызшәа абзиеи ацәгьеи еилылкаартә дҟанаҵеит, аса нарыбжьыршьызшәа ауаа ҩыџьараны ишеҩшазгьы иара ибзоураны еилылкааит, уи адагьы иҭәы-иԥха қьафла иҟаз ауаашьҭрадуқәеи ахархьуааи ҭагылазаашьала акыр ишеицәыхараз уажәоуп цқьа ианылбарҭахазгьы. Аҩбатәи ахь иаҵанакуаз аџьанхацәа, урҭ ирхыԥхьаӡалаз аӷарқәа, ананамгацәа, ахымхәацәа рхыԥхьаӡарахь даҵанакуан Дадрыҟәагьы, убарҭ ауаашьҭрадуқәа ирхылҿиаауаз амчымхарақәа ирҿагыланы иқәԥаларц рыгәҭакын иҩызцәагьы иаргьы. Убри иахырҟьаны рҭархаразы џьоук ҿҟьаса иахьашьҭаз азы урҭ ргәаӷ лкыртә дҟанаҵеит, уимоу иара лара лхаҭагьы ашьҭра ду еиуаз лаб дахьиԥҳаз азыҳәангьы лхы лгәы ахнаршәартә, лхы дацәыԥхашьартә аҟынӡа днанагеит, уи азоуп Дадрыҟәа рацәак сааигәа дзымгыло, сызхылҵышьҭроу реилкаарагьы дзашьҭам ҳәагьы азылшьеит аҵыхәтәан, ҵабыргны уи ахьынӡаиашаз шылзымдыруазгьы. Абасала илоуз агәҭыха рацәа иахҟьаны илхапапаз ахәыцрақәа дызрылымҵуа дшықәҩаз, ус
иаалырҟьаны хыхь аидаураҿ еилаҩынтрак еиԥшха уаҟьанчаҟьан быжьқәак ллымҳа иааҭасит. Убри инақәырццакны рххатәыс акы рзыҟалазшәа аӷьӷьа-агәгәаҳәа ианааилала, илаҳауаз абжьҭахәаҽқәеи ашьапышьҭабжьқәеи еиҳагьы иаарацәахеит, уи аамҭаз ларгьы ллымҳа азкыдҵа ԥыҭракгьы дааӡырҩит, аха абжьқәа еиқәымтәаӡоушәа анылба ашырҳәа дҩагыланы, иҟалаз еилылкаарц дыццакны лҿыналхеит. Аидаурахь данаацәырҵуаз аламҭалаз зегь раԥхьаӡа лылаԥш иныҵашәеит, макьанагьы акыр инахараны ирышьҭархх иааиуаз ԥраӷба дук, амра зқәыԥхоз аԥра хаззала ҟәашқәа. Аиҭаҵха лаӡаанӡа ус иаалырҟьаны иаалыдсылаз аԥша лкалҭ аҽыҩарҭачны луаҭәа шшәырқәа ҟәашӡа иубаратәы лгәылҽынӡамкәа хыхьынӡа данаахнат аҟаԥыҳәа лҽыларҟәны даатәан, убри аамҭаз ӡәыр сибамашь ҳәагьы дынхьаԥш-аахьаԥшит.
Ари абжьарак усда иҟаз аӡырҳәцәа еихьымӡаеиԥымӡо уск-уск иаҿын, реиҳараҩыкгьы аибашьра рҽаздархиозшәа рабџьармаҭәақәа рыдгалара иаҿын. Адшьа лгәы зырмаҷхахьаз ашәарҭарақәа лзымхозшәа дырҩегьых кыр ҟаламашь ҳәа дхьаԥшкәаԥшуа дышгылаз, ус лылаԥш дааҵашәеит Дадрыҟәа гәыԥҩык рыгәҭа дышгылаз, уи аамҭаз иара урҭ дырҿыххны акы рымакра даҿын, насгьы игылашьеи ицәажәашьеи злаҟаиҵоз ала еилылкааит ӷәӷәала гәыҵхак дшаргәаҭеиуаз аҟара. Иаалырҟьаны аилаҩеилас шыҟалаз Евтропии изеилымкаацзар акәхарын, амра зкхьаз игәышԥы еиқәара хтны, анҭ аиҿыхара иаҿыз рыдгылараҵәҟьа изымгәаӷьыкуа дкәалкьыԥо ԥыҭк данырзааигәаха, рганахьшәа џьара иҽааникылт. Уи инеира иазыԥшызшәа, дышгәарҭазҵәҟьа рцәажәара аанкыланы иара иахь рылаԥшқәа надырхеит, убри аламҭалаз Дадрыҟәа иҩызцәа маҷк даарылҵшәа Евтропии ихы наиқәкны урымбызшәала даацәажәеит.
– Агха ҟасҵеит ҽынланы агаҿа азааигәахара сахьахыццакыз! Ахәлара ҳахьӡаанӡа агарнизон ӷбақәа иҳадымраӡакәа ҳгәарҭеит!
Аурым иаҳаз дшаргәаҭеиз убаратәы убри аамҭаз иблақәа шаҟьшаҟьо амшын иааххалт, иаарласынгьы илаԥш нақәшәеит амшын аҵкар иавҵаӡуама уҳәаратәы ихеиқәараа-еишьылӡа зцәаара ааԥшуаз ашьха еибаркырақәа, убри аганахьала ҩ-ԥраӷбак рхы рықәкны ааскьара ишаҿыз, руак ашәагаа егьи асҭа акыр ишеиҳаз. Евтропии убарҭ шаагәеиҭазҵәҟьа игәы аарӷәӷәазшәа дааины даарыдгылт, аха лахҿыхрак инымԥшуа иҽеихарԥсӡаны акәын дшыҟаз, иҟалап илҵшәадахаз иныҟәарақәа ахьиқәымҿиаз гәынганы, насгьы доурышьҭны даныҟала уа дахьнеиуазгьы дызлацәырҵша ахьимамыз игәырҩозҭгьы. Атәыҩақәа ирышьҭаланы ицаз аџьма гыды лымҳада ихынҳәит ҳәа, иԥраӷба ырӡны, иаԥсҭыргьы реиҳараҩык ҭарханы, арахь зыкра дашьҭаз ауаҩы ихаҭа инапала иԥсы еиқәханы дхьагәгәа дшыхынҳәыз рбар, усҟан Орест ишгәиҽаниҵахьаз еиԥш, хымԥада шьҭа абыржәы акәҵәҟьоуп схы ахҵәара анақәшәаҵәҟьа ҳәа игәы иҭыҳәаауа ауп урҭ аӷбақәа илаԥш рыдырхаланы дшыԥшуаз.
– Сахьрыхәаԥшуа хәаҳхәҭцәак иртәуп ҳәа узазҳәом! –  шәарҭак анырԥеиԥшызгьы есымша иҽырҭынч дшаԥылоз еиԥш уажәгьы ҭынч даацәажәеит Дадрыҟәа. – Агаҿа зыхьчо аӷбақәа ишыруаку ҩашьом, ҳашгәарҭазҵәҟьа ҳаилкаараз иҳашьҭалеит! Ишыжәбо асасцәа ҳзаауеит, амала ҳаиԥылашьа шыҟалаша атәы макьана исызшәаҳәом ирхымҩаԥгашьахо ҳбаанӡа! Иамуӡакәаны иҟалозар, бзиала иаабеит, аса ачеџьыкала ҳарԥылап!
– Макьана кыр ҳабжьоуп, иҳахьӡаанӡа амшын ҳҽагәылаҳхалар еиӷьзар? –  дҵааит Елыф, убри аамҭаз агәҭынчымзаара илыжжуа дахьгылаз дааҳәаҵәыҳәаҵәын.
– Мап! Ҳаӷбақәа ироуз аахақәа аԥхьа имырҽеикәа шьҭа амшынаҿ аҽынкылара шәарҭоуп, – уи мап ацәикит Дадрыҟәа, аха уажәы азыҳәан иӡбатәызгьы макьана цқьа дақәшәомызт.
Аидысларақәа раан исԥырхагоуп ҳәа ахаан акәалӡмаҭәа знызаҵәыкгьы изшәызымҵацыз Саҟадла игәаԥхацәомызт Дадрыҟәа иҟаиҵоз амццакра, аха уи аҵыхәала макьана акгьы еимҳәацызт. Усала аҽеилаҳәара дашьцылахьазар акәхарын, Саҟадла есымша игәышԥ ҟьаҟьа аарԥшны, маӷра зҿамкәа ишәхырԥаз асахҭан кьаҿ иаҵԥшуаз ижьҵәырқәа еиқәҟаца имахәҿа шәпақәа наигәыҵаиԥсан, нас Евтропии ихы наиқәкны ҽеила изымҳәоз урым бызшәала дааҟыжәбыжәит, аха урҭ ажәақәа зықәкыз Дадрыҟәа иакәын.
– Зыҽкынҵа иҳашьҭоу шәыӷбақәа рҭахашьа шыҟало даҽа знык убла иабарц уҟазаарын ишубо! –  иҳәеит Саҟадла, иаақәацаз ахаҳә хьанҭа еиԥш ихәамц ду аарҵысны дԥышәарччо.
– Абас умҳәар угәы ишамуаз аҟарагьы здыруан Саҟадла! – ус зхиҳәааз дырны иаразнак аҭак ныҟаиҵеит Дадрыҟәа. – Есымша аиааира гашьа амаӡам, знызынлагьы иаҭахуп ҟәыӷарыла амаанақәагьы, аха убасала иҟаҵатәу аԥхьа цқьа ихәыцтәуп. Насгьы уажәы ҳаӷбақәа рылшарақәа зламаҷу ала , аидыслара аҽацәыхьчара ҳзеиӷьуп ҳәа азысыԥхьаӡоит.
– Мап, мап, иузымҳәеит Дадрыҟәа! – игәыҵыԥсаз инапқәа убри аамҭаз иааужьны игәамԥхакәа даанапҟьа-шьапҟьеит Саҟадла. Нас изнапык рхханы иааԥшуаз ашьхақәа инарықәикын, идырҭәаз аиха еиԥш агәараҳәа деилашуа иажәақәа ахҿаҵас иркшо аҿынаирхеит. – Изқәукыз шәыргәындароуп ҳәоуп сара ишазысыԥхьаӡо! Анахьхьи иаабо ҳадгьыл ҳанбанӡацәыбналари? Шьҭа иҳазхоит ҳҽахьынӡаԥхьаҳкыз! Шьҭарнахыс иааҳԥылаз акы иаҩстәым, зыԥсра зманы ҳзааигәхара иаҿу анҭгьы ҭархатәуп!
– Убасҵәҟьа саргьы исҭахуп, аха ҳаӷбақәа рҭагылазаашьа ҽеим, – дацрамлакәа акәын аҭак шыҟаиҵоз Дадрыҟәа.
– Ных, наҟ ухы иакәыхша аҭагылазаашьа! Агәра сызгом агаҿа ахьчара иазыркыз агәырҵҟәылда Арзамаҭ уицәшәеит ҳәа! Усзеилкаауам Дадрыҟәа! Иҟауҵара уақәымшәо абыржәы ада макьана иудсымбалац? Мшәан, ампыҵахалара уақәиҭымзар, нас аԥрақәа лбаашьҭны ҳаӷбақәа заанумкылои?
– Дареи ҳареи ҳаиԥыланы ҳаицәажәарц ахьысҭаххаз азын.
– Адаӷь ахала амаҭ ишаҿало еиԥш, арҭ амыдаӷь фацәа рнапаҿы ҳҟалар аасҭа џьаҳаным сҭыԥхар еиӷьысшьоит! – иҳәеит Саҟадла, иаҳаз зынӡа данаргачамк инапы ашҵақәагьы ааиниҟьан.
– Уараӡәк башаӡа угәы ԥужәоит! – иҳәеит Гьабаҟәа, данрыхҭыгәлаз рызгәамҭаӡакәа дырзыӡырҩуа дышгылаз. – Асҟак агәыҭҟьа аҽаҭара аԥсам, избанзар ҳахьеиқәшәырхаз азын шәаҳаҭыр рымбар шьҭа ԥсыхәа рымаӡам! Еидысларак ҟамларцаз сара схахьы изгоит!
Убри аамҭаз Саҟадла бжьҭгала дааччан, нас иаразнак илахь неимарџахәны Гьабаҟәа ишьапы инаркны ихы аҟынӡа лаԥшыла дааимидан, аҵыхәтәан тәамбашақә дҟаҵаны аҵәгьы наилихит.
– Уара уакәын иҳагыз! Уда ԥсыхәа ҳамамшәа зуамхабеи? Абжьаҟәаа иреигәыӷны зԥаҵа зсаз ҳәа, уара ҳуеигәыӷны уҳәатәы анхаҳҵа, усҟан иашаҵәҟьаны амшын баша ҳхызаап… Нас, уара утәала анҭ ҳзыцәуршәо ҳарԥыланы, амарџьа ҳаԥсы еиқәшәырха ҳәа ҳрыҳәарыма? Усеиԥш ахаангьы иаҳмыхьроуп!
– Мшәан, избан исҳәаз агәра зышәзымго? Аурымқәа рҿаԥхьа сара сажәагьы ԥхылнадо ишыҟоу жәдырырц шәҭахызар сҳәатәы хашәҵа? – зеиԥш дыҟам уаҩ фраҭк иҽиеиԥшытәны даарымҵаҽхәеит Гьабаҟәа.
– Уахьыҟоу ухашҭзар, џьым? Ҳара ҳзын ахахәс ухы ҟаумҵан, уцхыраарагьы ҳаргәаҟуа ҳәа ҳаҟам! – иҳәан, Саҟадла нас уи арԥыс ихы наихыганы Дадрыҟәа иахь дынхьаԥшны иажәа инациҵеит. – Уиаҟара алакҩакра аҭахым Дадрыҟәа! Игәаӷьтәуп рҿагылара! Изуасҳәозаалакгьы абри уахьымхәын!
Дадрыҟәа уаҳа уи азыӡырҩра иҭахымкәа убри аамҭаз адҵа ҟаиҵеит, аԥрақәа лбаашьҭны, нас аӷбатәара ҟаҵаны аӡыхгыларахь аиасраз.
– Уеилаԥсама Дадрыҟәа! – иҳәан, Саҟадла дахьгылаз дгачамкны даабалыбаҭеит, убри инақәырццакны еиҭах ибжьы наиргеит. – Шәҽаанышәкыл! Шәахымццакын албаашьҭра! Аидыслара адкылараз зегь шәыҽшәырхиа!
– Уҽеиқәк, аӷлам гәеицҳа…уҽеиқәк!.. – имырхаацәакәа, аха ҩызаҵас ауп ишиҳәаз Дадрыҟәа.
– Сара сакәым, аха ухоуп еиқәукша… Дадрыҟәа! Аӡыршы иацәшәаз аӡыблара далаҳаит ҳәа иахьак иҟауҵо хшыҩдароуп! Иӡхыугарц иуҭаххаз уреигәыӷны џьаҳанымҟа ҳушьҭырц ақәымкын!
– Иҟалозар, шьҭа уҽаанкыл! – ашьҭахь зымчҳарак ааилажжит Дадрыҟәа.
– Уиҿамԥан Саҟадла! – баша аҩыџьагьы рыгәқәа неибырхозшәа аниба убри аамҭаз днарыбжьаҟазарц нақәикит Уахсиҭ. – Наатәык иҽы данканажь, аҽы змихәҳаз Лӡаа дрыцәгәышуан ҳәа, Дадрыҟәа иоума узыцәгәаауа! Иҳәатәы хаҵа! Иахьа дубазшәа уҽыҟаумҵан, насгьы ианбыкәыз Дадрыҟәа агха анихьлоз? Уҽаанкыл!
– Мап, ҽынкылашьа сымаӡам! – зынӡа даҿаапкӡеит Саҟадла. – Хырқьиара ицаз иԥҳәысгьы хәдықәҵас дҟаиҵеит ҳәа, агәра ганы уҟоума амшын иалаагаз анраҳҭалак ашьҭахь шәымҩа хирхааит ҳәа наҳаҳәаны иҳаламкьыскәа ҳшоурыжьуа ала!.. Мап, мап! Мшындау дыснықәуеит, абыржәыҵәҟьа зегьы аазыҟаҵаны ишышәҿасаргыло!
– Иццакыз иԥа длашәхеит ҳәа зхырҳәаауа баша ирымҳәаӡеит, Саҟадла! Абаа нацәкьысла иагәҭасыз ҳәа, ҳҭагылазаашьа шыҟоу уазхәыц! Ҳаӷбақәа ҿагыларак ҟарҵартә еиԥш алшарақәа рымам ҳәа имҳәеи, абри ухахьы анагара зуҭахыми? Саҟадла!.. Уццакцәоушәа збоит! – шьҭа иаргьы ичҳара шмаҷхаз убаратәы уи днаиқәымчит Уахсиҭгьы.
– Аҵарбелқәа реиԥш ҳадгьыл ҳалзыцәыцәаауа арҭ амыждақәа амшын дуӡӡагьы ҳахырбаауеит ҳахьху! Дгьыли мшыни ҳара ҳзы иҟамзар, нас шьҭа ҳабацари? Ажәҩан заҵәык ауп иҳзынхаз, аха уахь халашьа ыҟам! Ишԥаҟаҳҵари? – абысҟак шиарҳәазгьы иҽизеиқәкуамызт Саҟадла.
Дадрыҟәа ибзиаҵәҟьаны еиликаауан Саҟадла игәынамӡара зыхҟьоз, убри аҟнытә ирыдигаларц ииҭахыз иара ус гәынҷыхьак аимҭеит, насгьы аҭагылазаашьа ацәцаразы иҟаҵатәыз ихахьы изизнамгоз игәыԥжәара ауп изыхҟьо ҳәа дахәаԥшуан. Аҵыхәтәан аҩыџьагьы рылаԥшқәа ааиқәшәеит. Сҟадла илакҭа ҭылашьцаақәа агәаӷи ахьамҵреи рныԥшуан, Дадрыҟәа иҿаԥшылара хьаала иҭәын, дизхәыцырц ахьиҭахымыз азын.
– Сара аурымқәа ҳаҽраҳҭароуп ҳәа азҵаара ықәсмыргылеит, убас акәушәа згәы иаанагаз ӡәыр дыҟазар агха имоуп, – иҳәеит Дадрыҟәа, деилашәаны дышгылазгьы ҭынч даацәажәан.
– Ус ишԥа?! – иааџьеишьеит зыбжьы ақәзмыргацыз Басрыҟәа.
– Усҟан аурымқәа жәҩангәашәԥхьара рзаатуеит, убри аҟнытә сгәы иаанагоит иқәсыргыло аилаӡара иақәшаҳаҭхап ҳәа. Ари уаҳа ԥсыхәа амамкәа иҟалозар ҳәоуп изхысҳәаауа, насгьы уи ҳара ҳзы ишәарҭахартә еиԥш аҭагылазаара аҟынӡа инеирашәа збом, амала исыгәҭаку смеижьар, – аҵыхәтәан маҷк илахь ааиқәҵашәоуп абарҭ ажәақәа шиҳәаз Дадрыҟәа.
– Иугәҭаку ҳара иҳаздыруам, аха уи зегьы ақәшаҳаҭхап ҳәа уҟоума? – дҵааит Саҟадла, уажәы еиҳа иҽааиқәкшәа. – Угәы уамжьааит Дадрыҟәа! Аӡә иуааҳәцәа агәыла иахь ирԥшуан ҳәа, агәра ганы уҟоума ҳзызхьаурԥшырц иуӡбаз ҳаиқәнархап ҳәа?
– Агәыӷра змам агәы ԥсуеит Саҟадла! Уара уеиԥш заанаҵ сгәыӷра мԥсыц, аха урзыԥши ҳзааигәахара иаҿу анҭ аӷбақәа! – убри аамҭаз урҭ ирықәкны амшын ахь инапы наирххеит Дадрыҟәа. – Угәы ишԥаанаго Саҟадла, рыуа арбану аҽнышьыбжьон агаҿа азааигәа иумпыҵаухаларц иуҭаххаз? Ҵабыргны уҳәатәы аахаҵаны ҳнарҿагылар, усҟан иҳамраӡакәа егьырҭгьы ааҳакәшаны аҟытгьы ҳахдырҵуам. Ишәарҭахоушәа рбар, егьырҭ рыӷбақәагьы адырра рыҭара иаразнак иахьӡоит.
Убри аамҭаз, Саҟадла дыгәрымуа аурымқәа днарзыцәҳан, еицрашәаны иҟаз ихи-иҿы мчымхарак аҟәышьшьы иааҟалеит, аха уажәыуажәы иҿаԥшылара аҽазлеиҭанакуаз ала ирыдицалоз дахьхәит ҳәа узазҳәомызт. Урҭ реиҿыхара анеиқәдыртәоз аамҭаз, ус Адшьа лмахәар данкны Уашьмаҭ даарыдгылт.
– Уашьмаҭ ара узыҟои? Уара уҭыԥ ахьыҟоу аӷба аҵыхәан ауп, избан уҩызцәа ныжьны узааз? – уи илаԥш дшааҵашәазҵәҟьа днаиазҵааит Дадрыҟәа.
– Саргьы еилыскаарц сҭахуп ишәыӡбаз арбану? –  азҵаара аҭак ҟамҵакәа, Саҟадла еиԥшҵәҟьа иаргьы агәынамӡара иныԥшуа дҵааит Уашьмаҭ. – Ишәымбаӡои даҽа ӷбакгьы шрыцнагалаз! Хыӷбак ҳамч рықәхару шьҭа? Шәара ара шәеиҿыхонаҵы иҳакәшар ҟалоит.
Убри аамҭаз зегь рылаԥшқәа дырҩегьых амшын ахь инадырхеит. Убасҟан иагьаагәарҭеит, ҵабыргны, даҽа ԥраӷбакгьы мраҭашәарахьала иҭагьаланы ирхыкәшарц рышьҭахьҟа аиасра ишаҿыз.
– Убри азын акәын изхысҳәааз аҿагылара ҟаҵатәым ҳәа! –  убасҟан иҿаԥаҩцәа даҽа зныкгьы илаԥш нархигеит Дадрыҟәа.
Амшын иаахылеижьҭеи Дадрыҟәа аӡәы диҿагыло макьана ирымбацызт, насгьы ачҳара еиҳау даҽа мчык ыҟам ҳәа азхаҵарала илаиааӡахьаз аҟазшьа ҷыда есымша дшарманшәалоз ахьидыруаз аҟнытә, знызынла игәамԥхаша анырҳәалозгьы ичҳаны днарывслон. Ҵабыргны зегьыҵәҟьа еиԥшны ргәы дақәшәо аҽыҟаҵара уадаҩын, аха иуаахжәақәаз аӡырҳәцәа рызнеишьа иҽизақәмыршәакәа даныҟала, усҟан ицәеилаҩынтыр ҟалон, аха излашьақәдыргылахьахьаз ала иара иажәа зегьы рханы игылазар акәын, уи азоуп акы аазҳәоз зегьы рықәшаҳаҭхара иаразнак дзахымццакуазгьы.
– Дадрыҟәа амццыкра ҳаҭыр узақәуп уара, аха уи есқьынгьы уазеиқәырхом! – уаанӡа аҿаԥара ҟазҵоз Саҟадла иаасҭагьы деицәаны даақәгылт Уашьмаҭгьы. – Умццакра абыржәы ҳҭанархар ҟалоит! Абыржәы убри иазхәыцқәазгьы ҟалеит, убри аҟнытә ҳҩызцәа раӷьырак сықәшаҳаҭхеит, шьҭа рҳәатәы иахыԥарангьы иҟам!
– Ҳара иаҳзымдыруа хазы шәцәыҵатәаны ишәыӡбаз арбану?! –  убри аамҭаз иааицәымыӷххеит Дадрыҟәа.
– Зегьы ҳаиқәзырхараны иҟоу алаҟазаара, уи ҳнапы иакнаҵы ҳалакьысра ргәаӷьрангьы иҟам!
Уашьмаҭ ицәажәашьа гәҽынҵарак алыжжуа излаҟаз ала Дадрыҟәа иаразнак игәы азҩеит, џьоук хазы рҽеидкыланы маӡак аицыӡбра иара ицәӡаны ишаҿыз аҟара. Уи уанӡа анамгаразы лассы иаԥырхагахатәын, насгьы зегьы амҽханамкырц заанаҵ даушла ираԥыгатәуп ҳәа иаразнакала иазиԥхьаӡеит.
– Излазбо, аҵаҳәара суҭарц уҭыԥ ныжьны уааит, усоума? –  уи днаиазҵааит Дадрыҟәа.
– Ҳаргьы акы ҳзеилымкааҵәҟьо ҳаҟам, иуҵаҳҳәо уаргьы ухахьы инаугалароуп Дадрыҟәа!
– Нас, иаасырҳаишь исыҵауҳәарц иуҭаххаз!
– Иуасымҳәеи ашәарҭара ацәцаразы алаҟазаара шҳамоу!
– Исзеилымкааит? Иарбан лаҟазаароу иҳамоу?
– Абри аҭыԥҳаи ани аурым ҷышәшәаагьы аԥхьа днаргыланы, еиқәҳархаз егьырҭ аурымқәагьы шасыс рыҟаҵара ашәарҭара ҳалнагоит! Абри ухаҿы аагараз уеизгьыуеизгьы митәыс иаҭахузеи?
Убри аамҭаз, Дадрыҟәа игәаҵан иҵааршәха хьымӡӷык дааимнадеит, аха ус аламала зҽызымԥсахцыз ахақәгәыӷра уаанӡа ишыҟац еиԥшҵәҟьа уажәгьы убас иҟан.
– Уашьмаҭ иуџьысымшьеит ԥҳәыск улеиканны хҿыхгас дахьыҟауҵаз! Аӡәы иааиаҳаргьы, иҟарҵаз ҳәа ҳзырҳәо агаҿахь ҳазлацәырҵри убри ашьҭахь! Ҳарҭ зегьы ԥҳәыск ҳлаԥсахазшәа ҳхы убраанӡа инаҳгарыма? Иуҭаххаз цқьа уазхәыци!
– Дадрыҟәа уажәы ҳхоуп ҳзызхәыцша! – иаҽԥниҳәаз дшарлакҩакызгьы еиҭах уи днаҿаԥеит Уашьмаҭ.
– Агәра гаҵәҟьаны уҟоума иҳабжьуго зегьы ақәшаҳаҭхап ҳәа? –  убри аамҭаз ҽхырчча-ҭәамшьала ибжьы ааиргеит иаарыхҭыгәлаз Махсиҭ. – Уашьмаҭ уцәажәашьала еилыскааит, абас аҭагылазаара хьанҭақәа раан аҟәыӷара акыр ушацәыхароу! Шасыс иҟауҵарц иуҭаххаз анраҳҭалак ашьҭахь агаҿахь бзиала шәаабеит ҳәа иаҳԥылап угәахәуама? Сара еиӷьу аҽак сызшәаҳәом, аха Дадрыҟәа дазымхозар, ҳарҭгьы ҳхы раҳҭароуп ашәарҭа ҳацәцарц ҳҭахызар!
– Џьым, уаршышзар! – уажәык зынӡа иааизџьшьарахеит Уашьмаҭ. – Ҩ-рык еибашьуан, Кәамӷьас дрыбжьыԥсаауан ҳәа ҳхы шԥараҳҭои, уара?! Шәеилаԥсама зынӡа! Анцәаиныс, абарҭ митәык ҳшаладырԥшуа!
Ирыдеизаланы рзыӡырҩра иаҿыз убри аамҭаз аууыҳәа иааилалан рышьҭабжь акыр иаацәгьахеит. Џьоукы Махсиҭ диашоуп рҳәеит, даҽа џьоукых аурымқәа ирҿагылатәуп ҳәа Саҟадла иахь иадырцәылеит, аха егьырҭ иаанхаз рыбжеиҳараҩык Дадрыҟәа идгылаҩцәахеит.
– Абрагә! Исҳәо уаҳауама? Абыржәыҵәҟьа ашьҭыхра шәалага илбаашәышьҭыз аԥрақәа! Ҳҭахозар ҳҭахааит, асҵәҟьа мариала ҳхы ҳазрыҭом! – уаҳа уи азыӡырҩра иҭахымкәа ибжьы наиргеит Саҟадла.
– Уҽаанкыл Саҟадла! – иҳәан, Дадрыҟәа имақарыз аӡырҳәҩы убри аамҭаз имахәар днамҵасны дааникылт. – Исыӡбеит аҭагылазаашьа ҳазлацәцаша! Абыржәоуп уи цқьа схы ианҭашәагьы!
– Иарбаныху уажәы еиӷьны иуӡбаз? Зегьы иҳалаҳәа, ҳаргьы иаадыруазарц ҳҭахуп? – абыржәыҵәҟьа иҳәарцы инаидицалт Саҟадла.
Дадрыҟәа ибон Саҟадла иазыҟаҵаны ирбыжкыз гәыԥҩык шьҭа иҳәатәы иацныҟәараны ишыҟамыз, амала урҭ зламаҷҩыз ала иацәшәатәымызт, аха уеизгьы иҭахымызт ҭаацәарак реиԥш ишыҟаз уажәы лахь-лахь еихәаԥшуа иҟаларц, насгьы абас ҟаҳҵар еиӷьхап ҳәа заанаҵ ииӡбахьаз Ҟазлаҭи Басиаҭи заҵәык ракәын уи амаӡа здыруаз, аха аӷьалпал шьҭызхыз рылаҳәара макьана иаԥсаны ибомызт, ус ҟаиҵаргьы уеизгьы рхахьы ишнарымгоз аҟара заанаҵгьы дазхәыцхьан.
– Шәааӡырҩи, уара! – иҳәан, Ҟазлаҭ убри аамҭаз арахь даарылҵны рыгәҭахьшәа даагылт, ашьҭахь Дадрыҟәа инапы наиқәикын, аха иара иахь дымԥшыкәа иажәа инациҵеит. – Шәҩыџьагьы шәыҽшәырҭынч, Дадрыҟәа сара исеиҳәахьеит
ишыҟаҳҵаша! Абри ауаҩ ҳхадас даналҳхуаз иҳәатәы ҳшацныҟәо ала зегьы ҳаиқәышаҳаҭханы ишьақәҳаргылаз аԥҟара, излазбо уи зхазыршҭыз ԥыҭҩык ҟалазшәа збоит! Уажәнатә абасала аҳәоуеиқәымшәара ҟало иалагазар нас наҟ-наҟаз џьарак ҳаицыҟазаара башахоит, уи сышәмырҳәаргьы шәаргьы ижәдыруеит убас шакәхо! Ишәхашәмыршҭын Дадрыҟәа заҟантәы ашәарҭара ҳалигахьо, абыржәгьы агәра згоит ҳаширманшәало, избанзар Басиаҭи сареи иҳаиҳәахьо игәҭакы зеиӷь ыҟам ауп! Алакышьышь еиԥш дымкыкәа маҷк иааиашәраӡа, нас ижәбап ҳахькылнаго!
Ҟазлаҭ ииҳәаз ишыхнахыз нарнубаалартәы аҵыхәтәан зегьы ҽырҭынчрак инатәнатәит, гәрамгарыла иҟаз аҿаԥаҩцәагьы иӡыӷәӡа иааҟанаҵеит ираҳаз. Дадрыҟәа иус иахьа ӡбатәыс ироузшәа еимактәыс дҟарҵеит, аха рыбжеиҳараҩык иара иахьидгылаҩцәаз азы иҿагылаҩцәахаз уажәы ирзеилымкаазаргьы нас еилыркаап ҳәа азхаҵаны дырцәымгәааит иаргьы. Иара убас Уашьмаҭгьы Саҟадлагьы гәыбӷанк рывимбеит, избанзар иӡбны имаз аԥхьа уи ахҭыс ахь икылымгакәа уажы азыҳәан ус ажәала деилыркаашьа амамызт, убри аҟнытә аԥхьа убри заанаҵ дызхәыцны ауп Ҟазлаҭи Басиаҭи рыда макьаназ уаҳа аӡәы иаҳәатәны изимԥхьаӡазгьы.
– Еилибамкаарақәак ҳабжьалазаргьы аӡәгьы гәыбӷан шәысҭом, избанзар акы аӡбра амуашәа иҟалаз аҭагылазаашьа ишышәнарҳәаз здыруеит, – зегьы рҽанааиқәырк ибжьы наиргеит Дадрыҟәа. – Згәы цаз иԥсгьы цеит ҳәа, шәарҭ зегьы шәанысзымхәыц сыгәҭакы анагӡара сшахьышәмыгӡо жәдыруаз! Ари макьана исҳәар сҭахымызт, аха аҭагылазаара иаршәақәаз шыҟалаз збоит, убри аҟнытә убраанӡа снажәгазар шьҭа ишәсардыргәышьап уи арбану.
Зегьы еиқәхаԥсха ишгылаз, зҭыԥ иахыҵыз ашьхыҵә реиԥш ус рышьҭабжь ҩаԥхьа иаацәгьахеит, аха уажәтәи рышьҭабжь игәышьҭыхгаз лахҿыхрак иатәхеит. Уаанӡа Дадрыҟәа гәрамгарҭас дҟаҵаны гәаӷшақә ихәаԥшуаз аблақәа уажәы реихаччашьа злаҟаз ала агәра игеит, иаалырҟьаны иҭахарашәа иҩашьаны рхы иарҭахьаз агәаанагара шыҵабыргымыз шеилыркааз аҟара, аха макьанагьы уи агәрагара цқьа ирзымгакуа еиҿахәыҭхәыҭуа игылақәаз шыҟазгьы аагәеиҭеит ацәажәара даҿнаҵы.
– Гаӡарыла дырҩегьых аӡәы аҟыҟҿыҟ аныҟаиҵа, уи идырааит ҳус даԥырхагоуп ҳәа дшысыԥхьаӡо, – иажәа анагӡара даҿын Дадрыҟәа – Урымтәыла атәра иснарҵақәаз рацәоуп, ишыжәбо уажәы уи араҟагьы ихәырҭахеит, аха рыцҳарас иҟоу сԥышәақәа схы иасырхәалартә еиԥш рацәак сшәырманшәалом, шәыццакцәоит, саргьы есымша сшәырццакуеит. Ажәакала уи даҽазны еибаҳҳәалап, уажәы аиҿыхаха ҳамам, аамҭа зынӡа имаҷны иаҳзынхеит.
– Мшәан, нас иҳаумҳәо иҟаҵатәу! – ус аӡәы ибжьы аагеит.
– Шәара акымзарак ҟашәҵаӡом, иҟазҵаша сара соуп, – иҳәеит Дадрыҟәа.
– Избан зегьы уара ухахьы изуго! Ҳара иҟаҳҵаша зыҟами? –  даҽаӡәгьы ибжьы наиргеит.
– Шәара шәтәы зынӡа имариоуп, иҟашәҵаша убри ауп, – иҳәан, Дадрыҟәа иӡбны имаз рзеиҭаҳәара дналагеит.
– Убри аамҭаз есааира рыҽрыдхалара иаҿыз аԥраӷба ада егьырҭ еицқәаз анҭ аҩба хара-хара еидыҵны аӡыхгыларахь ииасит, уи аламҭалаз аԥрақәагьы рылбаашьҭра иалагахьан. Дадрыҟәа иаразнак игәы азҩеит рзааигәахара иаҿыз аӷба ду, дара зегьы хадара рызҭоз аӡә дышҭаз аҟара, насгьы игәҭакыз агәра дырганы иреиҳәазаргьы, зегьы акоуп уеизгьы макьана игәыӷрадаз ԥыҭҩык иҟалараны иҟаз уи аиԥылара иалҵшәахаша ҳәа изиргәыӷыз дара ишырҭахыз иҟалап ҳәа макьанагьы агәра рызгацәомызт.
Еснагьы иҭыԥхаауаз Адшьа лыблақәа, уажәы ахьшәашәахара иаҿыз аеҵәа хцәышаа еиԥшха иҭыгга акәын ишыҟаз, Дадрыҟәа иҿаԥшылара асҵәҟьа аҽыԥсахны иахьылымбацыз иахҟьаны. Насгьы асеиԥш идылбалазар, аҭагылазаашьа зынӡагьы ихирымзар акәхап ҳәа, лара лтәала ус азылшьеит аҵыхәтәан. Абас лгәы дҭахәыцуа Дадрыҟәа иааигәа днеины данааивагылоз, ишылцәыҟалах лызгәамҭакәа раԥхьаӡа акәны инапы днахькьысит.
– Ара бзыҟои? Иақәиҭыстәыз рыда аидаураҿ агылара аӡәгьы азин имаӡам! Ари баргьы баҵанакуеит, бцаны бҽыҵәах! –  иҳәеит Дадрыҟәа, даахьаҳәны аҭыԥҳа дшаагәеиҭазҵәҟьа.
– Ара сыҟазар сабашәԥырхаго? – лҳәеит лара, есымша еиԥш уажәгьы лӡамҩақәа ааҟаԥшьханы.
– Уажәы уи бзеиҭаҳәаха аамҭа зынӡагьы исымам, нас еилбыргап ус заҭаху!.. Аҳы, ара бымгылан, сҳәатәы аахаҵаны бҽыҵәах!
Адшьа лгәы ишаҭахымыз лышьҭахьҟа даахынҳәит. Дзыҩназ ауада ҭшәа дааҩналан дышиашаз ацәардаӷәы лыҽнықәылкит, аха лгәы дамыртәакәа дҩагыланы ахышә хәыҷы лхы нылакны днаԥшит ахацәа зҿыз еилылкаарц лҭахны. Убри аамҭаз анахьарахь дынхьаԥшит, аха амшын ҭацә ада акымзарак лызгәамҭеит, ирзааигәаӡахахьаз ани аԥраӷбагьы лылаԥш иҵашәомызт, ашьҭахь лгәы усшәа лнаҭеит егьи ахәамц аганахьала акәхап излааиуа ҳәа.
– Ус дук мырҵыкәа ани аӷба ду рзааигәа иааины аӷбатәарахь ииасны аԥрақәа рылбаашьҭра ианалагоз аамҭаз, Дадрыҟәа иҩызцәа ишрабжьигахьаз еиԥш, аҽырқьачақьра рҽаазыркит. Ныҳәак азгәарҭозшәа убри аамҭаз гәыԥгәыԥла еидгыланы акрыфара-акрыжәра иаҿын, маҟҿаҳәаранӡа деилыхны амазгәыҭ иадҿаҳәалаз Дадрыҟәа ида, урҭ дрылагылан аҽыргьангьашра цқьа згәы амыҳәоз Евтропиигьы. Аурымӷбақәа руак ааигәаӡа иааины ишааӡыхгылазгьы агәхьаа зынӡагьы рымаӡамызшәа, акгьы аарызгәамҭаӡо ақьафура иаҿызшәа рҽыҟарҵеит. Убри аамҭаз Евтропии игәы акы амго, идыркыз ачаҟәа дҭаԥшуа дахьгылаз даҽа зныкгьы игәиҽанырҵеит, идырҵаз дақәымныҟәакәа гаӡарак аниамхаҟаҵа, усҟан зегь раԥхьа иара ихы шхырҵәоз ала.
Рзааигәа аԥраӷбаҿ аиҿкаара бзиа шрымаз убаратәы, ихаззала иҟаз аԥрақәа зныкҟьарала ианеицылбаарышьҭ ашьҭахь, арирахьтәи аӷбахәамц азганк амшынуаа адеибаҳәала иааилагыланы ԥыҭраамҭакгьы иааԥшит, аха изыхҭыгәлаз урҭ раха рымамызшәа зҽыҟазҵоз азусцәаз макьана ирзеилмыргацызт. Иззыԥшуаз аԥраӷба дара иртәқәаз ишреиуаз аҟарагьы рбон, аха знапаҿы иҟаз макьана дара рахь ацәырҵра дахыццакуамызт.
Арыжәтә амацара даҿыхәо Евтропии дахьгылаз хәыцракгьы дҭаршәны даман, зыкра рылымшацыз ари аӡырҳәҩы гьангьаш иӡбны имаз амаанала еиҭах аурымқәа ргаӡаны дрыцәцарц ахьақәикыз џьшьахәыс иҟаҵаны, насгьы знапы дакыз аӡырҳәҩы хыӷбак рыцәцашьас иаиҭоз акәын изеилымкаауазгьы. Анаџьалбеит, дымшәадмырҳа абысҟак агәаӷьра илазҵазеи ҳәагьы хазы игәы иҭыҳәаауа, ажәытәӡа зны атәцәа еизганы ԥхьагылара рызуа Рым хылагәыла еилаҵаны аимпериа ашәарҭа ду иҭазыргылахьаз атәы гладиатор Спартак дааеиԥшнишьалеит аҵыхәтәан. Урымтәалатәи адгьылбжьаха аҟынтәи абналара зылзыршаз Дадрыҟәа имшала иҟалоз ахҭысқәа рхылҿиаа дахьахәаԥшуаз, абас мацара дахьырхәымкәа даанхарымашь ҳәагьы игәаӷ шьҭыхӡаны дыҟан. Спартак дҭарханы иргьы рыцҟьара зылзыршаз Марк Лицинии Красс иҟынӡа Евтропии ҩаӡашьа шимамыз шидыруазгьы, иаргьы уи ихы идикылартә аҟынӡа агәаҳәара иман, амшынаҿ аԥшәмара нкыланы рыӷбақәа зымпыҵызхалоз Дадрыҟәа иҭархаразы, макьанагьы инапы дшакызгьы убас илшарашәагьы гәыӷрк иман. Ажәкша атыша иахьҭажьызгьы ахы аҟьон ҳәа, аӡырҳәцәа рнапы дшакызгьы иара ус акала игәы ишьҭырцгьы иҭахымызт.
– Шәазусцәада?.. Уа шәызҿу закәузеи?.. Ара шәызӡыхгылои?.. Шәыззыԥшыда? – ус иаалырҟьаны аӡәы нарықәҿиҭит иаарыдгылаз уи аӷба аҟынтәи.
Ақьафура иаҿыз убри аамҭаз аҿыҭбжьы рмаҳазшәа, ираҳазаргьы хьаас иҟарымҵазшәа дара рахь цасҳәангьы аӡәгьы дхьаԥшуамызт, еиҳагьы рышьҭабжьқәа ырцәгьаны, аҟырҟырҳәа еибарччо, ақьафҟаҵара иханагалаӡаны иамазшәа рҽыҟарҵон.
– Арыжәтә зынӡа шәардагәахама! Исҳәаз шәмаҳаӡеи! Сара сҵааит уа амш зго шәазусцәада ҳәа?
Евтропии ишиарҳәахьаз еиԥш, уи аамҭаз ачаҟәа шикыз дааиҭаҵны аӷба аган иҽнадкыланы, дара рахь аԥшра дналагеит, уахь инаицнаскьеит аурым бызшәа заҳауаз Елыфи Уахсиҭи, рықәҿызҭыз ахаҵа дахьрылагылазгьы иаразнак дналыркааит. Убри аламҭалаз егьырҭ аԥраӷбақәагы ааины, ирзааигәацәамкәа иӡыхгылахьан.
– Изтәыда ари аԥраӷба? Акаԥдан ҳәа ӡәыр дамазар арахь уаацәырҵны ухы сырба!
– Уҿаҳахама? Уззыԥшыда? Аҭак ҟаҵа! – иҳәан, Уахсиҭ ирмазеины иикыз аҳәызба ҵры уи аамҭаз Евтропии ишьҭахьҟала иҟатара инадикылт.
– Сыӷба ззымдырыз уарбану? Арахь ҿыц уаанагазшәа , ҳазусцәоу уаҳа шәыбла иазеилмыргаӡеи! Ишәацәажәо дшәымбаӡоушәа шәлашәхама, агарнизон ӷбақәа рхада Евтропии Регула соуп изҳәо! – убри аамҭаз абас ибжьы нарықәиргеит иаргьы.
Уахьынтәи иаразнак аҭак ҟамлакәа ԥыҭраамҭак наҟааҟ ишеихәаԥшуаз иаанхеит, насгьы Евтропии иҭакҟаҵашьа Уахсиҭ игәы
ишахәаз ала убри аамҭаз иҟалаз аҿымҭра иалагӡаны дырҽхәаны илымҳа инҭеиҳәеит абас:
– Убзианы уааиуеит! Уҭак ҟаҵашьа акәхоит уара узы иԥсеиқәырхагахоугьы!
– Ара шәызӡыхгылои? Изакәытә гәырӷьарои уаҟа ишәымоу? Сара излаздыруа ала иахьатәи амш ныҳәак иазкым! – убри аамҭаз уи аӷба аҟынтәи дырҩегьых ҿыҭбжьык ааҩит.
– Мгәырӷьашьас иҳамои ҳаӷбақәа ҭахак аарызымҭоз аӡырҳәҩы дыкны даагозар! Ари ҳамҭоуп агарнизон азы!
Аурымқәа уи аԥраӷба аҟынтәи ҽырҵасы рымамкәа ааԥшра ишаҿыз ус иаалырҟьаны инеилыс-ааилысқәеит, аха рацәак мырҵыкәа рҽырҭынчны еиҭах иааилагылт, аха Евтропии ииҳәахьаз азын уахьынтәи макьаназ аҭак ҟамлацызт. Елыф дырҩегьых Евтропии акы наиҵаиҳәарц иҽаныназикуаз аамҭаз аҳәаха дахьымыгӡакәа, ус уи ахаҵа дырҩегьых ибжьы ааиргеит.
– Дсырба икны иаауго аӡырҳәҩы!
Евтропии уаҳа акгьы мҳәакәа ишьҭахьҟа днықәҵәиааны ашаца-ашацаҳәа иҿынаихеит. Арыжәтә еимакны еиҿыхозшәа аҽырқьачақьра иаҿыз дшаарыдгылазҵәҟьа днарыгәҭас-аарыгәҭасшәа ҟаҵаны абжьаԥшырҭа ааҟаиҵан, убри аамҭаз Дадрыҟәа ихәда иқәыжьшәа амазгәыҭ дахьадҿаҳәалаз ихәанга инахьаирԥшит.
Убри аамҭаз ԥаса аасҭа еиҳагьы еицәаны уи аӷбаҿ иааилаҭырит, џьоукы гыланы ишааԥшыц иааԥшуан, даҽа џьоукых инаскьеибага-ааскьеибагон, рҭыԥ иамкызшәа зхала иныҟәозгьы дубарын, рықәҿызҭуаз ахаҵагьы урҭ рыжәпара далаҩашьаны уажә дахьгылаз дгәоуҭартә дыҟамызт. Ԥыҭраамҭакгьы рҽырзышьақәкуамызт, аха нас рҽеиҿкааны игыларц адҵа роузшәа ус иаалырҟьаны реилаҭырра ааиԥхьбан, ҩаԥхьа аӡәиаӡәи еидыӷәӷәала иааилагылт ҽырҵасрак рымамкәа.
– Илаҳашьҭуа ашахақәа аанышәкыл! Ишәкыз аӡырҳәҩы схаҭа снеины сыбла дабар сҭахуп! – ус аӡәы ибжьы ааиргеит
Уи ахаҵа абас агьааиҳәеит, убри инақәырццакны ашаха иадҿаҳәаланы идыршәыз аԥсалабак каууа ишааиуаз ахыгәҳәа Елыфи Уахсиҭи ахьеидгылаз раԥхьа акыӷәра иныҵакьакьеит, аха амч азымхакәа ихышәҭны инкаҳаит. Еивагылаз аӷбақәа реицәыхарашьа злаҟаз ала, уи аихабҵы уаҩы ӷәӷәак иакәымзар аранӡа аӡәы изыршәыртәгьы иҟамызт. убри аамҭаз арԥыск днышьҭасны инышьҭиԥаан нас иазымариаша иҟаз амазгәыҭ иадҿеиҳәаларц иҽыназикит, аха ашаха архара ааицәыуадаҩхеит. Уи збаз Абрагәи нас даҽа ҩыџьаҟа арԥарацәа инеицхырааны ҽеишәа ирхханы инадҿарҳәалт, уи аамҭаз наҟгьы ишҿарҳәахьаз убаратәы ирыбжьардаз ашаха агәҭагьы акыр иҩышьҭыҵит.
Елыфи Уахсиҭи иааибыҳәаны, ирҭаараны иҟаз «асас» иԥыларазы маҷк аԥхьаҟа инаскьеит, урҭ инарышьҭагылт ҳәынҷаҩцәас иалхыз Басрыҟәеи Аҭлыхәи, аха урҭ аԥылацәа рааигәа имнеикәа аганахьшәа рҽадкыланы иԥшуа иаагылт. Рацәак мырҵыкәа аӡәы маҟа ҟьаҟьак иҽыҩкылданы ашаха дахьҵәраа иҿааихеит, ус амазгәыҭ ашьапаны ахыгә ҳәа данааи, акыӷәра ишьапы нықәыргыланы нас иҽааирҽеит.
– Уазусҭада? Иахьадагьы усымбац! Сара исзымдыруа агарнизон ӷбак ыҟам, урҭ ркаԥданцәагьы еизеибамдыруа ҳәа уаҩ ҳаҟам, уара арахь аакьыскьа иааз аӡә уакәхап? – ирҭааз ауаҩы акы аҳәаха иамраӡакәа дҵааит Евтропии.
– Сара ашаҳаҭ соуп! Дсышьҭаланы дааираны дыҟоуп акаԥдангьы! – аҭак ныҟаиҵеит уи.
Ҵабыргны убри аамҭаз ашаха ҩаԥхьа иаадыдырит. Уахь ианынхьаԥш, даҽаӡәгьы ашаха иҽанҵаны рышҟа ишҿааихаз рылаԥш наиқәшәеит, ус дук мырҵыкәа аӷбахәамц иҽанаахигаҵәҟьа, дызлааз амаҟа ааԥыртланы ихала дынкаԥеит. Аригьы хаҵа шаҭлаҟьак иакәын, аурым шьацқьа дшахылымҵыз инубаалартә, ицәашәҵатә акәымзар ҭеиҭԥшла урҭ дызлареиԥшмыз рацәан, аха уара уаурымым ҳәа абыржәы аӡәы иааиҿыҵҟьар, зхәыцрак ҟамҵа ихы нхисарашәа акәын лакҭа џьбарала игылақәаз дышрыхәаԥшуаз. Уаҳа ԥсышәаҳәарак ҟамҵа, жәакгьы аӡәы иамҳәакәа, Дадрыҟәа дзыдҿаҳәалаз амазгәыҭ идмырбахьази, иныҟәашьа ус ишыҟаз мҩашьо дхыҟәхыҟәуа уахь иҿынаихеит. Ахьшьыцба ацәҟьа ианакы игәааны ацәҟьа иазыҭрысуан ҳәа, ԥшәымас зхы ҟазҵоз ари арицар ихаҭагьы ӡырҳәаа рыцәҟьа дшаҿашәаз идыруазҭгьы игәалаҟазаара шԥаҟаларишь ҳәагьы, убри аамҭаз Евтропии абасгьы даахәыцит уи дишьҭагыла дахьнеиуаз. Ус дааины Дадрыҟәа днааихагыла, ԥыҭраамҭак аҟара диламцәажәакәа днаихәаԥшит, аха нас ицыз ашаҳаҭ иахь дынхьаԥшны днаиазҵааит.
– Ари ара иоума?
– Ааи, иара иоуп! – аӡырҳәҩы дшынаихәаԥшзҵәҟьа аҭак ныҟаиҵеит уи. – Иаразнакгьы дыздырит! Амшынаҿ сеиқәзырхаз аӡырҳәҩы ихаҭаԥсаҭа иоуп!
– Есымшагьы ауаҩы иқәымҿиозаап! –  аԥхьа дааччаны нас ишьҭахьҟа дынхьаҳәшәа даацәажәеит уи аурым. – Аимпериа ӷбақәа араҟатәи амшынаҿ рныҟәарақәа ирԥырхагаз аӡырҳәҩы икра шәылшеит, аферымқәа, аферымқәа! Шәыуа дарбану Евтропии Регула?
– Сара соуп! – аҳаԥшьа аҵантә иааҭыҩҩызшәа уи аамҭаз ибжьы наиргеит Евтропии.
Ирҭааз аурым убри аамҭаз иаалырҟьаны акы игәы ишамыхәаз убаратәы ихаҿсахьа аҟаԥыҳәа аҽааиҭанакын, нас идибаҳәала идгылақәаз рахьгьы лакҭа ӷьыла илаԥш рыхго ус иҳәеит:
– Ишәеилаҳәашьои шәызегьы?! Шәышбеибыҭо?! Иабаҟоу арицар иҭеиҭԥш! Издыруада агарнизон ацәа ԥышәҽырц ақәшәкызар? Иашоуп, ишәылшәыршаз рацәоуп, аха шәеилаҳәашьа ԥшӡам! Ааи, аиҳабы дшыҟоу аиԥш ауми аиҵбацәагьы шыҟало, гәыбӷанс ишәысҭои! – иааигәа игылақәаз реилаҳәашьақәа игәамԥхакәа илаԥш рыхго ҳаҭырларҟәрала дацәажәеит уи аурым.
– Џьым, уара уазусҭада ара уааны ахымҩаԥгашьа сзырҵо?! –  иҳәан, Евтропии ихиҳәааз игәы иныҵарххны анкьатәи игәеибафара анааилаҿыха иҽхыршәааны ажәала днаизыҭрысит.
– Сара, Гаи Лутации соума ас узацәажәо?! Агарнизон ӷбақәа рхадас ҿыц иҟаҵоу Гаи Лутации Катилин соуп шәаԥхьа игылоу! Ас ацәажәараз ухы хырҵәартә аҟаҵарагьы сылшартә сыҟоуп! Абригьы уажәнатә ижәдыруазар шәара ишәзеиӷьхоит!
Убри аамҭаз Евтропии иааиқәшәацәгьеит. Иаҳаз даргачамкны ииҳәаша иҿамшәо, дҟәызгаӡа Гаи дышиахәаԥшуаз даанхеит. Ашьҭахь акы дназҵаарцгьы иҭаххеит, аха аҳәаха иамраӡакәа ибжьы еиҭанаиргеит уи.
– Евтропии уаанӡа сара усымбацызт, иахьоуп уаныздырызгьы! Ишубо, агарнизонаҿ уҟамижьҭеи аҭагылазаашьақәа акыр рҽырԥсахит! Иумаҳац рацәоуп! Аӡырҳәҩы дукызаргьы уи умаҵурахьы уархынҳәып ҳәа шьҭа агәра сызгом! Адҵагьы сыдуп, ирласӡаны уԥшааны агарнизон ахь усырхынҳәырц! Ҳаиҳа зымчу Иупитер илԥхала ирласынгьы усԥыхьашәеит!
Евтропии убри амҭаз аҟырҟырҳәа дааччеит. Аурымбызшәа заҳауаз аӡырҳәцәагьы иргәаԥханы иааччеит, уи ииҳәаз Дадрыҟәагьы даарччеит. Гаи асеиԥш аниба иҟалаз изеилымкаауа амшмыхәла иқәлашьцазшәа, игәы нҭыԥсаа-нҭыԥсаан игәалаҟазаара акыр иаахәашьит, азнаказ датәамбакәа ихыччазшәагьы ааиамхабеит, змаҵура ҭыԥ никылаз Евтропии дахьидгылазгьы днаихәаԥшит. Издыруада иаацәгьахаргьы дзыхьчаша ахьицмыз азы, убри аамҭаз лассы иӷбахь ахынҳәразгьы акы иааигәанарԥхеит.
– Дшәыргыл абаандаҩы! Шәицхрааны сыӷбахь диажәга! Евтропии уаргьы усышьҭаланы сышҟа уаала! Орест дузыԥшуп!
– Иааԥхьам асас бзиала уаабеит аӡырҳәцәа рыӷбаҿ! – баша икәыршаны иҟаз аҷапырхәа ааилыхны убри аамҭаз урымбызшәала дцәажәо дҩагылеит Дадрыҟәа.
– Ишԥа! Измаанои ари! Цасҳәан исзыжәуама!
– Ари змааноу убри ауп, – дԥышәарччо ацәажәара дналагеит Дадрыҟәа, – агаӡа дыҟамзар аҟәышгьы дзыҟаломызт. Ааи, амшын аҿгьы амч аамышьҭахь аҟәыӷарагьы акыр иаԥсоуп. Избагәышьоит Гаи уи уара ушазрыцҳау, аха агьаурым аӡырҳәцәеи уареи амшынаҿ лассылассы шәеинио шәалагар маҷк аҟара ма уарҟәышып. Иубарц иуҭахыз аӡырҳәҩы соуп иуацәажәо, акыр улшарашәа ухы убозар абар уаԥхьа сахьгылоу.
Аихашра иалагаз аҟәыдмжәы еиԥш, Гаи дгачамкны дахьгылаз убри аамҭаз Дадрыҟәа иҿаԥшраҵәҟьа изымгәаӷьыкәа илышьцакыз лакҭала днаихәаԥшшәа иуит. Ахара здиԥхьаӡаларц ииҭахыз Евтропии еиԥшҵәҟьа ихаҭагьы аӡырҳәҩы инапаҿы дшыҟалазгьы, уеизгьы ҽырҭааслымрак ҟаиҵарц игәгьы иҭамызт, усеиԥш ихахьы инеигарцгьы иҭахымызт ибла иабоз макьанагьы агәра ахьизымгоз аҵыхәала. Аҿамартаҟьа агьама идырбазшәа еиқәыҵәыҵә иҟаз ччаԥшьк иареицаҟьаз иқьышә ҵаӷақәа убри аамҭаз акы инеиханарԥсын, аҵыхәтәантәи илаԥш аӡырҳәҩы изиҟәымго дҳашҳатәарахазшәа дахьгылаз акы даԥахны дакызшәа иҽизырҵысуамызт. Мшәан, аӡырҳәҩи Евтропии ҩызцәас иҟаибаҵама ҳәагьы аҵыхәтәан убасшәагьы гәаныла игәы инҭиҳәааит,
иаалырҟьаны агарнизон аӷбаҿ аҩыџьагьы ахьеидибалаз џьшьахәыс икны.
Дадрыҟәа ибон, ибаӷьырбабоз ари аурым гыдҳәыр дахьаанагаз макьанагьы агәра шизымгацыз, ашьҭахь иҩызцәа иреиҳәозшәа игәиҽаниҵарцгьы ус иҳәеит:
– Ари иҩызаҵәҟьа ауаҩага ду макьана синымиац, – аԥхьа аԥсышәала абас наиҳәан, нас Гаи иахь даахьаҳәны урымбызшәала инациҵеит. – Ишԥаизааури ари? Издыруада дышьны амшын далаҳажьыр еиӷьзар! Иахышәҳәаауеи? Аха, издыруада ихәда шахак лахаршәны амазгәыҭаҿ дыкнаҳаны иҩызцәа дыдҳарбар еиҳа еиӷьишьозар!
– Иабихәац, ушыԥслакгьы ауеит! Иара еиҳа ииҭаху алихааит! Ашьра зқәырҵаз аҵыхәтәаны дзыҳәо анамгӡара, Ҳаиҭгьы игәы иахәарым! – убри аамҭаз аҵәы налихит аурымбызшәа здыруаз алашә Баҭаҟәагьы.
Евтропии дзеиуоу изымдыруа игәалаҟазаара бжьысӡаны дахьгылаз ажәабжь бааԥс изаазгаз игәаӷкра дахәаҽуа, аха иҭыԥ ицәызгаз ихаҭагьы уажә аӡырҳәцәа рыкаҭа дахьаҿашәаз азгьы хазы гәахәас иҟаҵаны, иқьышә аԥхьаӡа инықәикыз иччаԥшь аамԥсахӡакәа дӡырҩуанаҵы мчыла инкыланы икын. Аҽнышьыбжьон имаҵура ицәызгаз ари ауаҩ уажәы ихаҭагьы знапаҿы дҟалаз дазусҭаз макьанагьы дизеилымкаауашәа иҽыҟаҵаны, абаӷь аԥсра шазыԥшызгьы ишбаӷьрбабоз еиԥшҵәҟьа иҽирџьбарац иҽахьазишәоз аҵыхәала иаалырҟьаны акы дааиланаршәан, ашьҭахь игәы ианазымчҳаӡа шьҭа ажәала акәзаргьы ма сшьа зуп ҳәа наигәахәызшәа даагәрымит Евтропии.
– Заҳаракырахара зқәымҿиаз арицар шьҭа уаҳәара сақәиҭтәы иузеилымкааз акы! – гәаӷла иҭәыз иажәақәа убри аамҭаз игәыҿҟьагаха аҽынаирхеит Евитропии. – Акыр узеилкааӡазар аӡырҳәцәа рыӷбаҿоуп уахьгылоу! Улашәымзар ублақәа цқьа иаахтны арҭ иувагылақәоу уаарыхәаԥш!
Гаи акырӡа ицәымыӷхханы дахьгылаз уажәыуажәы иԥшшәхәы аҽааԥсахуан, уи ирыцҳахәхәырахашьа гәазҭаз аӡырҳәцәа гәахәас иҟаҵаны иахьихәаԥшуаз аԥышәарччара иаҿын.
– Аҩсҭаа дызхарахаша Евтропии!.. Ирыцрыухуеи аӡырҳәцәа! Издыруада дареи уареи еибыҳәаны шәыжәҩа еибышәҭазар! Уӷбагьы руҭама? Иабаҟоу иуцқәаз уҩызцәа? – ашоура иҭаршәны иамаз ачымазҩы диеиԥшха ашьҭахь дааҟыжәбыжәит, насгьы цқьа ибзианы дызлаизымдыруаз ала, мшәан, издыруада абри Евтропии иакәымзар ҳәагьы гәрамгарҭас дҟаҵаны аҵыхәтәан илаԥш дныҵакны наԥшыхәарҭас еиҭах дааҟаиҵеит.
– Саргьы уара уеиԥш аӡырҳәцәа ирымпыҵашәаз соуп, аха уареи сареи ҳаанагашьақәа еиԥшым! – иҳәеит Евтропии, иара ирыцҳахашьа злахьынҵахаз дидышшыло. – Амшцәгьа иахҟьаны сара машәыршәа рнапаҿы иҟалаз соуп, аха уара угаӡаразы ухала ухы руҭеит! Исзеилкаауам уара уҩыза амдыр Орест дзигәаԥхаз! Узакәхаҵазгьы иаразнак ирбара уахьӡеит… Ҳа, ҳа, ҳа!
Убри аамҭаз Гаи абжьеи ҵәыҵәы мчыла идыржәызшәа акәын игылашьа ишыҟаз. Аха издыруада ԥсыхәак аманы иҟазар иахьынӡауаз ала Гаи ихаҳәатәы иаиргарц, ашьҭахь Дадрыҟәа ихы наиқәкны ус иҳәеит:
– Ишәыкәшаны игыло анҭ сыӷбақәа шәрыцәцарц шԥашәҭаху?
– О, уи уажәшьҭа сара исусуп, усҟак хьаас иҟаумҵан! – иҳәеит Дадрыҟәа, нас иҩызцәа ихы нарықәкны Гаигьы иаҳарц урымбызшәала усшәагь нациҵеит. – Аҭлыхә ирмазеи «ҳасасцәа» аҩыџьагьы злакнаҳҳаша ашахақәа! Избоит аҳәатәхаҵара аасҭа аԥсра ишеилаҳауа! Асас иҳаҭыр батәыми, ус рҭахызар ргәы иамыргакәа рыԥсра ҳаргьы ҳацхраап!
Убри аамҭаз Гаи дааиҭаԥеит, аха иаразнак дааилыршьит. Аусқәа шыхирмыз аҟара гәазҭаз ашаҳаҭгьы амшын иҽалажьны дрыцәцаразы дыҭҟьаны иҿынаихеит, аха хара дмышьҭыкәа ихьӡаны длышьҭагәа дааныркылт.
– Аԥхьа икнаҳҳарыда? Издыруада агәраҳала рыхқәа хаҳҵәар еиҳа еиӷьыршьозар? –  дырҩегьых ргәы алаҭырҟьарц ибжьы наиргеит Аҭлыхә.
– Акы ансыхь, ижәдыруаз аӡәы уԥсы ҭаны ушаанымхо! Избоит шәхаҭақәагьы аԥсра шәшеилаҳауа!
– Ҳара иҳахьша ҳахьаанӡа шәара ӷбада шәаанхоит, аӡәызаҵәыкгьы даанымхакуа иҭахоит шәызагьы, аха иҟоуп зегьы шәеиқәзырхаша ҭагылазаашьак. Ишуыҵасҳәо уныҟәозар уаҩ дшәылакьысуам, – иҳәеит Дадрыҟәа, ԥстәык шырбжьо еиԥш ашьҭахь аурым ирмашьцара иҽазкуа. – Шәызегьы еилшәарада
кьыск шәымамкәа шәышьҭахьҟа шәхынҳәыртә иҟалоит, гаӡарак ҟамҵакәа иудысҵо анынаугӡа.
– Иарбан? – иаразнак дҵааит Гаи.
Зыкәты ыӡыз исаӡбалгьы ашьҭеиҟьеит ҳәа, иҟасҵаша-изуыша ҳәа Орест дыргәыӷны амшын ахылаха иаӡаанӡа, аҵыхәтәан ихаҭагьы дыхлаҳәадаха ӡырҳәаа дрымпыҵашәеит. Ианиашьа ихаҵашьоуп ҳәа, зыԥсы ҵаам дарбану, аԥсра ааины уҟәаҟәа иаадгылар иҟаумҵашагь унарҟаҵозар акәхап. Гаи убри абла акәын уажәы дызҭаԥшуаз, насгьы аӡырҳәҩы дыхәмаруамызт, ииҳәаз наимыгӡаргьы шимуаз аҟарагьы ибагәышьон, убри аҟнытә баша ихы ииршьыр шыҟалоз цқьа даназхәыц, шьҭа убас адагьы уаҳа ԥсыхәа шимамызгьы анеилирга ашьҭахь, игәы ҭаҟәаҟәаха дшыҟазгьы аҵыхәтәан аӡырҳәҩы иҳәатәы дазыразхеит.
Убри аамҭаз Баҭыршаҳ иҩызцәеи иареи ракәзар, рыӷба аҟынтәи иахьааԥшуаз ргәы азҩеит, Дадрыҟәа еиҭах аурымқәа гьангьашрак рыҵагаланы дрыцәцарц шиҭахыз аҟара, аха макьана ирзеилкаауамызт ирыкәшаны иӡыхгылаз аурымӷбақәеи дареи реиԥырҵышьа шыҟалашаз. Ақәыџьма ацәа ахыухыргьы ишқәыџьмоу иаанхоит ҳәа, егьаумҳәан ӷәӷәала агәҽанызаара аҭахны иахьыҟаз азын зегьы рабџьарқәа рыдгаланы, аԥхьаҟа аҭагылзаашьа аҽеиҭакшьа шыҟалашаз иазыԥшын.
– Иуҳәаз сақәшаҳаҭхеит, избан шьҭа сзоумыжьуа? – аҵыхәтәан аӡырҳәҩы дсеижьаны сиргаӡама ҳәа ицәымыӷхханы дҵааит Гаи.
– О, излазбо аццакцәаргьы улазаап! Иццакцәаз иԥа длашәхеит рҳәоит, играны иумоу убри аццакцәара ауп иахьа иуԥырхагахазгьы!
– Исҭахуп сызҵаара аҭак саҳарц?
– Сара гаӡа-ҟәышҵас иныҟәо уаҩым! Уажәы ҳҿанынаҳхалак уӷбақәа ҳашьҭамларазы адҵа руҭоит! Ишысҭаху ианурмншәалалак ауп ҳшыӡхыҵлак ухы уанақәиҭыстәуа! Сҳәатәы уанацныҟәа зегьы шәыԥсы ҭаны шәаанхоит!
– Изла?
Дадрыҟәа аиҭаҳәара дналагеит уи арбаныз. Гаи дӡырҩуа дгыланаҵы шьҭа агәра игаҵәҟьеит ари аӡырҳәҩы ихырҳәаауа иаҳахьаз зегьы шиашаз, насгьы амыжда аҟәараҿы иқәхәлоит ҳәа игәахәтәы дахьымӡакәа асҵәҟьа лассы напҭацәыла дахьыхынҳәуаз, уа дахьнеиуазгьы цәырҵшьас иаиҭашаз ахьизымдыруаз азы убри аамҭаз иԥсы акы иҿнакаауан, иқәымҿиаразы дшеиқәхоз алагьы рацәак агәрагацәарагьы имамызт. Иугазгьы ааумгеит ҳәа инапаҿы иҟаз агарнизон амшынуаа хык иқәзҵаша дрымамкуа, зан ахьшь ирцәагаз ақәҷар реиԥш рхала еизныжьны инапқәа игәыдԥсала ӷбада дахьнеиуаз аҵыхәала ихы злаҿихшаз џьара акы иӡбар иҭахын, аха егьа еидихәыцлазаргьы абри, абри ауп ҳәа ишыҟаиҵашаз ҿарԥак дазааиуамызт.
Аԥрақәа рышьҭыхра алагаразы ус аӷьеҩҳәа иаагаз Дадрыҟәа ибжьы Гаи аҭҳарацәаҳәа ихәыцрақәа даарылнахын, издыруада макьанагьы џьара ԥсыхәак ыҟазар ҳәа еидихәыцлаз зегьы убасҟан ихы иааҭанарԥшшеит. Адҵа зауз аӡырҳәцәа еихьымӡаеиԥымӡо аԥрашьҭыхцәа еицхырааны аԥрақәа акакала рышьҭыхра рҽыназыркит, даҽа џьоукых абжьасқәа иреиԥшха аӷбашахақәа ирхьынԥашаланы амазгәыҭқәа рыбжаранӡа иҩеины ашахақәа рырххара иаҿын. Баҭыршаҳ иҩызцәеи иареи уи шаагәарҭазҵәҟьа даргьы аԥрақәа рышьҭыхра нап надыркит, ус рацәак аамырҵыкәа ӡырҳәаа ҳәа аурымқәа иршьаз рыԥраӷбақәа ахьгылаз рыҩбагьы ԥшьаала инаҵысны рҿынархеит.
Иԥшны иӡыхгылақәаз аурымӷбақәа убри аамҭаз дҵак рымамкәа иахьаанахаз џьшьахәыс иҟаҵаны, имҳәамырза зыԥрақәа шьҭых зҿыназхаз ирхырҳәаара рзымдыруа иааиланархеит, насгьы урҭ дара ирыӷбақәазшәа акәын макьанагьы ргәаанагарақәа шыҟаз. Ус аԥраӷбақәа рааивысымҭаз, Гаи игәшиҽанырҵахьаз ала ибжьы нарганы иӷбахь нарықәҿиҭит.
– Еи, уа игыло исҳәо шәаҳауама!.. Изҳәо Гаи Лутации соуп!.. Ари аҭыԥ шәахыҵны џьаргьы шәымцан! Сара Себастополисынӡа сцаны лассы схынҳәуеит, саанӡа ара шәыԥшыз!
– Егьи ишәышьҭалаз аӷба абацо! –  ус уахьынтәи аӡәы ибжьы аагеит.
– Уи сара исыццоит!
Рышьҭахьҟа иаанрыжьыз аурымӷбақәа ахьӡыхгылаз ахь Дадрыҟәа уажәыуажәы дынхьаԥшлон, аха макьана ҽырҵасы ҟарымҵацызт. Идырҩашьаз аурым ӷбақәа аарла ирбаратәы ам
шын рҽагәылахалаӡаны акырӡа инынаскьа, ирыцәтәымгаҿахаз рыдгьыл ахь рхы мырхакәа ашьҭахь аӷбақәа рхырхарҭа аҽаџьара иныԥсахны, шьҭа иахьырзымԥшаашаз ҭыԥкахь ирцәыбналаразы рҿынархеит.
Аҭыԥантәи ауаа еиҿдырцаауаз аӡырҳәрақәа ирхылҿиаауаз ахҭыс џьшьатәқәа аурымқәа ишрызхымгоз, Ҟрымтәи адгьылқәа ирықәынхоз асқьыф жәларшьҭрақәа 250-тәи ашықәсқәа рзы инеиԥынкыланы излагаз ампыҵахаларақәа, убрыгьы хазы игәыҭҟьаганы акыҳәа даҽа шәарҭарак нарзаԥнашьит. Урҭ рхатәы нышьқәеи уаараҳәа иааргоз аӷбақәеи рыла, аӡиасқәа Днепри Дунаии ирҭысны аҵыхәтәан Ҟалӷьҭаҟагьы акылсрақәа хҭаркит, изышьцылаз ақәыларақәа реиҿкааразы. Убарҭ ақәыларақәа ирыбзоураны хадацәас ирхагылаз аԥызацәа амал дуӡӡа еизыркуан, рыҽқәаҵәҟьа араӡни ахьтәы ԥыџьқәеи, аҟәынақәеи, амаҳмызқәеи уҳәа рҽымаҭәақәа рҩычартә аҟынӡа рықәҿиарақәа иарцәыцәхьазаарын. Ус ишааиуаз, ашьҭахь аҵыхәтәан иаазқәылаз аурымқәеи дареи амшынаҿгьы лассылассы еиҿаҳауа иалагеит, аҭитәқәа зманы Триглити, Питиунҭи Себастополиси, Геиуенеси рышҟа иаауаз аурым ӷбақәа абжеиҳан ишәаԥырҳаԥуа акәын ишымҩасуаз, аҭыԥантәи аӡырҳәцәа азымхозшәа урҭ ирымпыҵашәазгьы нкылахәаша иӡуан. Акакала амшын ихыӡлоз рыӷбақәа ҭазырхо ҳәа уаанӡа Дадрыҟәа ишиқәырҵоз, уажәы асқьыф ӡырҳәцәагьы рцәырҵра аурым гарнизонқәа рнапхгаҩцәа зынӡа иарбыжкны иаман. Аҵыхәтәантәи аамҭақәа рзы иаалырҟьаны абасала ишәарҭахаз аҭагылазаарақәа раԥырҟәҟәаашьас иҟаҵатәыз аурымқәа ақәшәомызт, амшын ихҵаны ирымаз рыӷбақәа зегьы ыргьежьны аҵыхәтәан ақалақьқәа рыхьчарахь инарымгар адагьы ԥсыхәа рымамкәа иааҭагылт. Ашәарҭарақәа реизҳашьақәеи рыҿиашьақәеи злаҟалаз ала, амшын рымазкырц ақәызкыз асқьыфцәеи дареи рыбжьара шьҭа аибашьра ахы аркра ишазҳәахоз ҩашьоумызт, аха аурымқәа рымч иахьақәгәыӷуаз азы рҽыззыркыз ахьархәрақәа рыда нас уи еибашьрак ахылҿиаап ҳәа макьана азхәыцра арҭарцгьы рҭахымызт. Убри аҟнытә, урҭ рахьырхәрак аҳасабала Орест игәы иҭеикыз, ииулакгьы Суқьессиан дақәиршаҳаҭит даргьы асқьыфцәа рыдгьыл ахь ицаны аҭакқәыларақәа мҩаԥыргаларц. Абри игәҭакы арманшәаларазы иӡбны иман Дадрыҟәагьы рхы дадырхәарц, амала ирыбжьаз аиӷара рыбжьыхны дара рахь дызлаиргашаз макьана ишизымдыруазгьы ӡырҳәаа рышьҭашәарыцара аанкылахарцаз адҵа ҟаиҵахьазаарын.
Иаалырҟьаны аурымӷбақәа рныҟәарақәа анеиԥхьба, Дадрыҟәа иаразнак игәы азҩеит ҩаԥхьа ҿыц џьара акы изыӡбра ишаҿыз аҟара, аха уи арбаныз макьана аилкаара дахьымӡацызт. Еиҭах даҽа урымкгьы дыргаӡаны изиуыз ахҭыс ашьҭахь ишәарҭахап ҳәа иҩызцәагьы иаргьы ззыԥшыз зыҟамлакәа, Кәыдры аӡиас амшын иахьалало иацәыхарцәамкәа рҽыԥхьакны ишӡыхгылаз ус шьыжьык, Аҟәа шыҟаз рацәак идумкәа мызгәыҭк змаз канџьак ахы рықәкны ишаауаз рылаԥш иааҵашәеит, насгьы ахалазаҵә излаҟаз ала гәрамгарҭас иҟарҵартәгьы иҟамызт. Дадрыҟәа иаразнакала игәы азҩеит жәабжьк рзаазгараны иҟаз уаҩык дышҭаз аҟара, ҵабыргны игәаанагарагьы дамжьеит. Амшын ихашьқьырны рзааигәахара иаҿыз уи аканџьа ишазыԥшуаз, ус дук мырҵыкәа иааины рыӷба аган аҽаадкыланы иавыӷәӷәа иааӡыхгылт, ари аӡырҳәцәа рыԥраӷба шакәыз еилкааны ирымамызшәоуп ааишьа шыҟалазгьы.
Убри аамҭаз Сааиҭи Сааҭқьерии неицхырааны, кьыбаҵас иԥаны иҟаҵаз ахалага шаха нылбаарышьҭын, иаалырҟьаны ирзааз асасцәа азусцәаз еилыркаарц ирзыԥшуа иаагылт. Абарҭ азусцәахарыдашь ҳәа убри аамҭаз Адшьагьы урҭ дырзыԥшуа дгылан, убасҟан ажәҩан ахь дзымԥрит умҳәозар лгәырӷьара ҳәаак амамкәа дуалыуашо акәын дшыҟаз шьҭа аҩныҟа излацашаз аканџьа ахьырҭааз азын. Агәҿыӷьра иаркарахахьаз Гьабаҟәагьы убри аамҭаз лара леиԥшҵәҟьа акәын иаргьы игәалаҟазаара шыҟаз, аха дышхаҵаз еиԥш уи инамырԥшкәа еиҳа иҽынкылашәа иҽыҟаиҵон. Абыржәы аҩыџьагьы еивагыланы аӷбахәамц рҽахырҳәҳәаны уи
аканџьахь ишазыԥшуаз, ус зықәрабжара инарҭысхьаз хаҵак ашаха иҽанҵаны ахалара иҽаназикуаз аамҭаз, иаалырҟьаны Адшьа арҵәаа ааҭлыргеит.
– Унан, сыбла иабо дазусҭада! Ари саб иоуп!
– Саб бҳәама! – иааџьеишьеит Гьабаҟәа.
– Сара издыруан сшиԥшаауаз! – дахьгылаз лҭыԥ дакуамызт Адшьа. – Дсышьҭаланы дааит саб, хазына!.. Шьҭа лассы сангьы дызбоит! Ишԥагәхьаазго аҩныҟа!.. Аҩныҟа!.. Аҩныҟа!.. Аҩныҟа!..
Бадрыҟәа ус ииулакгьы деихеигәо даахалеит, аха аидаур ишьапы ақәыргылаха иамраӡакәа Адшьа ахыԥҳәа лҽынеигәыдлыршәылан, дилаҳәаҵаны лнапқәа ааикәлыршеит. Уи аамҭаз иаргьы инапқәа налыкәыршаны дааигәыҵаикын лылахь днагәӡит, нас аӡырҳәцәа ахьгылаз ахьгьы знызынла дынхьаԥшуа лацәажәара иҽыназикит.
– Беибгоума сыӡӷаб! Быӡит ҳәа ҳшыҟаз, Еиҳа зымчу илԥхала ҳаибабеит! Излазбо баргьы ӡырҳәҩык бакәхеит, усоума! – аҵыхәтәан лафкгьы наԥишьит иара.
Бадрыҟәа иациҵаз ажәа Дадрыҟәа иааигәамԥхазаргьы, убри аамҭаз аби аԥҳаи реибабара даԥырхагамхакәа, наскьа ҭынч дгыланы дырзыԥшуан.
– Аҩныҟа ҳәа ҳшаауаз амҩан…
– Акымзарак сзеиҭаҳәара аҭахӡам, издыруеит шәзықәшәаз зегьы!
Едраҭ иԥа Бадрыҟәа хаҵа еинаалак иакәын. Ижакьа ада ихцәы еиқәаҵәа ашлара алаҩҩы иҟалахьан, насгьы ҩнуҵҟала агәҭыха рацәа шимаз убаратәы иҭынчмыз иблақәа ааԥсақәа иаразнак ирхыубаалон.
– Дадрыҟәа зыхьӡу ара ааигәа дыҟоума? –  ашьҭахь ӡырҳәаа ихы нарықәкны дҵааит иара.
– Зыхьӡ уҳәаз сара соуп! – дахьгылаз деиҭамҵкәа убри аамҭаз ибжьы наиргеит Дадрыҟәа.
Бадрыҟәа уаҳа ажәак мҳәакәа ашьҭахь Дадрыҟәа днаидгылан, хаҵаҵас имаҿа рӷәӷәаны иааникылан нас ус иҳәеит:
– Убзиарақәа зласшәаша сыздыруам! Уажәы ҩнтәуп сыԥҳа деиқәурхоижьҭеи! Иуҭаху уаҳәа, аказы схы сеигӡом!
– Иҭабуп, сыбзиарақәа ахьеилукааз! – иҳәеит Дадрыҟәа, уи иажәақәа ҳаҭырла ишидикылаз ала инапы игәы надикылан. – Гәҭыхас исыман уԥҳа лҩызагьы ларгьы аҩныҟа рышьҭраз, аха сгәаӷ шьҭыхны исышьҭоу рҵыхәала агаҿахь уаҳа ӡхыҵшьак ҳзамҭац. Иудыруаз, абысҟак аамҭа уԥҳа лаанкылара сара ишысхарам.
– Уаҳа аҳәара аҭахым, зегь рыла уеилыскаахьеит, уи азын харак удсыԥхьаӡалартә уалаҟам, – иҳәеит Бадрыҟәа, гәҭыӷьӷьала ишиҳәаз ааинырԥшны. – Изушьҭоугьы здыруеит, амшын ахылара угәазырԥхазгьы еилыскаахьеит. Хаҭала сара уара уганахьала иара ус уцәымӷрак сыманы сҟамлац… Исҳәаз хаҵа.
– Агәахәара снаҭеит сеилкааны сахьумоу… Иҭабуп!
Бадрыҟәа иажәа аанкыланы ашьҭахь акы дназхәыцшәа ааҟаиҵеит. Еимгаеимцарак аҟара ихы ларҟәны дышгылаз, нас илаԥш Дадрыҟәа иахь инарханы даҽа зҵаарак ахь дниасит.
– Зхыԥша аурымқәа ацәшәартә иҟалаз Дадрыҟәа, фырхаҵа! Арахь дсыцны дааит Аҟәа ақалақь апреторс иамоу Џьорџьо д, Антони. Инкыланы иумоу аурымқәа рырхынҳәра анаҩсангьы уск азгьы дуацәажәарц иҭахуп. Макьаназ тәымуаҩык сузаҩызоуп, аха ҭынхак еиԥш сыԥхьаӡаны, суҳәоит тәамбашақә дҟамҵакәа цқьа уизыӡырҩырц. Заанаҵ иудыруазарцгьы сҭахуп, уи ҳара бзиа дшаҳзыҟоу. Иуцәызӡом схаҭагьы исҭахуп иуеиҳәараны иҟоу уақәшаҳҭхарц. Сара сыхәҭаахьала аурымқәа срыцәнымхо ахаангьы сҟамлац, аха иудигалараны иҟоу уҩызцәагьы уаргьы ишышәзеиӷьхо здыруеит, исҭахым улшарақәа баша амшын ихыӡлар.
Џьорџьо уахьихәаԥшуаз зышәагаа думыз уаҩасак иакәын, аха аџьбарара ацны ицаҳәцаҳәоз иҭеиҭԥш злаҟаз ала уаҩы ӷырӷынк, ибла ҭҳацақәа рычҳара цәгьаны, аказы хьаҵшьа ззымдыруаз аӡә шиакәыз аҟара иаразнак инубаалон. Маӡала иҭәыз иҩнуҵҟатәи дунеи дшамарҭынчуаз убарҭаны убла ахыԥшылара бзиа ибацәомызт, егьрааны дубаргьы уаҩ дахьыҟаӡамыз ахь акәын дануацәажәозгьы наԥшыхәарҭас иахьыҟаиҵоз.
Бадрыҟәа иҳәатәы аахаҵаны уи аурыми Дадрыҟәеи анеибадыр ашьҭахь, ҳаҭырла дышидикылаз ирбаны нас инапы иаԥхьаҟа инаирххеит, иахьеицәажәашаз ахь аҩыџьагьы наԥхьо. Исасцәа днараԥызаны илашаӡа иҟаз ихатәы кәымра ҭбаа ишааҩналазҵәҟьа иахьтәаша надирбан, нас иара инапқәа игәыҵаԥсаны икҿаҟаҵаз ашәандыҟәра ду иҽаақәикит, дахьтәашаз аҭыԥ шыҟазгьы.
– Аурымқәа аӡырҳәцәа еснагь ҳгәаӷ рымоуп! – аҽырхәарҭлаӷьра
шинымаалозгьы уажәы усшәа иҽыҟаҵаны ишынатәазҵәҟьа ацәажәара ахы наиркит Џьорџьо.
– Удгьыл уахыбааны ҭынч унзмырхо бзиа дызлаубари, – убри аамҭаз иаахжәаны аҭак ныҟаиҵеит Дадрыҟәа.
– Уақәшаҳаҭхозар ус заманак удызгалар сҭахуп! Убри азоуп сушьҭаланы сзаазгьы! – иҳәеит Џьорџьо, ацәажәара ахы злаиркыз иахьакәым ицәцазшәа аниба ашьҭахь изакәазы дзааз ахь иажәақәа ниаганы.
– Иараби, иахьада урымк дсыцәнымхо зымбац, даараӡа иџьасшьоит аҵыхәтәан иааҳәны уажәы саҳаҭыр рбо иахьалагаз!
Џьорџьо аӡырҳәҩы идигаларц ииҭахыз макьана ишцәыримгацызгьы уи идимкыларашәа заанаҵ игәы ҟаланы иџьамшьқәа дҩарыха-аарыханы, нас иблаԥыџьқәа ыртаԥтаԥуа Дадрыҟәа днаизыԥшит иҭакҟаҵашьақәа рацәак игәамԥхакәа. Икҿаҟаҵаз ашәандыҟәра аӡырҳәҩы иҽықәкны дахьгылаз убри аамҭаз иԥшышьеи ицәажәашьеи злаҟаз ала башаӡа диҭаазшәа азнаказ гәыӷра ҭацәык дааимнадеит, аха усеиԥш игәалаҟазаара шыҟалазгьы иқьышә жәпақәа аарҵысны, уеизгьы иалҵуаз ибаразы хықәкыла дзааз аиҭаҳәара иҽыназикит аҵыхәтәан.
– Адыррақәа злаҳамоу ала асқьыфцәа рганахьала аҭагылазаарақәа хирымкәа ишьақәгыланы иҟалеит. Иаахҵәаны иуҳәозар, ҳара аурымқәа ҳаиԥш шәаргьы шәзыцәшәаша ыҟоуп!
– Уи ҳара ҳзы ижәабжь ҿыцым! –  тәамбарыла ихәаҽыз ччаԥшьла аҭак ныҟаиҵеит Дадрыҟәа.
– Мап, иуасҳәаз акгьы аанамгазшәа иумԥхьаӡан! – иҳәеит Џьорџьо, баша аҽхырцәажәараз дшымааз инырԥшуа. – Исҳәаз ахшыҩзышьҭра зыҭатәу акоуп! Убри аҟнытә, иахьатәи ҳаицәажәарагьы уареи ҳареи ҳаилаӡара иазкуп ҳәа азыԥхьаӡаны уаанӡа иҳабжьаз аицәыхьшәашәара ҳхаҳаршҭыроуп. Иаҭахны иҟалеит шәареи ҳареи ҳаидгылара, избанзар аҵыхәтәантәи амшқәа рзы иаҳбарҭахеит зегь раԥхьагьы Питиунт ашәарҭа иааҭагылар шыҟало, иҩашьом асқьыф варварцәа арахьгьы рҿаархарц аҽеиқәыршәара ишаҿу аҟара.
Дадрыҟәа уи аурым уаҳа диԥырхагамхакәа изыӡырҩра даҿын. Убри аамҭаз иӡырҩреи ихәыцреи еилагӡо дахькыдтәалаз, тәитәыхс иҟаҵаны аурымқәа ирыдырҳәалахьаз Маҭарбеии, Арзамаҭи, Дашьныхәи, Батули реиԥш иаргьы рхы дадырхәарц, ирыбжьаз аиӷарарагьы рыбжьыганы уажәы инааларц анырҭахха, усҟан иашаҵәҟьаны аурымқәа зыцәшәаша ҭагылазаара бааԥсык хымԥада иақәшәаны ишыҟаз ала гәҩарасгьы иааҟаиҵеит аҵыхәтәан.
– Урҭ аварварцәа арахь рҿанаарха, иудыруаз, усҟан шәара шәзынгьы еибашьрахоит, – ацәажәара даҿын Џьорџьо. – Шәаргьы ҳаргьы иаҳзеиԥшны иҟалаз ашәарҭа аҽацәыхьчараз агарнизон ахада Суқьессиани Орести рҟынтәи агарнизон ӷбақәа рхада ҿыц Гасдрубал Касси адҵа имоуп, Питиунт игылоу аурым гарнизон «агоплитцәа» ҳәа изышьҭоу хнызқьҩык аԥсуа еибашьцәа реиԥшҵәҟьа амшынаҿгьы еилаӡарала ирыцхрааша аӡырҳәцәагьы аимпериа аӷбақәа ирхиԥхьаӡаларц. Абри аҵыхәала суацәажәарц хаҭала сузаарышьҭит, уи уақәшаҳаҭхап ҳәагьы агәыӷра сымоуп.
– Ажәакала, Гасдрубал ҳәа узҿу сгәаӷ шимоугьы исабжьигоит сҩызцәагьы саргьы ҳхы идаҳкыларц! – иҳәеит Дадрыҟәа, идигалоз аҵабыргра ахьынӡалаз макьанагьы агәра изымго, аха Бадрыҟәагьы ус шиҭахыз даназхәыц цҳаражәҳәаҩыс изаарышьҭыз уи злашьақәирӷәӷәаша иирҳәарцаз аҵыхәтәан азҵаарагьы наԥишьит. – Ҳаилаӡашьа атәы шыҟалашаз уеимҳәаӡеи?
– Гасдрубал иҭахуп асқьыф варварцәа рахьырхәразы дара рыдгьылқәа рахь дцаны аҭакқәыларақәа еиҿикаарц. Насгьы ақәыларақәа раан еизакхо аҷан абжа шәара ишәтәхарцгьы дақәшаҳаҭуп.
– Уи сара сҩызцәа ахнахуа ҳәа иҟам.
– Избан?
– Избанзар иҳампыҵаҳхало зегьы ҳара иаҳтәуп, џьоукы ртәы азаауазеи ҳәа ишәҿаркыргьы ҟалоит!
– Уи аӡбра сара сымч ақәхом, аха убасала амшынаҿ ишәоураны иҟоу ахақәиҭра уазхәыц! Насгьы Гасдрубал мчыла ишәыдигалом иҩызахара, уи шәара шәақәшаҳаҭханы шәҟалозар ҳәоуп ииҭаху! Ас мацара шәҟьала-ԥалаха амшынгьы шәанбанӡаху? Иҳәатәы хашәҵозар, усҟан аиӷара бжьыганы ианышәҭаху амшын ахылареи аӡхыҵреи шәақәиҭны шәҟалоит! Сгәы иаанагоит уи шәара шәзын иҟаимаҭуп ҳәа… Ишәыдигало цқьа ухаҿы иааг, уи азхәыцра азын иахьынӡауҭахә аамҭагьы умоуп!
Дадрыҟәа еимгаеимцарак ихы иархәаны аӡырҩреи идыргалоз азхәыцреи ааилеигӡеит, дыззыркырц ирҭахыз аӡырҳәра мацара ишазкымызгьы иаразнак игәы инҭиҳәааит. Аха асқьыфцәа рганахьала ҵабыргны шәарҭарак ааҟалар, усҟан аурымқәагьы рыцхыраара аҭахны ишыҟазгьы ибон, уи адагьы идыргалоз дақәшаҳаҭханы даныҟала ианырҭахыз агаҿахь иӡхыҵлартә еиԥш аҭагылазаара роуан уажәы азыҳәан, нас аԥхьаҟа иҟалашаз аамҭа иднарбарын. Аԥсаҭазы иуҳәозар абыржәы еиԥшҵәҟьа аманшәалахара уаҳагьы ироураны иҟамызт, убри аҟнытә идыргалаз аҭагылазаара ахархәарахь мапкрада инагатәны иазиԥхьаӡеит аҵыхәтәан. Насгьы абыржәы аҟаԥыҳәа акы иааигәаланаршәеит, зыԥсы еиқәирхаз Адшьа лаб иашьа иԥа ҽнак зны идигалаз абжьгара, ашьҭахь уи иҳәатәаҿы даанагазшәа аҵыхәтәан цасҳәан иахьыҟалазгьы ааџьеишьеит.
– Иҳадыжәгалаз аус ҳзаԥсоу иаҳзаԥсаму аилкаараз аԥхьа сҩызцәеи сареи еицаҳаӡбароуп, – аҭак ныҟаиҵеит Дадрыҟәа, идигалаз дахыццакны ақәшаҳаҭхара амҭакәа.
– Уажәа ҳазыԥшрыма?
– Иаасашәраӡа!.. Уажәыҵәҟьа схынҳәуеит! – иҳәан, Дадрыҟәа исасцәа уа иштәаз дындәылҵит.
Рызегьы аидаураҿ иааизганы агаҿантә ирзаарыцҳаз днарылагыланы ианрылеиҳәа, уи иақәшаҳаҭхаз шыҟалаз еиԥш, иаразнак мап ацәызкқәазгьы ҟалеит, абри шырзеимакыраз мацара реилацәажәарагьы акыр иаадхалт. Иҳаижьаны ҳаркырц ӡбны ирымоуп ҳәа ԥыҭҩык ргәи-ргәыи еилаԥшуа ианаанха, ашьҭахь Дадрыҟәа ҿырԥштәыс Бадрыҟәа дҟаҵаны ирҵабыргырит, ҵабыргны асеиԥш маӡак рыҵыргаларц иашьҭазҭгьы, зныкымкәаны зыԥҳа деиқәдырхахьаз ауаҩы усҟан ргәырҽанимҵар шимуаз, дара рахьгьы дшымаауаз.
– Дадрыҟәа, уххьзгеит, хшыҩла уцәажәеит! Уқәақәра згааит, дад, зеиӷьыҟам ала иуӡбеит! – абас ҿааиҭит абырг Ҟазлаҭ, икәалӡмаҭәа ижәҩа ихшьны насҭхашәа дахьгылаз аҟынтәи. Нас иҵагьы арахь дааскьаны ақәшаҳаҭхара зцәыуадаҩхаз ихы нарықәкны иажәа инациҵеит. – О, дадраа, сыҷкәынцәа! Абџьар зыҟоу ахаҵа изоуп! Аҳәоуеиқәымшәара шәгәы инҭаҵәахны, иҳацынхо атәымуаа аҳаҳаи ԥсыҽрак дышәмырбан! Ишәыхьзеи абааԥсы, аӡахәуа зхарҵаша арҭ шәрыцәшәоушәа шәхы шԥаҟашәҵо!
– Ус ауп, ухаҵкы Ҟазлаҭ, ус ауп! – уи днақәшаҳаҭхеит алашә Баҭаҟәагьы.
– Ижәуазеи, шәбаашәит, Дадрыҟәа гхак ихьхьазар уеизгьы ижәдыруеит! – убри аамҭаз днарылабжьарц иҽыназикт Ҟазлаҭгьы. – Шәарҭарак ааҟларгьы аурымқәагьы ҳхы иаҳархәароуп ҳәа ишәеиҳәаз цәгьарак аҵаны избом сыхәҭаахьала. Иашаҵәҟьаны қәылаҩцәак рҿархар ҳхала ҳхы ҳзыхьчап ҳәа шәыҟоума, насгьы еидкылам ҳажәлар иаалырҟьаны изеидгылап шәгәахәуама? Дадрыҟәа абарҭқәа дахьрызхәыцуа ауп аурымқәа рнаалара зҳадигалаз! Абаақәа, абри шәзеилымкаауа аҟынӡа шәыҟам, зегьы ҳааизхәцып.
– Мшәан, асҟак аиҿыхара азнауеи ҳәа сшәазҵаауеит? Есымша иҳарҿыцуама, знык, ҩынтә, хынтә, заҟантәы иаҳҳәахьеи иҳақәшаҳаҭым дҳалҵны дцар шыҟало! – иҳәеит Басиаҭ, игәыҩба-ҿыҩбашәа иҟақәаз инарықәкшәа. – Дадрыҟәа иҳабжьиго сара сыхәҭаахьала сақәшаҳаҭуп! Аурымқәа ҳрыцәшәаны амшын ахтәалара мацара акгьы ҳзыҟаҵом! Шәарҭарак ҟалаӡаргьы аԥхьа игыланы идәықәлаша ари адгьыл зџьынџьу ҳауп! Ҳара иҟаҳамҵо атәымуаҩ иҳзыҟаиҵап шәгәахәуама? Иаацәгьарахаӡаргьы урҭ ықәҵны ицоит, нас еизынхо ҳара ҳакәхоит!
– Иашоуп!.. Мшәан, иаҳгәамԥхар ҳазмышьҭуада, наҟ ҳарԥырҵып!.. Ҳақәшаҳаҭуп!.. Дадрыҟәа иҳабжьигаз ԥаҳшәап!.. – убри аамҭаз асақәа реиҿас еиԥшха абжьы рацәа ааилаԥсеит.
– Дадрыҟәа аурым ирдыр ҳшақәшаҳаҭу! Амала игәыиҽанҵа, дҳаижьаны гьангьашрак анҳаҵигала ихамыждараз дшаҳзааз! –  аҵыхәтәан абасгьы нацицеит Баҭаҟәа.
Аилаӡара аӡырҳәцәа шақәшаҳаҭхаз ала ус дук мырҵыкәа Дадрыҟәа, Џьорџьо илымҳа аҟынӡа ианнеига, акырӡа зҵазкуаз ус дуӡӡак илиршазшәа убри аамҭаз ихиҿы ихалашаӡа иааҟалеит. Измыхәацыз аӡырҳәҩы зныктәи иҿцәажәарала аҳәатәахьы иаагара иара заҵәык иахьилшаз азын ишьҭахьҟа дхынҳәны дахьнеиуа идирдырыр, егьа исџьыршьап ҳәагьы ихы иамхабзиахаӡаны дуалыуашо акәын дыштәаз. Абасала ианеиқәшаҳаҭха ашьҭахь, аӡырҳәцәа рыӷба Себастополис анеира ишазыԥшыз наҳәаны, нас
Евтропии Гаии наиԥицан, еиуацәахаз реиԥш Дадрыҟәа инапы ааимхны инеиԥырҵит уи аҽны.
Иаалырҟьаны аурымқәеи дареи реинышәара аӡырҳәцәа даараӡа еигәырӷьеит ҳәа узазҳәомызт, насгьы шьҭарнахыс урҭи дареи еицәнымхо ишыҟамлоз шырдыруазгьы аԥхьаҟа иҟало аабап ҳәа азхаҵаны, аӡхыҵраз ианеибырҳәаз аҽны раԥхьаӡа акәны рыԥраӷбақәа аҩбагьы агарнизон аӷбадгыларҭа инадгылт. Уи аамҭаз рнеира дазыԥшны уаҟа игылаз Џьорџьо д, Антони асқьала иаадгылаз аӷбақәа зеиҭамҵуа ишынкыдҿырҳәалазҵәҟьа Дадрыҟәа дыԥшааны иеиҳәеит, Гасдрубал Касси абаашаҿ дшизыԥшыз ала. Уи иҳәатәы аахаҵаны Дадрыҟәа иахьиԥхьаз ахь Спадакуеи, Аԥсиҭи, Баҭыршаҳи аашьҭыхны дцеит. Џьорџьо ишьҭагыла, еихҳәаеиҵҳәа иҟаз ахаҳәуада ҭбаа ианааҩнала, уи аамҭаз Гасдрубал ишьамхқәа еиқәыршә, арыжәтә зҭаз ахраҿа днаҿыхәо дахьтәаз дырхамҵгылакәа иблақәа цәырҟәыншьаны днарзыԥшит. Дадрыҟәа иаразнак иаагәеиҭеит аурым дахьырхамҵгылаз азын ицқәаз уи агәаӷ кны ишааиланаршәаз, аха макьаназ ичҳаны ишгылаз, убри аамҭаз иара ихаҭагьы убасҵәҟьа акәын изаҭәазымшьаз ауаҩы дшизыԥшуаз. Иараби, нас абри ҳареи ҳаума аилаӡара зыҟны иҟаҳҵарц ҳазқәышаҳаҭхаз ҳәагьы, аҵыхәтәан абасгьы игәы иҭиҳәааит.
Гасдрубал уаҩы ҳаракык, сустк, зықәрабжа иааҵагылахьаз, ҭеиҭԥшлагьы иаҩцамыз аӡә иакәын. Ауаҩы игәы аҭаԥшра иаманшәалаз иаразнак деиликаауан, ари аурым зхызҿы ахаан изхамыччацыз аҽырҟәыӷара игмызшәа иҽшыҟаиҵоз, насгьы еснагь згәы заԥысуаз, ауаҩага ихьымӡӷ дууп ҳәа инамцхәынгьы иџьбарацәаз, оумакалагьы зхы замхабзиацәаз аӡә шиакәыз аҟара, абарҭ аҟазшьа мҽыӷақәа роуп зегь раԥхьагьы Дадрыҟәагьы уи инибаалаз. Асаси асаси еибапатуан, арахь аҩыџьагьы аԥшәма иҭахымызт ҳәа, аԥшәмацәа дара ракәызшәа Гасдрубал инапала нас Џьорџьо иирбеит аӡырҳәҩы ҟәардәык ааганы изиргыларц.
– Ҟәардәык ԥшьҩык ахацәа ҳазкрым! – иҳәеит Дадрыҟәа, ацәажәара ахы злаиркышаз аҭагылазаара аниоу иаразнак иажәа цҳафырқәа аҿынарханы, аурым ихымҩаԥгашьа гаӡа даҿеикразы, насгьы шьҭа убри иаҽыҵганы аурымқәа шысасцәаз ала рхы дирдырразы. – Сымҩашьозар, Џьорџьо ишсоуҳәахьоу ала зыҟны ҳааугаз Гасдрубал иакәзароуп, насгьы длашәымзар ибоит ҳәа сыҟоуп схала сшымааз! Ҳара аԥсуаа ҳҿы ус иаԥуп, ауаҩы данузааилак ахаҵгылашьа ззымдыруа даԥсам ҳәа уаҩыс дшырымԥхьаӡо!
Гасдрубал дыззыԥшымыз ала ацәажәара ахы азыркыз аӡырҳәҩы игәаӷ кны убри аамҭаз дшеиҟәжәара дшыҟанаҵазгьы уажәы азыҳәан ичҳаны иҽааникылт, насгьы иара зегь рыла аԥыжәара шикыз, иара дазусҭази аӡырҳәцәа азусҭцәази иҿымҭрала идеилиркаарц иҭахны ауп итәашьеи иԥшышьақәеи шыҟаиҵоз. Ауаҩы дԥагьахар ихы ауаа идирбыӷларцгьы иҭаххоит ҳәа, зԥагьара иарлашәхьаз ари аурым иҽшыҟаиҵақәоз Дадрыҟәа иаразнак иааиланыржжит, аха акыр зычҳаз кыр ибеит ҳәа мчыла иҽеиқәкны, уи иасҭа иара уаҩышьалеи доуҳалеи дшаҳаракыз, ҟәыӷарылагьы ишиаԥигоз иаргьы иирбарцаз иҽырҭынчӡаны дгылан иажәа цҳафырқәа рыда. Ашьҭахь аԥшәмара Дадрыҟәа инкыланы, ицқәазгьы тәаразы аҟәардәқәа инапы рықәкуа, урымбызшәала ус иҳәеит:
– Арԥарацәа шәызгылои, аҟәардәқәа шәаарыханы шәнатәа! Ари ауаҩ ҳаха имамзар ҟалоит, дырԥшны дынҳмырхап!
Убри аамҭаз аҟәардәқәа иаарыханы ианааиватәа, иаацәыҵԥхаз ашәлаҟьа мра шәахәа еиԥш џьшьарала иҭәыз ччаԥшьк ҭааӡа Гасдрубал ихи-иҿы иаақәхәмарит, аха нас аҳәынҵәа ихҵаалаз аҵаа хәашь еиԥшха аҵыхәтәан ихаҿсахьа еиқәараха иааицрашәеит. Цәгьамзар бзиарак ҟазымҵацыз аӡырҳәцәа идыртәаланы рацәажәара хыларҟәрас иԥхьаӡаны, дзацәажәараны иҟаз ида егьырҭ ршьапы ишықәгылоу иӡырҩларц рыхәҭоуп ҳәа шазиԥхьаӡаз иҟамлакәа рхатәԥышәала рхымҩаԥгашьа ахьыҟарҵоз аҵыхәала Гасдрубал игәалаҟазаара цәгьашәа иархәашьит, аха уи азы ажәакгьы ахымҳәаакәа ирнычҳашәа дырзыԥшуан игәҭакыз ԥырхагак аимҭаразы.
– Агәамҵхамҵрақәа сара срышьцылам! – игәҽынҵагаз ажәала ацәажәара дналагеит Гасдрубал. – усала аӡәы сацәажәарагьы дақәиҭысымтәыц! Насгьы заанаҵ угәыуҽанысҵарц сҭахуп, уҩызцәа ӡырҳәаа ушрацәажәо еиԥш сара сацәажәара шзыҟамло! Абри исҳәаз шәаргьы шәаҵанакуеит, абри зегьы еилышәкааит ҳәагьы сыҟоуп!
– Ишьахуп абарҭқәа ахьсурдырыз! – иҳәеит Дадрыҟәа, ириҭаз агәҽынҵара аҵәы алхуа, – Насгьы исыҵауҳәаз мыцхәуп ҳәа сазхәыцуеит, избанзар саргьы иусырдырырц сҭахуп тәамбашақә ҳҟаҵаны аӡәы данҳацәажәо ҳаргьы бзиа ишаамбо! Иуцәызӡом аԥсуаа убри иақәыршьхьоугьы шырацәаҩу! Исыршәап ҳәа ақәызкызгьы феидак изалымхыц! Абри уажәнатә уаргьы иудыруаз!
Дадрыҟәагьы даҵамхакәа иҟаиҵаз аҭак, убри аамҭаз Гасдрубал уи деиқәнакызшәа ажәак изахымҳәаауа дышҳабызӡа дааҟанаҵеит. Иаҭәаимшьаз ауаҩы иара иҟынӡа ихы наганы ҿаԥыцла даҿеикырц ахьиҭахыз азынгьы дааиланаршәеит, убасҟан иқьышә хҩежьаақәа акы рҳәарцгьы иаақәац-қәацеит, аха ибжьы аргаха иаӡаанӡа, Дадрыҟәа иажәа дҵаҭарак аныԥшуа абас иҳәеит:
– Шьҭа ҳҩыџьагьы ҳаилибакааит ҳәа сыҟоуп, убри аҟнытә уи уаҳа азыхынҳәра аԥсаны избом! Ҳаиасып узҳаԥхьаз аус алацәажәарахь!
Убри аамҭаз аурым абжьеи ихәларҭәазшәа иаалырҟьаны ихи-иҿы хыҵәыҵәааӡа иааҟалан, нас ибла ҭлакшьцақәа рыла Дадрыҟәа дизыԥшуа, ииҳәаз дшақәшаҳаҭыз ала ихы наирҵасит.
– Ааи, ус еиҳа еиӷьзар ҟалап! – иҳәеит Гасдрубал, иҽаамариашьаны шьҭа аус алацәажәара иҽазкуа. – Сара издыруеит агарнизон ахада иузынаицҳаз ушақәшаҳаҭхаз, аха сара иусҭо адҵақәа роуп шьҭа инаугӡалаша! Амала угәыуҽанысҵоит, имҩаԥыжәгахьоу ацәгьоурақәа зегьы рҭак шыҟоу иаанхоит иарбанзаалакгьы иаашәыдаҳҵо ацәхьаҵрақәа азыжәуа шәалагар, насгьы шәышҳазныҟәахьоу егьа иртытны исҳәап уҳәаргьы, зегьы акоуп макьаназ иаҳҿагылаҩцәоу шәоуп ада аҽак сзахҳәаауа иҟам!
– О, мап, сургаӡарц уҽазыумкын! Сара ус ирмариаӡаны иужьақәо среиуам, иагьақәумкын, уи иулшарангьы уҟам… Мшәан, асҵәҟьа ҳагәра шузымго аума шәыӷбақәа ҳархышәыԥхьаӡаларц шышәҭаххаз!.. Акымзарак сзеилкаауам! Ҳагәрамгара асеиԥш ишәымазар ҳаилаӡарагьы аԥсаны избом! Шәымш аабзиахааит, иҳабжьоу аибаҭахымхарагьы шыҟац иҟазааит! Ҳаизыҟазаашьа аринахысгьы ишыҟалаша шьҭа аамҭа иаҳнарбап! – аҳәатәы аниоу аҵыхәтәан иҽааирџьбареит Дадрыҟәагьы. – Асеиԥш ҳабжьара агәыҩбара ыҟазар, нас ҳаилаӡара шьаҭас иамаз усҟан изҳаимҳәеи дҳацәажәарц иҳзынашәышьҭыз Џьорџьо?
– Џьорџьо иҳәатәала акәӡам сара адҵақәа шыҟасҵо!
Гасдрубал асеиԥш аниҳәа, Џьорџьо дӡырҩуа дахьгылаз убри аамҭаз дааҳәацымацын ихиҳәааз игәамԥхакәа дааицранашәеит, аха иара уи зынӡагьы имаҳаӡазшәа ҟаҵаны уи аамҭаз акы дазхәыцуазшәа дгылан.
– Аимпериа адгьылқәа ирықәынхо дарбанзаалакгьы уалԥшьаны ирыԥхьаӡозароуп, аимпериа имҩаԥнаго аиҿкаарақәа рықәныҟәара! Уи иацәхьаҵуа аимпериа даӷоуп ҳәа азыԥхьаӡоуп! –  аӡырҳәцәа аҵыхәтәан агәҽынҵарагьы рыҭара иҽаазикшәа ҟаиҵеит Гасдрубал.
– О, мап, Гасдрубал уажәык иаҩуцацәеит сгәахәуеит! Избанзар уазымхәыцыцкәа уҟоума, ишырҳәо еиԥш, адунеи абырбал иануп ҳәа зхырҳәаауа! Иахьа амч змоу уаҵәы аӡыршы иалашәаз ашхырцәаӷь даҩызахаргьы ҟалоит, насгьы иахьа дуцәнымхо иузӡатәуа уаҵәы ишьҭахь шуеирхо аԥсуаа уажәы ирымбеит! –  жәа хаак макьана иҿыҵмыршәакәа акәын дышцәажәоз Дадрыҟәа.
– Сара абзиара шәзызурц сҭахуп, уара узлаҳарбаандаҩышала ацәажәара уаҿуп! –  аҵыхәтәан дааицрашәеит Гасдрубал.
– Агәраганы уҟоума сырбаандаҩра улшап ҳәа?
– Усеиԥш узныҟәара ҳанцәақәа иахьысгәадмырԥхац уеигәырӷьала!
– Ус акәзар аргама избоит шәара шәахь аара ҳзыргәаӷьыз шузеилымкааз, – иажәақәа хжәазаргьы макьана иҽимырцәгьацызт Дадрыҟәа. – Иаасҭаххар усырбаандаҩуеит ҳәа исоуҳәаз уҽаназукгьы, иудыруаз, усҟан згәызҽанаҳҵахьоу ҳҩызцәа рабџьарқәа нышьҭԥааны шәгарнизон ишақәло, нас уи аҵыхәтәа ахькылсша уазхәыц ухы кыр азыӡбауа иҟазар! Гасдрубал агәҽанызаара ушазрыцҳау збоит, избанзар ухахьы иузаамгеит ҳшәарҭадара аԥхьа иӡбны агаҿахь ҳашкылсыз!
– Аҩсҭаа духарахааит, уиала исоуҳәарц иуҭаххаз арбану!? – дахьтәаз ашырҳәагьы дҩыҵнарҟьеит Гасдрубал. Ԥыҭраамҭакгьы иблақәа ҭҳаца иҟаҵаны Дадрыҟәа дихәаԥшуан, аха нас днеиԥхьхәыцааны иҽааирҭынчшәа иҟәардә иҽнықәикын игәаԥжәара макьанагьы илыжжуа иажәа еиҭанациҵеит. – Слаԥшуа сҟанаҵеит исоуҳәаз! Ҵабыргны, асҵәҟьа ирмариацәаны шәыгәра ахьаҳгаз, издыруада ҿыӷәӷәала уцәажәартә уҟанаҵазар?
– Иуцәымӷу ауаҩы ицламҳәа ашьҭыбжьы дыдбжьҵас иаҳауеит ҳәа, иузеилымкааша акыр сҳәама?
– Ҽыргаӡа-ҽырҟәышла сацәажәара уақәиҭыстәуам, исҭахуп сазусҭоу ҽеишәа еилкааны саҳаҭыр убаларц, убасҟаноуп еиӷьны ҳаилибакаартә ҳаныҟалоу! Насгьы агарнизон шәахаҳаԥхьаӡаларц шәҭахыҵәҟьазар, ишьақәыргылоу аиҿкаара иахьаҵәҟьа инаркны ақәныҟәара шәалагароуп! Уи азын заанаҵгьы угәуҽанысҵоит смаҵураҿы сыцхырааҩ уакәшәа усмацәажәаларц, араҟа адҵақәа ҟазҵо макьана сара аӡәзаҵәык соуп! Сгәы иаанагоит иуҵасҳәаз еилукааит ҳәа!
Хаала иамур мчыла ҳәа Гасдрубал иақәкны дшыҟаз, аха марцхалк иадымзаргьы аҩбагьы рыла акгьы шалымҵуаз аҟара аниба аҵыхәтәан маҷк иҽаарԥсыҽшәа иҽыҟаҵаны, аӡырҳәцәа рҳәатәы мацара шыҟамлозгьы наирдырт иара итәала.
– Иуҳәаз саҳаит, аха исзеилымкаазгьы ыҟоуп! – иҳәан, Дадрыҟәа убри аамҭаз дԥышәарччашәагьы ааҟаиҵеит. – Саргьы исҭахуп иудыруазарц хырҩаа зуҭаз шыҟоу! Иарбану ҳәа уазҵаауазар, ҳазцәыхьышәчарц ишәҭаху ақәылаҩцәа иашаҵәҟьаны арахь рҿаархоны иҟалозар, уи уара иумҳәаргьы ҳабацәа рыдгьыл ахьчара шаҭаху ҳаргьы иаадыруеит! Иҟоуп абџьар зкыша ахацәагьы, аха исзеилымкаауа убри ауп, изқәышәкыз аҭакқәыларақәа раԥшьгара, уи асқьыфцәа шәгәаӷ дыркра иазкхар шыҟало уахьазымхәыцуа! Ауаҩы хара дызцом амдыр иажәа ԥызас иҟаиҵар ҳәа, ҳара ҳҿы изхырҳәаауа убри азоуп! Абри ажәаԥҟа иаҳәаз акыр уанаҳәаӡазар, ишәыгәҭаку аҵыхәтәан шәара шәахь иааҳәны ишәҿагылар шыҟалоугьы азхәыцра аҭатәуп!
– Иҟалаша ҟалаанӡа ҳәа аԥшра еснагьы ашәарҭара аанахәоит! –  иҳәеит Гасдрубал, аҵыхәтәан Дадрыҟәа жәаԥҟала иациҵаз арџьара зынӡагьы ихахьы изнамгакәа. – Иаҳԥырхагахарц зҭаххаз аварварцәа заанаҵ ргәы ҭумҟьар, нас уажәшьҭан арахьгьы рнапы аадырххарц рҭаххоит! Уара ишазгәоуҭаз еиԥш, Ҟалӷьҭа шәарҭарак инҭагылар, уи ахьчара шәаргьы ҳаргьы иахьеицаҳзеиԥшу азоуп ҳаицхыраарц шәзааҳаԥхьазгьы!
Ашхырцәаӷьҭра алаба ҭшьны иурбыжкыр иаҩызан иаалырҟьаны асқьыфцәа рԥырхагахара, уи аурымқәагьы ирзеилымкаауа иҟамызт, аха аимпериа иаҵакыз Босԥортәи аҳра асқьыф қәылаҩцәа ақәло мацара аурымқәа ахцаны рнапахьы иахьааргаз, иара уигьы азмырхакәа уажәы амшын ахьгьы ицәырҵны аурымӷбақәа иахьрықәлоз агәаӷ шьҭыхӡаны иахьыҟаз ауп, агарнизон анапхгара ашьҭахь аӡырҳәцәа ирнааланы ирыцдырхыраарц зазырӡбаз, хьырхәрак аҳасабала аҭакқәыларақәа аԥшьыргарц зақәыркыз. Ирыцәнымхо ишаарымԥхьаз Дадрыҟәагьы ибзиаҵәҟьаны еиликаауан, Урымтәылантәи даныхынҳә ашьҭахь излаиаҳахьаз ала еигәылацәаз аԥсуааи асқьыфцәеи еснагь аиҭанаиааирақәа рыбжьан ҳәоуп ишидыруаз, насгьы еиӷарарак рыбжьамкәа ишааиуаз уажәы ргәаӷ дыркра зынӡагьы дақәшаҳаҭмызт, убри аҟнытә ироураны иҟаз изакәытә дҵаз заанаҵ идыруазарц иҭахны Гасдрубал днаиазҵааит.
– Аԥхьа еилыскаарц сҭахуп ҳаззыукуа иарбан усу?
– Аварвартә қалақьқәа рықәлара!
– Убри амацароу?
– Мап! Уи амацара азхом! Амшынаҿ ҳаӷбақәа рымҩаԥгара, иаҳԥырхагоу рҿагылара, иара убас иӡыхгылоу ҳаӷбақәа рыхьчарагьы шәыдысҵарц сҭахуп, – аӡырҳәҩы ақәшаҳаҭхара ҟаиҵоушәа аниба аҵыхәтәан иҽаарҭынчны иззикырц ииҭахқәаз неиқәиԥхьаӡеит. – Ишуасҳәаз еиԥш, уажәшьҭа хәыҷыхәыҷла шәҽашәыршьцылалароуп агарнизон анапхгара иҟанаҵо аиҿкаарақәа рықәныҟәарақәагьы.
– Иахьышәҭаху шәыцныҟәара ааи, сыӷбақәа рыҩнуҵҟа шәеиҿкаарақәа рышьақәыргылара мап, усала аилаӡара сыдкылашьа сымам! Егьаумҳәан ҳара шәара шәгарнизон аруаа ҳреиуам, зхы иақәиҭу уаауп, насгьы убасала ҳаилаӡараҿ иарбазҭгьы усҟан шәыцхыраара иақәшаҳаҭхоз ҳәа уаҩ дҟаломызт! Амала иаҳҭахханы ҳанаах шәҳақәгәыӷ, аха шәыгәҭакы ахы ахьынтәашәыркуа рацәак исгәаԥхом, избанзар ахыццакцәара шамоу збоит.
– Усшәа зуамхабеи?
– Ажәкша лассы атәыҩа хжәоит рҳәоит аԥсуаа!
– Атәыҩа ӷәӷәамзар ишыхжәо ззымдыруада!
– Ус шәхы шәақәгәыӷуазар азамана! – иҳәан, Дадрыҟәа дҩагылеит.
– Агәра згоит шьҭа ҳшеилибакааз! – иҳәеит Гасдрубал, инацәхыԥ ахыҟаҟаара дааҟәыҵны еибаргылақәаз дырзыԥшуа. – Амшын ианхылатәу адырра шәоуеит, уаанӡа сыдҵа шәазыԥшыз!
Дадрыҟәа иҩызцәа шаҳаҭцәас ицызшәа уажәазы аҩыџьагьы реицәажәара азырханы, абзиараз ҳәа аурым иаҳәара аԥсам ҳәа гәаныла еибадырны иҟазшәа уаҳа ихьаԥшынгьы уи ихәамԥшыкәа, ирыдыргалаз аиқәшаҳаҭхара рыдкыланы инеицдәылҵит. Рыӷбақәа рҟынӡа инаӡаанӡа Спадакуеи Аԥсиҭи макьанагьы ргәы шеихьнашьуаз убаратәы амҩан даҽа зныкгьы Дадрыҟәа игәы инықәыршьит, рхы ахақәиҭра амхны аурымқәа рҽахьрыдыркылаз иашаны иҟарҵо иҟарымҵо макьанагьы цқьа ишырзеилымкаауаз ирдыруа. Дадрыҟәагьы урҭ ргәаанагара днақәшаҳаҭхеит, аха издыруада рҭагылазаашьа ҽеимкәа иҟалоушәа рбар, усҟан аурымқәа ирмазҵаакәа ирԥырҵны ицар шыҟлоз анреиҳәа, нас уи азҵаара уаҳа иаламцәажәеит.
Аӡ маҷқәа еиламҭәозар аӡ дуқәа зыҽырбом ҳәа, аԥсҭазаара ҽеишәа еиҭазкшаз ажәлар рхаҭа ракәын, аха иҿаҳәаны иԥах изкыз амчымхара егьа ҟарҵаргьы ацәцашьак рзамҭацызт. Ауаҩы ицәа иҭамӡо егьыҟам ҳәа шырҳәо еиԥш, ашьеи ақьафи зеицрымҵуа мчыла еилаӡҩахаз аԥсилааи, мсымааи, абазгааи, саныгааи знапаҿы иҟаз аурымқәеи ирзеиԥшны раамҭақәа џьарак рҽахьеидыркылаз џьоук рзы қьафуран, аха даҽа џьоук рзы иахьхырҵәагаз иахҟьаны ауаа реизыгәыблра аасҭа реимаабра еиҳа аԥыжәара шьҭнаххьан. Атәымуааи дареи убранӡа ишнеибагахьазгьы зегьы акоуп, аҭыԥантәи ауааԥсыра макьаназгьы бзиарас ирымаз, қәылаҩцәақәак џьарантә рҿаарханы ианыҟала аҳцәа ирҳәаанӡа ҳәа имԥшыкәа иҟарҵоз аицгылара аамҭала еиднакылоушәа иҟан, усеиԥш џьара акы ааҟалаӡаргьы зегьы раԥхьа зыбжьы зыргараны иҟаз, аицгыларахь ирыԥхьараны иҟаз иреиуан ӡырҳәаа ҳәа аурымқәа зышьҭазгьы. Аԥхьа абарҭқәа еилкааны ауп Дадрыҟәа амшын дышхылаз, аха агәаҟра ауаҩы имч иазнарҳауеит, илымшашагьы илнаршоит ҳәа, хықәкыс имаз аӡырҳәра зынӡагьы ишазкымыз иҩызцәа рыда еилкааны издыруаз маҷҩын, убри заманалаҵәҟьа идыруан зыԥҳа деиқәирхахьаз Бадрыҟәагьы, убарҭқәа рзы Дадрыҟәа уи диацәажәарц шиҭахыз ауп ус рыӡхыҵра шыҟалазгьы. Ашьҭахь ӡырҳәаа Себастополис иӡхыҵит ҳәа Бадрыҟәа ишааиаҳазҵәҟьа мышқәак рышьҭахь ихаҭа дааны Дадрыҟәа ибаашахь днеиԥхьеит, рацәак аамҭа мгакәа хымԥада дизнеиразы, насгьы уск аҵыхәала азы дшиҭахызгьы наирдырит.
Аӡынра ашәхымс иаалагыланы ахьшәашәарахь ахы архахьан, аха уи аҽны абжьааԥны еиԥшымкәа иԥхаррахеит, аӡынра аамҭа иҭагылазу иԥхынразу узеиҩымдыраауа акәын аҽынтәи амш ҟәандашьшьыраӡа ишыҟаз. Бызшәала еибамкуаз, ҵаслеи қьабзлеи еиԥшымыз, хымҩаԥгашьалагьы еинымаалоз ҩ-жәларык мчыла рҽеидкыланы еицынхарц иахьаҿыз, даҽа дунеик аҟынтәи иааз атәымуааи дареи наунагӡа рҽеидыркыларц ақәыркызшәа акәын Баҭыршаҳ аурымқәа дахьрылаԥшуаз илаԥшаҿ ишаанхоз. Аурымқәа амшын ирыцхылаанӡа Наанӡа дызлацашаз ҽыуаарак аӡәы исызимхуазар ҳәа ҽнак зны дҵаа-ԥшаауа ҳаблак далаланы дахьнеиуаз, аурымқәеи дареи аринахысгьы реицынхашьа шыҟалашаз заҵәык акәын уажәы ихәыцраҿ иҟаз. Аҽны акыргьы днашәа-аашәеит, аха аҽыуаара изҭашаз диԥыхьамшәакуа ишьҭахьҟа дхынҳәит. адырҩаҽынгьы иҩызцәа иаараҳәаны деиҭацеит, уи аҽынгьы дынкыдҵаало ҳаблак далаланы дышнеиуаз ус илаԥш наихьысит иацы хара-хара иаҩаӡоз уи арԥыс иахьагьы дышишьҭаз, шьҭа дымҩашьахуа гәҩарасгьы дҟаиҵеит ҵабыргны иацижьҭеи дышишьклаԥшуаз аҟара. Дызишьҭашәарыцоз даҿеикразы иахьыԥхьакырҭаз ҭыԥкаҿ дахьимбашаз дынцәыҵагыланы дааихьигӡан, нас уи арԥыс игәиҽынӡамкәа даацәырҟьаны днаиҿагылан ибжьы наиқәиргеит.
– Уазусҭада иацижьҭеи сышьҭа ухыланы исышьклаԥшуа исышьҭоу?! Исыцрыухуеи? Изакәазы усаҩаӡои? – имахцә данкны иҽырџьбараны дҵааит Баҭыршаҳ.
Арԥыс дшымгәыӷӡоз дзышьклаԥшуаз инапы данампыҵашәа, убри амҭаз даашынхашәа ииҳәара иҿамшәо дҟәызгаӡа даанхеит, убасҟан ԥыҭраамҭакгьы аҩыџьагьы рылаԥшқәа ааидхалт, аха цәгьагьы бзиагьы мҳәакәа ашырҳәа иҽимжәаны днаиԥырҟьан, нас ганха иҽавакны ашацашацаҳәа иҿынаихеит. Баҭыршаҳ иаразнак ицәа иалашәеит ари ҽеирак ишазҳәамыз аҟара, уаҳагьы
имҩахь дымцакәа убра дышгылаз ишьҭахьҟа дхынҳәырц иӡбеит. Игәаанагарагьы дамжьеит, рацәак дымнаскьацкәаны ус џьоукы ҽырххала ихьӡаны дааныркылт. Еилкааразы урҭ иҟарҵаз зҵаара заҵәык аздырхеит.
– Аҭлаԥс иԥа Баҭыршаҳ уоума?
– Ааи!
Убри аамҭаз ахьышәҭсышәҭҳәа илҽыжәԥан, уаҳа ажәак идмырҳәакуа дааилыршьын, дрыманы рҿынархеит. Маҭарбеи имаҵура иахамшәалоз џьоукы, Баҭыршаҳ дыкны дшыргаз зылаԥш иҵашәаз аҳаблаҿтәи арԥыск, аҽныҵәҟьа ӡырҳәаа ацәгьа реиҳәеит, рҩыза дҳәынҷаны дшыргаз ала. Асала адырра аныҟала зыԥшрак ҟамҵакәа, Дарыҟәеи Заурыми иааибыҳәаны Бадрыҟәа ибаашахь рҿынархеит, убри аҽны уахь ицаны иҟаз Дадрыҟәа адырра ирҭаразы.
Дадрыҟәа изнаргаз ажәабжь ӷәӷәала дааиҵанарӷәӷәеит, Бадрыҟәагьы уи игәы иааҵанарххит, зуаажәлар рзы иуаҩымыждаз Маҭарбеи иҳәатәала Баҭыршаҳ дҳәынҷаны дахьыргаз азы. Аурымқәа рҿаԥхьа Бадрыҟәа иажәа ԥхылнадо ишыҟазгьы ҳҩыза уицхрааны доурыжьыртә иҟаҵа ҳәа Дадрыҟәа имҳәеит, избанзар Баҭыршаҳ дызлаҿырхшаз иаргьы инапы иакын.
Гасдрубал шьыбжьхьак днацҳаразы, ихагьыжьуаз имаҵуцәа изааргаз абҩатә чанах гәаҩа инацәақәа нӡаашьыланы ӡык нахьыршашәа акрыфара иҽаназикуан еиԥш, ус аҟарулцәа руаӡәык дааҩналан аӡырҳәҩы Дадрыҟәа аказы дицәажәарц шиҭахыз, абыржәыҵәҟьа дидимкыларгьы ԥсыхәа шыҟамыз ала адырра изааигеит. Аҟарул ииҳәаз азнаказ хьаас иҟамҵа убри аамҭаз фатәқәак днарымцклас-аарымцкласшәа ааҟаиҵеит, аха игәаԥхачара иахьаԥырхагахаз аҵыхәтәан деиланаршәазшәа ашырҳәа дҩагылан ибжьы наиргеит.
– Дыҩналааит!
Убри аамҭаз инапқәа наигәыҵаԥсаны, изқәа аҩналарҭа ашә еиарханы дышгылаз ус Дадрыҟәа данааҩналагьы игылашьа мԥсахкәа, ишьҭахьҟагьы дымхьаҳәкәа дҵааит.
– Сара стәала зегь еибаҳҳәахьеит ҳәа сыҟоуп! Усҟан ҳаиқәышаҳаҭханы ҳаиԥырҵит! Уаазцеи иахьа?
– Ушьацәхысланы укаҳар, уааигәа игылоу иоуп ушьҭызхуа! Убри сеигәыӷны аказы суҳәарц сааит! Гасдрубал уажәа ҳамамкәа сара
сҳәатәы ишахамҵгыло здыруеит! – иҳәеит Дадрыҟәа, имаз агәала дамырҭынчуа. – Ишәыцәнымхо Маҭарбеи ҽыҵгада ирбаандаҩыз ҳҩыза бзиа Баҭыршаҳ дзыхирҟьаз ауп еилыскаарц исҭахугьы!
Гасдрубал убасҟан ишьҭахьҟа даахьаҳәын, зхызҿы еицрашәаны иҟаз аӡырҳәҩы илаԥш наидирхалт, дызлацәажәоз макьана иахьизеилымкаауаз аҵыхәала убри аамҭазҵәҟьа ихаҿсахьа зегьы зҵааратәны.
– Маҭарбеи азин изҭада сара дысмазҵаакәа аӡәы ирбаандаҩра?
– Уи дахьынӡақәиҭу сара исыздыруам, аха ҳҩыза иҳәынҷара мацара азирхаргьы иҭахым, дишьырцгьы игәҭакуп ҳәа адырра сырҭеит сҩызцәа!
– Гхак ыҟамзааит, мамзар аԥхьа сара исзымдыруа ауаҩы ишьра изыгәаӷьрым.
– Мап! Маҭарбеи иҟаиҵаз баша иҟаимҵеит, избанзар ҳҩыза диԥыригартә амзызқәа зырҵабыргыша имоуп.
– Иарбан?
– Уи дзыхирҟьо аиҭаҳәара кыр аҭахуп, аха аиаша удыруазарц иааркьаҿны акәзаргьы ԥыҭк уеилсыркаап, – иҳәан, Дадрыҟәа урҭ зхибарҟьоз аиҭаҳәара дналагеит.
– Еилыскааит! – иҳәеит Гасдрубал, ашьҭахь иҭыԥаҿ днатәан ихәы ахьықәгылаз ахьгьы дназхьаԥшшәа ҟаҵаны, – аха сара агарнизон аусқәа роуп снапы иану! Шәара шәеимакқәа сус рылаӡам, уи шәара шәнеидтәаланы ишәыӡбароуп!
– Мшәан, акгьы зхарам ауаҩы иҭархара иашоуп ҳәа азуԥхьаӡоума? Сыблақәа реиԥш агәра згоит иугәаԥхар доурыжьыртә аҟаҵара шулшо! – изакәазы дааз аус Гасдрубал иҽахигоушәа аниба деицрашәаны даацәажәеит Дадрыҟәа.
Аӡырҳәҩы иара иҟынӡа ихы ырҳаракны ииҭахыз ирҟаҵарц дахьаҿыз убри аамҭаз ихыиҿы иҟаԥшьыцәеиқәараха еибакны, ахаҳә хьанҭа деиԥшха дахьынатәаз иҟәардә дықәӷьазшәа, ицәаара зныкгьы имырқәацеит.
– Из… збан, хы… хықә… хықәкыла сара сҿы узааз? Сара агарнизон ахь… ахьчароуп сзызку. Уҩыза иоужьразы Суқьессиани Орести роуп изоуҳәаша! – иара иусмыз аҽалагалара ахьидиҵоз азы дҿагәаҿасуа даацәажәеит Гасдрубал.
– Зҩа уԥынҵа иҭасааит иҟаумҵарызар! Ҿашәа умоуааит убри шулымшо! – ԥсышәала уи днаизаӷьит Дадрыҟәа.
– Ишԥауҳәеи? Акымзарак сзеилымкааит!
– Баша аамҭа угоит ҳәа сҳәеит! Насгьы анҭ зыхьӡқәа уҳәаз урҭ сара исыздыруам, издыруа уара уоуп! Абыржәнатәгьы иуасҳәоит, сзышьҭаланы сааз ауаҩы данузеиқәмырха усҟан иҳабжьаҳҵаз аилаӡарагьы унапала ихурбгалазшәа шазхасҵо! Ҳара аказы ҳашәмыҳәеит, шәҳацхраа ҳәа аҳәара ҟазҵаз хаҭала уара уоуп! Ҳхы аншәыдаҳкыла инаркны ҳхылаԥшрагьы зду шьҭа уара уоуп, унапы аҵаҟа иҟоу ауаа рыхьчара зуалугьы уара уакәхоит!
– Иазхоуп сырҟәыӷара! – убри аамҭаз игәы иааҵыххит Гасдрубал. – Аҵаҳәарақәа исуҭо саргәаҟуа сыҟам! Нсгьы араҟатә ауаа шәеимак саргьы сахьалугало аҭахым ҳәа сазхәыцуеит!
– Баша аамҭа угоунаҵы иреиӷьу ауаҩы дуцәыӡыр алшоит, еиӷьуп уааццакыр!
– Ацәгьара ҟазҵаз ус шихьуаз узымдыруаз?
Дадрыҟәа убри аамҭаз аԥырқьҳәа амца анааихҟьа, ишьа аҽеизганы ихахьы икшеит. Убасҟанҵәҟьа цәымӷра дукгьы аҟаԥыҳәа игәы аҽаакәнаршан, аҽыркьаҳәра иаҿыз аурым хамаԥагьа ихәдацәа ҵкааны ихәаҽраз гәаҳәаракгьы игәаҵан иааҭамацәысит, аха Баҭыршаҳ еиқәырхараз уи азхоуны иҟамызт аҟнытә даҽакала ицәажәатәуп ҳәа аҵыхәтәан акы иааиҵанаҳәеит.
– Сзааз аус уахаҵгыларц уҭахымзар, – шьҭа иаԥикаауаз шыҟамыз аниба иажәақәа агәҽынҵарахьы ииаганы ашьҭахь абас ацәажәара дналагеит Дадрыҟәа, – иугәаласыршәар сҭахуп, снапы аҵаҟа хышәҩык инреиҳаны ишыҟоу! Ишуҭаху ихаҵа, ӡырҳәҩызаҵәык иакәзаргьы аибашьраҿ уара утәқәа жәаҩык драԥсоуп!.. Ааи, ааи, иуаҳаз џьоушьаргьы убасҵәҟьоуп ишыҟоу! Уи уаргьы ибзиаҵәҟьаны иудыруеит, уи азоуп ҳхы шәыдаҳкыларц зуҭаххазгьы!.. Мшәан, уиаҟара аҽхырцәажәара азнауеи, угәыуҽанысҵарц сҭахуп, абыржәнатә унаишьҭагьежьны ҳҩыза доурыжьыртә ианыҟаумҵа, усҟан схаҭа схахьы изгар шакәхо уи аҽазкра!
– Иарбан!?
– Ҳҩыза иоужьра аҽазкра! Уи аҵыхәтәа шыҟалашагьы бзианы еилукаауеит ҳәа сыҟоуп! Зегьы раԥхьаӡа Маҭарбеи ибааш сақәланы амитә азаазгоит, уи шәгарнизон азыҳәангьы ифеидам ҳәа сазхәыцуеит, избанзар усеиԥш акы аныҟала згәызҽанаҳҵахьоу ашьхауаа зегьы ҳацхыраараз ишдәықәло уеизгьы уи заанаҵгьы иуасҳәахьеит! Ажәакала, иаалырҟьаны аҭагылазаара убранӡа анамгаразы ишубо уара иубзоуроу рацәоуп! Абри исҳәаз уацәхьаҵуазар агәрага, ҳҩыза бзиа ихақәиҭтәразы снызкылаша акгьы шыҟамло!.. Еилукаау?
Гасдрубал убри аамҭаз дшьаҳаиҭхазшәа дзымҵысуа, ихыиҿы шьакәарак аламкәа дшынханы ажәак ихәлымшәо дҳашҳатәараха дааҟанаҵеит аӡырҳәҩы ииҳәаз, насгьы аимпериа амаҵураҿы дыҟеижьҭегьы ҳаҭырбарак изыҟамҵакәа иахьада абас иацәажәара макьана аӡәы изымгәаӷьыцызт. Абыржәы иаԥхьа игылаз ауаҩгьы ихы-иҵыхәа бзианы имдыруази, убри аҵыхәала абыржәы игәы ахьынҭрысыз иаанханы, уаанӡатәи ихақәгәыӷрақәа уаҳа изыхнымҳәрашәа игәалаҟазаарақәа зегьы аашьақәнаҟьеит иаҳаз. Уи мап анацәикгьы уаӷеимшхарак ҟалараны иҟазшәагьы ааиамхабеит, убри аҟнытә шьҭа ақәшаҳаҭхара ҟаимҵар ада ԥсыхәажәлагә шимамыз ала хәыцра лашьцакык ихы ишынҭагьежьызгьы ааинырит, иагьиҵанаҳәеит аҽынкылара шаҭахыз, уи иагьеилныркааит уаҳа ҿаԥарак ҟамҵакәа азыразхара.
– Ибзиоуп! – иҳәеит Гасдрубал, ииҭахымыз ақәшаҳаҭхара мчымхарак ишиднаҵаз аҟара иҿаԥшылара ианыԥшуа. – Сара уи сылшоит ҳәа сызуаҳәом, аха сажәа акры аҵанакуа изыҟалозар, аԥхьа Орест сиацәажәап!
– Ԥшра аҭахым, аамҭа заҟа иуго аҟара ҳаизыҟазаашьақәа еицәанатәыр алшоит! Ус акәзар, уара иубзоураны ҳҩыза иахьаҵәҟьа сыӷбаҿ инеира сазыԥшуп!
Орест ихы ларҟәны убри аҽны Гасдрубал изыӡырҩра даҿын. Иаҳауаз даараӡа игәы ишамыхәоз убаратәы убри аамҭаз аԥырӷ-ца дыладыртәазшәа, дахьтәаз дааҟәымҵӡакәа дҳәаҵәыҳәаҵәуан.
– … Шьҭа еилукаама узлаӡарц иуҭаххаз изакә уаау? Излазбо уи аӡырҳәҩы аринахысгьы аҵаҳәарақәа иҽырзимкыр иушам, иҟалап шьҭарнахыс иҟаҳҵақәаша ҳарҵара далагаргьы! Гасдрубал исзуџьымшьеит, аҭыԥ ҳарак ушынахасыргылазҵәҟьа иаразнак агхақәа рыҟаҵара уахьалагаз!
– Мшәан, ухаҭа уакәмыз аӡырҳәцәа зҭахыз! Уара уабжьгарала ауми ишаагаз! Избан, уажәы сара аара сықәыжьны мап зацәукуа? Уцәажәашьа сыдыскылартә иузымҳәеит! – убри аамҭаз гәынамӡарыла даацәажәеит Гасдрубалгьы
– Ишԥа! Ишԥа! – ихаамкәа қьышәырчча ааҟаиҵеит Орест. – Издыруада, сара иусырҟаҵазшәа уҳәарц уҭахызар? Иашоуп аӡырҳәцәа ҳадԥхьалара зҭаххаз сара соуп, аха уи иаанагом рхы иоужьны рыгәҭахрақәа нагӡалатәуп ҳәа!
– Уара удура, Орест! Иреиӷьу аӡырҳәҩы иҭархара гаӡароуп ҳәа сахәаԥшуеит. Ас аӡәаӡәала иҳарӡуазар, нас баша изаагагәышьеи. Уи акы анихь, рхада иажәагьы дахыԥараны дыҟам.
– Даараӡа ишьахәуп уи уахьицәшәо! Ус акәзар, аҭак сыҭ аԥхьаҟа ишыҟауҵаша сурҳарц?.. О, уи уздыруам! Ус анакәха, ииҭаху зегьы зықәҿио уи аӡырҳәҩы иҿы иааҭшәо иарбанзаалакгьы ҳақәшаҳаҭхалар акәхеит, адҵақәагьы мҩаԥгалатәхеит иара еиҳа ишеиӷьишьо алагьы! Атәра иазымбжьаз игәаԥхарақәа ҳрыдԥшыло, иҿы иааҭшәарызеишь ҳәа ҳаизыԥшуа, ҳара ҳаасҭагьы иара аԥхьагылара иҭатәхеит инапаҵаҟа ҳҟалазшәа!.. Абасоума ушазхәыцуа?
– О, мап! Ҳаруаа урҭ ирылакны рыҟаҵара зынӡагьы сгәы иҭаӡам, насгьы уи дара рхаҭақәагьы шақәшаҳаҭымхо ахьыздыруаз азын зынӡагьы ирыдсымгалеит! Сара қьыралоуп сышрылаӡаз!
– Иааргәамԥхар иуԥырҵны ицарц?
– Мап!
– Нас ишԥа?
– Ҳара ҳганахьала рахьырхәра аанкылоуп, убри аҟнытә арӡшьа рымам ҳара ҳҟынтәи ироуз ахақәиҭра, уи азын ирыдысҵо нарымгӡалар адагьы ԥсыхәа рымам. Уи инаҷыданы, егьырҭ аӡырҳәцәагьы дара рыбзоурала ԥыҭрак ашьҭахь урҭгьы ҳара ҳахь иаагар ҟалоит.
– Уаҩ иҳәатәы змаҳауа аварварцәа зегьы еизганы, нас ианааргәамԥхо иҳаҿаургыларц!.. Абри аума иуҭаххаз?
– Орест уажәы аҵәеилаҵара аҭахны избом! Даҽакала сеилумкаан, аха аиашаҵәҟьа уҭахызар ӡырҳәҩык жәаҩык ҳаԥсҭыр драԥсоуп… Ааи, ааи, исҳәаз ухы иақәымҵан, аҵабыргла ацәажәара ҳара иаҳзеиӷьуп! Цқьа ибзианы рмаршә ҳазкыр, ргәы ҳазхыхыр, усҟан агарнизон азы имчы ӷәӷәахоит! Абри ауп абыржәы сара схәыцраҿ иҟоу!
– Абыржәы иуҳәаз сгәы иаахәеит! –  иҳәеит Орест, аҵыхәтәан иҿаԥшыларагьы акыр иааҟәандаханы.
– Ус акәзар адҵа ҟаҵа идырбаандаҩыз аӡырҳәҩы иахьаҵәҟьа доурыжьразы, избанзар аӡырҳәцәа аҳаҭырбара пату шырзақәу бзианы издыруеит! Убас бзиарақәак рзыҟаҵаны ргәы ҳазхыхыр, нас ҳара ҳзы даргьы рхы еигӡараны ишыҟам удыруаз! – иҳәан, Гасдрубал иажәа аахиркәшеит иҳәатәахьы Орест дахьаанагаз аҵыхәтәан гәахәарыла идкыланы.
Баҭыршаҳ ихы дақәиҭыртәырц ишьҭаланы аурымқәа ахьнеиз, Маҭарбеи азаақҳәа дрықәхәааит, аха дауимыжьыр аӡырҳәцәа ибааш иақәларц ақәкны ирымоуп ҳәа аниарҳәа, аҵыхәтәан длакҩакуа дааҟанаҵеит. Иаӷа иҭархара убасала иаргьы ишизеицәахоз аҟара анеиликаа, даҽазынгьы аамҭак шԥасмоури маӡала ма дахәыстәып ҳәа гәыӷрак иманы, игәы ашьа ҭакәкәа ишыҟаз ижьы ԥҟаны ириҭозшәа ауп дыҭганы дышриҭаз. Убри ашьҭахь мышқәак раҟара ааҵхьаны еиԥш, аурымқәа ақәылара шымҩаԥыргашаз анырӡбоз Дадрыҟәагьы абаашахь иԥхьеит, уахь дигеит Баҭыршаҳгьы. Аиԥылара мҩаԥысуан Гасдрубал ауаа рыдкыларҭас иахьимаз ауада ҭбааҭыцәаҿ, аилацәажәара иалахәын ақәыларақәа ирзыркыз аӷбақәа ркаԥҭданцәа зегьы. Уаанӡа аимпериа иампыҵакыз, аха ашьҭахь асқьыфцәа ирхатәыртәыз, анкьа Босԥор аҳра иатәыз ақалақь дуқәа Пантикапеии Фанагориеи руак иақәлатәуп ҳәа Гасдрубал ирыдигалаз ихатә гәаанагара, уи Дадрыҟәа игәамԥхакәа аҳәаҵәыҳәаҵәра дналагеит. Насгьы аӡырҳәҩы ибжьы ақәмыргакәа итәашьақәа шыҟаз Гасдрубал ианиба, ирыдигалаз изакәазы игәамԥхоз еиликаарцы днаиазҵааит.
– Исҳәаз оумашәа изубеи Дадирика? – ихьӡ бзианы изымҳәо ихы Дадрыҟәа инаиқәикит саҵкыс еиӷьны акры изҳәома ҳәа убри аамҭаз илаԥш наидырхаланы. – Издыруада ақалақь дуқәа рықәлара уацәшәазар? Уацәыԥхамшьакәа аиаша ҳәа. Уи азы иугәаанагароу соуҳәар, нас саргьы саазхәыцып.
– Дҵаҟаҵаҩыс сара сыҟазҭгьы еиҳа хырҳагас иҟалаша аҭыԥ ахь ацара сҽазыскуан, – итәаз рылымкаа убри аамҭаз зегь раԥхьа иб
жьы наиргеит Дадрыҟәа. – Ари аҩыза аусаҿ агха ҟаҵара шәарҭоуп. Сара абас сҭаххеит ҳәа цқьа аҭыԥ еилымкаакәа ақәылара аҽазкра, ари лабҿаба ахҭырхара ауп изызкхо. Убри азын Гасдрубал иҳадигалаз аасҭа иахьыхароу аҭыԥ ахь ицатәуп ҳәа сахәаԥшуеит, иаагозар абырзенқәа ажәытәӡатәи рықалақь ду Ольвиа!
– Уи уажәшьҭан азыҳәан иҟаз, уажәы иахьысҳәаз ахь ауп иахьцатәу! – иҳәеит Гасдрубал, аӡырҳәҩы ус зеиӷьишьаз макьана изеилымкаауа. – Насгьы иахьысҳәаз зынӡа иааигәоуп, ашьыжь ҳцар ахәылбыҽха ҳхынҳәуеит.
– Убри ауп изшәарҭоугьы! – иаразнак уи днаҿаикит Дадрыҟәа. – Ҳгәаӷ зҳаркуа асқьыфцәа ҳхьырԥшны арахь ҳнапала иаагаргьы ҟалоит усҟан. Зегь раԥхьагьы ҳазхәыцроуп, Гасдрубал иахьҳадигало ақалақьқәа ахьыҟоу адгьыл ҭыԥ аҟны аӡыбжьында шыҟоу, насгьы имҩасуа аӷбақәа маҷым, иара убас ақалақь азааигәа иӡыхгылақәоугьы рацәоуп. Сара иахьшәыдызгалаз кыр набжьоуп, насгьы уаҟа аӡырҳәцәа зларацәаҩу ала ирықәлаз азусцәоу реилкаара иаарласны ирзымариахашам.
– Дадирико игәаанагара иадгыло ҳәа ӡәыр уҟоума? Иҳаҵиҳәаз иахышәҳәаауеи? – убри аамҭаз ибӷа аариашаны аҟәардә инадиҵеит Гасдрубал.
Аӡәгьы аҭак иаразнак изыҟамҵакәа ԥыҭраамҭак иааҭынчрахеит. Ақәыларақәа рымҩаԥгара иаламԥшыцыз, иақәымшәацыз, уи азын аԥышәагьы змамыз аурымқәа зҳәатәы харҵарыз дырзымдыруа гәаныла илакҩакуа иааҟанаҵеит, Дадрыҟәа зегьы ирзеиԥшны иқәиргылаз уи азҵаара.
– Шәызлазбо ала шәызегьы аӡырҳәҩы шәиқәшаҳаҭуп! –  аӡәгьы акгьы ахимҳәаауашәа аниба иҿаԥшылара хыҵәыҵәааӡа иҟаҵаны акаԥданцәа илаԥш нарыдирхалт Гасдрубал.
Убри амҭаз Дадрыҟәа аҟырҟырҳәа ччараха исит, аха ахҿыхрак аҵамкәа ауп ишааиныԥшыз. Уаанӡа амшын ааныжьшьас иҟаҵатәузеи ҳәа иахьеи уахеи хәыцырҭас ишимаз, уажәы аурымқәа аӡырҳәра дахьазыркуаз, дара рхаҭақәагьы рхы идкыланы қәылара ицарц ахьырҭахыз ауп дзырыччазгьы. Гасдрубал уи игәамԥхакәа убри аамҭаз дуакаӡа ицәа дааҭанарчын, аҵыхәтәан зҵаарала днаиқәымчит.
– Алаԥшҵашәара уоума, узхыччои уааҟәымҵӡакәа?
– Избанзар, аџьшьахәқәа анубо уамырччар ауам! –  иҳәеит Дадрыҟәа, иччара макьанагьы изнымкыло. – Уаанӡа аӡырҳәҩы ҳәа шәыҽкынҵа сҭархара шәашьҭан, уажәы аӡырҳәра шымҩаԥаагаша ҳәа сшәыдԥхьаланы шәсазҵаауеит. Шәаргьы аӡырҳәра шәҽахьазышәкуа ауп сзырыччазгьы!
– Алафҳәара иаамҭам уажәы! – иҽиргәааит Гасдрубал. – Иҟасҵаз адҵа аҽазыҟаҵара шәалага, арҭ аҩымшк рыла амшын ҳхылоит! Исҭахуп аԥхьа Фанагориа ҳақәларц!
– Ус акәзар шәымш аабзиахааит, уаанӡатәи ҳаизыҟазаашьагьы шыҟаз иаанхааит иахьысҳәаз ахь ацара шәақәшаҳаҭымзар! –  иҳәеит Дадрыҟәа, ихаҳәатәы иаиркырцаз рырмашьцара иҽазкуа. – Гасдрубал иажәа дахымԥозар, иахьиҭаххаз аҭыԥахь сҩызцәа ганы гаӡрыла исызҭархагәышьом! Сара исҭахуп ақәылараз исгәаанагароу агарнизон анапхгара аҟынӡа иноугарц, уаҟа иазхәыцааит ҳауа дарбану еиҳа ииашоу! Сара сыхәҭаахьала иахьатәи ҳаицәажәара зыҟамлеит ҳәа азысыԥхьаӡоит, цқьа иӡбамкәа ҳахьшәырхо азын уаҳа агәаҳәарагьы сымам уи азыӡырҩра!
Гасдрубал иҳәатәы акгьы алнамдазшәа данаанха, убри аамҭаз гәаӷкрак агәараҳәа дшааиланаршызгьы, абызкаҭаҳа иалашәаз ашхырцәаӷь деиԥшха ауп итәаз рҿаԥхьа дҳәаԥыӡаԥуа дшаанхаз. Дадрыҟәа ицәажәашьеи ихымҩаԥгашьеи зеиԥшраз ахьибоз, насгьы ихаҳәатәы ахьимԥсахуаз азы агәаԥсахеибакреи ахьымӡӷи изеицыланы игәы еиҟәнажәарц аԥсык игын, инапы аҵаҟа иҟаз ауаа ишырбоз ари ауаҩ имшала иаҳаҭыр ахьылаҟәуаз аҵыхәала.
Илҵшәадахаз аицәажәара ашьҭахь ҩымшҟа ныбжьысит, аха ӡырҳәаа рааигәа уаҩ дмааицызт, ишәыԥхьоит ҳәагьы дыррак рмоуцызт. Аныҟәарақәа ирышьцылахьаз амшынуаа ракәзар, ара ҳанбанӡахгылоу ҳәа убри аамҭаз еибызҳәозгьы ҟало иалагахьан, ирымдыруази аурымқәа иргараны иахьыҟаз, насгьы амшын ахь рыгәқәа рыҳәо, шьҭа ахыларагьы еилаҳауа аҟынӡагьы инеихьан. Убри амш ишазыԥшыз, амза аҭәымҭаз ус аӡәы дырзаарышьҭит, ақәылараз Дадрыҟәа иахьрыдигалаз ахь ацара рҽаздырхиаразы.
Аӡхылараз амш аналхыз ауха ԥшьԥраӷбак неишьҭагыланы амшын ихылеит, ҩ-ԥраӷбак уеизгьы ӡырҳәаа злаҟаз акәын. Ақәылара амҩаԥгараз адҵаҟаҵара зхахьы изгаз Гасдрубал Касси
дызҭаз аԥраӷба ԥызара рызуа зегьы рханы игылан, рышьҭахьӡа ирышьҭагыла инеиуан Дадрыҟәеи Баҭыршаҳи злаҟаз аӷбақәа. Амҩан мшыцәгьак ианымиакәа, тәым ӷбакгьы рԥымлакәа амшынгәы абжеиҳара еҩшаны аҩбатәи амш азы ус асқьыфцәа рыдгьыл аҽадхаларахь ииасит, амш аилашәшәымҭаз Ольвиа ақалақь ду ахыбрақәа шьҭа харантә еилдыргартә агаҿа акыр рҽазааигәартәит. Убри аамҭаз дара рышҟа иааԥшуаз ӡәырҩы игәарҭахьан ӷбақәак еицхрышьшьы ааскьара ишаҿыз, аха есҽны ирҭаалоз ахәҳахуҭцәа рыӷбақәа шырацәаз рымдыруази, убри аҟнытә рылаԥш ахьынархыргаз азырханы, абарҭ шәарҭарак ирылаҟоуп ҳәа гәҩарасгьы иҟарымҵеит. Харантә ирбоз урҭ аӷбақәа такәы ианааскьа иӡхымҵыкәа џьарак рҽаанкыланы иааилагылт, аха нас ԥыҭрак ашьҭахь инаҵысны ақалақь ахь рхы мырхакуа инхыгьежьыланы аҩада шыҟаз ганха иаваланы рҿынархеит. Урҭ рхымҩаԥгашьа гәазҭаз ӡәырҩгьы иааџьаршьақәеит, уи аамҭаз гәрамгарҭас иҟазҵазгьы ҟалеит, аха рҭыԥ иахыҵны ус дук мырҵыкәа адгьыл архәара ианавҵаӡ, мҩасцәақәак ракәхап ҳәа азхарҵеит аҵыхәтәан.
Гасдрубал идыруан Дадрыҟәа ҩаԥхьа диҿамԥар шимуаз, насгьы егьа иҳәаргьы сыҵаҳәарақәа абыржәы дрықәиҭыстәуам ҳәа агәыӷра иманы ауп, еиҭах реилацәажәарахь дышнеиԥхьаз. Ҵабыргны димԥхьаргьы ҟалон, аха ихы дақәгәыӷцәомызт азы ақәылара шымҩаԥысшаз аӡырҳәҩы игәаанагаразгьы идыруазарц иҭахны ауп, ус анышь ишьҭаҵаны ишизынаишьҭыз. Лассӡа Дадрыҟәа дшааргаз еиԥшҵәҟьа аамҭагарак ҟамҵакәа иаразнак аилацәажәара иҽыназикит.
– Ақалақьуаа ргәырҽынӡамкуа рықәлара ҳаҭнагоит! – абас ацәажәара ахы аиркит Гасдрубал. – Ҳҿагылаха рамраӡакәа ақалақь ҳажәлароуп. Убри аҟнытә, уаха алашьцара иалакны сыдҵа назыгӡаша ауаа рыӡхыгара ҳахьӡароуп!
Иара итәала ирыдигалаз аиҿкаара зегьы рхы азышьҭ иазыӡырҩит, аха уи ргәамԥхакәа иарлакҩакызгьы ҟалеит, ирабжьигаз Дадрыҟәагьы игәамԥхакуа даарҳәаҵәыҳәаҵәит, аха макьаназ акгьы ахымҳәаакәа ичҳаны дтәан. Ажәытәӡа зны абырзенцәа рнапала ари ақалақь ахьыргылаз адгьыл ҭыԥ баша иалырхыз акәмызт, аҟәара аганахьала ақалақь ахаҳәҭӡы иахьчон, уи анаҩсангьы агаҿа зегьы неимазакны, аԥсабара иҟанаҵаз ахаҳәрҟәара дуқәа амшын ацәқәырԥақәа рынаӡараҿ ӷәарапара еилажьын, уахь ӷбак ааигәа изымнеиртә хазы ахьчара азнауан. Ганкахьы мацара харантә ирбоз аҭыԥ заҵә ада мраҭашәарахьала хьчагас иҟаз ҳәа аӡәгьы акгьы издыруамызт, убасала ақалақь аҭагылазаашьа зеиԥшраз шизымдыруазгьы Гасдрубал усшәа игәы иаанагон, дызжьаз аҭыԥ ала иӡхыҵны ақәылара рылшарашәа. Аҵыхәтәан иажәа хыркәшо, ақәыларақәа рзы аӡырҳәцәа еиҳа аԥышәа ахьрымаз цәымӷгьангьашрала ирыдырҽхәало аԥхьагылара риҭеит, ирыдигалаз анагӡарахь аԥхьа дара дәықәларазы, аха Дадрыҟәа иаразнак уи мап ацәикит, заанаҵгьы идырхьан убри рыдицалараны дшыҟазгьы, убри аҟнытә Гасдрубал игәлымҩрала иҩызцәа рҭархашьа имамызт.
– Иҭабуп абас уахьҳақәгәыӷуа, аха егьа уи ҳамаурҽхәаргьы ҳара ҳмеигӡароуп ада аҽак узазҳәом, аԥхьа ҳара ҳаҿаужьырц ахьақәукыз! – ирыдиҵоз игәы ишаалакьакьаз иныԥшны даацәажәеит Дадрыҟәа.
Урымк дахьтәаз ииҳәаз узеилмыргартә убри аамҭаз дааҟәындҟәындит, даҽа ԥыҭҩыкгьы ааҳәацымацит урҭгьы гәынамӡарыла рҽыҟаҵаны. Гасдрубал иаасҭа аӡырҳәҩы игәеилцара еиҳа ишаҳаракыз еилызкаахьаз аӡәык-ҩыџьакгьы ргәы иаарыҵанаҳәеит, ақәылара шыҟалаша цқьа ианыӡбамха арыцҳара иақәшәар шыҟалоз, убри аҟнытә Дадрыҟәа игәаанагара еиҳа иадгылаҩцәаны иҟалар еӷьыршьеит, аха уи ииҳәараны иҟаз макьана ицәыримгацызт.
– Ишԥа! Сыдҵа анагӡара мап ацәыукырцу? Издыруада исҳәаз узеилымкаазар? – ахьышәҭҳәа дааицрашәеит Гасдрубал. – Нас, арахь мҩаԥгаҩыс уҳацзарц азоума узааҳгаз?
– Ибзиаҵәҟьаны еилыскаауеит, аха ухаҭа иузеилкаама иуӡбаз ҳазегьы ашәарҭа ҳҭанаргылар шыҟало? –  иҟаҵаз азҵаара азҵаара
наҿаиргылт Дадрыҟәа, аха нас иаразнак иажәа еиҭанациҵеит Гасдрубал уи амакра дахьымыгӡакәа. – Ухала заанаҵ зегьы уӡбеит, уара утәала зегьы уҳасабит ақалақь аҭагылазаашьа шузымдыруагьы! Ҳара ҳхаҭыԥан уара утәқәа аԥхьа иушьҭыргьы, зегьы акоуп урҭгьы цәгьаԥсышьа руҭоит унапала! Кыр узеилкааӡозар агаҿа аганахь ақалақь зыхьчаша ауаа зыргылам ҳәа иудыруеи? Абри уазхәыцхьоу? Мап, уи ухаҿы иагьааумгац, гәҩарасгьы ишыҟаумҵацгьы збоит! Абырзенцәа ари ақалақь ахьдыргылаша аҭыԥ рзымдыруа, ара баша иҟарҵаз џьушьоума! Арантәи уахьԥшуагьы иубо аҭыԥ акгьы уанамҳәаӡои?
Гасдрубал аҵаҳәара изҭоз аӡырҳәҩы убри аамҭаз дшьыцганы днаизыԥшит, ииҳәаз аҵабыргра шалазгьы дназхәыцит, насгьы акы изахымҳәаауа азҵаара дахьааҿеикыз азы ҿаԥарак изыҟамҵакәа, уи акыргьы дшарлакҩакызгьы убаратәы иааиныԥшит аҵыхәтәан. Дадрыҟәагьы уи зызгәамҭашаз иакәызма, убри аҟнытә еиҳагьы иԥсахы еибакны иажәа анагӡара даҿын.
– Асқьыфцәагьы усҵәҟьа игәлымҩцәоушәа азхоумҵан, џьым! Агаҿа аган иацәшәо иҟазҭгьы, аҟарулцәа авыӷӷа иргыланы иубарын!
– Нас убри азоуми изысҳәаз ианылашьцалак иӡхыҵтәуп ҳәа!
– Уахынла еиҳагьы ишәарҭоуп, – убасгьы мап ацәикит Дадрыҟәа. – Насгьы угәы иаанагоума асқьыфцәа ҟәынгақәоуп, акы аарызгәамҭо илашәқәоуп ҳәа? Урҭ шьҭа ҳаӷбақәа гәарымҭацкәа иҟаларым! Убри аҟнытә аҭаԥшыхәцәа маӡала ақалақь ахь ишьҭны, аԥхьа аҭагылазаашьақәа зеиԥшроу ҭымҵаакәа даушла ақәлара ахәҭаны избом! Ақәҿиара узылԥхарц ҳҭахызар маҷк иааԥштәуп!
– Ишԥа, иааԥштәуп! Ианбанӡа?! – иааџьеишьеит Гасдрубал.
Иара ииӡбаз акы иаԥсамшәа аӡырҳәҩы дахьираргамаз хьымӡӷыс иҟаҵаны ириҭаз адҵа нармыгӡар ада ԥсыхәа шыҟамыз дырдыруа Гасдрубал иажәа уаҳа дахымԥеит, аха асала аимак аныҟала уаҩы ишимбац иаарцәымыӷххеит егьырҭгьы. Зегьы еицгәарҭеит аӡырҳәҩы еиҳа игәырҵҟәыл шдууз, хәыцшьалагьы Гасдрубал иаасҭа ишаԥигоз.
– Азамана! – иҳәеит Дадрыҟәа, иҳәатәы шьҭа шхеимҵоз аҟара аниба. – Сажәақәа акымзарак уанамҳәазар ишуҭаху иҟаҵа! Амала иудыруаз, зхы иацхраауа анцәагьы дицхраауеит рҳәоит, сара сҩызцәа аԥсра раҿацалара мап ацәыскуеит!
– Дҵаҟаҵаҩыс иҟоу сара сакәу, мамзаргьы усԥыҩланы исымаукырц уаҳасабу?
– Гасдрубал ақәылараҿ аҽыруаҩдура аҭахӡам, иаҭаху аҟәыӷареи, аиҿамсреи, агәаӷьреи роуп, аха убарҭ рахьынтәи ахыццакцәара ада еиқәысԥхьаӡақәаз ахԥагьы ушрызрыцҳау ауп иуыдызбало!
– Нас иабаҟоу уара угәаӷьра?! –  аҵыхәтәан аӡырҳәҩы иациҵаз ажәа аҿарԥа анинаҭа иаразнакала уи аурым инаиҿеикит.
– Избоит акымзарак шузеилымкааз! Иуӡбаз шҭырхагоу удыруазааит! – уаҳа уи алацәажәара аԥсамшәа аниба иӷбахь дхынҳәразы дҩагылеит Дадрыҟәа.
Гасдрубал ихатәԥышәа мацарала изқәикыз ӷәӷәала дахьнархәыртә еиԥш, ҵабыргны иахәҭаз аҵыхәтәан уи аҭак иоуит. Дадрыҟәа иҳәатәы хамҵакәа убри ауха аҵх агәазы иҽыззикыз аӡхыҵра рылымшакәа рышьҭахьҟа ихьагәгәа ихынҳәыр акәхеит. Ацыӷ ахәҿа аагара ицаз ахәыжәгьы азаамгеит ҳәа, рхынҳәымҭаз ԥшьбаҟа нышьгьы рцәыӡит.
Абасала уи ауха еиԥҟьаз адҵа шьҭа даҽакала ишыҟаҵатәыз ҳәа ӡбашьак изамҭо дшыҟаз, ус адырҩаҽны шьыжь шаанӡа дцәысжьысуа Гасдрубал дҩгыланы днаԥшызар аламырбатә ибла иабеит, иӷбақәа руак ахала нахьхьи џьара амшын ихыгьежьыло ишхыз аниба. Дшынханы уи дшазыԥшуаз ус ақалақь шыҟаз бжьыцәгьақәак ҿаасҭаха илымҳа иааҭасит, убри аламҭалазҵәҟьа ани џьарак ахыгьежьылаара иаҿыз аӷба аҟынтәи илбаарышьҭыз нышьк ажәҩаҵшьыҩцәа ацҵаны амшын инхырҵан, нас шиашаз иааины Гасдрубал дахьыҟаз аӷба иааҵагылт.
– Башаӡа уиҿаԥон! – иҳәеит Андроник, дук мырҵыкәа аӷбахәамц даахыҵны Гасдрубал дшааидгылазҵәҟьа. – Узқәышаҳаҭмыз уи аӡырҳәҩы иус шьахәла ишидыруа ҩашьом!
– Шәахьгылаз шәҭыԥ зышәыԥсахи? Усеиԥш адҵа шәысҭазма сара? Шәақәиҭызтәда сымеида шәымамкәа хатәԥышәала аҭыԥ аԥсахра? – игәы дахаԥжәо изҵаарақәа даҽаџьара инаирхеит Гасдрубал. Азнаказ азыҳәангьы дыхцәышаахеит, ашьҭахь дҟаԥшьӡа деицрашәеит, убри аамҭаз гәаӷла иҭәыз иблақәа шеихымҟәысуаз аҵыхәтәан илаԥыџьқәа ааҵасын, нас згәы аҳәызба аларҵаз еиԥш
иԥсы ицәырацәаханы даамақарит. – Ахыхҵәара еилаҳаз рыгәҭа угылоуп уаргьы!
– Аӡырҳәҩы игәы дамжьеит! Гасдрубал ҟәыӷа ари еиликаап ҳәа агәыӷра сымоуп!
– Игәы дамжьеит!.. Агәыӷра имоуп!.. – иаразнакала уи иажәақәа ааицеикит Гасдрубал. – Амшынџьныш иҳәатәы хаҵаны амшынҳәақәа реиԥш зегьы ишьҭаланы ишԥацеи? Ара изакәазы сыҟои сара?
Убри аамҭаз зыԥшшәхәы акыр иаазыԥсахыз Андроник ихы ҩышьҭыхны Гасдрубал днаиҿаԥшит, даҽазны еиԥшымкәангьы убри аамҭаз ӷәӷәала иааинырит, аҽи аҽадеи узеидкылараҳа иашаны акы аиҿырцаараз ҵабыргны ҟәыӷашьала аӡырҳәҩи иареи шеиԥшымыз.
– Анцәа иџьшьоуп! – иҳәеит Андроник, агаҿахь дшыԥшуаз иаалырҟьан.
– Ишԥауҳәеи? – бааԥсыла ашьыцреи ахьымӡӷи изеилаланы дахәаҽуа дахьгылаз дҵааит Гасдрубал.
– Агәырӷьаҿҳәаша ҳзырбо думбаӡои? – иҳәан, Андроник уи амҭаз агаҿахь инапы наирххеит. – Аӷбақәа ақалақь ахь рнагаразы амҩа аартуп! Уаҟа иаҳзыԥшуп аӡырҳәцәа! Шьҭа шәааи ҳәа адырра ҳарҭоит!
Ҵабыргны убри аамҭаз ахаҳәбаагәара аҟынтәи дхықәгыланы ацаха шкәакәак рызҟьара даҿын аӡәы. Иԥшны иӡыхгылаз аӷбақәа адырра шриҭазҵәҟьа аԥрақәа рышьҭыхра иалагазшәа аниба, ашьҭахь анапҟьара дааҟәыҵын днахынҳәны дцеит.
Иаалырҟьаны ирзылԥхаз ақәҿиара Гасдрубал заҵа дамеигәырӷьарыз, еиҳагьы иарҵааулеит аӡырҳәҩы ишҟа имаз ашьыцра бааԥсы, дбаны днымхартә ицәымӷра зынӡа инаркӡеит. Абыржәы дааиҿаҳар иқәҿиараз идирҽхәаларызу дизыҭрысрызу изымдыруа ус ақалақь азааигәара ианыӡхыҵуаз аамҭаз, Дадрыҟәа цасҳәан уа дизыԥшны дгылазшәа дԥышәарччо дааиԥылеит.
– Гасдрубал уаҳаҭыр ҳарак! – иажәа ҭынчқәа тәамбарак аарныԥшыртә ибжьы наиргеит Дадрыҟәа. – Ақәылара ҳақәманшәалахеит. Адҵа ҟаҵоуп иаҳҿагыларц ақәызкуа рыда аӡәгьы иламкьысразы. Уажәы амал аизгара иаҿуп, ҿагыларак ҳауаанӡа лассы ақалақь ааныжьны иаԥырҵтәуп.
Иара иҟаиҵашаз, иныҟәара аан ирҳашаз ахьӡ-аԥша уажәы аӡырҳәҩы ихы иадкыланы иацәажәара дахьаҿыз, акакан цәҟәыншьеиԥш игәы еҩыҷҷо, зегьы рыла иаԥигарц иаҿыз дхәынгашьаны гәаӷла акәын дшизыԥшуаз. Насгьы акгьы даанамгаӡозшәа дыԥхьаӡаны, ақәыларагьы ихахьы иганы ихатәԥышәала имҩаԥигаз қәҿиарала ишыҟалазгьы уеизгьы игәыԥжәагаха идикылт, убри аамҭаз ақалақь амазара иаҵақь иааганы аидарақәа рышьҭаҵара иаҿыз ақәылацәа Дадрыҟәа ихаҵара иахьахыҽхәоз, уиак зынӡа деиланаԥсарц акгьы игмызт.
– Аӡырҳәҩы хамаԥагьашәа иҟоу убри ахьуқәҿиаз ауп уеиқәзырхазгьы! – иҳәеит Гасдрубал, уажәшьҭа убас ада ԥсыхәа шимамыз дырны аҵыхәтәан иҽырԥсышәашәа иҽааҟаиҵан. – Мамзар узықәшәашаз жәала исзымҳәаргьы ҟаларын! Усхымхәыцкәа даҽазны абасеиԥш аныҟауҵа, усҟан иахьа еиԥш иуанасыжьуа џьумшьан!
– Еиӷьу умҳәацызт, сгәы уахәеит абыржәы аҟәыӷара ахьааурԥшыз! – иҳәеит Дадрыҟәа, аурым ииҳәаз аҵәы налхшәа. – Сара исанаужьзар, шьҭа уара утәқәагьы иранаужьроуп сҳәатәы иахьацныҟәаз аҵыхәала! Ақәылараҿгьы ицәгьамкәа рхы аадырԥшит!
Гасдрубал убри аамҭаз дааихашәит, аха уи азын ажәакгьы ахымҳәаакәа иҭыԥ ицәнызкылаз аӡырҳәҩы днаихәаԥшшәа аҵыхәтәан иқьышә азганк ишиҭахымыз иааирччеит, ихамыждараз идикылаз аӡырҳәҩы аринахысгьы иҟаиҵашаз аҩсҭаа иоуп издыруа ҳәагьы убри аамҭаз абас игәы дынҭахәыцит. Шьҭа зынӡа диԥырганы димазаргьы цәгьа ибомызт, аха диԥырицаргьы Орест иахиҳәаараны иҟаз акәын изышьҭымкаауаз.
Аԥыхьашәагьы нҵәара ақәмызт, хымш инеиԥанкыланы аимҵәара иаҿызаргьы иргаша ыҟан, рыӷбақәа рнаҩс даҽа убриаҟара рыцзаргьы ирзымгаша амал кажьын, еиҳараӡак ахьлыхи араӡнылыхи рацәан. Аурымқәа зышьцылахьаз изаҟәыҵуазма, иргахьаз рыԥсы шамырҭәуазгьы ус иаалырҟьаны адҵа роуит шьҭа иаздырхаразы. Рацәак иадымхалацәакәа аҵыхәтәан дасу рыӷбақәа рҿы зегьы рҽанааизырга, аидарақәа зқәырҵаз аӷбақәа рыԥрақәа аашьҭыхны, нас акакала инеишьҭагыланы амшын еицхылеит. Ус шьыбжьгәы инахысуаны еиԥш, агаҿа аҟынтәи шьҭа аарлаҳәа унархьыԥшыртә, хараӡа инаскьаны амшын аҵкар иазцахьан.
Абжьааԥны еиԥш уи аҽынгьы, Амзаратәи ақалақь аҩнуҵҟа есҽынтәи ахатәы ԥсҭазаара еилашуан, убри аамҭаз есааира ааигәахара иаҿыз аԥраӷбақәа агаҿа иазааигәахацыԥхьаӡа, аҟәарахықә зҽадызхалоз ауаагьы рхыԥхьаӡара есааира ирацәахон. Ус рацәак аамырҵыкәа аԥхьа игылаз аӷба ааины аӷбадгыларҭа иаадгылеит, убри аамҭаз Гасдрубал зегьы дахьырбашаз дгылан, қәҿиарала рыхынҳәра зырманшәалаз иара иакәызшәа ԥагьаҵас иҽыҟаҵаны. Ус аӷба цқьа ианаакыдҿарҳәала зегь раԥхьа иара днылбааԥан, нас ашацашацаҳәа ауаа ахьгылаз иҿынаихеит, исаашьахаз жәбома ҳәа дрыдыҽхәаларц. Урҭ дшаарыдгылазҵәҟьа игәышԥы инапы надкыланы, ҵабыргны убасҵәҟьа дагьалагеит ацәажәара.
– Сманшәалаханы схынҳәит, уи азын ҳанцәақәа ҭабуп ҳәа расҳәоит! Аиашаз даараӡа игәаӷьыуацәан ақалақь ду ақәлара, аха исылсыршеит имариаӡаны ҳнапахьы аагара! Аиашаз, асҵәҟьа иҳақәҿиап ҳәагьы сгәыӷуамызт… – еилагылаз аӡәаӡәала рлакҭа дҭаԥшуа иҟаиҵаз ахаҵарақәа рзеиҭаҳәара иҽыназикит .
Мци ҵабырги еицҵаны иреиҳәаз еигәырӷьазшәа ҟаҵаны идырныҳәалеит даргьы, шьҭарнахысгьы ақәҽиарақәа изеи-ӷьыршьеит. Ари иаразнак иаҳаҭыргьы ааҳаранакит, аха иара иоуп усшәа замхабазгьы, избанзар илиршаз оумашәа ирбазшәа рҽаныҟарҵа игәы иахәаӡеит, афырхаҵара ҟаҵаны ихынҳәыз иара иакәҵәҟьазшәагьы ихгьы инарбеит.
Аӷбақәа хынҳәит ҳәа Орест илымҳа ишааҭасызҵәҟьа, Гасдрубал иаразнак ауаҩы дишьҭаҵаны дааишьҭит, иҽнамырхакәа лассы абаашахь днеиразы. Гасдрубал ианакәзаалакгьы гарнизонаҿ зыгәра газ рахь дыԥхьаӡан, аха аӷьармацаҳәа уиқәгәыӷыртә далаҟамшәа знызынла Орест усшәагьы диамхабалон, избанзар егьрааны дубаргьы ишәхымс днылаҳауа еснагьы ибла ахгылара дахьашьҭаз игәаԥхацәомызт. Орест игәҭыха иаргьы игәҭыхазшәа, иара изын ихы дшамеигӡо ирдырырц дашьҭоушәа иҽахьыҟаиҵоз, иара идагьы ихы иаирхәаша даҽаӡә дшибалак имҩа иҽынаԥыражьны, нцәахәыс дизыҟазшәа саара ихы нышьҭакшоума уҳәаратәы иҟаиҵалоз амҵахырхәарақәа рыла игьангьашрақәа ааиныԥшуан. Еиҳараӡак ус зхыҟаиҵаауаз, Орести иареи зынӡа ишеизааигәаз дирдырырц азы зегьы дахьырбоз икалҭ давагьежьуан, нас урҭ дахьаарылагылоз иӡарақәа ҭарс икны рыдҽхәарала иҽыназикуан, ижәбома ҳаҭыр сықәызҵо аиҳабыра рзааигәа сшыҟоу ҳәа иҽыҟаҵаны. Егьарааны дубаргьы ихы акәын дызхыҽхәозгьы, исҳәаз иҟасҵаз, сара сыда агарнизон шыхьчамхо, тәым ӷбак арахь ишаасмышьҭуа ҳәа дааҟәымҵӡакуа ахӡыргарала ргәы кыдиргылахьан.
Гасдрубал ихы еиҭаҳәаны Орест иҟынтәи дшыхынҳәызҵәҟьа, аманшәалахара аӡырҳәцәа ишрыбзоураз шидыруазгьы уи хьаас иҟамҵакәа, урҭ рыӷбақәа ирықәыз аидарақәагьы рцәигарц анақәик, ҳшибара ҳаибама ҳәа аҭыӡшәа ду алырхит. Дадрыҟәагьы уи цәгьашәа даргәааит, нас днеиԥхьхәыцааны уи азҵаара лассы аҭыԥ иқәиҵаразы дҵаа-ԥшаауа дышнеиуаз иԥылаз урымк иеиҳәеит, иааргаз амал ахьырҵәахуаз ашьҭаҵарҭаҿ дшыҟаз дзышьҭаз Гасдрубал. Уа дахьнеизгьы, зынӡаскгьы Дадрыҟәа иаха имамызшәа иҽыҟаҵаны дхьаԥшынгьы димыхәаԥшит, аӡырҳәҩы иааира бааԥсыла алакҩакра шинаҭазгьы хьаас дымкыкәа ашьҭаҵарҭаҿ аусура иаҿыз дрықәцәҟьоушәа, ишыҟарҵоз игәамԥхозшәа уажәыуажәы дрыҵаҟьон. Даргьы рҟыт-ԥсытбжьы мгаӡо, илаԥш ишакәым ала иаарнырны ииҭахыз закәыз рзеилымкаауа, убри аамҭаз иркуа-иршьҭуа иақәымшәо еиҳагьы еиланархон.
– Гасдрубал ушеилахо збоит, аха сушьҭаланы сааит уареи сареи цқьа ҳаилибаргарц! – иҳәеит Дадрыҟәа, ианизымчҳаӡа Гасдрубал днаидгыланы имахцә дааникын. – Ҳаӷбақәа ирықәу аидарақәа рықәхра аанумкылар, аӡырҳәцәа рыԥсқәа еилахәо излаҟоу ала исзаанымкылар ҟалоит.
Гасдрубал убри аамҭаз ацәаӷь алақәа реиԥш иблақәа цәыркшаны, хдубеибарыла иџьамшьқәа днарыҵаԥшны Дадрыҟәа днаизаԥшит.
– Иаҳзыԥҵәо ҳахәҭаагьы утәутәырц уҭахуп, аха уи излымҵуа усуп! Иабаҟоу иаагаз ахьынтәи ахәҭаа? Уигьы угәаӷьырц угәы иҭам! Абасоума уажәа наугӡарц шуҭахыз?
– Ишԥа? Абжаҵәҟьа мап! Насгьы ус ҳмеицәажәаӡеит!
– Зҩа уԥынҵа иҭасааит убас ҳшеиламӡаз! Иҳадугалаз абжеиҵара ухаҭа уоуп изауша, избанзар иаагаз зегьы ҳара иҳабзоуроуп! Сҩызцәа аҷан иахгәаҟуа иҟам, аха убас ануҳәах шьҭа рџьабаа
азын рыхәҭаа роуроуп, насгьы иудыруаз даараӡа ргәы узынханы ишыҟоу!
– Саргьы убасҵәҟьоуп сшыҟоу! – иҳәеит Гасдрубал, шьҭа дааҵбыбыргьы цәгьа имбо. – Насгьы, уареи сареи ҳаҭырла ҳаиҟароушәа ушԥасацәажәо? Нахьхьи аахыс уаҳәара саҿуп иарбанзаалакгьы исыӡбо акы аҿаԥара шзыҟамло, убри азын дырҩегьых угәыуҽанысҵоит! Шьҭа уажәаҭыцәқәа аанкыланы уахьааз уца, уажәы уаха сымам!
– Усызхәыцыр уара узы еиӷьхоит, – иҳәеит Дадрыҟәа, еиҳәаз идимкылоушәа аниба шьҭа игәиҽынҵарахьы диасуа. – Ухы акры ԥнаҟаӡозар иузеицәоу шыҟауҵо ала саргьы угәыуҽанысҵоит, избанзар аӡырҳәцәа зегьы ргәы иамыхәаша удырбалеит.
– Исыдырбалазеи!?
– Аԥсыцқьара шулам… Уажәа шажәам… Ауаҩра ушазрыцҳау... Ушымцҳәаҩу... Убри амцҳәароуп еиҳаракгьы бзиа ирымбоугьы!
Гасдрубал убри аамҭаз аҟаԥыҳәа днааикәашәа иблақәагьы ҭҟәазааӡа иааҟалеит, идикылаз шџьеишьаз иирбаразы убри аамҭаз џьарак дамкуашәа днеиҭаҵ-ааиҭаҵит, аха нас аганахьшәа иҽааникылан, аӡырҳәҩы иҵаҟьараҵәҟьа изымгәаӷьыкәа жәа џьбарала даацәажәеит.
– Сара соума зыԥсы цқьам!.. Сара соума имцҳәаҩу!.. Ухы уҭахызар цқьа уаахәыцны уцәажәала, џьым! Уажәа ҭлапҟақәа рзы исзымчҳаргьы ҟалоит!
– Сыршәара аҭахым Гасдрубал. Уи ақәыкӡаргьы иулшарым. Насгьы схазы суҳәарц смааит, ӷәӷәала иузгәааны ишыҟоу усырдырырц ауп исҭаху. Аӡырҳәцәа анузыцәгьаха, нас уи уӷеимшхара ахылҿиаараны ишыҟоу ԥыхьагьы иусҳәахьан, цасҳәан ҽырхаршҭ ҟаумҵозар, – иҳәеит Дадрыҟәа, иҽырҭынчӡаны дцәажәо убри аамҭазҵәҟьа ԥышәарччаракгьы ҭааӡа иқьышә иқәкны.
– О, Рым анцәахәқәа, сшәыҳәоит срыцҳашәшьарц!.. Мшәан, аидарақәа аԥхьа иԥхьаӡаны ишьҭамҵакәа шәыхәҭаа дыршьас иамоузеи!
– Сгәы иаанагом аӡырҳәцәа аԥхьаӡара иақәшаҳаҭхап ҳәа, – аурым иргаӡара даҿын Дадрыҟәа.
– Сара исыздыруам ӡырҳәаа шәҵасқәа, сара аҽакала иааӡоу уаҩуп! –  даагәрымит Гасдрубал.
– Аҽакала уааӡазаргьы шьҭа лассы аӡырҳәцәа рҵасқәагьы уҵап, – еиҭах дааԥышәарччеит Дадрыҟәа.
– Аҩсҭаа уиҟааит, уажәыгьы сузеилымкааци! Сара сӡырҳәҩым, агарнизон аӷбақәа срыдҵаҟаҵаҩуп!.. Еилукаауоу?
– Уи аӡәгьы иумаикуам, – шаҟа иҽырҭынчны дцәажәоз аҟара Гасдрубал уи дахьеиланаршәоз еиҳагьы агәахәара инаҭон Дадрыҟәа. – Аха уара уазусҭоу ҳәа аӡырҳәцәа азҵааӡом знык угәаӷ анышьҭырх. Уажәа ахьеилоугаз азы агарнизон анапхгаҩцәа рҿы уеиҭарҳәарцгьы рҭахуп.
– Сшәыршәарцгьы ақәкны шәыҟазаап!
– Аршәара мацара аздырхар! Уи ухы иқәыкрын иахылҿиааша удыруазҭгьы. Гәҩарасгьы иумам уара иухҟьаны иҟалараны иҟоу.
Гасдрубал абыржәоуп игәаҵәа ианеилнарга реицәажәара иахьакәым ахь ахы шархаз аҟара, ашьҭахь еиҳа иҽаартаташәа иҽааирԥсышәеит, ус иҽызхыҟаиҵазгьы еилкаан. Издыруада аӡырҳәцәа цаны деиҭарҳәар, усҟан ақәылара алҵшәа иара ишибзоурамыз ала хымԥада Орест еиликаауан, насгьы иара иҵыхәала ҵабыргны џьара акы ргәы иҭаркӡаргьы аӡырҳәцәа аҵамхашьа рымамызт, аха даргьы оумаеиқәаҵәа иаладырԥшуан. Дадрыҟәа иҳәан еиԥш, уи ихы иқәикрын, ихьӡ аҳәынҵәа илакәаҳаны иҟалар аҵкыс, уи акәын зегь раасҭагьы дзыцәшәоз, ашьҭахь убри аҵыхәала Гасдрубал игәы ишаҭахымыз аӡырҳәҩы диқәшаҳаҭымхар изамуит аҵыхәтәан.
Дадрыҟәа ихаҳәатәы иаркны ишьҭахьҟа дхынҳәит. Дахьнеиз иҩызцәа иреиҳәеит аурым гыдҳәыр дыширгаӡаз, агарнизон иақәларашәа дыширшәаз. Аӡырҳәцәа уи аурым гәлымаҩ аҵәы дахаҵаны ихыччо, иааргаз амал абжеиҳара дара иахьырзынхаз еигәырӷьаны Дадрыҟәа идырныҳәало иалагеит.
Убарҭ амшқәа рзы Адшьа лыцәнырра ҩаԥхьа ҿыц иааҿыхеит аӡырҳәцәа рыӷбақәа ааины ишӡыхгылаз анеилылкаа, дырҩегьых
лыблақәа даарыхгылт лгәаҵаҿ илҵәаххьаз ауаҩы иҭеиҭԥш ԥшагьаҭаду. Даараӡа дахгәаҟуа дыҟан иаарласны илабарҭа лоуразы, аха дрызнеирц адырра шриҭахьазгьы макьана ихабар ыҟамызт, насгьы уажәыуажәы адәахьы дындәылԥшлон агәашә данбаҭалари ҳәа, аха еихаҟаца ишаркыц иаркын, шьыжьаахысгьы уаҩ дмааицызт.
Еснагьы хәыцрыла иҭәыз Дадрыҟәа ихи-иҿы ԥшӡа, илахь ҟьаҟьа, иӡара ҭӷәыцәаа, ижәҩахыр ԥҽаџақәа, икәалӡмаҭәақәа ишәхыҷаауа ишәҵаны абар лаԥшҵашәараны Адшьа лҿаԥхьа дырҩегьых дахьаагылаз. Аӡыхкыра ԥжәаны мшынҵас ицәқәырԥаны ишдәықәло еиԥш, иаалырҟьаны ишьҭыҵыз лгәырӷьара насыԥ шкәакәала иҭәыз гәыӷрак ахылҵуан, уи аҽарӷәӷәацыԥхьаӡа дзыруалыуашоз лгәаԥхара ҳәагәыжьла даԥахуазшәагьы ламхабон. Сыԥсҭазаараҿ избарц исҭахыз ауаҩы насыԥны дысԥылеит, сразҟы иаԥгылазгьы дшәизааит ҳәа лангьы лабгьы идлырдырырцгьы шԥалҭахыз, аха ԥсыуаҵасла игәаӷьны ҳәашьа лымамызт. Еибаҭахны еибаго анцәагьы дрықәныҳәоит рҳәоит, усеиԥш ҟалашьа амазу иамамзу шылзымдыруазгьы, дахыццакуа дазыԥшын ажәа лниҵараны даныҟаз уи амш анбакәхаришь ҳәа.
Рацәак набжьамкәа астәи уахьԥшуаз ибзианы иубарҭан амшын хықә ихықәҟаҵалаз Питиунт ақалақь шәаԥыџьаԥла иахьҭалаҳаз, аха ахышәараҵышәара еилыргны иубарҭамызт, агаҿахь икылсуаз амҩақәа ракәзар, ицәырҟьа – цәырасуа акәын Дадрыҟәа ауаа рыхәанга дшахьыԥшуаз. Иҭахы-иҭахым абыржәы дызланагалаз хәыцрак ихы изацәымго, сцару сымцару ҳәа длакҩакуа дышгылаз, мшәан, иууазеи, уахь уара умцозар нас лара арахь душьҭаланы даарыма ҳәагьы даҽа цәнырракгьы абас анааиҵанаҳәа уаҳа гәыҩба-ҿыҩбарак ҟамҵакәа, дахьцоз Баҭыршаҳ заҵәык инаиаҳәаны, Бадрыҟәа иԥҳа лзы иҵәахны имаз аҳамҭақәа аашьҭыхны, изырԥшааз ҽык ала афырҳәа Себастополисҟа дцаразы амҩа дықәлеит.
Бадрыҟәа ибааш баагәарала икәыршан, ашҭа уҭаԥшырц уҭахызар, ашьхара аганахьала ахәыҳарак аҟынтәи ухаланы умааԥшыкәа иубарҭамызт. Ашҭа агәҭаҵәҟьа аҭәаҵла дук ықәгылан, заҟа шықәса ахыҵуазгьы уаҩы издыруамызт, аԥхын ианшоураз уи амҵаҿ акәын Бадрыҟәа иԥсы ахьишьалоз, сасцәақәак аниҭаалозгьы аиҳараӡак убраҟа акәын тәарҭас-гыларҭас иҟаҵаны иахьимаз. Абааш аҿа
ԥхьа иҟаз адәҳәыԥш аҳаскьын иаҵәа ықәышьшь, цәгьалашәа иԥшӡаз дгьыл ҟьаҟьаран, ашҭа анҭыҵ хазы масарла ихкааз абаҳча ду еихашьшьы, шәыр хкылеи ӡахәа хкылеи иҩычан. Аҩцараҿы изыҵаз аҳаԥшьақәа есышықәса ицаҳәцаҳәо ирҭеиҭәоз аҩы хкқәа ацԥхьқәа арахь иҭыԥо, изжәуаз зегьы ашьха ӡыхь еиԥш иҳалалӡа ирзыҟалон.
Убри аҽны Дадрыҟәа дааираны дшыҟаз рдыруазшәа, ҽырххала агәашә дшаалагылазҵәҟьа иаразнак изаадыртит. Аԥшәма ԥагьарак шинымԥшуаз еиԥшҵәҟьа идкыланы имаз ауаагьы ҽхарззаларак рнубааломызт, ашҭа дынҭаланы дшынҽыжәҵызҵәҟьа иаԥсышәа мацараха иԥыланы иҽы ааимархын, нас мҩаԥгаҩык дицҵаны доурыжьит.
Дадрыҟәа иаара Бадрыҟәа даараӡа деигәырӷьеит, насгьы иаразнак цәажәарыла дыхҭамкыкәа аԥхьа ичеџьыка дадиԥхьалт, нас еидтәаланаҵы ҭынч еицәажәаразы. Убри аамҭаз Адшьа дырхагьыжьуа даархагылт, урҭ дырзыӡырҩуа насҭха абҩаш иалхыз ҟәардә ҳаракык дықәтәаны, ахьи араӡни еиҟараны исыз ақәамашь ҵкы ԥшӡак лышәҵаны акы ақәҵара даҿын лан Гәашьанагьы. Даара акры еилызцоз ԥҳәыс ҟаимаҭӡак лакәын лара, лыуа-лҭахы зегьы бзиа дбаны илыххәыцуан.
– … Ҳара амшын ихыу ауаа рацәак аабом иҳаҳауам, ишԥаҟоу аубыхааи асаӡқәеи рҭагылазаашьа? – иҳәеит Дадрыҟәа, дзыхныҳәаз аныҳәаҿа анижә ашьҭахь излацәажәоз агәҭыхақәа даҽа зҵаарак ахь инахиган.
– Уахьгьы даарак иманшәалам, иахьа-уаҵәы асқьыфцәа анбаҳақәло ҳәа иԥшуп!
– Ааи, аха ҳара ӷас ҳҟарҵартә цәгьарас ирзааухьои?
– Сгәанала ҳакәым згәаӷ рымоу, урҭ аурымқәа реимҵәароуп изышьҭоу! Аха, рыцҳарас иҟоу умбо Дадрыҟәа, дад! Иашаҵәҟьаны аурымқәеи дареи неидыслар, усҟан ҳаргьы ҳаланакыр алшоит!
Убри аамҭаз Дадрыҟәа днеиԥхьхәыцааит, избанзар агарнизонаҿ аурымқәагьы ирҳәоны иаҳахьан аҭагылазаарақәа шыхирмыз, дара рхаҭақәагьы уи ишацәшәоз.
– Аиашаз аамҭацәгьак ҳҭагылоуп. Убри азын уахгьыҽынгьы агәҽанызаара аҭахуп, аха иазууеи, ашәарҭа шыҟоу шаабогьы ахацәа рҽырхианы иҟазарц азын акы наразҳәаша ҳәа макьана уаҩ дызбом, – аҵыхәтәан уи аҵыхәала имаз агәынамӡарагьы наԥишьит Бадрыҟәа.
– Амшын ихыу ҳганахьала хеигӡарак ҟалом. Амала аурымқәа ҳреигәыӷны агәырҭынчра аҽаҭара гаӡароуп ҳәа сахәаԥшуеит, – аџьынџьдгьыл аҳәаақәа ашәарҭа агәашә иахьаалагылаз иаргьы хьаас ишимаз ааиныԥшыртә ауп ишиҳәаз Дадрыҟәа.
Бадрыҟәа иаҳаз ажәа бзиа иаразнакала игәы ааҟанаҵан, дахьтәаз маҷк дааҳәацымацит, аха уи азын ажәакгьы иҿыҵаимырҟьеит. Убри аамҭаз аҩыџьагьы гәҩарасгьы ирымамызт, иааиуа аԥхынраз Амзара ақалақь имҳәамырза асқьыфцәа ақәлараны ишыҟаз, уи аибашьраҿ Дадрыҟәа ихаҭагьы зҽеидызкылараны иҟаз аԥсилааи мсымааи ԥызара рзиураны дшыҟаз.
– Дадрыҟәа, дад, зегьы раԥхьагьы ҳхаҿы иаагаша убри ауп, – еиҭах агәала рацәа иманы даацәажәеит Бадрыҟәа, – аурымқәа ргәаӷ шьҭыхны ҳашьцәа саныгаа асқьыфцәа ирыдгылар ҳәагьы сацәшәоит, избанзар урҭи дареи аиҭанаиааира бзиа рыбжьан, егьаумҳәан еигәылацәами. Аиаша уасҳәап, аубыхаа ракәзар, урҭ рхы ахькыдырҵара рзымдыруа иҟоуп, уи азын асаӡқәеи дареи аҭыӡшәа анрылеибаххьоугьы маҷым, аха асаӡқәа рхала идурҟаҵои. Асқьыфцәа Ҟәбан ирны ҳашҟа рҿархар иаанызкылода? Аурымқәа урҭ ирԥыланы ирҿагылап ҳәа уҟоума!
– Ааи, ҳара ҳхоуп ҳзықәгәыӷша! – иҳәеит Дадрыҟәа, имаҳацыз, иагьшәарҭаз аҭагылазаара ахы ахьакуаз игәы еивҵанарӷәӷәо.
– Аӷа дыҟанаҵы шәарҭа наскьом рҳәоит, дад! Убри аҟнытә аӷа иудирҽхәало абзиара уақәымгәыӷын, избанзар аурымқәагьы ҳара иҳаӷоуижьҭеи акрааҵуеит. Урҭ ҳзымхоушәа, уажәы агәыла ӷагьы данҳау, уиак шыҟалаша сыздыруам! – доуҳа хьанҭак даҵаны ауп дышцәажәоз Бадрыҟәа.
– Излауҳәо ала аидыслара ҟамлар ауам?
– Хымԥада! –  уи агәрагара иман Бадрыҟәа.
Аҩыџьагьы реицәажәара ԥыҭраамҭак иаанкыланы инкахәыцуа иштәаз, акры анҵы ашьҭахь Бадрыҟәа даалҟьаны ус иҳәеит:
– Дад, Дадрыҟәа абзиара ду сзызухьоу ауаҩы угәы нсырхар сҭахым, аха аурымқәа урыцны асқьыфцәа рыдгьыл ахь қәылара уцеит ҳәа ансаҳа, аиаша уасҳәап даараӡак сгәы иамыхәеит. Издыруеит уахь урыцымцар ԥсыхәа шумамыз, аха асқьыфцәагьы гаӡақәоу џьумшьан, аурымқәа ҳрыдгыланы ҳаргьы ҳашрықәлаз ааилыркаар, уажәы аҭагылазаашьақәа злаҟоу ала ҳара ҳгәаӷгьы дҳаркуеит, убасала зегь рыла ҳаргьы ӷасы ҳхы раҳҭоит.
– Зхы шьарда ннаҵыша Бадрыҟәа! Мшәан, ухаҭа уакәӡами аурымқәа ухы рыдкыл ҳәа сабжьызгоз?! Нас, усҟан исыдугалаз уажәы иаалырҟьаны узахьхәи? Урҭ сыцәнымхо ишсышьҭамыз умдыруаз! – иаҳаз џьшьахәыс иааҟаиҵеит Дадрыҟәа.
– Абри азҵаара азын акәын мышқәак раԥхьа суԥхьаны узаазгазгьы, аха убри аламҭалаз иркыз уҩыза ихҟьаны усҟан уи цәырганы иуасҳәартә изыҟамлеит умҳәозар, – иҳәан, Бадрыҟәа аарак ихы иавбо аҵыхәтәан даақәыԥсычҳаит. – Убри аҵыхәала суацәажәарц шысҭахыз ауп, ус ухала арахь уаара шыҟалазгьы, ибзиангьы иҟауҵеит уахьааз, еибаҳҳәашагьы рацәаны иҟоуп!
– Саб, шьҭа арахь сара уаасыхәаԥши!.. Нас иашаҵәҟьаны аибашьра ҟамлар ԥсыхәа амам ҳәа угәы иаанагаҵәҟьоума? – лҳәеит Адшьа, излацәажәоз ллымҳа ишааҭасҵәҟьа илцәымыӷӷханы.
– Мап, џьоушьҭ, иарбан еибашьроу, ҳгәаанагароуп еибаҳҳәо! –  иҳәеит Бадрыҟәа, иԥҳа уи дшацәшәоз аниба лгәы алаирӷәӷәаразы, аха нас иҽахыганы дызлацәажәоз ахь дниасын еиҭах иажәа инациҵеит. – Қәыларак ҟалаӡаргьы аурымқәа ҳара ҳахьчара рҽазыркуа џьушьоума, еиҭахгьы рхы мацара акәхоит изышьҭало. Абри убас ишыҟало уажәнатәгьы издыруеит.
– Бадрыҟәа, уххьзгеит, нас иҟаҵатәны ҳәа иубои?
– Иҟаҵатәу убри ауп, заанаҵ қыҭацыԥхьаӡа аԥсҭыр ԥызацәа еизганы ирацәажәатәуп ҳәа сазхәыцуеит, – абри уажәы аԥхьагьы иӡбны имазшәа ауп иаразнакала аҭак шыҟаиҵаз Бадрыҟәа. – Аибашьра зылшаша ахацәагьы ргәырҽынҵатәуп. Аҭагылазаарақәа шҽеим аурымқәагьы ирбоит, убри аҟнытә аԥсҭыр реизакраз мап ахырҳәаап ҳәа сыҟам.
Бадрыҟәа абысҟак иҽыртлаӡаны игәҭыхақәа дахьрылацәажәоз Дадрыҟәа гәахәас иҟаҵаны дазыӡырҩуан, насгьы зыҽхазырззалоз ауаашьҭрадуқәа реиԥш иҽыҟамҵакәа гәаартыла дахьиацәажәоз, уимоу ижәлар ргәыблра ду иманы дахьыҟаз азгьы игәы иладууны акәын дышихәаԥшуаз.
– Дад, иҟоуп даҽа шәарҭаракгьы! – иажәа инациҵеит Бадрыҟәа. – Ишубо аурымқәа баны инхом ҳажәлар, уаргьы аӡәы ҳәа урҭ рханӡа угылоуп. Ҵабыргны асқьыфцәа рҿаархар, усҟан аурымқәа ҳаргьы ҳарҿагылароуп ҳәа саныгааи абазгааи рацәаҩны асқьыфцәа рахь ииасыргьы ҟалоит.
Иашаҵәҟьаны аурымқәа рхарала ҳажәлар агәаҟра излаҭагылоу ала абжаҩык асқьыфцәа рахь иадырцәыло иалагар, Бадрыҟәа ишиҳәаз еиԥш, усҟан аурымқәа аԥсуаа шәҳадымгылеит ҳәа хымԥада ӷәӷәала иахьдырхәырц ақәрымкыр ргәы иаурымызт. Ашәарҭара шеилгашаз макьана уаҩы издыруамызт, аха асқьыфцәа аҵаханы ианыҟала усҟан шәара ҳашәнаԥхеит ҳәа ргәаӷ шьҭырхуан, аха ус акәымхакәа издыруада аԥсуаа зегьы рҽааидкыланы аурымқәа инарыдгылар, усгьы имыжданы ирзыҟан, ус алагьы асқьыфцәа ӷас иахьырзыҟалоз аҵыхәала. Абасала ҩымцакы ирыбжьагылаз аԥсуа жәлар дырҭахын, абыржәы еиқәырханы ашәарҭара иалызгашаз аԥхьагыла ҟәыӷак.
– Усҟан сызуԥхьаз ҳҭагылазаашьа шшәарҭоу усырдырып ҳәа акәын, дад! – абри еиҭах иаацәыригеит Бадрыҟәа. – Уара иуҳәан еиԥш, ажәабжь ҿыцқәа ианаамҭоу амшын уанхыу иуаҳауам. Исҭахуп аҵыхәтәан зхы еихәлазкуа иҟалаз ашәарҭара аҿагылараз уҩызцәагьы уаргьы шәҽалашәырхәырц, ҳажәлар реиқәырхараз шәара ишәеиӷьу дыҟам, сгәы иаанагоит иҵагьы ахацәа уҳәатәы хаҵаны иувагылап ҳәагьы. Ус ишыҟало уажәнатәгьы издыруеит, избанзар атәцәа рыԥсеиқәырхаҩы ҳәа ухьӡ злагахьоу ала зегьы угәра ргоит.
– Бадрыҟәа, уххьзгеит!.. Сара акы уҵасҳәанда ҳәа акәым, аха асҵәҟьа ашәарҭара ыҟазар нас избан ауаашьҭрадуқәа ҳәа иҟоу уара уеиԥш рыбжьқәа зыдмырго?
– Избанзар аԥхьа ажәлар ирҳәо ауп аус злоу – иҳәан, Бадрыҟәа нас иажәа еиҭанациҵеит. – Насгьы аурымқәа ҳашԥарымхьчари ҳәа ҳамԥшыкәа, заанаҵ зегьы ҳааибадырны ҳҽанеидҳамкыла, иашаҵәҟьаны аҵыхәтәан арыцҳара ду ҳааҭагылар ҟалоит.
– Бадрыҟәа, уххьзгеит, иуҳәаз еилыскааит!
– Дад, Дадрыҟәа, макьана аҵыхәтәанӡа иузеилымкаац иуасҳәараны иҟоу, – иҳәан, Бадрыҟәа ихадаз азҵаарахь диасны иажәа инациҵеит. – Аурымқәа уҽрыдукыларц усҟан сахьақәшаҳаҭхаз уажәы сахьхәны сыҟоуп, аха ганкахьалагьы исхараны избом, избанзар ҩызара зууа арҭ ахлаҳәадақәа асқьыфцәа рқәылара уазыркуеит ҳәа сыҟамызт. Убри аҟнытә ирԥырҵтәуп ҳәа сазхәыцуеит… Ааи, ааи, исҳәаз џьоумшьаӡан, избанзар асҵәҟьа лассы аҭагылазаашьақәа рҽырԥсахуеит ҳәа иҟадаз, дад!
– Бадрыҟәа саҭоумҵан, аха исзеилымкаауа даҽакгьы ыҟоуп!
– Иарбан?
– Ҳабацәеи асқьыфцәа анкьа аиҭанаиааира бзиа рыбжьан ҳәа соуҳәахьан, нас уажәы ҳара рабашьтәыс изҳаури?
– Иҟалоит иҳамоургьы, аха амақарҩы данцәырҵлак угәҽанызароуп, рыгәра злаугари, дад! Абри уара иуздыруам ҳәа акәым, аха ҳадгьыл ахьчара зуалу атәымуаа ракәӡам, зегьы раԥхьа абџьар шьҭызхша ҳара ҳакәзароуп…
– Уххьзгеит, уаҳа ацумҵан! Иабихәац, акгьы сзеилымкааӡоушәа саргьы сҵаашьақәа калашәақәа иҟасҵеит! .. Бадрыҟәа аринахысгьы уажәа ҟәыӷақәа сырзыԥшуп, абас ҟаҵатәуп ҳәа иаасыҵоуҳәо иарбанзаалакгьы анагӡара сшахыхиоугьы удыруаз! Хык ҳақәызҵаша ԥхьагылаҩык дҳаур, сҩызцәагьы саргьы зегьы раԥхьагьы ҳаауеит!
– Уи иԥшаара аҭахӡам, ажәлар рхала далырхуеит ирҭаху аԥхьагыла!
Абас рыгәҭыхақәа шеибырҳәоз мацара аҵхгьы кыр инарцеит. Иҵагьы излацәажәашақәа шыҟазгьы ашьҭахь реицәажәара ааздырхан, ишьҭаланы ицәеит. Адырҩаҽынгьы какалк шыркыз еиԥшҵәҟьа ҩаԥхьа еидтәаланы акыр еицәажәеит, аха Дадрыҟәа рацәак иҽнамырхакәа дҩагылеит шьҭа ацара иҽазкуа. Ахацәа акы ахьеибырҳәо аԥҳәыс лыбз алаҵара аԥсуа ҵас иахьаԥымыз азы, Гәашьанда урҭ дрыламцәажәакәа адырҩаҽынгьы рзааигәа дтәаны рзыӡырҩра даҿын. Ус Дадрыҟәа адәықәлара иҽазикуашәа анылба, ларгьы дҩагыланы лыбжьы налыргеит.
– Асас, ухаҵкы, макьана узырццаки?
– Иабихәац, иара усгьы иацижьҭеи стәанхацәеит… Аамҭа шәцәызгазар ҟалап… Шәчеџьыка иазҳааит… Шәҭазаара бзиахааит!
Убри аамҭазҵәҟьа Адшьа дааҩнашылт. Дадрыҟәа шьыжьӡа дахьыццакыз лгәы еихьнашьуа убри аамҭаз лыбла ҭыԥхаақәа на
идлырхалт, иаргьы аҟаԥыҳәа иаагәеиҭеит лыԥшышьақәа шыҟаз, аха наԥшыхәырҭас дышьҭымхкәа знызаҵәык рылаԥшқәа ахьааиқәшәаз азырханы, аҭаацәа абзиараз ҳәа раҳәо иҿанынаиха, Бадрыҟәа иаԥхьа днагыланы днаицдәылҵит. Ангьы аԥҳагьы урҭ инарышьҭалеит, аха Дадрыҟәа имукәа иааникылт…
Аӡырҳәцәа рыгәҿыӷьра рхашҭны ариабжьаркгьы гәалаҟазаара бзиак ишьҭых иаман. Уаанӡа амшын иҿаҳәаны ишамаз, уажәы еиҭах ироуз ахақәиҭра еигәырӷьаҵәа, шьоук цар шьоук аауа, ишырҭахыз ақалақь иналс-аалсуа ахи аҵыхәеи еимырҟьаны, уахьынтәи рқьафқәа ҟаҵаны ахәылԥазшәа иаагәарлон. Адырҩаҽны иааилахәлоны, Дадрыҟәа дахьцазынтәи дхынҳәны аӷба данааҭалоз аламҭалаз, рқьафқәа ҟаҵаны ишыҟаз гәҩарас иҟаимҵаразы, аҽынгьы агәҿыӷь иханагаланы иамазшәа рҽыҟаҵаны инеиԥылақәеит. Ауаҩы игәы дҭаԥшны деилызкаауаз уажәы изгәамҭо дыҟазма, иаразнак идырит реиҳараҩык иҿыҟаԥшь-ҿыҟаԥшьааӡа аӷьфҩы рыҿҟьа ишыҟаз, аха ҽмырба ҟаҵаны аӷбаҿ зегьы ыҟоума ҳәа днаразҵааит. Аӡәык-ҩыџьак ракәымзар егьырҭ зегьы ыҟоуп ҳәа аниарҳәа, нас уаҳа аӡәгьы илаҿымҭкәа ишьҭахьҟа днахынҳәны дҩалбаан, нас Баҭыршаҳ иԥраӷбахь дааццакит.
– Зегьы еибышәҳәазшәа иахьак арыжәтә шәынӡааԥсылеит! –  иҳәеит Дадрыҟәа, уаҟагьы ԥыҭҩык арыжәтә рҽарганы иҟазшәа аниба.
Убри аамҭаз Баҭыршаҳ иаразнак гәҩарас иҟаиҵеит Дадрыҟәа ас иаалырҟьаны иӷбаҿ дааизар акы дшаргәамҵуаз аҟара, аха данааих шьҭа уи иара ихаҭа ицәыригаанӡа ҳәа дааизыԥшит. Дадрыҟәа уаҳа аӡәгьы диламцәажәакәа Баҭыршаҳ имацара даарылганы хазы днаиԥхьан, убри аамҭаз акы иаҳәара дналагеит, аха нас рацәак дидымхалацәакәа днаиԥырҵын, уаҳагьы ишьҭахьҟа дхьамԥшкәа дшааз еиԥш ашацаҳәа днахынҳәны дцеит.
Дадрыҟәа иҩызцәа ргәызларҽаниҵахьаз ала ақалақь ҭахәхәа ацәа ианалаз аҵхабжьон агәазы амшын ахылараз аҽазырхиара рҽыназыркит, убри аамҭаз ажәаҵшьыҩцәа рмаӷрақәа ааҵыркәакәаны, нас хҩы-хҩыла ажәҩақәа кны рҭыԥқәа рҿы инатәеит. Мыцхәыкгьы рыҽнамырхацәакәа ус аӷбақәа злакыдҿаҳәалаз ашахақәа ԥыртланы ишааурыжьызҵәҟьа, ԥшьаала инаҵысны шьҭахьла мацара аӷбадгыларҭа рҽавганы ԥыҭк ианынаскьа, нас ашьшьыҳәа иааҳәуа мацара излацашаз амҩахь рыхқәа рханы иааӡыхгылт. Ашьҭахь иаарласӡаны ишьҭырхыз аԥрақәа еимгәаӡо иаразнак аԥша анаарҭачы, ажәҩаҵшьыҩцәа шьҭа баша итәазшәа аӷбақәа рхала инаҵысны, ацәқәырԥақәа ргәыҵыҽҽа амшынгәы шыҟаз рҿынархеит.
Аӷбамҩандырҩы Басиаҭ дивагыланы агаҿахь зылаԥш хаз Дадрыҟәа кыргьы дааԥшит, аха аурымӷбақәа қәацарак рымамкәа ишӡыхгылац иӡыхгылан. Макьанагьы ақалақь аҟынтәи ацәашьқәа харантә иубарҭаны ишыҟаз, ус даҽа ԥыҭрак ашьҭахь лашаракгьы ыҟамкәа, агаҿагьы ацәаара умбаӡо амшын анаӡара инавҵаӡит, еиқәараӡа аҵх лашьца иалубаауаз ашьха еибаркырақәа рықәцәқәа рыда. Ус дук аамырҵыкәа урҭ ашьхақәагьы нхыӡлан, нас иаалырҟьаны адунеи зегьы ӡыла иааҭәызшәа иаарыкәыршаны амшыни дареи рхала ааизынхеит аҵыхәтәан. Убри аамҭаз Дадрыҟәа игәы дҭахәыцуа дахьгылаз Бадрыҟәа иажәақәа анааигәалашәа, ихы дазҵаауа игәы инҭиҳәааит абасгьы: «Мшәан, ашәарҭара ҟалараны иҟазар нас иззыԥшыузеи аҳцәа ҳәа изхәаԥшуа? Ажәытәӡа аахижьҭеи хьышьҭра дуӡӡак иатәу ҳажәлар хык иқәызҵаша аӡә дрымамкәа ишԥаҟалеи? Залаҿырымҭуеи аҟәыӷацәа? Рыбжьы зыдмыргои абыргцәа дуқәа? Бадрыҟәа сара ишсеиҳәаз еиԥш ихаҭа ажәлар еизганы дрылабжьарауеи?.. Иаууеи, уигьы џьара акы дшацәшәо ҩашьом!.. »
Ажәабжьқәа рацәаны издыруаз Басиаҭи Ҟазлаҭи ирҳәоны иаҳахьан, ажәытәӡа аахижьҭеи аԥсуа жәлар аԥсреи абзареи ирыбжьагыланы акыр мыҟәмабарақәа ишрықәшәахьаз, иара уажәгьы убасеиԥш уаӷеимшхарак еиҭахгьы ианиар ҟалон, ҵабыргны ашәарҭа шыҟаз ала дара аурымқәа рыла гәынхәҵысҭала игәы шазҩозгьы цқьа еилкааҵәҟьаны имамызт хымԥада аибашьра ҟало иҟамло. Абыржәы убри дырҩегьых ӷәӷәала даназхәыц ауп амшынаҿ мышгароуп ҳазҿу ҳәа азхаҵаны, аԥхьаҟа иҟарҵашаз, рхы ззыркшаз рыӡбарц агарнизон иаԥырҵны Бадрыҟәа иҳәатәала амшын еиҭазхылаз. Зыџьмақәа ҭакны кәашара ицаз ҳәа, ахацәа анаҭахыз аамҭаз рыдгьыл иацәыбналаны амшын ԥшахь рхьырсуа шьҭа аамҭагашьа амамызт, аха Бадрыҟәа иабжьигаз ари аҩыза аус хьанҭа аҽалагаларагьы агәаӷьра ду аҭахын, насгьы
уи иҩызцәеи иареи рымалазаҵә рымч ақәхо ҳәагьы иҟамызт. Абас ианыцәгьарахо аамҭаз ажәлар ирызхьаԥшуа дрымаӡамкәа, ишԥаҟаҳҵари ҳәа дара-дара еизҵаауа, ҳаӷеиҭа қәылаҩык даацәырҟьаны дҩарықәларгьы ԥызара рызҭаша ҳәа уаҩ дыҟамкәа ианаанха, хымԥада усҟан ԥсроуп, ӡроуп, ҵыбгароуп ҳәа гәырҩа дуны ишьҭыхны дыҟан. Адунеи иахәҭакыз аурым империа дуӡӡа аҿагылара аԥсуа жәларшьҭрақәа рымч шақәымхозгьы рхы мырӡкәа иахьа уажәраанӡа ианааих, уажәы урҭ инарҷыданы даҽа мпыҵахалаҩцәақәак ирҿамгылар ада ԥсыхәа рымамкәа ишааҭагылазгьы дназхәыцт аҵыхәтәан. Жәытәнатәаахыс ҳажәлар иаарылшахьоузеи, иаарычҳахьоузеи, анаџьалбеит, макьанагьы заҟа рыцҳара ианиараны иҟоузеи ҳәа гәҭыхас икӡаны, уи азын уажәы иаргьы дахьаҭахыз шыҟазгьы ибон. Еснагьы ҩнуҵҟала згәы еибафоз, аха акы хьаас измаӡам еиԥш, зхызҿы мыцхәы иҭынчӡа иҟаз, Дадрыҟәа абас бааԥсыла дгәашгәаҭеиуа игәы иҵганы еидихәыцлақәоз зегьы, Баҭыршаҳ ида макьана аӡәы иеимҳәацызт иаалырҟьаны амшын рхылара змааназ. Еишьҭагыланы инеиуаз урҭ аӷбақәа рхырхара ахьыҟаз аӡәгьы издыруамызт, иара Дадрыҟәа ихаҭагьы издыруамызт рхы рханы иахьцоз изцоз, аҵх лашьца иагәылашьшьы шьҭа инамцхәынгьы амшын рҽагәылырхалахьан рхы аурымқәа ирыцәдырӡразы.
Аҭоурых изларҵабыргуа ала асқьыфцәа инеиҭанеиҭасуа анхараанҵыра ҵасс измаз жәларшьҭран, иара убас ақәыларақәеи арҳәрақәеи дара рыԥсҭазаара иацыз акәын. Раԥхьаӡа аурымқәеи дареи аимабзиара рыбжьан, аха аҵыхәтәан Рым иҟанаҵаз урҭ ратәамбареи рыгәхьаамкреи агәаӷ иахҟьаны, насгьы уи аҵыхәала асқьыфцәа аалаганы рымч анҭарҵа ашьҭахь аурым дгьылқәа рымпыҵахалара рҽазыркит, Босԥортәи аҳрагьы ӷәыхны еибашьрыла рҳәынҭқарра аҳәаақәа акыр идырҭбааит. Ус рацәак мырҵыкәа кимериаа ҳәа изышьҭаз ажәларшьҭрақәеи дареи ирыбжьаз аиӷарара рыбжьыганы аидгылара рыбжьарҵеит, убасала реинаалара иабзоураны асқьыф ҳәынҭқарра ҳәа иҿыцыз мчы ӷәӷәаны ишьақәгылеит, иара убас урҭ рхы рыдыркылт жьрцәарыла еизааигәаз уаҟатәи аимшьҭрақәагьы рацәаҩӡаны. Аӡиас Борисфен (Днепр) инаркны Танаисынӡа (Дунаи) ишьҭаз адәкаршәрақәа ирықәынхоз аимшьҭрақәа рыдагьы лбааҟа Тираси (Днестр) Гипаниси (Буг) рыбжьара инхоз ажәларшьҭрақәагьы урҭ рхы рыдыркылт, убас мацара ирхатәыртәуаз адгьылқәа рыла аҳра аҳәаақәа ҭбаахацыԥхьаӡа агәыларатәи аимшьҭра маҷқәагьы хәыҷыхәыҷла дара рахь иианагон, убас мацара иаҩнахуан рабиԥарақәагьы. Аҵыхәтәан асқьыфцәа даараӡа рхы иақәгәыӷуа ианыҟала, оумакала рымчгьы анҭала ашьҭахь иҵагьы амалрҳараз агәзыҳәарақәагьы роуа иалагеит, аха уи аамҭазы Ҟалӷьҭа итәаз аурымқәа рԥырхаган. Рабацәа рхаангьы ус иҟан, урҭ реиԥш ақәыларақәа реиҿкаара
ақәкны ирымеижьҭегьы акрааҵуан, аха ирзеиԥшымтәыкәа иааиуан, аҵыхәтәан аҳас инархагылаз Скилакс иаамҭанӡа.
Скилакс шамахамзар дгәамҵуа уаҩы димбацызт, аха иабацәа реиԥш иаргьы аныҟәара аҽазкра ихы ианҭашәа нахыс амачараба зыхьуа аҽы деиԥшха игәыҵха дарԥаԥашькны даман, уаҳагьы уи хырԥсаашьак изамҭо есҽны гәаҭеиракгьы ҵганы дыҟан. Акакан цәыркаҷы еиԥш, ихҩааӡа иҟаз ихи-иҿы еиқәа есымша ҽырҭынчрак, ҽынкыларак иазшаны ишыҟаз ус иаалырҟьаны игәаҵа иҭамацәысуаз гәеибафарак ԥгарада ишҭагьыжьуаз ибла еиқәаҵәақәа шьҭа ихырбаалартә дааҟалеит, насгьы уаанӡа деицгәазҭахьаз рацәаҩын аидысларақәа раан амццакра шилаз, аха убри мыцхәы илаз аҽырҭынчцәара акәын еснагь зегьы зыцәшәозгьы.
Ныҟәара ҳәа дандәықәлалоз аламҭалаз иқьалаҿ уаҩ дидикыломызт, мышла даадәылымҵӡакәа уаҟа дшыҩназ мацара иааихигон, усеиԥш аҭагылазаара ихы ианеиҭоз ибла ҵарыхәҵәақәа цырцыруан, мыцхәы деиқәпатаӡа иҽыҟаиҵон, усҟан ибжьаз абжьас акәын еиҳа дзеиԥшхоз, насгьы есымша еихарԥсыз иқьышә ҵаӷақәагьы убасҟан азганк еиҳа еицаҟьахон, иҟьалашәа иқьышә иаақәыххлоз ччаԥшьк, ацәашь ҭаа еиԥшха убри аламҭалаз иалырҟьаны зҽеиҭазкуаз ихиҿы хьшәашәа лахҿыхрак иатәымкәа дҟанаҵон. Уи иаанагозгьы мыцхәы ихы агәрагара, имчхара ақәгәыӷцәара, ақәыларақәа раан еиҵаҟьашьа змамыз иқәҿиара дуқәа наунагӡа иара изынханы, иаԥхьаҟагьы иҵагьы аиааирақәа изыԥшызшәа игәы иахьиҵанаҳәоз акәын. Иабацәа реимшьҭрақәа рфырхаҵаратә ҭоурыхқәеи бзиаӡаны идыруан, урҭ рхыԥша акәын иаргьы агәыӷра дуқәа илазҵоз, аха уажәы ддәықәларц ақәкны иахьимаз ахь игәыҩба-ҿыҩбаз цәалашәарак знызынла даамҽханаклон, насгьы егьа иҽишәаргьы иара ус акала убри хырԥсаашьак изамҭацызт. Сармаҭаа данрабашьуази Босԥортәи адгьыл нхақәа анимпыҵаихалоузи игәы шьҭыԥраауа акәын дышцалоз, аха уажәы игәыҵашәах изеилкаауамызт иаалырҟьаны игәыҭшьаагаха аҵыхәтәан изцәырҵыз ацәалашәара бааԥсы змааназ, иԥхыӡқәа рыгәра шигозгьы убри маӡас иаҵаз еиликаартә еиԥш, макьаназ цасҳәан ҳәа усеиԥш иҟьалангьы акгьы имбацызт.
Асқьыфцәа ишырҵасыз ала рыԥхьагылаҩ еснагь дшалырхуаз абшьҭрала акәын, уи аҵас камыжькәа биԥарак аҟынтәи егьи абиԥарахь ииасуан, насгьы ирхадахараны иҟаз аԥхьа аибашьраҿ дԥымшәакәа ԥызаҩыс дырхадыргыломызт. Скилакс иабдуцәа рхаан кыр дгьылқәа рнапахьы иааргахьан, аха аҵыхәтәаны адгьыл ҿыцқәа рырҳаразы маҷк иԥхьатәазшәа иаанханы иҟан, убри аҵыхәала акәын уажәы мрагылараҟа адәықәлара иаалырҟьаны деилаҳауа дҟалартә дҟазҵазгьы. Асқьыф жәларшьҭрақәа шьцылараны ишьҭырххьаз ақәыларақәа раан иаарџьоушьаратәы аизхәыцра рыман, аиҳабы ииҳәоз дара рзы ԥҟаран, уи адагьы рыԥсҭазааратә хныҟәгараз азҵаарақәа ахьаԥырҵоз, иахьырыӡбоз аиҳабацәа реизараҿ акәын, еибашьра иандәықәлозгьы аԥхьа аилацәажәара ҟамҵакуа амҩа иқәломызт, убри ӷәӷәала дықәныҟәон Скилаксгьы.
Ианҳәаз аамҭа иахымгакәа аԥызаҩцәа еишьҭагыла ақьала иааҩналан, дасу рҭыԥқәа рҿы инатәеит. Скилакс иҟәардә ашьҭахьҟала аҭӡаҿы еиуеиԥшымыз икәалӡмаҭәақәа кнаҳан, хьы рахәыцла ихыркны ҟаитанла иқәҵаз ахҿаҭра еилыбзаауа хҿала ирҭәны, уаҩык ишәара инеиуаз аихатә хыцгьы уаҟа иавакнаҳан. Икьаҿӷәаӷәӡа иҟаз асаӡ ахьажь ахы еиԥшны ихьыԥсыркыз амҳасҭа аԥшӡашьа угәазхара иузымбартә, Скилакс икәалӡмаҭәақәа рыҵаҟа иаҵакнаҳан. Убри аамҭаз Скилакс деиқәпата дахьтәаз изааигәара аԥстәқәа рсахьа зласаз абҩатә еишәа лаҟәык дахьынаӡашаз иварахьшәа игылан, уаҟа иқәын дызлымкьысыцыз ачыс хаақәеи ашәыр хкқәеи, ҩыла иҭәыз гәыгәым ԥшӡакгьы акьыԥшьахьшәа иқәгылан, изаҷны исахьаркыз арыжәтә жәыгақәагьы еивыӷӷа уи иавагылан.
– Адунеи зегьы ахылаԥшхә Воҭан илԥха зауша! Ажәҩан ахь инаунагӡо ҳаԥсқәа аннеиуа, уаҟагьы уԥсы ҳхылаԥшлароуп!.. Скилакс ахшыҩ каԥха-каҷҷа, иануҳәаз ҳааит ухшыҩ ҟәыбҷа ҳзыӡырҩразы! – зегь еиқәхаԥс ишаатәазҵәҟьа аҭынчра ааилаганы иҩналақәаз рахьынтә ус аӡәы ибжьы наиргеит.
– Шьарда зымчу ҳанцәақәа заанаҵгьы ԥхыӡла исдырбахьеит аиааира дуқәа шаҳзыԥшу! Ауаҩы адунеи данықәла нахыс иҭахуп дзышьҭалаз иоурц, изымуа мчыла ирцәигарц, убасала зегьы иара ицәшәо иҟазарц! Усҟаноуп дымшәа-дмырҳауа ижәларагьы иаргьы
ԥсраӡра рықәымкәа адунеи ианақәлахо, убасҟан ауп еснагь аиааира дуқәагьы инапы ианакхо! – ибла гызмалқәа рыла итәаз илаԥш рыхго игәы рыладузшәа иҿаԥшылара ҟаҵаны убри аамҭаз ибжьы наиргеит Скилакс.
– Уеибашьратә қәҿиарақәа есааира еизҳаларцаз, ҳанцәақәа зегьы ирхылаԥшхәу Папаи дазылԥхароуп! – зжакьа еиқәаҵәа знапы алшьуа зегьы рханы итәаз ахаҵа мгәалыҿ ус ибжьы нарганы Скилакс ихаҵкы камыршәуа даацәажәеит. – Ахәышҭаарамца ахылаԥшҩы Табити слыҳәоит, ҿыцәаашьа змам уабацәа ркәацхамцақәа наунагӡа ихәыжжаӡа еибакызарц! Аиааира ҿыцқәа зқәашьхаша Скилакс ҳаузыӡырҩуеит, шьҭа иаацәырга иаалырҟьан узҳаԥхьаз?
Амшьамба қьала аҩнуҵҟа ҩаԥхьа аҭынчра ҩнашьшьы иааҟалеит. Итәаз ирзымдыруа иҟамызт аныҟәара адәықәлараз шьҭа аамҭа шааиз аҟара, аха рызегьы ҽымдыр ҟаҵаны убри аамҭаз рхада иахь зегь рылаԥшқәа хан. Араҟа иҟан Скилакс иааигәа агылара иаҩаӡақәоз, дара-дара еицлабны џьара акала ҳаигәаԥхандаз ҳәа игәы аҟаҵара иашьҭақәаз аҵымҳәҳәарахқәагьы, аха иҟан игәрагаз аибашьцәа нагақәагьы, рыжәларшьҭра рыхьӡ-рыԥша ахьчара иашьҭақәаз, афырхаҵарақәа злазааӡахьаз, рхада иаҳаҭыр ду зхы ақәҵара иазыхиақәазгьы.
– О, шьарда зымчу, сара сконунг, ҟәыӷа ду! Уа, жәларык ҳаԥсыхаа знапы иану Скилакс, афырхаҵа! Ари уара иуҵасҳәап ҳәа акәым, аха сгәанала ҳтәанхацәазшәа збоит, уажәшьҭа иаамҭоуп ашьапы неиҵыхра ҳәа џьара ҳныҵыҵ-ааҵыҵқәар, убасала ҳагәҿыӷьрагьы налаҳхаҳгарын! – аҵымҳәҳәарахқәа рахь иԥхьаӡаз ижәҩахыруаҩык зегьы раԥхьа абас даацәажәеит.
– Иуҳәаз иашоуп, сызшәыԥхьазгьы уи азоуп! Еилыскаарц сҭахуп амҩа ақәлара ҳазыхиоу, мамзаргьы ааԥынранӡа ҳааԥшру? –  иҳәан, Скилакс ицәыркшаны иҟаз илаԥш хьанҭала уи ахаҵа иахь дынхьаԥшит аҵыхәтәан.
– О, лыԥха змоу Скилакс, ухаҵкы! – иажәа иҿԥааны аӡәы игар ҳәа дшәозшәа инапы игәы инадкыланы еиҭах иаразнакала ибжьы наиргеит уи. – Ҳара ҳаиқәшәоижьҭеи акрааҵуеит, уара удҵа акәын ҳаззыԥшызгьы! Агәамч ӷәӷәа зызҭоу уеибашьцәа агәҿыӷь иагоит, ныҟәара ҳанбадәықәлои ҳәа зегьы ахыццакуа иҟоуп! Ҟәбина аԥшаҳәа иавахаз ҳаҽқәа ракәзар, урҭгьы аашьаны ашьҭабылгьара иаҟәыҵырц акгьы рыгым…
Скилакс иҽхырнаашәа дтәаны дахьыӡырҩуаз иарӷьажәҩауаа еицҿакны ирҳәоз игәы иахәозшәа ҟаҵаны иқьышә ҵыӷмаԥсқәа азганк ччаԥшьк ахьаҿықәхәмаруаз ихыиҿы абжа маҷк илашан, егьи азганк хәашьӡа анкьа ишыҟаз еиԥш ихшәааӡа иҟан. Убри аамҭаз насҭха угыланы уизыԥшуазар, аҟәардә иқәдыртәаз ахаҳә баҟа акәын еиҳа дзеиԥшнушьалоз, аха иҭынчмыз иблақәа гызмалҵас иахьышаҟьшаҟьоз, уи ахаҳә баҟа аԥсы ахаланы ирылаԥшуазшәа акәын азнаказ улаԥшаҿ дшаанхоз.
– Уаргьы угәаанагара еилыскаар сҭахын Метродор? –  иҳәан, Скилакс ашьҭахь аҵаҳәарақәа изҭалоз иахь дынхьаԥшны уигьы днаиазҵааит еснагь уи иҳәатәы хаҵаны ииҳәалоз дацныҟәалозшәа иҽыҟаҵаны.
– Ҳаибашьрақәа еснагьы хылаԥшра рызҭо Циу дыснықәуеит аамҭа агара шаԥсам! Сара уансазҵаах, уаҵәыҵәҟьа амҩа иқәлатәуп ҳәа иаразнак аҭак усҭоит! –  иҳәеит Метродор, уи азҵаара уаҳа азхәыцрак амҭакәа. – Заҟа ҳтәанхо аҟара ҳазлеибашьуа акинак (асаӡ кьаҿқәа) уеибашьцәа аҟьара иацәаашьо иалагоит, заҟа аамҭа бжьысуа аҟара аибашьрагьы иацәыхҟьоит! Асеиԥш иудызгало хҭҳәаам, ари ҳабацәа иԥыршәахьоу акоуп!
– Ариапилак уара уԥшыхәцәа еилыркааи? Питиунт иӡыхгылоу аӷбақәа ртәы ҳәа иудыруеи? –  иҳәан, Скилакс уи изыӡырҩра аазырханы зегьы рышьҭахьӡа итәаз арԥыс ихы наиқәикит аҵыхәтәан.
– Урҭ Питиунҭ инахысны Себастполисынӡагьы инаӡаны ихынҳҳәхьеит сконунг, ухаҵкы! – еиҿирцаахьаз даазԥагьаны убри аамҭаз ибжьы наиргеит Ариапилак. – Октадор иакәзар иӷбақәа иманы агаҿа давоуп ақалақь илаԥш ахызарц. Питиунҭ иӡыхгылоуп питиконтера ҳәа аурымқәа зышьҭоу, ҩынҩажәижәаба жәҩа змоу аибашьыгатә ӷба дуқәа хԥа, иҟоуп имаҷқәоугьы жәабаҟа. Уаҟа иҟоу ҳамч рықәхоит, аха Себастополис иӡыхгылақәоу еиҳа ирацәоуп. Уаҟатәи агарнизон ахадас иҟоу алегионер Орест иакәзар, хырӷәӷәарак даҿны ҳамбеит, ҳақалақь Ольвиа иақәланы изырҳәыздара шракәызгьы аилкаара ҳалшеит. Абас ауп уажәазы аҭагылазаашьа шыҟоу!
– Аурымӷбақәа ҳара ҳарзаанкыларым! – иҳәеит Скилакс, ихы дахьынӡақәгәыӷуаз шизымдыруазгьы. Нас иварахь дынхьаҳәны аҵаҳәарақәа изҭалоз днаиазҵааит. – Уара акгьы зумҳәои Апполодор? Ҳаатәеижьҭеи убжьы нарганы ажәак узымҳәац, издыруада ҳдәықәлара уақәшаҳаҭымзар?
Иӡышӡа ирыдтәалаз аҭаҳмада убри аамҭаз дышьшьылаҳауа ихы дааҩахан, иҭашәашәаӡа иҟалахьаз ибла ҭаақәа рыла илаԥш Скилакс инаидирхалеит.
– Еибышәҳәаз даараӡа сазхәыцит, аха уажәтәи угәҭакқәа рынагӡара улымшарашәа збоит, ҳажәлар рԥеиԥш знапы иану Скилакс! Аԥхьаҟатәи ҳлахьынҵа зырманшәало Скульда имчала убасшәа сгәы исыҵанаҳәоит, цқьа ҳхы ҳаназымхәыц амашәыр ду шаҳзаԥшу аҟара. Сгәанала, Питиунтҟа адәықәлара уажәы иаамҭамзар ҟалап! – дмыццакыкәа иажәақәа дрызхәыцны убри аамҭаз абас аҭак ныҟаиҵеит Апполодор.
Скилакс жәаха ҽнак иибаз аԥхыӡ бааԥс иаалырҟьаны абыржәы аҟаԥыҳәа акы иааигәаланаршәан, иблақәа ахьынаилаирҟацаз иаанханы дахьтәаз дагьаарҭрысит, ари аҭаҳмада идибалоз иашарахашәа игәы ҟаланы, насгьы убри аамҭазҵәҟьа цәалашәара бааԥсыкгьы хьшәашәаӡа дааимнадеит. Егьырҭ ажәҩахыруаагьы џьашьахәыс икны, аԥсра иҽазырхиозшәа Апполодор уасиаҭҵас ииҳәаз шьҭа Скилакс иахиҳәаарызеишь ҳәа, урҭгьы хазы рыблақәа кылцаны иӡыӷә-ӡыӷәӡа иааҟанаҵеит.
– Иарбан машәыру иаҳзыԥшу?! – иҳәан, Скилакс нас иҽхыршәҭны егьи аганахь дынкыдҩааланы ибжьы аҵаа жәпа инаҵыҩҩызшәа инаиргеит еибафаз абжьеи еиԥш ихаҿсахьа ҟаҵаны. Убри аамҭаз аилашра зҽазызкыз игәаԥсахеибакра иахҟьаны иԥшшәхәгьы акыр аҽааиҭанакит, аха насгьы Апполодар цасҳәан изииуазшәа ацәажәара дахымццакуашәа аниба, уиак зынӡа дааиланаршәан аҵыхәтәан ибжьгьы днаҵыҳәҳәеит. – Еилыскаар сҭахуп ҳазыцәуршәо арбану? Ирласны уҿы еихых! Сазыԥшуп аҭак!
– Ҳарҭ асқьыфцәа зегьы грасы иҳамоу убри ауп, – акры анҵы ашьҭахь ибжьы наиргеит Апполодор, – есымша аццакцәара ҳалоуп. Ҳазқәылараны иҟоу цқьа еилымкаакәа ирласӡаны наҟ ҳархысыр ҳҭахуп. Афи амацәыси рынцәахәы Донар ибзоураны ҳагәқәа хызхыз аиааирақәа ирыхҟьаны ҳамч ҳақәгәыӷцәоит, убри аҵыхәала иаҳиааиуа уаҳа дҟамларашәагьы ҳгәыӷра дуқәа ҳхы ҳнарбартә ҳҟанаҵазшәагьы збоит. Убарҭ ақәҿиарақәа ахгәрагацәара ахьаҳнаҭаз азы ҳнызкылаша дҟамларашәагьы, аҵыхәтәан убасшәагьы ҳхы ҳамхабо ҳалагеит.
– Зхы цахьоу ауаҩы уизымхәыцын Скилакс, ҟәыӷа! Иаауҭаххар уара иулшоит тәылас иҟоу зегьы унапахьы аагара! – агәҭахьшәа ирылатәаз аӡәы ус ибжьы ааиргеит.
– Усԥырхагамхан! – иҳәан, Скилакс уи дазусҭаз шизгәамҭазгьы днаиқәымчын, нас маҷк иҽаардашәа Апполодор днаиазҵааит, аха ибжьы мацара акәын иҭынчшәа иҟаз умҳәозар, егьыс иҵаашьа аҟәымаӷ алыҳәҳәо акәын ишыҟаз. – Аибашьрақәа ирыӡрыжәхьоу ауаҩы уцәажәашьақәа сзеилкаауам! Аурымқәа роума сзыцәуршәарц иуҭаху? Урҭ ахаан ҳармабашьыцшәа, Апполодор иахьак уажәақәа зынӡаскгьы исгәаԥхом! Избан, сгәы сзырхьша ажәала усзацәажәо?
– Атәым мал аԥсзыцәгьара иахҟьо ауп еснагьы аибашьрақәагьы зырҵысуа! Ҳаргьы иҳалаҿыхаз убри аԥсыцәгьара мышкы зны ҳҭанархар ҟалоит! Абри ауп агәырхьга ажәа сзырҳәоугьы! –  иҳәан, Апполодор гәынамӡарыла дыҭәны аҭак ныҟаиҵеит акырӡа еиҵбыз ауаҩы ицәажәашьақәа шьҭа ихы иаламӡартә аҟынӡа иааилыжжуа.
– Уара избо, иашаҵәҟьаны ухшыҩ цагәхьазаап, ашәикка! – иҳәеит Скилакс, уаанӡа заҳаҭыр ибоз аҵаҳәаҩы датәамбакәа. – Иузеилкаауазар, абалаҳ ажәоуп исыҵауҳәаз! Уажәақәа иахьак ҟәыӷарак рыламкәа ишыҟәоу збоит, гәыԥжәагоуп хырхарҭас ирымоугьы!
– Скилакс, ахшыҩлаша! Уара, еибашьҩы ҟаимаҭк уоуп! Еснагьы агәеибафара хыц-хыцуа иахьулоу уи ҟазшьа бзиоуп, аха аццакцәара ауп игра бааԥсны иумоу! Угәы иалумырсын ас ахьуаҽԥнысҳәаз, аха иудыруазарц сҭахуп ҟалӷьҭа иқәынхо аԥсилааи мсымааи роума, абазгаа роума, рызегьы инеибанеибеиԥшны аурымқәа раасҭагьы ишеицәоу! Дара зегьы агәамч ду зызҭоу, оумакала згәыжәлагьы џьбароу жәларшьҭроуп! Насгьы урҭ азусцәоу сара ибзиаӡаны издыруеит, убри азоуп абас ҿыӷәӷәала исҳәартә сҟазҵаз! – аҽԥныҳәа ииҭаз акгьы ахымҳәаакәа, аха уи шигәамԥхаз убаратәы деицрашәаны ауп иажәа ишациҵаз Апполодор.
Быжьҭгала ахаан имыччацыз Скилакс убри аамҭаз азаара изаазшәа аҟырҟырҳәа дааччаны нас ус иҳәеит:
– Акыр дгьылқәа зымпыҵахаланы иаауа соуп сара, исыздыруам уажәы хыцәкәыкәнаа (ажәытәын аԥсуаа рхагәҭаҿ ахыцәкәакәын ааныжьны изсоз рацәаҩын) срыцәуршәарц зуҭаххаз?
– Ус уахьхәыцуа агха ҟауҵоит Скилакс! – гәынамӡарыла иҟаз игәҭыха дырҩегьых иаацәыригеит Апполодор. – Абазгааи аԥсилааи реимшьҭрақәа ӷәӷәоуп! Бзиа ирбаӡом аӡәы данрылакьакьо, насгьы аурымқәа ааухадыршҭыртә аҟынӡа еибашьцәа ӷәӷәақәоуп даргьы!
– Иараби, иахьа ууасиаҭ соуҳәарц ақәукыма, мамзаргьы цасҳәан сгәы алаԥужәарц уҽхырцәажәо? Даара иџьасшьоит, ахаан иудсымбалац ашәаргәындара уажәымҭыҽха иахьҵугаз? –  иҳәеит Скилакс, уи иҟынтәи гәкажьгамзар жәа бзиак анимаҳаӡа.
– О, мап! Ус ануҳәах шьҭа уаасзыӡырҩы аҵыхәтәанӡа!.. Иудыруазарц сҭахуп, сармаҭаа ирзааухьоу ашьа руразы мышкы зны иаҳмабашьыр шыҟамло! Урҭгьы адгылаҩцәа рацәаҩны ирымоуп, убри аҟнытә еиӷьуп уажәы азыҳәан уҽаанкыланы уҳәынҭқарра иҵагьы иахьурӷәӷәаша уашьҭалар! Абри абыржәы даараӡа иаҭахны иҟоуп, уныҟәара аанкыланы убри уҽазукыр аԥхьаҟа азын еиҳа иухәоушәа збоит!
– Ҳа, ҳа, ҳа! – убри аамҭаз Скилакс игәарԥханы данаачча егьырҭгьы наицыччеит, аха нас иччара наихырҟьаны илакҭа ҭырлашьцааны даныҩарылаԥш иаразнак рызегьы аҿаԥа нарҿалазшәа аҟаԥыҳәа рҽааныркылт. – Ҳамч ҭызза ишҭоу ашьха уарба аиԥш ҳнаԥшы-ааԥшуа ҳазлатәари? Ҳнызкылаша ыҟамзар, ҳахьцаша ҳамазар баша аамҭа зҳарӡрызеи? Мап, мап!.. Баша ацәажәара… Ашәыргәындара… Амццакра!.. Ихҭҳәаау агәаанагара ҭацәқәа… Апполодор абри ауп гәыҟаҵагас иахьа исоуҳәаз!
Скилакс абас ааҳәаны ашьҭахь инапы наиҟьеит, Апполодор иҵаиҳәаз иара изын акымзарак шаанамгоз, насгьы уаҳа уи азыӡырҩра агәаҳәара шимамыз инапҟьашьала ирдыруа.
– Скилакс, ухаҵкы! Уара угәы ишуҵанаҳәо ала уныҟәа! Амала уи азын заанаҵ ҳара иаадыруазароуп ныҟәара иандәықәлатәу анакәхо! – аԥызацәа руаӡәык абасеиԥш ибжьы наиргеит.
– Иахьа инаркны аҽеибыҭара шәалага, лассы амҩа ҳақәлоит! –  иҳәан, Скилакс дҩагылеит уи амш анакәхоз иахьатәи аилацәажәара игәалаҟазаара цқьа иахьазышьҭымхыз инамырҳәазшәа. Нас инапы аарқәацаны итәаз инадирбеит шьҭа идәылҵны ицаразы. – Метродор, уара уаагыл, усҭахуп!
Дук мырҵыкәа Метродори иареи анааизынха Скилакс аишәа лаҟәы днахагылан, нас агәыгәым аашьҭыхны арыжәтәжәыгақәа хыхәхәо аҩы нырҭеиҭәеит. Аԥхьа иаақәихыз ахраҿа Метродор инаиркын, нас иаргьы егьи аанкыланы днаҿыхәан, дӡышозшәа зныкҟьарала абжаранӡа инеицеит.
– Апполодор диашан, башаӡа игәы нсырхеит!.. Иахьа ҳазлацәажәаз азҵаара уара ушԥазхәыцуеи Метродор? –  дҵааит Скилакс, ашьҭахь ихраҿа дынҭаԥшны иаанхазгьы даҿыхәо.
– Скилакс, уаҳаракыра, уи уаргьы иудыруеит, аха сыгәра ганы уахьсазҵааз ҭабуп! Сара сыхәҭаахьала уаҳа аԥшра сақәшаҳаҭым! Ҩ-мшынк ирҭамӡакәа Ҟалӷьҭаҟагьы иааз аурымқәа, избан ҳааҵраҿ иҟоу адгьылқәа дара рнапаҿы изыҟалара? Шьҭа иазхоуп рхы иахьынӡадырхәахьоу!
– Сгәы иҭуҳәааит!.. Аферым! – иҳәан, Скилакс иҭаирцәыз ахраҿа шикыз ҩаԥхьа азна нҭеиҭәан нас Метродор итәгьы инахеиҭәеит.
– Уажәааны асҟак ишоурахо збахьада, хымԥада амш цәгьахоит! –  иҳәеит Метродор, ашьҭахь реицәажәара аҵакы ааиԥсахын.
– Ҵабыргны убри аҽны аԥша ныҵаба ицазшәа аҳауа ҟәызгаӡа ианааҟала, убри аамҭаз агаҿа иазааигәацәамкәа иадҟарулуа амшын ихыз аӷба аӡы зымҵәаз аӡлагара еиԥш иаашьаҟәӡа иааххалеит. Мҷышьҭа иамаз аӡырҳәцәа уи аӷба шгәарҭахьазгьы гәҩарас ирымамызт рааҵраҿ аӷа аҭаԥшыхәра дшаҿыз, убри аамҭаз усшәа агәаанагара рыман аурымқәа рыӷба иреиуоу акы акәхап ҳәа. Харантә ирбоз уи аӷба ашахақәа неиҭарга-ааиҭаргазаргьы икаҷмаҩанӡа иҟаз аԥрақәа уеизгьы еидшәаҟьала ишыҟаз мацара иаанхон, знызынла иҟьалашәа ԥшахьк анаакылҟьалоз убри аамҭаз аԥрақәа еимгәачшәа иааҟаланы аӷба маҷк аҟара ԥхьаҟа инаскьанагон, аха нас рацәак мырҵыкәа еиҭах иҟәызгаӡа иааххалон. Амшқәа шьҭа аӡынрахь ахы шархахьазгьы уажәааны асҵәҟьа аԥша еиԥхьбаны рымбацызт аҟнытә зегьы џьшьахәыс ирыман, ишәшьны ишыҟазгьы иахьак амшын аҽарҭынчшьа зеиԥшраз
ахьырбоз. Убри аамҭаз Октадор игәаԥсахы ԥыжәжәо деимҿаҿа-еимҿаҿо дышьҭаӷачаха аидаураҿ алаҩеира дахьаҿыз аԥрақәа рахь акәын аиҳарак илаԥш иахьыҟаз, уажәыуажәы ихы раҳаны амазгәыҭқәа рахь днарыҵаԥшлон, аха цасҳәан ԥшаҟьалакгьы асуамызт. Аханатә аахысгьы ипашәӡа исаз ихы аҟәазра уажәыуажәы инапсыргәыҵа нықәшьуа, џьарак иамкыз ала деиԥшха дааҟәымҵӡакәа амазгәыҭ акәшара дахьаҿыз, иныҟәашьа ицәаҩа ҟазшьагьы ахыукаартә иҟан.
– Мшәан, аӷба зынӡаск иаагылаӡеитеи, асҵәҟьа збахьада! –  ҳәа ӡәырҩы Октадор еиԥшҵәҟьа иџьшьаны еизҵаауан аԥша шыҟамыз шырбозгьы.
– Иараби, шьҭа маҷк ҳааԥшыр акәхоит! – аҭак ныҟарҵон даҽа џьоукы.
Шьыбжьгәы иҩахыҳәҳәахьан еиԥш, ус иаалырҟьаны ҩ-ԥраӷбак амшынгәы инхырбаалеит, убри аамҭаз изтәхарыдашь ҳәагьы ӡәырҩы иааибырҳәеит, насгьы акыр иаарызџьшьарахеит амшын агәахьы аԥша асуа дара ахьыхгылаз иҟамкәа асеиԥш ишԥаҟалеи ҳәагьы.
– Ара ҳанбанӡаӡыхгылоу, иззыԥшузеи ажәҩаҵшьыҩцәа? Аӷба ашьҭахьҟа ишәыргьежь, ари аҭыԥ лассы ҳахыҵроуп! – амшынуа шьшьылаҳауашәа аниба игәы иазымчҳакәа аҵыхәтәан урҭ ихы нарықәкны днарыҵаҳәҳәеит Октадор.
Убри аамҭаз ажәҩаҵшьыҩцәа рыжәҩақәа, аԥраӷба аганқәа рҟны иамаз акылҳара хәыҷқәа инкылырҳәҳәаны аӡы инӡааркылан, нас еибадырны ашыҩ-сыҩҳәа аамҭакала инеицаҵыршьит. Азнаказ азыҳәан иаарцәыхьанҭахеит, аха аӷба ааиҭаҵны маҷмаҷ ԥхьаҟа инаскьауа мацара аласхашьа иацнаҵацԥхьаӡа, аҵыхәтәан акыр иаарзымариахан ажәҩаҵшьрагьы еиҳа иаарзыласхеит. Аԥраӷба маҷк инҭагьаланы иахыкәшо-иахыкәшо мацара ус ашьҭахьҟа иаахынҳәны ахырхара аашьҭнахын, нас алар ианылазшәа амшын ихышьшьы иашахәҵәаӡа аҿынанахеит. Акыр хара инаскьахьаны еиԥш, ус иаалырҟьаны ԥшахьк ҟьалазшәа иаакылҟьеит, аха цасҳәан ашьҭахьҟа акәын иахьасуаз, убри аҟнытә ажәҩаҵшьыҩцәа макьана рҭыԥқәа рҿы итәан, насгьы гәҩарас иҟарҵеит аҳауа злаҟаз ала амшцәгьа ишамааназ аҟара, дук аамырҵыкәа уи иагьыҵабыргхеит. Аҽнышьыбжьон иаацәырҟьаны амшын иаахгылаз аԥшаӷьы ацәқәырԥақәа еинҟьо рыргәрымра иналагеит, убри аамҭаз ажәҩангьы амақьа еиԥш есааира иҵиқәаҵәааӡа аҵлашьцаара аҽазнакит, анҭ изхьыԥшуаз аԥраӷбақәагьы рацәак мырҵыкәа рыхабарк рымбо аҳауа аилаҩынтра иналаӡит. Аӷбахәамц аҿҿа ахго, ацәқәырԥа дуқәа агәыдыҽҽало аԥсы ахәыц иакны есааира ԥхьаҟа аихара иаҿын, аха иашаны ицозу шьҭахьҟа ицозу шьҭа аӡәы изеилмыргартә аҟынӡа амшцәгьа зынӡа аҽарцәгьаӡеит.
Аубыхааи асаӡқәеи ахьынхоз ақыҭақәеи аҳаблақәеи Базрыԥшь, Хәажәрыԥшь, Самахьхәарыԥшь, Ашыцхара, Ламаирыԥшь, Арыдаа рцуҭа уҳәа, рааҵраҿ иааны иаагылаз асқьыфцәа рхымҩаԥгашьақәа зынӡаск иргәаԥхомызт. Урҭ ҽеирак шрыгәҭакымыз аҟара згәы еилнацаз маӡала еибадырны Аӡрыԥшь, Мқьалрыԥшь, Аҽԥыхәа, Лаԥсҭа, Лиашә уҳәа рҟынтәи асаӡқәа рхацәарԥар ашьхаԥсҭақәа рахь ицаны зҽеибызҭазгьы ҟалеит, аха рыцҳарас иҟаз иуадаҩын урҭ зегьы бџьарла реиқәыршәара. Зхыԥхьӡара арымӡаа ыҟаз асқьыфцәа иаалырҟьаны даушла рҿагылара ахаҭыԥан маанала ириааитәуп ҳәа аҵыхәтәан иазыршьеит, аибашьрақәа рԥышәа змаз быргцәақәакгьы.
Убри аамҭаз игәы ҭынчмызт агарнизон ахада Суқьессиангьы. Аимпериа анкьа иаҵакыз Босԥортәи ақалақь дуқәа зымпыҵазхалахьаз асқьыфцәа, уажәы саныгаа рҳәаа иахысны иахьаагылаз даараӡа игәаԥхомызт. Еснагь згәызҽаныз абазгааи саныгааи раҳцәа Ресмаги Спадаги ракәзар, аурымқәа рхы ишеиҷаҳауаз аҟара урҭгьы иаарбарҭахеит, аха иҟалаз аҭагылазаара иабзоураны аҩыџьагьы еиҳа азинқәа роуит раҳрақәа рыхьчаразы ҽеишәа рышьақәыргылара, уи адагьы рымчқәа иҵагьы аизырҳаразы шьҭа агарнизон анапхгара ирмазҵаакәа русқәа рхала ирбаларатә еиԥшгьы рхы иақәиҭханы еиҳа алшарақәагьы роуит. Суқьессиан абарҭқәа акгьы ахымҳәаакәа аҭыԥантәи ауааԥсыра зегь рыла азинқәа ахьриҭоз аҵыхәала Орест игәаԥхацәомызт, аха ҽнак зны ианазымчҳаӡа игәы иалаз иаҳәара игәаӷьит. Агарнизон ахада ҵабыргны уи дазыразхеит, аха ари еиҳа иашаз мҩамызт, избанзар Ҟалӷьҭа амшын ихықәынхалоз аҭыԥантәи ауааԥсыра уажәы рырбыжкра аԥсаны ибомызт аҟнытә, аҵыхәтәан изҵаара алахьаиршшарц Орест диқәшаҳаҭхеит умҳәозар.
Акатаҳәа амшқәа ацара иаҿын, насгьы асқьыфцәа макьаназ ҽырҵысрак ахьыҟарымҵацыз азы ари нахысгьы шәарҭарак ҟамларашәа Ҟалӷьҭа ахы-аҵыхәа зегьы неимазакны иҭынчрашәа иааиуан, аха убри мыцхәы аиқәышьшьцәара иҟаз акәын аурымқәа агәҭынчымзаара еиҳагьы ирызцәырызгоз. Асқьыфцәа ианакәзаалакгьы аидгылара бзиа рыман, ирымпыҵырхалоз амалгьы еицырзеиԥшын, ари аҵас ажәытәӡа аахижьҭегьы икамыжькәа иааргоз акәын. Скилаксгьы абыржәы убри акәын иахьеи-уахеи хәыцырҭас имаз, заҟа лассы Питиунт еимҵәаны дахьыхынҳәышаз акәын иаҳасабыз.
Суқьессиангьы идыруан асқьыфцәа џьарак ишзаанымгылоз, ианакәзаалакгьы еиҭанеиҭасуаз шыжәларыз. Аимпериа иацәганы изқәынхаз адгьылаҿ даҽа ԥыҭраамҭак иаагыларгьы зегьы акоуп, нас мышкахамшк азыҳәан аҽаџьара рхы дмырхар ргәы ишамуаз, уи аамҭагьы ааины абыржәы иаарыдгылазшәагьы иамхабон. Издыруада Ҟалӷьҭаҟа рҿаархаӡаргьы, араҟагьы рацәак ишзаанымхоз аҟарагьы агәра ганы дыҟан. Аҵыхәтәантәи амшқәа рзы, Ҟәбина аарцә аԥшаҳәа зегьы ықәырҭәааны итәаз асқьыф еибашьҩцәа ҵҩа рымам ҳәа лымҳаҭасла иаҳауаз ажәабжь гәҽынҵагақәа, ӷәӷәала агәҭынчымзаара шизнырҵысуазгьы макьана алаҿымҭкәа дааиуан.
Убри аамҭаз Скилакс иакәзар аибашьрақәа инарҵахьаз аԥышәеи агьангьашрақәеи ихы иархәаны, аҳамҭақәа рыла ихиххьаз аубыхцәак ицырхырааны Питиунти Себастополиси ақалақьқәа рахь ишьҭны, еиликаақәахьаз рацәан. Убасеиԥш даҽазныкгьы аҭаԥшыхәцәа Питиунтҟа ишьҭны ианыҟаз ҽнак зны Скилакс ижәҩахыруаа идгаланы аилацәажәара дшаҿыз, ус ихьчаҩцәа руаӡәык дыглҩзӡа ақьала дааҩнаххны ибжьы наиргеит.
– Ҳанцәақәа рымч зымчу Скилакс, ухаҵкы! Аҵыхәтәан иушьҭыз аҭаԥшыхәцәа аҩыџьагьы еилкааны иркит! Абазгаа раҳ идҵала баашк аҵан иҭаркит ҳәа ажәабжь ааргеит абыржәы!
Убри аамҭаз зегьы ишырбоз Скилакс иҿаԥшылара иаразнакала иааиԥсахын, иоуразароу деиӷраҵаазшәа ахаҳә хьшәашәа дааиԥшхеит. Ихәда икәаҽны дахьтәаз илакҭа џьбара аҭаԥшра агәаӷьра уадаҩцәан, аӡәы ишакәым абыржәы ажәак анааи-ҿаҵҟьагьы аҭӡаҿы икыдкнаҳалаз асаӡ кьаҳә нкынԥааны, иаразнакала дааихисарашәа акәын деицрашәаӡаны итәашьа шыҟаз.
– Ишәаҳама ари ииҳәаз? Ҟалӷьҭаа дара ртәқәаҵәҟьа иреигӡом, уажәшьҭа ижәдыруаз ҳазқәылараны иҟоу азусцәоу! – иҿаԥшылара уаҳа акала еиҭамкыкәа убасҟан ихы дааҩахашәа ижәҩахыруаа днарзыԥшит Скилакс.
– Уи сара иацгьы исаҳахьан! – зегьы раԥхьа абри иара иахьеиликаахьаз азы гәырӷьаҿҳәашак игарц иҭахызшәа убри аамҭаз ибжьы наиргеит Метродор.
– Нас иудыруазҭгьы уажәраанӡа изсоумҳәацыз?! – убасҟан илакыҵақәа лҭарҟәыҿны ажәала уи днаизыҭрысит Скилакс.
– Акгьы злам азы угәалаҟазаара бжьысхыр сҭахымхеит Скилакс, ухаҵкы! Уи азын агәыԥжәара аҽаҭара аԥсоума, насгьы рҽырҩашьаны Питиунҭҟа ицаны иҟоуп уахьынтәи иҵагьы ажәабжьқәа аазгаша!
– Урҭ шьҭа исзааргаша сыздыруам, аха абыржәыҵәҟьа Артаксом адҵа иҭаны абазгаа рахь дышьҭы! Аҳҭынра еилаҟәыбаны, аурымқәа рхаҵкы казмыршәуа аҳ Ресмаггьы иԥсы шҭоу дысзааигартә иҟаҵа! Уаҳа сыбла ухымгылан, иуасҳәаз нагӡа!
– Аҟәыӷацәа ираԥызго ахшыҩ еилыҷҷа Скилакс, ухаҵкы! Абазгаа раҳҭынра заҵәык азырханы ҳашьҭахьҟа ахынҳәра аԥсам! Ус аныҟауҵа иузынагӡом угәҭакы хада! – исҳәаз шьҭа иахиҳәаарызеишь ҳәа иажәа наҿахҵәаны нас дӡырҩуа даагылт Метродор.
Скилакс аханатәаахысгьы бзиа ибомызт идҵаҟаҵарақәа даҽакахьы ианахыргоз. Зегьы рыла дзықәгәыӷуаз Метродор иҳәатәы еснагь ишхеиҵозгьы уажәы идигалаз дахгәааны, убри аамҭаз иблақәа ҩкылцаны днаиқәымчит.
– Ҳашьҭахьҟа ҳхынҳәуеит ҳәа уазҳәада?! Адҵа ҟасҵоит, Артаксом иахьаҵәҟьа амҩа дықәларазы.
Убри аамҭаз Метродор иаразнакала гәҩарас иҟаиҵеит ари ауаҩ уажәы акы иабжьгара шамуаз, деилашәаны дыҟоуп, аха игәыԥжәара еиқәтәар агха шыҟаиҵо нас дышԥазымхәыцри ҳәа игәахәны уаҳагьы диламцәажәеит. Убри ала реицәажәара азырханы ишеиԥырҵҵәҟьаз еиԥш, Скиалакс дынкахәыцуа лаҩеираха исит, Метродор иажәақәа еиҭах иааигәаларшәаны цқьа дрызхәыцырц иҭаххазшәа.
– «Аиаша иҳәеит Метродор! Абазгаа раҳ заҵәык сизгәааны сыццакыр, усҟан Аполлодор ишиҳәаз еиԥш сыгәҭакы хада иашаҵәҟьаны исзынамыгӡаргьы ҟалоит. Еиҳа еиӷьуп Артаксом ихаҭа Питиунҭҟа дсышьҭыр. Уахь ицара ихы иархәаны ақалақь ахь изланеитәу аҭыԥқәа гәаҭаны даар, уи акырӡа ихәарҭахоит ҳара ҳзы… Мшәан, абри уажәыгьы сышԥазымхәыцыцыз!» – аҵыхәтәан абри агәаанагараҿ даагылт Скилакс.
Ашьҭахь убри аҽныҵәҟьа Артаксом диԥхьаны абри аниеиҳәа, аҵыхәтәан иҳәатәахьы Скилакс дахьаанагаз азы игәы иаахәеит, насгьы иҿаԥхьа шьҭа ихдубеа ибартә дахьыҟанаҵаз азынгьы иаҟара ааицнаҵеит. Питунҭҟа уи ишьҭра Скилакс мзызс иаиҭеит, дара реиԥшҵәҟьа аурымқәагьы Ҟалӷьҭа ишасысцәаз, ицарц ахьырҭахыз амрагыларахь рдәықәламҭаз ирԥырхагамхаразы ажәа рнырҵарц. Уи инаҷыдангьы Артаксом игәиҽынҵан амҩан абаашқәеи, аԥшыхәарҭақәеи, ахырӷәӷәарҭақәеи хазы иҭиҵаарц, ақалақь ахь анеиразы адгьылҭыԥқәагьы зеиԥшраз гәникыларц, уаҟа аурымӷбақәа заҟа ӡыхгылаз уҳәа цқьа дҭаԥшыхәаны дхынҳәырц. Артаксом уи адҵа анидикыла, ашьҭахь ибзианы иидыруаз убыхк дааԥхьаны мҩаԥгаҩыс дицзарц даниацәажәоз абасеиԥшгьы иеиҳәеит:
– Џьафар, уаҵәы шьыжьӡа Питиунтҟа амҩа сықәлоит! Исҭахуп мҩаԥгаҩыс усыццарц, нас ҳшаахынҳәлак умҩаԥсагьы бзианы ишысшәо удыруаз!
– Уахь уцара бзиароума изызҳәо?
– Нас рҳәра узго џьушьама!
– Ишуҳәаз еиԥшҵәҟьа цәгьарак иазкымзар сышԥауцымцо!
– Ус акәзар уҽеиқәыршәаны уҟаз! Уаҵәы шьыжьнаҵы амҩа ҳақәлоит!
Ешеибырҳәаз еиԥш, Артаксоми Џьафари ашацкыраз рҽааибыҭаны Амзараҟа амҩа ианықәлоз аамҭаз аҵырҵырҳәа амацәыс аԥҭа еиқәаҵәа иналыҷҷан, ашьхара аганахь шыҟаз иаадыдит. Уи инақәырццакны даҽа хәынтәҟа-фынтәҟа абжьы наргеит, аха уи нахыс уаҳа ахабар ыҟамкәа иныбжьаӡит.
– Ҳанцәахәқәа рынцәахәы хада Папаи суҳәоит ҳахьцо ҳурманшәаларц! – иҳәан, Артаксом убри аамҭаз ихы дааҩаханы ашьхара шыҟаз ажәҩан днаҵаԥшит. – Аӡынраз идыдыр амашәыр иатәуп ҳәа азыршьон ҳабацәа! Лыԥхаҭаала ҳашьҭахьҟа ҳаибганы ҳхынҳәуа иҟауҵарц суҳәоит!
– Адыд уацәшәоума? Афы аӡынра ҳашҭалаз ҳирдырырц иҭахуп, уи азоуп изыдыдыз! – иҳәеит Џьафар, аԥсуаа ирҳәоны иаҳахьаз аамҭа ҽыԥсахрақәа ртәы зыԥсы иацәшәоз Артаксом еилыркаауа.
– Иуџьысшьоит аамҭа аиҭасымҭақәа ахьудыруа, – иҳәан, Артаксом рыҽқәа еиваргыланы иахьнеиуаз иҵагьы Џьафар диваӷәӷәа даагылт.
– Ҳара ибзианы иаадыруеит аԥсабара аҽыԥсахрақәа ҟалараны ианыҟоу, – ас аниаҳа аҵыхәтәан дааҽхәеит Џьафар. – Ҳабацәа реиԥш ҳаргьы амреи амзеи ҳрыхәаԥшны еилаҳкаауеит амшқәа зеиԥшрахаша, ажәҩан ҳнаҵаԥшны аеҵәақәа рыла еилҳаргоит аарыхра шыҟалаша, алаҵатәқәа анылаҵатәу, ианҭагалатәу уҳәа излаҳдыршақәа рацәоуп.
– Агәра згоит! –  наиҭеикит Артаксом. – Усҟан схәыҷын, аха макьанагьы ибзианы исгәалашәоит ҳгәылара инхоз убых хаҵак иҳәамҭақәа. Саб есымша уи диазҵааны акәын алаҵара дшалагоз, ашықәсангьы аҽаҩра бзиахон.
– Асқьыфцәа шәыдгьылаҿ дназгази аубых!? –  иааџьеишьеит Џьафар.
– Иара иаҳцәиӡон, аха уск аҵыхәала иаӷацәа дырзымԥшааразы ҳара ҳахь дцаны дынхеит.
Џьафар дзықәтәаз аҽы лассылассы днаҵаҟьалон, уажәыуажәы иаԥыслоз Артаксом иҽы иахьигӡаларазы, насгьы ҽыуарчанк шакәыз мҩашьо уажәыуажәы амаҳмызқәа наҵикшацыԥхьаӡа авырвырҳәа аҵыхәа каҟьо иахьнеиуаз знызынла аԥыр-ԥырҳәагьы иааҵыгьлон.
– Аиаша уасҳәап, араҟатәи ауаа шәҵас даараӡа иџьбароуп, – уигьы аазгәеиҭеит Артаксом.
– Иҟоуп зҳабла, зқыҭа иалырцахьоугьы! Усеиԥш ирылырцаз ауаҩы даҽаџьара дахьнеиуа дрыдыркылом иҽеим аӡә аниакәха! Ҳара ҳҿы еиҳагьы еицәоуп ажьрацәара ирылырцаз, уи данеилыркаа ашьа еилазгаз дмаҳагьоуп ҳәа дахьнеилакгьы дрыландырхом. Иара убас, ашьоура аасҭагьы абшьҭра алцара еиҳау хьырхәроуп ҳәа азырԥхьаӡоит ҳара ҳҿы.
– Аа, уи аубых ҳара ҳахь нхара дзиасыз уажәоуп шьҭа ибзианы ианеилыскаа!
Артаксоми Џьафари иахьнеиша инеиаанӡа џьоукы шәзаауеит ҳәа Суқьессиан адырра шизнаргазҵәҟьа, урҭ амҩа иқәнаҵы иаразнак игәы азҩеит асқьыфцәа гьангьашрак рзырӡбарц ишырҭаауаз аҟара, убри азын урҭ рааира дазымԥшыкәа Иулии дааԥхьаны адҵа ииҭеит, амҩа иқәыз мҩабжара иаанкыланы дырԥыларазы.
Урҭ реиқәшәара ҟалеит абџьар хьанҭа иаҵаз хнызқьҩык аԥсуа еибашьцәа «агоплитцәа»ҳәа рыхьӡҵаны аурым гарнизон иахыԥхьаӡалаз рԥызаҩ, Саурал иԥа Базрыҟәа иабжьгарала, иара иабхәында Филисман иԥа Гәаҭас ибаашаҿ. Урҭ рԥылараз ишьҭыз Иулии цҳаражәҳәаҩыс иаашьҭыз асқьыф иаҳаҭыр баны дидикылт, гәаартыла диацәажәозшәа иирбеит, иаҳаҭыр шибоз еилиркааразы акыргьы иҽирқьачақьит. Гәаҭасгьы иара иганахьала афатәажәтә рыгмыжькәа рымаҵ аура дацәымаашьеит, исасцәа ашьтәа рызшьны иреиӷьыз аҳаԥшьаҩы рызхиртлеит. Иулигьы иургаӡаша иакәызма, асқьыфцәеи дареи еидбзиалоу ҩ-жәларык ракәызшәа иҽыҟаиҵеит, реиԥылара зызкыз уиаҟара аҵакы амҭакәа асасдкылара еиҳа ихадараны иҟазшәа ихы дирбеит.
Арҭ реиԥылараҿ дасу излаизеӷьхаша дахьшьҭаз аҵыхәала реицәажәара лҵшәак амоукәа Гәаҭас исасцәа рышьҭахьҟа ихынҳәны амҩа ианықәлоз аламҭалаз ақәабаасабаа аура аҽаазнакит, ашьҭахь рацәак мырҵыкуа ақәа аасҭа асоура еиҳа иаахҭанакит. Усус мацара, нас инеимагыланы асоурахьы ииасит, иаарласынгьы иҟәашӡа инышьҭагылт. Уажәшьҭа ԥыҭк амукәа ишхымкәоз убаратәы ажәҩан еимашьшьы, аҳауа ҟәызга аҽырдагәаӡаны акәын еихсыӷьрада еимеҩӡаны асы шлеиуаз. Уи аҽны амшцәгьа иҩнанакыз Скилакс агәҿыӷьха имамкәа дынкахәыцуа дыштәаз ус аԥызҩцәа ируаӡәкыз Колакси ақьала дааҩнашылан, иԥсшьара дахьаԥырхагахаз азгьы игәы инапы надкыланы аҭамзаара шьҭаҵо ус иҳәеит:
– Ухәыцра сшаԥырхагахаз збоит аконунг, ухаҵкы, аха Артаксом дшыхынҳәыз ала адырра усҭап ҳәоуп сзааиз! Аҩналара дақәиҭутәуазар, убара даҳәоит!
– Артаксом иакәзар даашьҭы! Саргьы иара иоуп сыззыԥшу!
Скилакс ахьҭа дамкразы ихалаҭжәпа иҽылаҳәаны амца дахьыҽҳәатәаз, аҷҷаҳәа абылра иаҿыз ахәышҭаарамҿқәа рыблышьа илаԥш адырхаланы дшазыԥшуаз ус Артаксом данааҩнала, ихьанҭаӡа иҟаз ихы аашьҭыхны дшынаиҿаԥшызҵәҟьа азҵаарақәа наиқәиԥсеит.
– Ушԥарыдыркылеи?.. Аҭыԥқәа кыр узгәаҭама?.. Еилукааи уахьцаз?
– Скилакс, ухаҵкы, угәы ԥызжәар сҭахым, аха аурымқәа еилыркаахьеит умаӡа! – аԥхарра шисҵәҟьа имаҭәақәа алҩаҵә рхылзза илахь еиқәҵаны ибжьы наиргеит Артаксом. – Ари лабҿаба еилыскааз ауп! Ақалақь ааигәара зынӡагьы ҳнармышьҭит! Иулии зыхьӡыз урымк мҩабжара даҳԥылан, баашкаҿ иҟалеит ҳаицәажәара.
Убри аамҭаз Скилакс игәаԥсахы аҟаԥыҳәа иааибакны ихы налирҟәит, изааигаз ажәабжь ԥыҭрак аҟарагьы игәы дааҭанархәыцит, аха нас ишиҟазшьаз еиԥш дмаӷьыкәа ҭынч ибжьы наиргеит.
– Уи аурым ҳәа узҿу дшысымбацгьы гьангьашк шиакәу ҩашьом!
– Сара саҳәеит Суқьессиан иацәажәара, аха исԥылаз уи аурым мап ацәикит! Агарнизон ахада игәы рахәым, уажәы аӡәы дидикылартә дыҟам ҳәа аҿарԥа ҟаиҵеит!
– Ирзысыцҳаз иуԥылаз ишԥаидикылеи?
– Даара ибааԥсны! Ҟалӷьҭа макьана аӡәы далаҳмыжьыц, далаҳажьрангьы ҳаҟам! Уи азын Скилакс игәы иалымсааит, аха амрагыларахь дцарц иҭахызар амшын дахаҳбаауам, мшынгәыла дцааит иахьиҭаху, уахьала ҳаиԥырхагам ҳәа узаарыцҳауеит, аконунг, ухаҵкы!
Скилакс игәы ԥжәаны уажәыуажә ихаԥыцқәа еихаирӷәӷәон, икаҷмаҩанӡа иҟалахьаз ихыиҿгьы убри аамҭаз иааибырххон, иблақәагьы рыҭра инҭагьыжь-ааҭагьыжьуа ишыҟоу акәымкәаны нас акы иннакылазшәа ишҳабызха џьарак иаакыдхалон. Уаҳагьы хҩахарак имамкәа, аҵыхәтәан жәақәак роуп ииҳәаӡаз.
– Зегьы акоуп аӡынра ҳшааӷыҵслак Питиунҭ цҟьа иқәҵаны адгьыли иареи еиҟарастәуеит!
Асқьыфцәа рганахьала аиԥылара атәы шыҟалаз рацәак мырҵыкәа абзыԥқәа иаарылаҩҩит, насгьы имӡакәа еибырҳәо иала
геит ашәарҭа абла иҭаԥшыртә шьҭа ишааигәахаз аҟара. Ресмаг иакәзар уи аамҭаз хҭацәыхак имамкәа ахыхьчараз аҽеибыҭара даҿын, иарӷьажәҩауаа идгаланы заанаҵ анапынҵақәа риҭеит аӷьармацаҳәа ахақәиҭра иазгылаша ахацәа реизгара нап адыркразы, шәнеибац анырҳәо аамҭаз ивагыланы рҿынархарц. Аҳ итәарҭа ахьыҟаз абааш ахылаԥшҩыцәа реиҳабы Мсоусҭ иԥа Џьанымбеи ибон Ресмаг хырҩаа зиҭаз ҭагылазаашьакгьы шыҟаз, амала макьаназ уи аҳәара изымгәаӷьыцызт. Уи аҵыхәала акыргьы дааизыԥшит, аха уи зынӡагьы ихахьы иҟамшәа аниба ашьҭахь шьҭа иасҳәап ҳәа наигәахәын, ҽнак зны аҳи иареи идтәаланы ишеицәажәоз аҵыхәтәан уигьы аацәыригеит.
– Абри узеилкаауам ҳәа исҳәом, аха макьана цқьа уззымхәыцыцгьы ыҟоуп Ресмаг, ухаҵкы!
– Иарбан? Аҳгьы дуаҩуп, зегь здыруа ҳәа уаҩ дҟамлац! Иаԥсоу акы акәзар сузыӡырҩуеит, исыҵаҳәа!
– Ус акәзар сызҵаарақәа абасеиԥш иҟоуп!.. Аҳ Ресмаг дазхәыцхьоума, ақәылаҩцәа амшын алагьы рыӷбақәа дәықәрымгалап ҳәа? Устәигьы рҿархар, ҩхархарҭакла раанкылара ҳамч ақәхару?
– Уахь аурымӷбақәа срықәгәыӷуеит.
– Урҭ рыгәра сызгацәом!
– Избан?
– Иаҳҳәап аҿагылара рырымҭар, мамзаргьы акгьы рылдмыршар?
– Нас исабжьугои?
– Рыгәра узгозар, хаҭала сгәы иаанагоит ӡырҳәаагьы ацхыраара урҭап ҳәа!
– Урҭ зхы иақәиҭу уаауп! Аҳ иҳәатәы иазхәыцша ракәымшәа збоит.
– Мап, урҭ есқьынгьы аидгылара бзиа рымоуп абжьгаҩ бзиа дроур. Хаҭала издырқәоугьы ԥыҭҩык ыҟоуп, урҭ рхада Саҟадла ихьӡуп. Уақәшаҳаҭзар дыԥшааны сиацәажәап, ацхыраараз аҳ дуқәгәыӷуеит ҳәагьы агәра исыргап…
Џьанымбеи диашан, ӡырҳәаа рыдагьы шәарҭарак аныҟалоз аҭыԥантәи ахацәа аӡәы иҟаиҵоз аҵаҳәара иаргәаҟуа иҟамызт. Абаржәгьы рхала идырны заанаҵгьы аҽеиқәыршәара иалагахьан, ажьирҭақәа рҟны акеҩ-акеҩҳәа аԥсынгьери асбжьқәа ҩнҩҩуан, абџьарҟаҵаҩцәа акәалӡмаҭәақәа, аманызақәа, акәалӡхылԥақәа рчаԥон, ахәыц еҩызҵәоз асақәа рӡыржәра иаҿын. Аҳәса ракәзар, аибашьра иаҿагылараны иҟаз ахацәа рзы асыгақәа ирҿатәаны ақәны-цәҩычақәа рзырсуан, нас ацәырҟы иӡаахны иршәуан. Мышқәак рыла уаҭәашәпара асы шышьҭалахьазгьы аҳаблақәа ладеи-ҩадеи ирылсуаз амҩақәа рҿы шьоукы ҽыла, ҽа џьоукых уардынла аҳҭынрахьы амҩа иқәын аибашьцәа рыфатә аингалараз даргьы ацхыраара аҳ ирҭаразы. Ресмаггьы игәы иахәон рхала идырны излагаз аицхыраара, убри аамҭаз иаргьы дымԥшыкәа иҳәаҭҳаныҟәгаҩцәа раԥхьа дгыла, Бзыԥҭа илҭаршәны Ԥсырӡхатәи аҳаблақәеи ацыуҭақәеи рымацараҿгьы даанымгылакәа, ашьхарахь инхозгьы драцәажәарц иаҳасабын. Аԥша шасуа еиԥш быӷь каԥсом ҳәа, иахырҿиааӡаны излацәажәоз аҭагылазаашьа макьаназ усҵәҟьа уацәшәаратәы иҟамызт, аха егьаумҳәан уалҳәара ицаз цәык иқәҵаны дхынҳәит ҳәа, асқьыфцәеи аурымқәеи ргәаӷқәа еимазар, урҭ реидыслара хымҳаџьымшьа ижәлар аҿаижьыргьы иҭахымызт. Уаӷа амҩа иуҭар мҩада уаанхоит ҳәа, иахьоума уаҵәоума ихәыҵҟьараны иҟаз ашәарҭа алҵышьа шыҟалашаз шизымдыруазгьы уеизгьы зегь рыла дыхианы дыҟазар акәын, издыруада аурымқәа рымч рықәымхоушәа ибар, усҟан иаргьы ижәлар драԥгыла ахыхьчарахь дкылымсыр ада ԥсыхәа шыҟамызгьы дырны дыҟан.
Аҳҭынра ааигәасигәа иҟаз аҳаблақәа рыҟны акәын мыцхәы иахьҭынчымраз, Ресмаг идыруан урҭ реиҳараҩӡак аӡи амцеи ирылсны иааиуаз агәымшәа бааԥсӡақәа, абыржәы иаҭахханы ианыҟалагьы иара изы зхы иамеигӡоз шракәыз, иаргьы еснагь дара дрызҿлымҳан, иааигәа иргылангьы иман, дагьрықәгәыӷуан зегь рыла. Мышқәак раԥхьа еизганы данрацәажәозгьы ибеит иара еиԥшҵәҟьа даргьы аҭагылазаашьа ӷәӷәала ирнырны ишыҟаз, аԥхьаҟа шьакаҭәарак ҟамлакәангьы ишзеилымгоз, уи атәы егьа ихьаршшаны иреиҳәазаргьы зегьы акоуп рыблақәа ирхыз агәҽанызаара уеизгьы акыр иаарнырны иҟан, иара абыржәнатәгьы абрантәи инаҵысны адәықәлара ахәҭоуп ҳәа азызԥхьаӡахьазгьы рацәаҩын.
Аамҭа ықәҳа ацара иаҿын, аха макьаназ шәарҭарак ҟамлакәа иааиуан. Аӡын мшқәагьы неишьҭаланы ишааиуаз, ус агәҿыӷьымҭагьы инахыҳәҳәеит, аха шәарҭарак џьарантә аҽарҵасуа егьиуа макьаназ аӡәгьы имбацызт, имаҳацызт, убри аамҭаз ауааԥсыра ргәы каршәны аӡынра ахьырхыргаша иашьҭан, ишааӷыҵслак иҟалашаз аӡәгьы ишизымдыруазгьы. Уаанӡа аибашьра ҟалап ҳәа уҳәансҳәанла ирҳәақәозгьы ԥшьаала ианеиқәтәа ашьҭахь ршәаԥырҳаԥрагьы нарыхҟьаны, ҵабыргны иҟалараны иҟаз ашәарҭара уаҳа ҟамларашәа, аҵыхәтәан зынӡа иаархадыршҭит.
# Аиниара
Амшқәа реизҳара иалагахьан, аӡынрагьы шьҭа анҵәамҭахь ахы архахьан. Уажәшьҭа иналаршәааларшәны сык амуазар, егьыс аԥсабара есааира аихыккара аҽазнакхьан, ҵабыргны макьанагьы уахынла иҵаалон, аха ҽынла иԥхаррахон, еиқәыцәашь ишьҭаз асгьы хыхьла уахьахәаԥшуаз ҽырҵысрак ҟанамҵацшәа убозаргьы аҵаҟала аҩарӡ аҵхәраа идәықәлахьан.
Ицәгьа-ибзиа ишыҟазаалакгьы даҽа ӡынракгьы уахь иаҳхаагеит, аха сынтәакгьы еибашьрак ҟамлакәа ҳазӷыҵсуандаз ҳәа ауаа ахьааидгылоз абасгьы ааибырҳәалон, есааԥынра анхараанҵыра рыҽшаздырхиалоз еиԥш, сынтәагьы ркәалӡмаҭәақәеи рабџьармаҭәақәеи цәырганы, урҭгьы хазы рырмазеира рҽазыркхьан. Есышқәса дасу рҳәысҭақәа инырҭахандеирц ианырҭалоз, ажьакцаха змаӡоз рабџьарқәа рааигәа иҟазар акәын, избанзар есҽны агәҽанызаара рымазарц азы ус анцәа лахьынҵас ириҭахьан, убри аҟнытә сынтәагьы рабџьармаҭәақәа рааигәа иҟаҵаны ауп рылаҵатәқәа рылаҵарақәа ишрылагаз.
Дадрыҟәа аамҭала абзыԥқәа рахь ҽыԥхьакра ҳәа данцалоз зныкымкәаны дзырманшәалахьаз аӡырҳәҩы Асланыҟәа иԥа Џьгәадар ҽнак зны уҳацхраа ҳәа анизааицҳа мап ицәикуа дыҟазма, иҩызцәагьы иаргьы иаразнак иақәшаҳаҭханы бзыԥаа рыгаҿа иазцарц амшынмҩа иқәлеит. Иҟалаз уи ауп, аԥхарра
ҟало ианалага нахыс асқьыфӷбақәа аазқәылаз ишакәым ала рхы мҩаԥырго иалагазаап, уи аурымқәагьы ирдыруан, аха хара имцакуа маҷк иныҵыҵны Амзара ақалақь амацаразаҵә иахылаԥшларц иааӡыхгылалон ахара иҟаз аҭагылазаарақәа рыгәхьаа мкыкәа. Дасу ихазын аҳәҳәага шьҭишьуеит ҳәа, аурымқәа абаржәгьы рхы мацара ахьчара рыҽшазыркуаз ҩашьомызт. Убри аамҭаз аӷбақәа ҭаԥшыхәо амшын ианхыз аламҭалаз аӡынреи аԥхынреи реилыҵымҭаз аӡынра ҩаԥхьа ихынҳәырц ақәнакызшәа иаалырҟьа-аалырҟьаны амшқәа еихәласуа иалагеит. Ӡырҳәаа рыӷбақәа амшын ианхыз мышқәак раҟара ажәҩан ҵшәааӡа иҟан, аха макьаназ амшын аҽырҭынчшәа аҭра иҭатәан.
– Мшәан, аӷбақәа рылагьы идәықәлеит ҳәа адырра ҳазҭаз амц ҳаижьазар? Макьана ӷбакгьы ҟьаланы ҳалаԥш иҵамшәац, нас иабаҟәоу идәықәлазар? – иҳәеит Џьгәадар, ацәқәырԥақәа аӷбахәамц рҽанҟьаны ацыԥхьқәа анааиҿаԥса инапсыргәыҵала ихи-иҿы ааирыцқьан.
– Иҟалоит гьангьашрак раҳасабзар! – амшынгә илаԥш адырхаланы дхыԥшыло дахьгылаз аҭак ныҟаиҵеит Сафыџь.
– Аруҭан уабаҟоу, арахь уаасзыӡырҩи! – игылақәаз дҩарылаԥшны ашьҭахь уи наиқәҿиҭит Џьгәадар. – Аӷбаԥшыра ҟазҵаша иҵагьы ауаа азкы! Исгәаԥхом арҭ рыхабар ахьыҟам!
– Мҷышьҭаа рыӷба ццакцәоит, аласышьа иаагдырхаразы адырра рыҭатәуп! – иҳәеит Сафыџь, ацәқәырԥақәа иргәылызза уи аӷба ахьнеиуаз илаԥш адырхаланы.
– Ҟәыдеи-иԥсҭа зааигәа аҳ Спадаг ируаа асқьыфцәа ирԥыланы аидысларақәа ирылагеит рҳәазар, нас мшынла иӡхыҵраны иҟоу рыхабар зыҟамзи? Издыруада иҳазгәамҭакәа иҳавырҩны ицахьазар? –  урҭ ирыдгылаз Џьаҭқьаргьы иажәа нарлеиҵеит иаалырҟьаны.
– Уи агәрагара уадаҩуп! – даалакҩакит Џьгәадар.
Убри аамҭаз аԥраӷба аԥынҵа амшын иналашьшьын, нас иҭрысны ианыҩыҵыззоз аамҭаз ацәқәырԥа хьанҭақәа аидаур ианаақәҳа, ԥыҭҩык ршьапқәа аарыҵнаҟьеит, аха дасу иԥыхьашәаз инархьынԥашаланы цәгьала рҽааныркылт. Ашьҭахь дук мырҵыкәа амшынӡ аидаур иқәҟьаны агәараҳәа амшын ианаалаҳа, ӡәыр дагамашь ҳәа аӡәиаӡәи неиҿаԥшны рыбжьқәа неиқәдыргеит.
– Аԥсҟы аанкылара шьҭа сымч ақәхом, ацхырааҩцәа сҭахуп! –  убри аамҭаз иҿыҭбжьы аагеит Мансоу.
Ирхәыз абнаҳәа еиԥшха, убри аамҭаз аӷбахәамц зегьы ҿыжуан иааҟәымҵӡакәа. Аӡеилагьежьыра иахьналашәаз зынӡагьы имныҟәаӡозшәа џьарак ихыҵәиаалон, аха аӷбамҩандырҩцәа аԥша ахьынтәасуаз еиламгакәа аӷбахырхара еицхырааны амҩақәҵара иаҿын.
– Ацәқәырԥара еиқәымтәар агаҿа ҳҽадаҳхалар акәхоит! – иҳәеит Сафыџь, иаалырҟьаны аҳауа асҵәҟьа аҽахьеиҭанакыз ицәымыӷӷханы.
– Амшцәгьа ҳацәшәаны ақәылаҩцәа амҩа раҳҭоума Сафыџьхеит! – иҳәан, Џьгәадар асеиԥш ахаан изымҳәацыз иҩыза дџьашьо днаизыԥшит.
Убри аҽны амшын аҭра иҭыҵны адәы иқәларц ақәнакызшәа агаҿахь еиханы ицозшәа убон уахьазыԥшуаз, аҽнынтәаракгьы ҽеиқәкышьак амамкәа ишгәрымуаз мацара иааилахәлеит. Адырҩаҽны еиҳа маҷк аҽарҭынчшәа ауит, аха макьанагьы цқьа агәы намӡозшәа, ирпҟаз ахәыҷы еиԥшха акәын мчыла аҽарҭынчра ишаҿыз. Убас мацара есааира амч ахьалӡаауаз агәала амазшәа, еишьҭагыла иааиуаз ацәқәырԥақәа мчыдаха ихбыкьны иахьеилаҳауаз ихәашхәаша инеилаӡҩаны амшын ҵааула иналаӡуан, аха макьанагьы цқьа аҽеиқәкышьа иақәымшәо аԥраӷбақәа нырхынаа-аархынаауа амыжьӡы иаларгьало иахьакыз ҭынч ныҟәа рнаҭомызт.
– Мраҭашәарахьала избоит аԥраӷбақәа акымкәа! – аӷбаԥшыра иахьаҿызынтәи иаалырҟьаны ус аӡәы иҿыҭбжьы аагеит.
– Ишьҭышәх аԥрақәа! – иаразнак адҵа ныҟаиҵеит Џьгәадар. – Еи, уа аханы игылақәоу! Илашәырҟәы аӷбаԥҽыга аԥырӡы!
Амшын ианхылоз Дадрыҟәа иабжьгарала ишеибырҳәахьаз еиԥш, рзааигәахара иаҿыз аԥраӷба аԥыларазы иаразнакала хазхазы рҭыԥқәа ааныркылт. Ҽыҳәҵәыла ианеижәыло еиԥш, абыржәы инеидысланы инеидԥыхаала ицарашәа акәын наҟ-ааҟгьы аизааигәахара ишаҿыз.
– Аӷбақәа рацәоуп, риааира ҳалымшарашәа збоит Дадрыҟәа?! –  иҳәеит Уахсиҭ, илаԥш еихмырсыӷьӡакәа иаԥхьаҟа дыԥшуа.
– Аӷа ҳашьҭахь еиарханы ҳаԥсыр, аԥсы аиҭаԥсы ҳаиҩызахоит ҳшәаны ҳаныбнала! – ихи-иҿы аизадара есааира еибакуа ибжьы наиргеит Дадрыҟәа.
Ус дук мырҵыкәа мҷышьҭааи асқьыфцәеи зегь раԥхьа инеидыслеит, ашьҭахь урҭ инарықәырццакны бзыԥаа рыӷбаки асқьыфцәа ртәыки аҿыгә-сыгәҳәа инеинҟьеит. Убри аамҭаз аԥсалабақәа каууа наҟ-ааҟгьы аҿынадырхеит, хазы аҳауа иалаз ахҿа рацәа улаԥш рыхьӡомызт, урҭ ирҿыҵахәхәоз ԥыҭҩыкгьы аӷбахәамц иахыбганы амшын иалаҳауазгьы ҟалеит.
Убри аамҭаз Дадрыҟәа икәалӡхылԥа наихаиҵан, нас имӷыҵраз аса имаҟа ҟьаҟьа иаавҵхны иааҳареикын, акеҩҳәа ибжьы ҿаца нарылаиргеит.
– Аҳы, асаӷлам гәымшәақәа! Асагьы акы ианаҿым аҭра иҭажьакцоит рҳәоит, идшәырба шәхаҵашьа зеиԥшроу! Уашхәамақьаԥсыс дырҳәаны, уаҳа арахь аара ргәамԥхо иҟашәҵа!.. Аиааира ахақәиҭраз!
– Аиааира ахақәиҭраз! – убри аамҭаз зныкҟьара зегьы абас ааицрҳәан рҽаадырхиеит.
Рхахьы иргаз аӷба ахы раҩнамгаразы уахь рҿынарханы ишнеиуаз ус дук мырҵыкәа иахьӡаны ӷәӷәала рыварақәа анааидысла, заанаҵ ашахақәа рыцраҳәаны идырмазеихьаз аҵәаҳәқәа убри аамҭаз иршәны уи аӷба ахәамц иаларԥаны иааныркылт ирмышьҭразы. Аӷбақәа цқьа реивагылаха рамраӡакәа ус ӡәырҩы асқьыфӷбахь еихеит, уахь ишниаслак рҿагылара ақәызкуазгьы иаразнакала аса инаҿакны ирабашьуа рҿаархеит, иаарԥыхьашәоз зегьы ахәтәуа.
Дадрыҟәа ибон асқьыфцәа амшынаҿгьы акырӡа ишеиҿамсқәаз, ӷәӷәала аибашьрагьы ишазҟазаз. Адәы иазымкызшәа ҩ-жәларык амшын ихибаҳәала анибарҵәара иаҿын, убри аамҭаз ганкы ақәылараз рхы ҭадырхон, егьырҭ рыдгьыл аиқәырхараз рхы ахҭнырҵон. Ишеиҿагылаз мацара акры анҵы ашьҭахь, ус рылаԥш иааҵашәеит иҵагьы аӷбақәа акымкәа рзааигәахара ишаҿыз, аха убасҟан мҷышьҭаа хьаҵуазшәа Дадрыҟәа ианиба, ахаан имыхьыцыз гәеиҭасрак даамҽханакит, иагьидырит шьҭа рымч рықәхараны ишыҟамыз, арахь ихәыз, заҟаҩы ҭахаз еилкааны аӡәгьы издыруамызт, ихаҭагьы ахәра иоуит, аха уи макьана уаҩы иеимҳәацызт.
Ажәакала уи аҽны рацәак ирықәымҿиакәа ихьаҵыр акәхеит. Зышьҭахьҟа ихынҳәыз бзыԥаа ракәзар, еиҳараӡак ирызхымгоз рԥызаҩ иԥсҭазаара ахьшәарҭаз акәын, убри аамҭаз Џьгәадар илацәақәа еиқәԥсаны дахьықәҩаз аарла иҩналашоз ацәымза лашара иалубаауан, иҟәашхахьаз ихи-иҿы еицакха иблақәагьы ҭашәашәаӡа ишыҟалахьаз. Икәшаны ихагылаз иҩызцәагьы игәы дырӷәӷәарц иаҿын, аха ирбон рԥызаҩ иусқәа шҽеимыз, рхьаҵымҭаз иоуз ахәра ҵааула шизхымгоз аҟара. Иҿажәкуаз иқьышәқәа уажәыуажәы ишдырцәаакуазгьы дааҟәымҵӡакәа аӡы даҳәон, ахьаацәгьа шимазгьы ихдырраҿ дыҟан, макьана иажәақәагьы еилган.
– Сзыцәнымхаша ахәра соуит! – ус иблақәа аахтны еиҭах ибжьы наиргеит. – Нырцәыҟа ақәлараз маҷк ауп исзынхаз! Сара сыԥсуеит, аха шәара еизынхаз шәҟәышыз!
– Џьгәадархеит, сыԥсуеит ҳәа шԥоуҳәаӡеи! Ахәрацәгьа ахаҵа иԥышәагоуп, уаргьы уи ушаиааиуа шыудыруа, асҵәҟьа угәы кажьӡаны умцәажәан! Абас аҳәара уара уеиԥш иҟоу ахаҵа иаҭәам! – иҳәеит Сафыџь, рхада ишизхымгоз шибозгьы игәы алашьҭихырц. – Уи уаргәаҟуа уҟам, аха угәы аҳәо уҟазар ахәрашәа узаҳәап уҭахызар?
– Мап, Сафыџь! Иацы сыхшәаз џьушьоума, агәырӷәӷәара сҭахӡам! – ибжьы рацәак изҭымкаауа даацәажәеит Џьгәадар. – Иҟалап сыԥсы шҭоу сшәызӡхымгаргьы, избанзар усшәа схы збоит! Амала сызлашәыҳәо убри ауп, знапала сҭахараны сыҟаз ахлаҳәадақәа шҳазнымкылаз ирласӡаны Ресмаг адырра иоуртә иҟашәҵа!
– Уи хьаас иҟаумҵан Џьгәадар! – убри аамҭаз иҽыларҟәны аԥсхых ииҳәоз цқьа елиргаразы иҽизааигәаитәит Сафыџь.
– Ҳзыргәыӷххьаз аурымқәа шаҳмыцхраазгьы ишәырдыр!.. Ех, сабиц, ақәылаҩцәа рымч еилымкаакәа ҳҩызцәа баша иҭаҳархеит! Уи сара соуп изхароу! Издырыр сыхәҭан, аха исҳәо шьҭа акры аанагома!
– Ус шԥауҳәаӡеи Џьгәадар! Ҳзыриааиуам ҳәа ҳашьҭахьҟа ҳхынҳәызҭгьы, усҟан ишәаны ихынҳәит ҳәа аҽԥныҳәа ҳарҭар ԥхашьара дуун ҳара ҳзын!
Убри аамҭаз Џьгәадар иқьышәқәа мчыла иаарччашәа ҟаҵаны нас илацәақәа неиқәиԥсеит, аха рацәак мырҵыкәа аԥсҭазаара ахбалара
зҽазызкхьаз иблақәа афергьҳәа иаахтны ҩаԥхьа аарлаҳәа ибжьы наиргеит.
– Шәсыцхрааны сшәыргыл!
Убри аамҭаз ашырсырҳәа инаиҵагыланы ԥшьаала ишьапы даақәдыргылт. Сафыџь иаразнак идырит Џьгәадар дгыларц зиҭаххаз.
– Сабџьаргьы сшәыркы!
Ахәра ӷәӷәа змаз ауаҩы макьана иқьбжьык рмаҳацызт. Иԥсҭазаара анҵәаразы изынханы иҟаз аҵыхәтәанӡантәи аамҭа маҷ ааины ишидгылахьазгьы, ишьапы дшаақәдыргылазҵәҟьа ихьаацәгьа мчыла ичҳаны хаҵаҵас аԥсра даԥыларц акыр иҽааирӷәӷәеит.
– Уажәшьҭа наҟ соушәыжь!
Наҟааҟ ижәҩахыр иаҵагылаз ахацәа убри аамҭаз инаскьа-ааскьаны иаагылт, издыруада дкаҳауазар ҳәа ргәырҽанҵаны.
– Хансиса лҟәыӷара еснагь ишәыцзааит, дадраа! – идыркыз аса импыҵырӷәӷәа дахьгылаз ишьапы дазнымкылоушәа анибалак знызынла аԥынҵа ларсны инаиҵыргәо, уасиаҭҵас инижьуаз аҵыхәтәанӡатәи иажәақәа рзыӡырҩра иаҿын рхыбаҩ дахьырԥырҵуаз зегьы ргәы иаланы. – Сара наӡаӡа шәаансыжьуеит, иҳацәҭахаз ҳҩызцәа рахь амҩа сықәлоит!.. Сызқәаҭыԥ ахьыҟашәҵаша ҳәа уаанӡагьы ишәасҳәахьан… Сҳәахьа еилашәымган! Шәара шәыбзиаз, еснагь шәеизхәыцла, аидгылара бзиа шәымаз!.. Иа, шьарда зымчу, Анцәа ду суҳәоит ҳажәлар умырӡырц! Изыхьчо ҳәагьы иҟоу, абри иску ас-с-са… – убри аамҭаз иажәа аҟаԥыҳәа инааҿахҵәа иаалырҟьаны даагарыгаҽан нас ахьадышьшьра дналагеит.
Акаҳаха иамраӡакәа убри аамҭаз ахьышәҭсышәҭҳәа инаимҵасны даанкыланы ижәҩахыр инаҵагылт, нас деимакы-еиҿак даашьҭырхын, аса импыҵарԥс ишикыз дааиҵыхны ацәырдаӷәы днықәырҵеит.
– Ӡырҳәаа рҵасала инарцәымҩа дцеит! – иҳәеит Сафыџь, мчыла аса ааимҟәыҵхны аԥсы инаиваҵаны данааиқәик ашьҭахь.
Дук мырҵыкәа Џьгәадар иԥсҭазаара далҵит ҳәа заҳаз аӡәаӡәала иааины, џьанаҭ гыларҭас иоуааит ҳәа наҳәаны, рыхәдақәа рыкәаҽ
даргьы аџьабацәа инарылагылон. Ауаҩы дзыԥсоу анудыруа даныҟам ашьҭахь ауп ҳәа шырҳәо еиԥш, Џьгәадар иҭахара зегьы игәырҩа дуны ирзыҟалеит. Иара идагьы даҽа жәафҩык ирыцәҭахаз еихых-еиҵых еиваҵаны, рхаҿсахьақәа еицамкразы рызегьы ааҵәахыртә иҟаз аԥра дук рықәршәны џьарак еизакны ишьҭан, деиқәкны хазы икҿаз Џьгәадар заҵәык ида.
Иҭахаз Дадрыҟәа иҩызцәагьы рыԥсыбаҩқәа рыманы амҩа иқәлахьан. Иахьазны злеишәа зырцәгьаз амшын иҟанаҵаз аҵыхәтәан иахьхәызшәа, уажәы ацәқәырԥақәа аӷбахәамцқәа иахьадсылоз еиқәара-еиҵараха акәын ашьҭабжь шыҟаз. Убри аламҭалаз Зикәатла иҿаԥшылара хьанҭа гәыԥжәара дук аныԥшуа ахәцәеи иҭахази еилыԥшаауа дышнеиуаз, зықәра иааҵагылахьаз Соулаҳ деиқәкымкуа алашара зхыӡлахьаз иблақәа ажәҩангәы иадырхаланы дахьышьҭаз ус дааихагылт. Иааҟәымҵӡакәа аԥша еиланажәжәоз ихцәышла иҿахәмаруа, импыҵарԥс иикыз аса игәы инықәҵашәа дахьышьҭаз, ихьӡ аауҳәар абыржәы ахьшәҭҳәа дҩаҵҟьаны дҩагыларашәа акәын иҭеиҭԥш шыҟаз. Иԥсы ааиҭеикырц ивара днықәҩашәа изнапык ихы иаҵаҵаны, уи инаҩсшәа дышьҭан, згәышҵа ахҿа алаз ацыркь Башхәыхәгьы ихала иҽеиқәкны. Зикәатла игәи илаӷырӡи еилаҵәо аҩыџьагьы аарҽеины, нас ихы дааҩаханы ихьаԥшымҭаз ус машәыршәа илаԥш наиаахеит, Дадрыҟәа амазгәыҭ ибӷа надҵаны дахькыдтәалаз џьоукы икәшаны ишихагылаз. Анаџьалбеит, акы имыхьзааит ҳәа ааигәахәын, нас уи иахь дааццакит.
– Иаачҳа Дадрыҟәа! Ҳаит, амарџьа, џьара уҵкәеит ҳәа ауаҩы ҭоуӷан уазгарым! – иҳәеит Зикәатла, дааины урҭ дшаарыдгылазҵәҟьа.
– Џьоушьҭ, ишәарҭоу ҳәа акгьы ыҟам, афаст! – хьаак зныԥшуаз ччаԥшьла аҭак ныҟаиҵеит Дадрыҟәа.
– Иаасараӡа Дадрыҟәа! Уҽумырҵысын, ирласны иушәысхуеит! –  иҳәеит Аԥсиҭ, акәалӡмаҭәа ишәыхра анааицәыцәгьаха.
– Аԥҳәыс лызқәа уршьышьуашәа закәызеи узҿу, наҟ уааханы иԥумжәои! –  уи дааихлафт Дадрыҟәа.
– Ҳаи, шьыри исзыԥжәо сыҟазҭгьы…
Гәыргәылҵас еихаԥсаз акәалӡмаҭәа ихәра иахьмыркьыскуа Аԥсиҭ ииулакгьы ус ԥшьаала иааишәихын, нас ашьа иаганы иҟаз аҭлагьар ҵаҵа ааишәхаԥжәаны маҟҿаҳәаранӡа дааирҟьантазит. Убасҟан зегьы рылаԥш наахеит, иварахьала ахәра ҵааула шимаз.
– Иҟои уа, сызгаша ҳәа акры адубалама? –  еиҭах даалафит Дадрыҟәа.
– Ишәарҭоу ҳәа акгьы збом, аха ԥыҭраамҭак ушьҭанаҵар ҟалоит иаразнак аҽыхәшәтәра уҽазумкыр, – иҳәеит Аԥсиҭ, ахәра акәша-мыкшәа цахацәаакык ала иҿрыцқьаауа.
– Иабатәи хәшәу, ҳәызбазаргьы ҟамазаргьы иршны наҟ иҭыжәблаа, егьрааны ус ҟасҵахьан! – иҳәеит Сааҭқьери, дахьгылаз ҽырҟазарак ихы инаҭаны.
– Аҳәызба шәаҟәыҵ! – уи мап ацәикит алашә Баҭаҟәа. – Ахәра аҿыӡәӡәааразы ачхәра еиӷьу хәшәы узыԥшаауам, аҟьашь-мыҟьашьра зегьы ҭыблаа иагоит, – нас иварахь дынхьаԥшны раԥхьаӡа илаԥш назаахаз ихы наиқәикит. – Уара иухьӡуи арԥыс? Арахь уааскьеи, уара зегьы уҳаиҵбуп, уара утәоуп еиҳа иџьбароугьы!
Адгьац убасҟан иҟаиҵара дақәымшәо даалакҩакит Баҭаҟәа цасҳәан иҳәоз џьшьаны, аха аиҳабы ииҳәаз мап кышьа амамызт аҟнытә ахацәа зегьы нхьаҳәны рышьҭахь еиарханы ианаагыла, иараби, ари иашаҵәҟьаны иҳәаҵәҟьазаап ааигәахәын, ашьҭахь дшыԥхашьа-ԥхаҵоз Дадрыҟәа днаихагылан ихәымџьар аԥыртлара иҽыназикит.
– Аурымқәа ирылымшеит, аха уара сунаҭит! Ажәакала иахьа аӡы сӡааухит, шьҭа уареи сареи аиуара ҳабжьалт! Иахьарнахыс усыхәԥҳахеит! – иҳәан, Дадрыҟәа убри аамҭаз алаф ахҳәаауа аҟырҟырҳәа дааччеит ачхәра хьааха ибызбызуа ианааицрала аҵыхәтәан ихаԥыцқәа неихырӷәӷәаны.
Убри аамҭаз егьырҭгьы бжьыҭгала иааибарччеит, ашьҭахь Адгьацгьы игәырԥханы дааччеит иблақәа ԥхашьарак рхыҳәҳәыла. Ԥыҭраамҭакгьы рызегьы аицыччара иаҿын.
Иахьатәи амш, ари дара рзы раԥхьаӡатәи ҵахаран. Зегьы игәыхьны ирзыҟалеит рҩызцәа: Басиаҭ, Махсиҭ, Соулаҳ, Башхәыхә, Елыф, Ҳабраҟ, ақәыԥшцәа рахьынтә Алмаси Басрыҟәеи уҳәа назлаз зынӡа жәахаҩык рҭахара. Дадрыҟәа заанаҵгьы идырхьан иҟалаз
ахҭыс азын шьҭа игәынамӡараз уҳәансҳәанқәа ахылҿиаараны ишыҟаз. Аиашаз, имариа усмызт зныкҟьарала жәларык реицҭахара, уи аҵыхәала шьҭа ахара иара идрыԥхьаӡалараны дшыҟазгьы идыруан.
Убри аҽны ашьыбжьышьҭахь Баӷлан агаҿа ааигәа инхоз ахацәа еибарҵысны аҟәарахьы рҿынархеит, ӷбақәак ӡхыҵуазшәа анырба. Дук мырҵыкәа ус иааины ианааӡыхгыла, лахьеиқәҵарала агаҿахь ааԥшра иаҿыз Дадрыҟәа убри аамҭаз зегьы раԥхьа аҟәара ишьапы нылаиргылан нас деиҵыӷәӷәа-еиҵыӷәӷәа иҿынаихеит, ихәра ахьаа ӷәӷәала еицанакыз ихи-иҿы хцәышааӡа. Убри аамҭаз уаҟа ирзыԥшны игылаз ахацәа дшаарыдгылазҵәҟьа аԥхьа аӡәаӡәала рызегьы илаԥш нархигеит, рыӡхыҵра змааназ лахьеиқәҵарала идеилыркаауа.
– Иахьатәи амш гәырҩа хьанҭоуп зегьы ҳзы! Иҳацәҭахеит ҳҩызцәа бзиақәа! – лакҭа хьшәашәала дрылаԥшуа ишыманшәаламхаз рзеиҭаҳәара дналагеит Дадрыҟәа.
Шәаџьҳәара иуазшәа изыниаз аиҭаҳәара Дадрыҟәа даҿнаҵы, убри аамҭаз рыблақәа ахәашьхара иаҿызшәа аниба, иараби, абри иакәмызҭгьы иҭахаз ҭахомызт ҳәа ргәы иҭырҳәаауазшәагьы ааиамхабеит аҵыхәтәан, аха усеиԥш аӡәы акы иҳәо имаҳаит. Дасу аԥсцәа зтәыз иргеит, аха Дадрыҟәа ихәра иахҟьаны ирыцәҭахаз зегьы рыԥсыжрақәа рахь дцартә дзыҟамлеит. Даараӡа игәы иалан Урымтәылантәи ирыцыбналаз, аӷбамҩандырҩы ҟаза Басиаҭ иҭахара, аха имчыз, дасу илахьынҵа ишану еиԥш, дымҩамсыр ԥсыхәа амамызт. Иҭахаз зегьы қьырсиан ҵасла анышә иамардеит Соулаҳ ида, уи мышкы зны санԥслак мамзаргьы сҭахозар ҳабацәа ржәытә ҵасла ишыҟашәҵаша ҳәа ииҳәахьаз иуасиаҭ еиламгакәа дызмардараны иҟаз аҵлақәа руакаҿ ианааи, асакаса надыргылан уаҟа ихцәажәара ҟарҵеит. Изҭахқәаз зегьы анихцәажәа ашьҭахь, Соулаҳ акырынтә дивагыланы анкьа ицеибашьхьаз Џьомлаҭ ичамҳа лабашьа аҽыҩҳәа инарсны аԥсы дааихагылан, аҵыхәтәанӡатәи ажәа шьҭа иара ихиҳәааразы ибжьы наиргеит.
– Анцәа иитәу иара дигоит рҳәоит! Амбатәӡа зхы аџьабаа азырбахьаз Соулаҳгьы иҿҳәара ахьынӡаҟаз иахьанӡа акәын, абри аҽнынӡа иԥсы ҭазааит, дыҟанаҵгьы дгәаҟлааит ҳәа ашацәа илахь ианырҵахьан!
Џьамлаҭ дцәажәонаҵы иҿаԥшылара хьанҭан. Иажәақәа аанкыланы уажәыуажәы ихы ларҟәны даагылалон, аха нас ҩаԥхьа иҵааршәха ибжьы наиргон, иқәла иҭахара убри аамҭаз даараӡа иныԥшынгьы дыҟан.
– Соулаҳ, уара, ухаҵа наган! Уаҩ ишимбац ала агәаӷьра улан, ахаҵара ахьаҭахыз амцаԥшь уаҩызан, уаԥхьагь уаҩ дызнеиуамызт! Уқәра шыҟазгьы иахьанӡагьы уабџьар камыжькәа ушаҵац уаҵан! Шьҭа аҩны уаатәаргьы ҟамлоз, аха угәы иауамызт! Иҵагьы ахаҵарақәа узыԥшын, аха уара узы иҵыхәтәантәихаз иахьатәи ашәаԥшь уԥсы ацҭашәараны уҟазаарын! Агәаҟрақәа жәпакы ухыугахьан, уажәшьҭа уԥсы ушьап! Сара исызҳәом, ҳаи, рыцҳа ҳәа, избанзар ушыԥсугьы усеиԥш ажәа узҳәара уара иуаҭәам!.. Уԥсаҭа шкәакәахааит Соулаҳ! Нырцәыҟа иҟои уареи шәыԥсқәа еиқәшәааит! Макьанагьы арахь агәаҟрақәа ҳашрыҵымҵыц уахьнеиуа иҳазраҳәа! Џьанаҭ гыларҭас иуоуааит! Уԥсы ҭынчхааит!.. Саргьы шьҭа рацәак сызнымхеит, уахь саннеиуа уҽагмырхакәа усԥыл! –  иажәа абраҟа иааникылт Џьомлаҭ.
Аԥсы ихцәажәара аназдырха ашьҭахь Соулаҳ иԥсыбаҩ акәахьча иныларҳәан, нас дԥахны дҿаҳәаны асакаса аҟынтәи ашәамкьаҭ днанырҵеит, иабџьаргьы уаҟа инаиварҵеит. Убри аамҭаз ахацәа ӷәӷәақәа шахала ирхәаны иркыз аҵла ахыцәқәан ашәамкьаҭ анаадҿарҳәала, Џьомлаҭ ибжьы урҭ инарықәиргеит.
– Аҳы, ашахақәа аушәыжь, дад!
Ашахақәа ԥшьаала аужьра ианалага аҵла ахы иақәиҭхо мацара, аԥсы дызныз ашәамкьаҭ аманы аҵыхәтәан ахыцәқәахь иҩханагалт. Убри аамҭаз амрагьы амшын инӡаагылт.
Соулаҳ инарцәымҩа данықәырҵа ашьҭахь мчыбжьык аҟара ааҵхьаны еиԥш, Дадрыҟәа уааицәшәаратәы акырӡа деиҭашәеит. Баҭыршаҳ иҭахымызт Дадрыҟәа дыҟамкәа аҭыӡшәа рылазгалаз рхаҳәатәала акы аҽазкра, Баҭаҟәагьы убасҵәҟьа акәын игәаанагара шыҟаз. Баҭаҟәа алашә ҳәа изуҳәаратәы дыҟамызт, изблак шимамызгьы ахҿала аҵыс абла ҭицҟьаауан, иқәра шмаҷмызгьы иабџьар ихармацәысуа данеибашьуазгьы оумаӡак иакәхон.
– … Ижәбама нап злаҳкыз иҳазнауыз! –  иҽхыршәааны иажәа
анагӡара даҽын Сааиҭ. – Ари ҽеирак ахылҿиаарангьы иҟам, шьҭа ҳахькылнаго аибашьра аҽазкрахьы акәхоит!
– Сааиҭ иҳәатәы хашәҵа, иҳаиҳәаз иашоуп! – уаанӡагьы ажәауаара рызымҭоз еиҭах игәы иамукуа дааҵҟьеит Дудар. – Анцәа имчала еибашьрак ҟамлеижьҭеи акрааҵуан, аха уажәы Ресмаг иҳәатәала аибашьра ахы аҳаркырц ҳҭаххеит! Ишәзеилкаауазар, ари ашәарҭара ахҭаргылароуп иаанаго!
– Иргәаҟу ҳажәлар рыхьчара шәашьҭаз џьысшьон! –  еиҳабацәаз штәазгьы убри аамҭаз аҽынкылара ицәмаҷханы еиҭах дааҵҟьеит Баҭыршаҳ. – Шәхы мацара шәахьшьҭалаз аӡәы ишәџьишьараны дыҟам! Аԥхьаҟа иҟалаша ҳанцәақәа роуп издыруа! Аха урҭ раасҭа шәара ижәдыруашәа шәхы шәамхабозар нас сшәазҵаауеит, ара ҳҽыҵәахны ҳахьынӡатәаша шҳашәҳәара?
– Умыццакын, арԥыс! – уи аамҭаз ибжьы наиргеит Баҭаҟәа. – Избоит згәы еицҳауа еилҟьаеилӷәыцәк шуакәу, аха ццакрыла акы аӡбра уадаҩуп. Амшын иацәтәыму ацәқәырԥа иӡыхнагоит ҳәа, амшынаҿ ҳаҟазаара мацарала ҳажәлар узеиқәырхом, абра адәаҿгьы ахақәиҭра наӡа ҟамлакәа.
– Излазбо, Баҭаҟәа уаргьы аибашьра амҩа анылара еиӷьушьоит? Иумдыруеи абџьар аԥхьа ишьҭызхуа аԥхьа дышҭахо! – убри аамҭаз иҽхырҟаԥшьааны даацәажәеит Алмахсиҭ. – Ажә кша тәыҩада инхоит ҳәа зхырҳәаауа баша ирымҳәеит!
– Иабихәац, аҽы иканажьыз амгәырха дазгәаауан ҳәа, ҳара ҳаума узызгәаауа! –  убри аамҭаз игәы иныҵырххны иажәа даацыцҟьеит Баҭаҟәагьы. – Атәым рбаӷь ааны аҩнытә рбаӷь дәылнацон ҳәа, ҳхы абанӡарцәыԥхьаҳкри иаарҭаху зегь ҳалазыгӡо аурымқәагьы егьырҭгьы? Зегьы ижәымдыруеи изҭахым ара аӡәгьы мчыла ушаанимкыло! Иҳақәшаҳаҭым иахьаҵәҟьагьы аҩныҟа уцар ҟалоит!
Абас ажәақәа неиҿакы-ааиҿакуа аицәажәара ишаҿыз ус Уахсиҭ даархагылеит илахь еиқәҵаны, аха иухьзеи ҳәа иарҳәаанӡа дазыԥшызшәа ҿиҭуамызт. Излацәажәоз ахь уажә зынӡагьы ихәыцрақәа ыҟамшәа Баҭаҟәа ианиба, ашьҭахь уи иахьгьы ихы нарханы дҵааит.
– Исҳәаз уаргьы улахь еиқәнаҵама Уахсиҭ?
– Иуҳәаз саҳауеит, аха уажәы уи азхәыцха аамҭа ыҟам, избанзар Дадрыҟәа иусқәа ҽеим! – убри аамҭаз гәала дула даацәажәеит Уахсиҭ.
– Иҟалеи?! – ашырҳәа дҩагылеит Баҭыршаҳ.
– Ихәра зынӡа аҽарцәгьеит. Ихы изымдыруа аҟынӡа ишоурагьы шьҭыҵит. Џьара акы ӡбатәуп, мамзар даҳцәыԥсуеит.
– Ҳат, афасааит, абысҟак ишԥаизыцәгьахеи! Иараби, шҳамызма дызхәыз? Акы ихьаанӡа иахьаҵәҟьа Ҟазырҳан лахь дгатәуп! – иҳәеит Зоурым, иаҳаз игәы ианыҵанархх убри аамҭаз аҳәаҵәы-ҳәаҵәрагьы аахҭеикын.
Ҟазырҳан ҳәа Зоурым зҭыӡшәа имаз ԥҳәыс ҵаӷак, еинаалак лакәын. Шаҟа шықәса лхыҵуаз уаҩы издыруамызт, ларгьы илхашҭижьҭеи акрааҵуан, шьҭа уи лдырырцгьы лҭахымызт. Уахьлыхәаԥшуаз зынӡа дажәабаангьы дыҟамызт, аха гәырҩа ӷәӷәак дшафахьаз мҩашьо лышқәс аҵкыс еиҳаны лҭеиҭԥш ианыԥшуа аҟынӡа днеихьан. Ӡәырҩы ирҳәо раҳахьан уахынла абга дақәтәаны ныҟәара дышцало збахьаз рацәаҩызшәагьы, шьапыла данныҟәозгьы лышьҭабжь мыргаӡакәа абга аныҟәашьа лымазшәа идырҵабыргырц рҽазыршәон, лышьҭа џьара инмыжькәа дахьцоз азгьы хазы аԥсыцқьа лхамызшәагьы лзырҳәақәахьан. Дҟәашӡа дышлахьан, аха лхаԥыцқәа зегьы еивҵрыԥхаа илзыҵагылан, ҭеиҭԥшла гәырҩа цәгьак дараргамон акәымзар егьыс лыбӷа шшәырӡа, данныҟәозгьы дыццакыццакуа улаԥш дахьааҵашәоз лажәра дҭагылоуп ҳәа лзуҳәаратәы дыҟамызт. Аԥсыцқьа лхам ҳәа лзызҳәақәоз ыҟазаргьы, лара наҟ ауаа еиҳагьы дырмыхәозар цәгьарак аӡәы изылухьеит ҳәа макьана уаҩы имаҳацызт. Абна агәҭан дахьынхоз аӡәыкҩыџьак ракәын издыруаз, лхы ахьыҵакыз аџьыргәал ҩны ашыцламшә ақәиааны ишынеилаҳара аарлаҳәа аԥсы ҭакьакьаӡа иҟалахьан, иҭӷәыхаа иҟаз мҩахәасҭакгьы уахь инагамызт, ибзианы издыруаз идагьы дахьынхоз ԥшаашьа амамызт. Илзааигәаз ҭынхак длымоуп ҳәагьы аӡәы иҳәоны рмаҳацызт, аккара агәҭаны лымалазаҵә дшаанагазгьы уаҩы издырумызт, ларгьы уи аӡәы иалымҳәацызт иазҵаақәахьаз шыҟазгьы. Ахәшәқәа злылхуаз аҳаскьынқәеи аҵиаақәеи анылҟәшәоз лымалазаҵә анаара машәыршәа думбозар лхыҵакырҭа дацәыхараны џьара дцодаауа, ауаа рҿы дцәырҵуа аӡәы илаԥш дыҵамшәацызт, ԥсы зхоу зегьы
ргәаӷ шьҭыхны лхы рцәыԥхьалкызшәа уаҩ дахьнымхаӡоз абнаҿ лҽыԥхьакны дыҟан.
Уахсиҭи Баҭыршаҳи убри аҽныҵәҟьа ирԥшааз ҽыуардынк Дадрыҟәа даныриааланы, лара лахь дыргаразы амҩа иқәлеит, абар шьҭа дахьынхоз зынӡа иазааигәахеит, аха зныкымкәаны Уахсиҭ лыҩны дышнеихьазгьы иахьа цасҳәан аԥшаара ицәыуадаҩхеит, иҟьалазар ҳәагьы ааигәахәт аҵыхәтәан. Баҭыршаҳ уеизгьы арахь дмаацызт, лыҩныҟа изланеишазгьы издыруамызт аҟнытә, Уахсиҭ дишьҭагыланы дхарахаԥшуа ԥшьаала днеиуан. Аккара иҵаланы акыр инаскьахьаны еиԥш, ус адгьыл дааҵаҵызшәа абна агәҭа ргәырҽынӡамкәа лхаҭа даарҿагылт. Уахсиҭ аабыкьа арахь дықәнамгалеижьҭеи акрааҵуан, аха уижьҭеи иара ус џьара акала лҽылымԥсахыцызт лара, лықәра џьарак иаагылазшәа анкьа дшибахьац акәын абыржәгьы дшыҟаз.
– Ҟазырҳан бхаҵкы! – дылҽыжәԥаны аԥсшәа анлеиҳәа ашьҭахь, аҽыуардын данҵаны ачымазҩы дшылзааргаз лара ишылбозгьы изакәазы иааз лзеиҭаҳәара иҽыназикит Уахсиҭ. – Зажәымҭа бзиахаша, бара бҟазара шыхазыноу здыруа рацәаҩуп, бнапы ҳалалқәа ирыхәшәтәхьоугьы маҷҩым. Быҳалалра ду сакәыхшоуп, ишыббо бара быда ԥсыхәа ҳамам, еиҭах ҳабзааит ацхыраара ҳабҭарц.
– Анцәаиныс, абри адунеи хлымӡаахк шазыԥшу! Мшәан, ирзеимакыроузеи абарҭ ауаа? Адунеи дуӡӡа изықәымӡоушәа раџьал аиаанӡа инеибырҵәартә ирзыҟалазеи! – лҳәан, Ҟазырҳан лхаҭа ахаан рыцҳарак дақәымшәацызшәа убри аамҭаз лыбжьы нарганы лхала дааҟәындҟәындит.
– Аиаша бҳәеит, убасҵәҟьа иҟалазшәа аамҭа цәгьак ҳҭагылоуп, – аҭак ныҟаиҵеит Уахсиҭ.
– Ҳаит, анаџьалбеит, асҵәҟьа збахьада!
Ус Баҭыршаҳи лареи рылаԥшқәа анааиқәшәа, убри аамҭаз лыԥшышьақәа шыҟаз аниба иааицәымыӷххеит, абга иақәтәоу аԥҳәыс ҳәа илхырҳәаауа хымԥада иашоуп, ҵабыргны аԥсыцқьа лхам ҳәагьы аҵыхәтәан игәы инҭиҳәааит. Гәырҩа маӡак иабылхьаз лыбла ҭацәқәа аԥсҭазаара рхыӡҭыланы ԥхаррак рхылымҵӡо ишҿыцәаахьазгьы аҟаԥыҳәа иаагәеиҭан, нас уаҳа рхыԥшылара изымгәаӷьыкәа илаԥш аҽаџьара инаирхеит.
– Абрахь шәсышьҭаланы шәаала! – лҳәан, Ҟазырҳан рацәак дрыламцәажәакәа зықәрахь инеихьаз ԥҳәыск длеиԥшымкәа нас ашацашацаҳәа лҿыналхеит.
Рацәак имнаскьацкәаны ус иаалырҟьаны Баҭыршаҳ ибла иаахгылаз дааршынхеит, абраҟа аума дахьынхо ҳәагьы џьашьахәыс иааҟаиҵеит. Абна агәҭа зхала иагәыларшәаз аџьыргәал ҩнхәыҷы иаакәыршаны хкаарак ыҟамызт, сыкәмандрак иадымзаргьы шҭа хәыҷык иара иамамызт, аӡлагаражә еиԥшха амалазаҵә аккара иҵаршәын. Қьаԥҭак еиԥшыншьаланы дахьазыԥшуаз икьынаахахьаз азҭӡык иаҵыргәаз аҵәышьаҟақәа аарла инкыланы иркын, иҵыргәамызҭгьы абыржәы илеизҟәаҿрашәа еицаҟьаӡа ишыҟалахьазгьы аагәеиҭеит, харантә уахьахәаԥшуазгьы абраҟа аӡәы дынхоит ҳәагьы агәра узгомызт, иҟалап шәарыцацәақәак ахьаагылалоз ҳәышҭак акәзаргьы ҳәа, убри еиҳа иадукылартә иҟан. Ишьҭаҟәыҟәӡа иҟаз уи аҩн хәыҷы ус дук мырҵыкәа иадгылеит, аха Ҟазырҳан ачымазҩы ихәаԥшра дахымццакӡо игәхьаа зынӡагьы илымамызшәа, дыԥсыргьы далаӡозшәа лҽыҟаҵаны, абнаҿ еизылкыз аҵиаақәа лыманы аҩны ашьҭахь шыҟаз днавалеит. Баҭыршаҳ иахьада иимбацыз аԥҳәыс бнеик лхымҩаԥгашьақәа џьшьахәыс иҟаҵаны илхиҳәааша издыруамызт, абна агәҭа зхала анхара еилаҳаз хымԥада еиқәшәам аӡә лоуп ҳәа игәы иҭыҳәаауа. Лара илзыԥшны ишгылаз рацәак днымхакәа ус ааҵра даавҵаҵын, убри аамҭаз лхала лхы дацәажәоушәа дҟәындҟәындуа дааины данаарыдгыла, ашьҭахь лгәы намӡо еиҭах ус лҳәеит:
– Иаанхазгьы наҟ шәнеибырҵәа, шәыҟазар ижәбои бзиарас!
– О, зыԥсынҵры духаша Ҟазырҳан! Аиашаҵәҟьа бҳәеит, ауаа рыԥсы ахьҭоу иазгәааны инибарҵәоит! Ари нахысгьы иҟалаша ҳаҩсҭаахәцәагьы ирыздыруам! Ҳгәы ԥызҵәахьоу аамҭа цәгьа ҳаламӡырц азоуп ибзаагаз ари ауаҩгьы уи ихы зақәиҵо! –  иҳәан, Уахсиҭ аԥсҭазаара ахынҭҩынҭрақәа ирылабылхьаз ари аԥҳәыс иҵагьы дызламԥшқәацыз лирдырырц иҭахызшәа даацәажәеит. – Ихәра даара ишәарҭоуп, бнапҟаза ирласӡаны ихьымкьысыр изихымгар ҟалоит!
– Нас, уа дырианы шәзихагылои, аҩныҟа дыҩнашәымгалои! –  убри аамҭаз днықәҵәиааны лҽыналхеит лара.
Ихәарҽхахьаз ауасхыр лаҟә рхы анымҟьакәа, убри аамҭаз ачымазҩы иҵагыла барҵашәа иамаз иааҵалеит илышьҭагыла, убасҟан Ҟазырҳан алыкә нылыршәаны ашә кны данааха абжьы мацараха иааҿыжын, еицаҟьаӡа аҭӡывра аӷьеҩ аахганы инкыдҳалеит. Дадрыҟәа иҵагыланы ианааҩнала, ашә шаартызгьы еиқәыцәышьха алашьцара ҩнашьшьы иҟан, инахаз аԥарда иабзоураны ахышә хәыҷы икылԥханы марцхалк аҟара адәахьтәи амш шара убри аамҭаз иацрыҟьаны лашарак ԥсыҽха иааҩналашон умҳәозар.
Леилахамҭаз иахьылԥырхагахаз лгәы иалазшәа дааҟәымҵӡакәа дҟәындҟәындуан лара, ахьҭа шыҟамызгьы изылҭаххах дыр, ашьҭахь лҽыларҟәны иҿаҳәаны илымаз ахәышҭаара анаахәыҵылшьаа, убри аамҭаз ишапшапуа ахәа иаагәылҵыз аԥырӷқәа еилыџьаауа иналыҷҷеит. Амца аиқәҵара зылҭаххах дыр, ихыблаа-ҿыблааны иҽҳәаз амҿқәа рхы неихәлакны аҭәҳәара дшаҿыз ус дук мырҵыкәа аԥырқьҳәха иааибакны амцабыз анааҩыҵхаха, убри аамҭаз аҩны аҩнуҵҟа иҩнакыз алашьцара ԥханарсызшәа лашарак ԥсадаха иааҩналашеит. Амца бзианы ианеиқәыла ашьҭахь ачымазҩы дахьықәдырҩаз ацәырдаӷәахьы лҿаалхеит, аха макьанагьы дазусҭаз дазҵаауамызт, дагьабалҭахыз илзымдыруаз ауаҩы. Аҵыхәтәан лыҟәындҟәындра аанылкылан нас днихатәаны дызлаҿаҳәаз акәырша аԥыртлара лҽыназылкит, аха лымацара лымч анақәымха илыцхрааразы лыбжьы налыргеит.
– Шәгыланы шәышԥасыхәаԥшуеи, шәааины шәаасыцхраа!
– Уажәыҵәҟьа!
Уахсиҭи Баҭыршаҳи неицхырааны Дадрыҟәа даашьҭхны дшаахықәдыртәалазҵәҟьа, дызлаҿаҳәаз аҿаҳәага афырҳәа иааԥыртланы ихәра днаҿаԥшит, аха убри аамҭаз илбаз лгәамԥхакәа даагәрымит.
– Избоит ихҭәасааз ахәра аиқәаҵәахара ишаҿу. Ахылаԥшра бзиа имоур дагаргьы ҟалоит. Уажәы аԥхьагьы даажәгар акәын, уажәшьҭа ихәшәтәра уадаҩхашт… Исыздыруам… исыздыруам шьҭа ихәшәтәра сымч ақәхо иақәымхо.
– Сбыҳәоит бҟазанапқәа игыбмыжьырц! – иҳәеит Уахсиҭ, длакҩакуашәа аниба ицәымыӷхханы. – Ари даараӡа ихәарҭоу уаҩуп, зегьы ҳиқәгәыӷуеит џьара акахьы ҳкылигап ҳәагьы. Агәрагьы згоит иаарласны агәабзиара шизбырхынҳәуа ала, убри анбылша хаҭала сара сҟынтәи ҳамҭа бзиак базыԥшыз.
– Ҳыҳ! Сара аӡәы акы абаимсхри ҳәа сыҟазшәа убама! –  ахааназ ҟазшьак лҽақәлыршәарц лҭахымызшәа хаарак лыҵамкәа ҩаԥхьа даагәрымит лара. – Иԥсуа ауаҩы иԥсы аӡәы иҭаиҵахьеит ҳәа абауаҳахьаз, уара? Иааганы исымҵашәҵаз шьҭа ԥсык диҩызоуп, иԥсы ҭасҵартә сара сынцәоу џьушьоума!.. Ихәра дықәмарҩакәа шьҭа ашьшьыҳәа дшәыриа!
Аԥсҭазаара лгәы ахшәеижьҭеи акырӡа шааҵуаз убаратәы уаҳа жәаҟәандак лҿыҵымҟьаӡо, иара ус акала гәыблрак лыҵамкәа нас дҩагылан абҟәылқәеи, адыргьлақәеи, аҟәбарқәеи аҩны акәакьҭаҿ иахьеилагылаз днеины деимдаауа днарылалеит. Ус дук мырҵыкәа дзышьҭаз лбазар акәхап, ашьҭахь ҩ-бҟәылк аалгәыдкыланы дааины ҩаԥхьа лҭыԥаҿ днатәан, нас иаалгақәаз наргыланы абыржәоуп ачымазҩы ихыиҿы днаҿаԥшы. Дадрыҟәа ашәахсҭа злаиҿаз аганахьала цқьа данлазгәамҭа ашьҭахь лҽыларҟәшәа деиҭанаиҿаԥшит, аха убри аамҭаз афы лысызшәа ашырҳәа лҽаалыриашеит, иаалырҟьаны акы аалзымбатәбараханы аҟаԥыҳәа лыԥшшәхәгьы иаразнакала аҽааиҭанакит. Лылаԥш ахьынаидхалаз иаанханы, ашьҭахь ихцәы ныԥхьаҳәны илахь аҟьаҟьарагьы днахәаԥшит, аха лыблақәа ддырҩашьаз џьылшьан усгьы лызмырхакәа илацәақәагьы еиқәыхны иблақәагьы днархыԥшылт. Убасҟан еиҳагьы ӷәӷәала дааҭрысны лыгәгьы аалкит, убри аамҭазҵәҟьа лыԥсы ацара ихаҳәршәырахазшәа иахьынҭаҳаз лгәаҵа ҭыԥсаа-ҭыԥсаауа дшихагылаз, ашьҭахь уаҳагьы ажәак лзымҳәакәа иналықәлашьцаны аҵыхәтәан дагьааилышшеит, аха илулакгьы лыҽкамыжькәа лҽырӷәӷәашәа даагылт.
Уахсиҭи Баҭыршаҳи иҟалҵоз џьшьахәыс икны инеиҿаԥшит, аха лылаҿымҭкә а илзыԥшуа игылан. Ауаҩы ихы данзамыхәо ицәеижьы хьанҭахоит, ачымазҩы ихәра цқьа даҿаԥшразы ашьҭахь илыцхраарцгьы нақәыркит, аха илԥырхагамхаразы убри аамҭаз лнапы наҟьаны лааигәа иналмышьҭит.
– Унан, џьбеит! Анцәа ду срыцҳашьа, дазусҭада сыбла иаурбаз! – лыбжьы қыџьқыџьуа ус иаалырҟьаны лхы дацәажәо дуазыруа дааӷьаҵәыӷьаҵәит, убри аамҭаз дышьхнаԥсылазшәа дзеиҭамҵуа.
– Дид, дид, сара ахәаша! Мшәан, исыхьзеи, зынӡа сеилаԥсеит ҳәа сыҟоуп! Ԥхыӡума, мамзаргьы лабҿабома ари!? Сара адунеи лашара зымбаша, анаџьалбеит, асҵәҟьа ҟалашьас иамоузеи! Џьбеит, издыруада сеилаԥсазар џьым, џьым!.. Сшәыҳәоит, игәчама аахтны исшәырба!
Лажәа ҩбамтәкәа аҩыџьагьы аалысны Дадрыҟәа данааилырх, шьанаҵас ибӷаӡара иахьазеиҟараҵәҟьаз ишьҭахьҟала ианыз аҩаза Ҟазырҳан лылаԥш шнақәшәазҵәҟьа, убри аамҭаз лшьамхқәа дрызнымкылакуа даагарыгаҽеит.
– О, Анцәа ду шьарда зымчу! Сара неиҭамҳәа, сажәымҭыҽха саарыцҳаушьар ҟамлои!.. Зылԥха ҳаура дсыманы сшәыҳәоит, шьҭа ишьапқәагьы аахтны исшәырбарц!
Ишьагрын еимаақәа ишьхны ишьапқәа анааилырх, игәабжьышьцәкьарақәа шеимҿаԥаз рылаԥш нақәшәеит. Заҟантәы арҩаш рҽаҵакны рҽыркәабахьааз, аха абжьаратәи иҩшьыцәкьарак шеимҿаԥаз иахьада иахьизгәамҭацызгьы убри аамҭаз иааџьеишьеит Баҭыршаҳ.
– Аа, нан, нан, сыбла иабо дарбану! Мшәан, ԥхыӡу лабҿабоу сахьыҟоу! – убасҟан лнапала лҽаалыршьышьит ишлабҿабаз агәра лгаразы. – Унан, сара адунеи лашара зымбаша! О, Анцәа ду ухьышьаргәыҵа сакәыхшоуп, сара мыжда сҿаҭахьа сурбама! Ах, ах, сара рыцҳа , сызқәымгәыӷуаз сурбама!..
Ҟазырҳан иҵагьы лаҳәарц шылҭахыз иаалырҟьаны адунеи налықәлашьцан ԥшьаала дынхьадышьшьит, аха убри аамҭазҵәҟьа Уахсиҭи Баҭыршаҳи иаразнакала иналымҵасны дкамыжькәа даныркылт. Ашьҭахь сқамк днықәыкшәа, илзыҟарҵара иақәымшәо аӡы лҿархәхәо, илхагьыжьуа ишылхагылаз, ԥыҭрак ашьҭахь лшьараҿ дааины лылацәақәа аахылтызшәа ҟалҵеит. Дадрыҟәагьы убри аамҭаз быжьқәак игәы иқәыҩҩуашәа дыҟан, аха ихдырраҿ ааира ицәыуадаҩханы дахьықәҩаз маҷк аҟара иҽааирқәацеит умҳәозр, егьыс дахьыҟаз, дахьаныз акы изеилырго ҳәа дыҟамызт убри аламҭалазҵәҟьа.
Уахсиҭи Баҭыршаҳи рыҽқәа еиваргыланы агәыды-мыдыҳәа рышьҭахьҟа ихынҳәны амҩа иахьықәыз рызхара ирзеибыҳәомызт, акыр шықәса рышьҭахь Дадрыҟәа иани иареи иахьатәи амшаз лакәҵас реибабара ҳазшаз иахьраҭәеишьаз џьашьахәыс иҟаҵаны, асеиԥшҵәҟьа џьара иҟалахьеит ҳәагьы рмаҳацызт. Аԥсҭазаара амаҟәмабарақәа зыжәҩа иқәызххьаз аԥҳәыс илцәыӡхьаз лҵеи заҵә мышкы зны дылбап ҳәа згәыӷрақәа наӡаӡа иӡхьаз лажәымҭаз ҳазшаз имчала еибабартә ианыҟалахгьы агәырҩа хьанҭақәа дахьрылашьцылахьаз акәхап, убри аамҭазгьы мыцхәы длахҿыхынгьы дрымбеит, жәахаала ацәажәара шылхашҭхьаз мҩашьо зылабара лоуз лыҷкәын днихатәаны анык леиԥш жәаҟәандала ацәажәашьа шылзеиҿмырцаауазгьы аалыдырбалеит. Еиҳа зымчу ианааигәаԥха иааҟаимҵо акы ыҟам ҳәа, ани аԥеи абас рҭыӡшәа шрымаз мацара кыр хара инаскьеит, арха дгьыл рышьҭахьҟа иааныжьны ус ахәыҳарак ианааҵагыла, рыҽқәа инарыҵаҟьаны амарда инаҿарцалеит. Астәи ианаах шьҭа Наанӡагьы инаӡаны Уахсиҭ саҳәшьа дызбап игәахәын, ашьҭахь Баҭыршаҳгьы дазааигеит уахь дицымҩахыҵразы.
– Ҳахьцо аганахь ауп саншьагьы дахьынхо, – иҳәеит Баҭыршаҳ, ԥыҭк ианынаскьа ус иидыруаз амҩа ианаангыла.
– Уаншьа ихьӡуи?
– Баҭыр.
– Анцәаиныс! – иааџьеишьеит Уахсиҭ. – Арахь инхо Мсыр иԥа Баҭыр иоуп, уи саргьы дыздыруеит. Сымаҳә Гьыргәал иҩны акырынтә иаргьы саргьы ҳнеидтәаланы ачеџьыкагьы еицаҳфахьеит.
– Умаҳә сара дсыздыруам, аха излоуҳәоу еигәылацәоуп.
– Нырцә-аарцә еиқәҿырҭыртә еидынхалоит. Сымаҳә сасцәақәак анизнеиуа Баҭыр дыҟамкәа иҟамлац, иахьагьы убасҵәҟьа ауп аҩыџьагьы шеибабо.
Уахсиҭ имаҳә Гьыргәал анкьаӡа зны акраамҭа дыбрагьуа абна дылан, иаӷа данаԥырига ашьҭахь ауп дылҵны аҭаацәарагьы анаԥиҵаз. Хҩык аҷкәынцәеи ӡӷабки ихылҵит, аишьцәа: Еслан, Арнауҭ, Сааид раб еиԥш даргьы ажьира рыԥсы аҿҳәаран. Раҳәшьазаҵә Адгьанашь ашәҭыц еиԥш дҟатҟато изызҳахьаз улаԥш аалыдхалартә, баҩеламгылак, мфа-мжәы слыхәаԥшуандаз ҳәа ззуҳәашаз лакәын, данысабиз аӡәы лгара имҿаҟәеит, дышҟьа-шҟьо ианлызҳагьы
лҳәаразы макьана лыхьӡала хҿак казыршәхьоу дыҟамкәа лхы дақәиҭшәа дааиуан, илеиҽырбақәоз шырацәаҩхахьазгьы. Лашьцәагьы раҳәшьа џьара уаҩы мырӷьа-ԥалк дхимхразы еснагь рылаԥш лхын, гәылара дахьнеиуаз даатәанхаларгьы уажәраанӡа бабаҟаз ҳәа иаалысны дыхҭаркуан.
– Сара сыхьчара аҵкыс абзыԥқәа рыхьчара шәцазҭгьы, ахацәа реиԥш шәыхьӡ рымҳәарыз. Сыҷкәыназҭгьы шәара шәеиԥш аҩны стәарызма, ахацәа ахьцоз саргьы сцон, – абас аҽԥныҳәа иалыргон дҵәылхуа даныхҭаркӡалакь.
– Иабихәац, лассы наҟ аӡәы даҳԥыригандаз! Аҩны иҩнахаз аԥҳәызбатәахьа уаҳа дышԥаҟало лыбз цәгьамхар, – аишьцәагьы еицҿакны цасҳәан абз дадыргон ҿаԥыцла дыриааиуашәа анырбалак.
– Хаҵацара макьана сахымԥац! Шәымшәан, саамҭа анааилак наҟ сышәԥырҵуеит! – уи лгәы иааҵыххны аҭак нарылҭон абас.
– Аџьма маҟ иаҳәаз ауп уажә иҳабҳәаз!
– Џьым, иаҳәазеи шәыџьма?
– Иаҳәаз бымбо, аӡы иӡааԥшыланы аԥшра анаба, макьана сҿазаап аҳәеит!
– Иӡасызар акәхарын!
– Иӡасызмызт аха, хәынхьаа-фынхьаа иҟаз аџьма ҵәры ауп ус зҳәаз!
Абас иҟаз зегьы ахьларҳәоз аҵыхәала, акы злымҵыз шәара абаҩданқәа ҳәа нараҳәаны убри аамҭаз наҟ днарԥырҟьон. Адырҩаҽнынӡагьы драцәажәомызт, аха цасҳәан ҳәа иҟалҵоз аҽхыргәаара лашьцәа рызгәдуура акәын измааназ.
Уахсиҭ имаҳә Гьыргәал ҩышқәса раахыс иҷкәынцәа иваргыланы Тахь ашьха бахәык аҳаԥаҿы маӡала ажьира ааиртит аурымқәа рылаланы ажьирҭақәа ахьықәыргахьаз аҟнытә, уахынла рыҩныҟа ихынҳәуан, имааларгьы ԥсыхәа рымамызт, избанзар ҩнаҭацыԥхьаӡа ахацәа заҟаҩы ыҟаз рдыруан аҳаблақәа ирхылаԥшуаз аурымқәа рышьҭаҳәакьцәа. Еиҭах ианшәарҭаха аурымқәа рҽааныркылт ҳәа акәымзар, ианшәарҭамыз ԥыҭраамҭак аӡәы данырымбалак нас аҩнаҭақәа лаԥшықәҵаны, шәхацәа абаҟоу, шәыҷкәынцәа зҿузеи ҳәа аҳәса кҿацаланы ихҭаркуан. Ашьхауаа быжкны еиҭарықәлар ҳәа аурымқәа шәаны еснагь рылаԥш рхын, избанзар усеиԥш акырынтә иақәшәақәахьан азын агәҽанызаара рымазарц рҭахын.
Уахынла ҭаацәашәала ианааилатәалоз аибашьра аҭыӡшәа мацара аҵыхәтәан ахацәа аазқәылаз убри заҵәык иахьалацәажәоз, Гьаргәал иԥшәмаԥҳәыс Какашьа цәгьалаҵәҟьа илцәымыӷххон, иашаҵәҟьаны еибашьрак ааҟаланы лыҷкәынцәа лцәагар ҳәа дшәаны. Убри аҽны Гьыргәал аҩны даныҟаз акәын, ус ҽыла иҟаз ҩыџьа хацәақәак агәашә ишҭалаз Какашьа ианылба, иазусҭақәадашь аҽнышьыбжьон иаҳҭааз, абарҭ бзиараказ имҩахыҵмашь ҳәа дааикәҟьашаны урҭ дырԥыларц лҿаныналха, убри аамҭаз лыԥҳа Адгьанашьгьы аҩны даадәылҵны лан дналышьҭалеит. Ус ашҭа агәҭа рҽыжәҵымҭаз руаӡәык Какашьа лашьа иакәызшәа анылба, еибамбеижьҭеи акырӡа ахьааҵуаз азы дизӡатәуа диԥыххыланы даагәыдылкылан, нас иаԥуп ҳәа Баҭыршаҳгьы игәышԥы днагәӡит. Аԥсшәа анеибырҳәа ашьҭахь аҽқәа рыԥсы ддыршьаразы рхы ианаақәиҭыртә, аҽыхәа аԥхьа аҽынканажьын азқәа инышьҭабылгьа-аабылгьеит, ашьҭахь Уахсиҭ иҽызгьы уи инаҵашьыцызшәа аԥхьатәи ашьапқәа наҵырҟәаланы инышьҭагәыгәын уигьы ашьҭабылгьара иналагеит. Рыҩбагьы еибыҳәаны иҟазшәа ашьҭахь ршьапқәа нышьҭарсны ишеицгылазҵәҟьа рԥынҵақәа ашақә иарсуа аԥхьа иаазқәыршәшәан, нас иахьышьҭабылгьаз аҭыԥ инахыҵны иаразнак рқьышәқәа нышьҭаркын, ажәырԥ-жәырԥҳәа иҳәуа ашҭа инықәылеит.
Уахсиҭи Баҭыршаҳи ашымҳа ду аҵаҟа атәара еиӷьшьаны ашәшьыра иҵагылаз арымӡ ианаақәтәа, убри аамҭаз Какашьа дааиқәҟьашаны аҩны ашьҭахьҟа днавалан, лбааҟа аанда ҟаҵара иаҿыз лхаҵа наиқәҿылҭит.
– Еи, уара, уабаҟоу! Исҳәо уаҳауама! Арахь убжьы ааргеишь!
– Ибуазеи? Иҟалахи уажәы!
– Узҿу уааҟәыҵны аранӡа уааишь, џьоукы урҭахуп!
Уахсиҭи Баҭыршаҳи ашәшьыраҿ еицәажәо иштәаз ус дук мырҵыкәа Гьыргәал аҩны аган иаавшәамҭаз ашымҳа амҵан итәаз илаԥш шынархьысызҵәҟьа, ихәда иқәкыз аикәаӷеи аигәышәи аҩны аԥхьаҵәҟьа инкеиԥсан нас ихы шхаз дара рахь иҿааихеит.
Руаӡәык иабхәында шиакәыз аниба дахьизааз дааиеигәырӷьаны длахҿыхӡа дшаарыдгылазҵәҟьа, иабхәында иаасҭа Баҭыршаҳ дшеҵбызгьы дсасуп ҳәа аԥхьа инапы ааимаихын, нас Уахсиҭ иахь инаирххеит.
– Ишәыԥсҭазаашьои амшын нхарҭас иҟазҵаз ауаа? –  аԥсшәа еибыҳәаны ишнеибартәазҵәҟьа лаф ажәала ацәажәара ахы наиркит Гьыргәал.
– Уы, ҟаҵа ҳамамкәа макьаназ баша аамҭа аагагәышьоит, – аҭак ныҟаиҵеит Уахсиҭ.
– Уҳәансҳәанла исаҳауеит ҳаазқәылаз аҭагылазаашьақәа хирым ҳәа, иашаҵәҟьоума ирҳәо? –  дҵааит Гьыргәал.
Уахсиҭ зынӡаск имырџьаџьацәакәа иидыруаз, иаҳахьаз иаразнак аиҭаҳәара иҽыназикит, абри азҵаара алацәажәара акыргьы иаалашыҩкит. Ахацәа адәаҿы еидтәаланы еицәажәонаҵы ани аԥҳаи еицхырааны афатә ҟаҵара ишаҿыз, Адгьанашь лан лахь дхьамԥшкәа ус лҳәеит:
– Сан ибаҳауоу исҳәо! Уахсиҭ ицу ани аҷкәын дыбзымдырӡеи?
– Иабихәац, абри, бара иаабзымдыруа ҳәа аӡә дышԥаҟам!.. Илыздыраауеи, зныкыр дызбахьоума!
– Мшәан, ибыхьи сан, дышԥабымбац! Ибгәыҵашәеи, Маҳмида лашьа иами! Дышԥабзымдыри, иараби! – иааџьалшьеит аԥҳа.
– Унан, сарахәаша! Абри дабазбахьеи ҳәагьы аасгәахәгәышьеит, аха дысзымдрит, бымбо! Агәхашҭра ҵызгеит ҳәа сыҟоуп сара, ашәикка!
– Зныкада дахьыбымбац азы дшыбзымдырыз аҟара сымдыргәышьеи…
– Дысзымдырзар иҟалеи?
– Мшәан, кыр ҟалеит ҳәа басҳәама, ибзымдырыз Маҳмида лашьа иоуп ҳәоуп исҳәаз.
Убри нахыс Баҭыршаҳ иҭыӡшәа ишалацәажәоз мацара афатә ырмазеины, ус аишәа аадырхиеит. Лашьа бысҭаԥхак иҿамҵакуа длышьҭуазма, насгьы ицыз асыс ҷкәын изыҳәангьы бысҭахьык изымукәа дцар ԥхашаран аҟнытә, иҟаԥшьшьӡа ирӡыз акәытқәа рыҩбагьы ааимҿыхны асаанқәа инарнырҵан, нас ашәхарҩа, хазы ашәаӡагьы рҟәыҷны, иҵагьы илымақәаз неицырхырааны аишәа хар амаӡамкәа лыԥҳаи лареи неицхырааны иаадырмазеит. Лашьа атәым уаҩ дахьицыз азы рызҿыҭра ԥхашаран аҟнытә, нас иахьтәаз ахь Адгьанашь днашьҭны анапыӡәӡәарахь иаалыԥхьеит. Ахацәа ргәазхара изымеицәажәо иҩагыланы Адгьанашь рнапқәа длырӡәӡәаразы дырзыԥшны аҩны аԥхьа дахьгылаз ахь рҿааханы ишааиуаз ианаалыдгыла Гьыргәал дшаԥшәымаз еиԥш, аԥхьа иара инапы идырӡәӡәеит, нас асасцәа еибарԥшны рнапқәа аӡы анақәырҭәоз аламҭалаз саҳәшьаԥацәа абаҟоу ҳәа Уахсиҭ дҵааит.
– Урҭ ажьира ҳәа аҵыхәтәан акы аахҭаркын инадԥсыла ицеит. Аиаша уҳәозар, ҳаб иоуп изхароу, зынӡа аҩны иацәхирҟьалеит, – лҳәеит Адгьанашь, аӡы рзынашьҭуа дахьрымҵагылаз уажәыуажәы дынцәыҵԥшшәа Баҭыршаҳ дизыԥшуа.
– Иабихәац, убри ада еибашьраказ имгәамҵааит! – абарҵа дахьыҵагылазынтәи ҿаалҭит Какашьа.
Ус рнапқәа ааӡәӡәаны аҩны иааҩналаны ианеибартәақәа, акы рыгымхаразы убри аамҭаз Адгьанашь дырхагьежьуа даархагылт, убасҟан Уахсиҭ иагьаагәеиҭеит Баҭыршаҳи иаҳәшьаԥҳаи рылаԥшқәа лассылассы ишааиқәшәалоз, аха урҭқәа акгьы имбаӡозшәа иҽыҟаҵаны ацәажәара иаҿыз имаҳә дизыӡырҩуа дтәан. Иара Баҭыршаҳгьы ари аҭыԥҳа аҟаԥыҳәа дааигәалашәеит уахык ианшьа Баҭыр иҩны дшибахьаз, усҟан рацәак дызлыхәамԥшит, аха абыржәоуп заҟа дыԥшӡаз, мӡанрашәагьы дшеиҿкааз бзианы иаангәеиҭагьы.
Ахацәа еидтәаланы акрырфонаҵы ргәазхарагьы еицәажәеит, ныҳәаҿақәакгьы ныркылеит, аха Гьыргәал ишрыдицалозгьы арыжәтә ажәра иахдмырҟьацәеит. Акрыфа-акрыжә шәҭазаара бзиахааит ҳәа аҵыхәтәан инеибаргылт, аха ачеџьыка ишынахыҵҵәҟьа иаразнак адәықәлара аԥсуара иатәымызт аҟнытә, Уахсиҭи Баҭыршаҳи маҷк инатәаны еиҭах иааицәажәақәеит. Ус иандәықәлоз аламҭалаз, Баҭыршаҳ еиҭах Адгьанашь дахьгылаз ахь дналызхьаԥшит, убасҟан лара дырҩегьых дааԥышәарччаны лхы наларҟәит, нас ӡәыр сибамашь ҳәа аԥхьа лани лаби днарыхәаԥшит, аҵыхәтәан Уахсиҭ иахьгьы дынхьаԥшит, аха аӡәгьы ишизгәамҭаз анылба Баҭыршаҳ дахьгылаз ахь еиҭах лыблақәа налырхеит, ҩаԥхьа аҩыџьагьы рылаԥшқәа еиҭааиқәшәахт. Ашьҭахь асасцәа
лҽыжәланы ашҭа иҭыҵны рҿанынархагьы, ԥыҭк хара инаскьаанӡагьы ашҭа дықәгыланы дахьырзыԥшуаз лани лаби гәҩарас дҟарымҵаразы маӡалашәа рышьҭаԥшра даҿын.
Убри аҽны инаркны Дадрыҟәа иан длызныжьны иааижьҭеи мчыбжьык аҟара ниасит, аха русқәа ирхашәаланы макьана изидымҵаалацызт, уахь ицарцы ргәы ишҭаз ауп ус аҩбатәи амчабжь азы ихдырра шизыхынҳәыз. Убри аҽны даалҵны иимбацыз аҩны лашьца дныҩнаԥшы-ааҩнаԥшит, аха аӡәгьы ихабарк анимбаӡа, мшәан, ара сабаанагеи ҳәа аҵыхәтәан хәыцырҭасгьы иааҟаиҵеит. Ихшыҩ азышьҭӡны акынкахәыцра дшаҿыз ус аҟаԥыҳәа иааигәалашәеит дыхәны дшыҟаз, уи аамҭаз инапалагьы иҽаагәеиҭеит, аха хьаак имаӡамкәа иԥсырдагаха ишеиқәтәара еиқәтәахьан, убасҟан ари избо ԥхыӡума ҳәагьы ааигәахәт. Макьанагьы ихы цқьа агәра изымго, мшәан, ари сара сакәӡами ҳәагьы ашьҭахь ижьгьы нкылибӷаҷааит, аха иааинырызшәа аниба, анаџьалбеит, арахь сааганы сзыхәшәтәыда ҳәа ихы дацәажәо иаахықәтәаламҭаз, ус ԥҳәыс ҭажәҭабаак аҩны кәыкәымра хәыҷы ашәхымс даалагылт.
Есааира ашәарҭа аизҳара ишаҿыз рбон, аха Амзара итәаз аурымқәа макьаназ рыбжьы дмыргацызт аԥхьаҟа иҟалараны иҟаз зынӡагьы агәхьаа рымаӡамызшәа, иҟало рбаанӡа ҳәа ҭынч иазыԥшызшәа алаҿырҭуамызт. Абазгаа раҳ Ресмаг иакәзар, уи иҟынтәигьы макьаназ дҵак ҟамлацызт, аха аҳаблақәеи ақыҭақәеи заанаҵ ауаа рылаҵаны ирылеиҳәахьан зшьамхы инанаго ахацәа зегьы рҽырхианы иҟазарц, аҳәсеи ахәыҷқәеи ашьхарахь иганы иԥхьаркырц. Иҽышькылкыҩцәеи иҳәаҭҳаныҟәгаҩцәеи ицны ихаҭагьы акырџьарақәа днеит, аҳаҳаи аурымқәа рықәгәыӷра ҟашәымҵан, урҭ ҳрыхьчоушәа ҳдыргәыӷуеит ауп, аха адгьыл зџьынџьу ишихьчо еиԥш, атәымуаа рхы ақәырҵо џьышәымшьан, зынӡа иаацәгьарахаргьы абырзенқәа реиԥш урҭгьы нықәҵны ицоит, аҵыхәтәан еизынхо ҳара ҳакәхоит ҳәа дахьнеилак ирыҵиҳәоз абри акәын. Ресмаг абасала иуаажәлар ргәырҽананиҵа ашьҭахь мышқәак раҟара ааҵхьаны еиԥш, ҵҩа змам асқьыфцәа саныгаа рышҟа рҿаархеит ҳәа агарнизон ахада Суқьессиан иҟынтәи ус ажәабжь изааргеит.
Ҟәбан аӡиас ирны саныгаа ирызнымкылакәа абазгаа рышҟагьы рҿаархаразы ишааиуаз Гәыбаадәы иаагылаз асқьыфцәа, аурымқәа ирҿырҵаахьаз аҭарчеи аҩыза рхаԥыруа ирхагылақәаз гыгшәыгсахьала иҩычан, еиуеиԥшым ацахақәа ирылхны, иахьынӡазалшоз ирҿаасҭаны, амаҭқәа иреиԥштәны иӡахыз аԥшаҿы абжьыцәгьа ахьырхылҵуаз, ажәылара аан рыҽқәа ррырҳаразы ицхыраагӡагоуп ҳәа хархәагас иҟаҵаны ирымазаарын. Ирхаз акәалӡхылԥақәеи иҟәына мацараха ичаԥаз агәышԥыхьчагатә кәалӡмаҭәалеи рызегьы еибыҭан, иара убас ршьыргәацәқәагьы шьыргәацәхьчагала иҭыҳәҳәан, рызегьы инеибанеиԥшны асаӡи, аҳәызбақәеи, рышәара иҟаз аԥсалабақәеи, ахыци ахәымпали, агәраҳақәеи рыла еибыҭан. Рыҽқәа рычаԥашьагьы даараӡа иацклаԥшны ирхиан, ашәарах сахьақәа змаз ашԥыхьчагатә ԥыџьқәа рыла рышԥқәа ҭыҳәҳәан, дара зегьы реицдәықәламҭаз ашышкамс рацәа урылаԥшуазшәа акәын, харантә угыланы урзыԥшуазар улаԥш ишааҵашәоз.
Иаалырҟьаны аҭагылазаарақәа шшәарҭахаз ала абазгаа раҳ Ресмаг адырра шиоузҵәҟьа, иахьа-уаҵәы ҳәа иахымгакәа иаразнак аҟәыӷацәа зегьы аилацәажәарахь иаарцаз адырра риҭеит. Ианааиԥхьаз аҽны аӡә дагымкәа зегьы анааидтәала, изакәызаалак иара ус гәкаҳарак инамырԥшкәа ацәажәара ахы наиркит абасала:
– Акрааҵуан еибашьрак ҳаламԥшижьҭеи, аха абар ҩаԥхьа уи аамҭа ҳааҭагылт. Арԥарацәа ӡәырҩы ақәылаҩцәа ирҿагыларц аибшьра рҽазыркит, аха рымч рықәхартә иҟам!.. Ишԥаҟаҳҵари? Ацхыраараз ҳзыҳәарыда?
Убри аамҭаз зегьы еиқәышьшьы рыхқәа ларҟәны итәан, агәырҩа хьанҭа зныԥшуаз рхаҿқәа еиқәыхьшәашәаха, аха аҳ ииҳәаз иалырҳәаара рзымдыруа азнаказ рызегьы иӡыӷәӡа еиланархеит. Аилацәажәара далахәын, абыржәы ашьа ахьықәшуаз аибашьра
адәы аҟынтәи ихынҳәыз Мақсималгьы, насгьы аҭагылазаашьа даараӡа ишшәарҭахаз ала ажәабжь хьанҭа аазгазгьы иара иакәын.
– Аиҳабацәа шәыххь згеит, сақәиҭышәтәуазар жәақәак сҳәар сҭахуп! – иҳәеит Мақсимал, аҳ ииҳәаз аӡәгьы аналаҿимҭ дҩагылан.
– Уцәажә дад! Ашәарҭа ҳанҭагылоу аамҭаз аԥхьа-ашьҭахь ҳәа иҟоума иаԥсоу акы зҳәарц зҭаху изы! – быргык абас ааиҳәеит.
– Абра еизаз абзарҟаҩцәа зегьы шәыпату схы иқәуп, сгәаанагароуп исҳәарц исҭахугьы, аха шәара иахышәҳәаауа ауп аус злоу!
– Ҳаузыӡырҩуеит, дад! – даҽа быргкгьы ибжьы наиргеит.
– Ҳашьцәа саныгаа зҭашәаз арыцҳара аҩыза ҳаргьы ҳанымиаразы ацхыраараз аурымқәа заанаҵ ирыҳәатәуп ҳәа сазхәыцуеит! Урҭ рыцхыраара аныҟамла, ашьыжь ишьыцәхныслаз шьыбжьаанӡа дшьыцәхныслон ҳәа, акраамҭаӡа ашәарҭара ҳзалымҵыр ҟалоит! Ақәылаҩцәа раанкылара ҳхала ҳамч рықәхарангьы ҳаҟам ҳәа сазхәыцуеит! Шәақәшаҳаҭума абри?
– Уажәы азыҳәан убас ада еиӷьу узыӡбом!.. Мақсимал ииҳәаз иашоуп!.. Урҭгьы ҳацхраароуп!.. Амзараҟа ауаҩы дышьҭтәуп!
– Саргьы сақәшаҳаҭуп Мақсимал иҳадигалаз! – иҳәеит Ресмаг, изааргалоз ажәабжь хьанҭақәа рзы еиҵыӷәӷәарак ихаҿсахьа ианыԥшуа. – Агаҿантәгьы ауаҩы дааит ақәылаҩцәа рыӷбақәагьы рацәаӡаны ҳашҟа рхы рханы ааскьара ишаҿу ала. Жәацы адырра зласоуыз ала асаӡқәа рыгаҿа азааигәара ӡырҳәаа урҭ раанкылара рымч ақәымхакәа, амшынаҿ иҟалаз аидыслара аан имаҷҩымкәангьы иҭахазаап. Ари игәырҩахьанҭоуп зегь ҳзыҳәан! Згәы мцаз мышкы ибеит ҳәа, хьаҵшьа змам, насгьы иабыку ҳхьаҵраны ҳахьыҟоу? Убри аҟнытә, зыԥшрак ҟамҵакәа Амзараҟа ауаҩы дышьҭтәуп… Издаҳҵарыда ацҳаражәҳәара?
– Аӡәы ҳәа аҳ иашьеиҵб Мысҭаабеи дыҟазааит! – ус быргк ибжьы аагеит.
– Иашоуп! Мысҭаабеи хымԥада даҭахуп! – уи инақәшаҳаҭхеит зегьы.
– Уаҳа ицарыда? Изыхәҭада? –  ашьҭахь даҽа ԥыҭҩык неизҵаа-ааизҵаақәеит.
– Арԥызаҩцәа рахьынтә Мсураҭ дцарц ихәҭоуп! – иҳәеит Ресмаг, уахь иишьҭырц ииҭахыз урҭ дырмазҵаакәа ддәықәиҵар шыҟалозгьы.
– Аурымқәа рыгәра ганы, Абжьаҟәаа иреигәыӷны зԥаҵа зырҟәадыз ҳәа, уажәшьҭан убри ҳаиԥшымхааит, дад! –  зҭеисԥыҳә еихаԥсо итәаз Дагәыр убри аамҭаз игәы намӡо даацәажәеит.
– Арыцҳара аашьа аҵкыс ацашьа еицәоуп ҳәа, ҳхала ҳамч рықәымхар ҟалоит! – иҳәеит Мақсимал
– Исыздыруам, дад, исыздыруам, ццакрак шәмыхькәа цқьа шәазхәыц! Алаҳәа егьа иукәабаргьы ишеиқәаҵәо иаанхоит рҳәоит, зынӡагьы шәрықәымгәыӷцәан урҭ! – еиҭах гәынамӡарыла даацәажәеит Дагәыр.
Амзараҟа идәықәырҵашаз ацҳаражәҳәаҩцәа аналырхуаз аламҭалаз аҳ Ресмаг иашьа Мысҭаабеи иаԥсҭыр драԥгыла убри аамҭаз арыдаа рыдгьылаҿ ақәылацәа раанкылара иҽазикырц идын, аха даҭахуп ҳәа аназыршьа иԥхьаны дааргаразы, убри аҽныҵәҟьа ауаҩы дишьҭаҵаны ҽырххала дрышьҭит.
Ацәылашара аҽазнакырц шьҭа рацәак агмызт. Аидысларақәа ахьцоз аҭыԥ азааигәа, аабыкьа ҭаацәарак зхыҵыз џьыргәал ҩныкаҿ, аԥсҭырԥызаҩ Ҟасҭеи иԥа Даҭырбеи икәалӡмаҭәақәа шишәыз, иабџьар шиҟәныз дахьынкыдтәалаз, убри аамҭаз бааԥсыла дкараха дшыҟаз убаратәы уажәыуажәы ацәа дынҭанагалон, аха иналырҟьа-аалырҟьаны акы дарҿыхалозшәа даалҵлон. Ариабжьарак уахык иадымзаргьы зҽааилыхны ҭынч имыцәацыз аибашьҩы дхарҟәысуа дыштәаз, иаалырҟьаны ус ашә асбжьы аагеит.
– Уҩнал!.. Аа, ари уара уоума? – иҳәеит Даҭырбеи, аҳәынҵәа иаганы иҟаз аҳ иашьа Мысҭаабеи данааҩнала атәаха иамраӡакәа иаразнак азҵаарақәагьы наиқәиԥсеит. – Аусқәа шԥацо?.. Аԥсҭыр ргәы камҳацкәа иҟоума?.. Ақәылаҩцәа абанӡааскьахьеи?
– Излазбо ҳамч рықәхартә иҟам! – иҳәеит Мысҭаабеи, игәы кажьӡаны даацәажәан. – Арыдаа рыдгьыл ныжьны ҳхьамҵыр амуит! Ӡызлан лкәаранӡа ҳааскьеит, аха агәра сызгом уаҟагьы раанкылара ҳалшап ҳәа! Џьарантә ацхыраара анаҳмоу зегь баша ҳхы ҭаҳархоит!
– Анаџьалбеит, разҟык шԥаҳмоури! – иҳәеит Даҭырбеи, убри аамҭаз иаргьы гәыӷрада дшыҟаз ааилыжжын. – Асаӡқәа абагыло?
– Алаҳаӡы нырцә иаҳзыԥшны игылоуп.
– Иҭахаз рацәаҩума?
– Уаҳа аӡәгьы дацымлац, аха иԥхьан ишысҳәаз еиԥш, иаарласны ацхыраара анаҳмоу амҩа раҳҭар акәхоит!
– Убри азҵаара азын ауп узаазгазгьы! Ресмаг дуԥхьоит, лассы уизцарц дузыԥшуп!
– Иҟалахи уажәы! Еиҳа санаҭаху аамҭаз џьара цашьас исымоузеи!.. Изакәазы дсыԥхьаз ааимыцҳаӡеи?
– Амзараҟа уишьҭырц иҭахуп.
– Иҟои Амзара?
– Изакәазы сыздыруам, аха лассы уизнеируп. Иҟаҵатәу џьара уск удиҵозар акәхап.
Мысҭаабеи ҽырххала убри аҽныҵәҟьа аҳҭынра данаадгылоз алашьцара иалагахьан, данааҽыжәҵуаз аламҭалаз ирацәаҩны инаидизалт жәабжьқәак нареиҳәаразы, аха урҭ цәажәарыла рацәак иҽрыдрымхалакәа дыццакыццакуа аҳтәарҭахь иҿынаихеит. Ресмаг дшыԥшыз ус иашьаеиҵбы данааҩнала ашырҳәа дҩагыланы дааигәыдиҳәҳәалт, аха ихыиҿы лахҿыхрак амамкәа еиқәыхьшәашәаха акәын ишыҟаз. Ашьҭахь инеидтәаланы, арҭ аҩымшк аҭагылазаашьақәа зеиԥшраз иааркьаҿны Ресмаг иашьа изеиҭеиҳәаз игәалаҟазаара акырӡа иаабжьнахит, убасҟан иагьидырит шьҭа иаргьы аибашьрахь идәықәлара аамҭа ааины ишааидгылаз.
Амзараҟа ицарцы ашацкыраз зҽеибыҭаны амҩа иқәлаз хәҩык аҽыуаа аҳҭынра ааныжьны агаҿаҟа рхы дырхеит, иаанымгылаӡакәа ишцоз мацара шьыбжьагәазы ус харантәы рылаԥш иааҵашәеит агарнизон абаашгәара. Ақалақь иаакәыршаны изыхьчоз ари абаагәара харшьынк аҟара иҳаракын, мрагыларахьтәи мраҭашәарахьтәи ҳәа иҟаҵақәаз ахырӷәӷәарҭақәа ҩ-хәҭакны ишан, иамҽхакыз адгьылгьы хуарҭалк инеиҳаны иаҵакын. Ажәытә ргыларақәа ирылукаартә улаԥш аазыдхалаша ҳәа аурымқәа ҿыц идыргылаз анхарҭа ҩнқәа рхыбрақәа ахьҭыҳәҳәозгьы бзиа иубарҭан, абаагәара анҭыҵ мраҭашәарахьала ақалақьуаа рыԥсыжырҭа ҭыԥгьы алхны ирыман, аурымқәа иреиуаз ракәын уаҟа анышә иамардозгьы.
– Арахь смааижьҭеи ақалақь акыр иаздырҳазаап! Аргылара ҿыцқәа ҟарҵазшәа збоит! – иҳәеит Мсоураҭ, абаагәара рааҵагыламҭаз.
– Анкьа қәылаҩцәақәак ашьханхыҵынтәи ианақәлаз ақалақь еилаҟәыбаса ишьҭарҵеит ҳәа рҳәоны саҳахьеит, аха абар уажәы изакә қалақьу аурымқәа еиҭарҿыцны иҟарҵаз, – иҳәеит Мысҭаабегьы, иаргьы арахь дмааижьҭеи ҿыцбарах иҟаҵаны дхарахаԥшуа.
Аҭыӡбаашгәара иаваланы ишнеиуаз ус агәашәҭаларҭаҿ ианааи, агәашәхьчацәа руаӡәык дцаны аҟарулцәа реиҳабы дааигаанӡа абаагәара аҩнуҵҟа иҭармыжьлеит. Иазусцәақәаз, иахьынтәиааз, ирҭахыз уҳәа зегь ҭыршәшәааны ианеилыркаа ауп нас аҭалара ианақәиҭыртә, аха Мысҭаабеи Мсоураҭи рыда егьырҭ ахҩык адәаҿы иааԥшразы рыдырҵеит. Аханбааш аҿаԥхьа ицқьашәқьаӡа иҟаз адәы ԥшӡа аман, ауразауроу шәҭыла мацара иҭалаҳан, напы адкыла ахылаԥшра бзиагьы аман, иахьеизеиҟараз агәҭаҵәҟьа улаԥш аадхалартә ҟазарыла ичаԥаз аӡыршә гылан. Аӡҭачы агәҭан аӡы иалыҳәҳәоз ахаҳәқәа рҿы еидтәалаз алым аԥеи иареи ирҿыҵхәраа иаауаз аӡкылҵәраа, аԥхьаҟа инаскьаганы изхагылаз уи аӡҭачы иалаҭәон. Абаагәара аҩнуҵҟа даараӡа хылаԥшра зыҭаз абаҳчаҭрагьы хазы иаҵакны иаман, акыр ирацәан еиуеиԥшымыз ашәырҵлақәагьы.
Уахьынаԥшуаз кәалӡмаҭәала еилаҳәаз рыдагьы адәахьы иахьныҟәоз убон, амаҭәа ласқәа рыла еилаҳәазгьы, ҽырбагас акәу, урҭгьы асақәа рҟәынҳәалан. Рыбжаҩык амҿлых ҟаԥҟаԥқәа рышьан, ршьаҵатәы нызкылоз ҿаҳәагала инеихда-ааихданы ршьыргәарцәқәа рҟынӡа ихагаланы иҿаҳәан, даҽа џьоукых иӡахымкәа иҟаз маҭәак рыжәҩа азганк иныхшьшәа рыбӷаӡараҿ иҿаҳәаны, маӷра аҿамкәа дара иртәыз цәҩычамаҭәак ныҟәыргон. Аӡыршә азааигәа игылақәаз асқам ауқәа руакаҿ ԥҳәызбак еибашьҩык иҽылхажьны уажәыуажәы даагәыдикылалон, аханбааш иҩнармыжьлаз анҭ ахацәа руаӡәык ари шибазҵәҟьа иаразнак игәаԥсахы ааибанаркын ашьҭахь ус иҳәеит:
– Шәылзыԥши, шәылзыԥши ани аԥхамшьа иҟалҵо! Зыгәра умгауа ала ушә аумырхьчан рҳәоит, нас абарҭ роума иҳацхраауеит ҳәа ҳзықәгәыӷны ҳааз!
– Аџьма аҵыхәа амырҵысыкәа абаӷь адгылоума! –  иҳәеит аҩбатәи.
– Ҩ-рык еибашьуан, Кәамӷьас дрыбжьыԥсаауан ҳәа, ҳадгьыл
еимакны еибарԥсуа ҳаргьы рыбжьыԥсаара ҳаҿуп! – убри аамҭаз абас аазгәеиҭеит ахԥатәигьы.
– Утәылаҿ уқьарынџьызар еиӷьуп аҳас уҟазар аҵкыс ҳәа Ресмаггьы изхиҳәаауа абри азами!
– Имгәыӷкәа иԥсхьада, ҳаргьы ҳгәыӷлап… Аԥхьаҟа иҟало аабап.
– Ааи, аха ас ианбанӡа?!
– Ҳлахьынҵа иахьынӡану!
Арҭ ахацәа абас анеибырҳәоз аамҭаз, Мсҭаабеи Мсоураҭи рымалазаҵә уада ҭбаакаҿ ихарахаԥшуа рымацара иҩнагылан. Абџьар хкқәа реизгара Суқьессиан дшазҿлымҳаз убаратәы, уахьхьаԥшлакгьы еиуеиԥшым асақәеи, аихақәеи, акәалӡхылԥақәеи, аҳәызбақәеи, аманызақәеи уҳәа рыла аҭӡы зегьы рхиан, убарҭ ирылакнаҳан бџьар ҿыцкгьы. Уи ахыци ахәымпали даараӡа еиԥшын, аха амҿы ианҵаны агәыҵакырҭа аман, ахҿа ҭзырҟьоз аҵхагагьы аҵаҟаҵаны иҟаҵаз убри ирымбацыз абџьар акәын абыржәы аҩыџьагьы рылаԥшқәа адырхаланы изхәаԥшуазгьы. Цҳаражәҳәаҩыс иаашьҭыз азусцәаз еиҭаҳәаны имҩаԥызгаз аурым ус дара рахь дхынҳәны данаарыдгылоз аламҭалаз, ирымбацыз абџьар Мысҭаабеи инапы нақәкны ирбо днаиазҵааит.
– Ани абџьар иахьӡузеи?
– Татарник ахьӡуп! Ӷәӷәалагьы икшоит, ахарагьы ихысуеит! –  иҳәан, амҩаԥгаҩ уи даахыҽхәеит..
– Иахьӡзаалакгьы шьахәк ауп! – иҳәеит Мысҭаабеи, уи даҵашьыцны макьанагьы илаԥш изахмырԥо.
Ус рацәак аамырҵыкәа Суқьессиани Барторикси, нас ажәҩахыруаа иреиуаз Лиуциа Патеркәлеи еицны ианааҩнала, убри аамҭаз Мысҭаабеи Мсоураҭи ашырсырҳәа иҩаҵеибырҟьаны инырхаҵгылеит.
– Арҭ ирыхьи? Иҵзырҟьеи? –  иҭааз ацҳаражәҳәаҩцәа ус зхыҟарҵаз изеилымкаауа дҵааит Суқьессиан.
– Ҳара ҳҿы ауаҩы данааилак ихаҵгылоит! Уаӷа иакәзаргьы ахаҵгылара ҳаҭырқәҵарас ирыԥхьаӡоит аԥсуаа! –  иҳәеит Мысҭаабеи, аҭак ҟаҵара иахьымыгӡакәа урым бызшәала ихаҭа даацәажәан.
Суқьессиан уаҳа ажәак мҳәакуа дышиашаз днеины аҟардә ҳарак иҽнықәикит, уи иганахьшәа днатәеит Себастополисынтәи иааны иҟаз Барторикс Антинаригьы.
– Абазгаа раҳ шәааишьҭзар, аусқәа ҽеим! Усоума? –  аҵыхәтәан азҵаарагьы наԥишьит Суқьессиан.
– Ақәылаҩцәа раанкылара уадаҩхеит! Убри аҵыхәала аҳ Ресмаг иузааицҳауеит, абазгаа рыдгьыл аимпериа иацәымӡырц Суқьессиан иҭахызар ацхыраара ҳаиҭааит ҳәа! – иҳәеит Мысҭаабеи, шәтәа ҳәа ахьреимҳәацыз азгьы гәаӷла дизыԥшуа. – Аӷа есааира атәыла аҽагәылахалара даҿуп! Триглит игылаз Хрисагон Крикс ир иманы иҽыԥхьеикит ҳәагьы адырра ыҟоуп! Иҟалоит асқьыфцәа Ҟалӷьҭа зегьы шьаҟьаны иахысырц рыгәҭакызаргьы. Издыруада, Суқьессиан ируаа дреиҷаҳауазар, усҟан идкыланы имоу хнызқьҩык «агоплитцәа» ҳәа изышьҭоу ҳзааишьҭааит ҳәа аҳәара ҟаиҵоит.
Барторикс иаҳаз ицәымыӷхханы дҩаҵҟьарц иҭаххеит, аха ибаҩхәарҽ илнамыршакәа дахьныҵыззаз деиҭанартәеит, ашьҭахь ас ахьихьыз хьымӡӷишьазшәа дырҩегьых имч ааизыкшәа инапқәа ишьамхы инықәырсны, нас ииулакгьы афергь-афергьҳәа ишьапы даақәгылт. Убасҟанҵәҟьа хәыцрак иҽнаҭашәа иҟардә акәшамыкәша дшылаҩеиуаз ус џьарак дааҭгылан, нас Суқьессиан иахь даахьаҳәны убри аамҭаз абжьгарақәак ииҭарцгьы иҽыназикит.
– Ацхыраараз «агоплитцәа» рышьҭра сақәшаҳаҭуп! Ақалақь зыхьчашагьы хазы иакәыршаны иргылатәуп, уи азын аамҭагарагьы ҟаҵатәым!.. Патеркәла инапы ианҵазааит абри адҵа анагӡара! Аварварцәа аранӡа иааӡаанӡа мҩабжара ирԥыланы иаанкылатәуп!
– Аԥсуа «гоплитцәа» мап, урҭ араҟа иаҭахуп! Избанзар, амч хада ҳәа иԥхьаӡоу абџьар хьанҭа иаҵагылоу рхыԥхьаӡара ҳацәмаҷуп, – урҭ мап рцәикит Суқьессиан.
– Нас аӡәгьы даҳмышьҭырцу? –  дҵааит Барторикс.
– Ашьҭраз ишԥаҳмышьҭуеи, аха аҳ Ресмаг изцаша даҽа џьоукхоит, иаҳҳәап Макра дызхагылоу…
Суқьессиан зхадараҿы дыҟаз агарнизон анапхгара абри азҵаара алацәажәара ианаҿыз аамҭаз аҳ Ресмаг аурымқәа рахь
цҳаражәҳәара ишьҭыз хынҳәаанӡа ҳәа дымԥшыкәа аҳҭынра зыхьчашаз рыда, егьыс абџьар зкыртә иҟаз ахацәа зегьы аашьҭыхны аибашьра анапхгара аиҭарц дцеит. Ресмаг ибон, ҵабыргны аурымқәа рҟынтәи ацхыраара анырмоу асқьыфцәа раанкылашьа шрымамыз, аха аурымқәа ишырзицҳахьазгьы иҟарҵоз амццакра иахҟьаны аҵыхәтәан рыгәрагара ицәыӡуа далагеит. Мшәан, абарҭ иҳаҵаркырц ақәыркыма ҳәа дгәашгәаҭеиуа дшыҟаз ус мчыбжьык аҟара ааҵхьаны ԥшыхәҩык даакылҟьан, зхыԥхьаӡара рацәам аурым еибашьцәақәак дара рахь рхы рханы ааскьара ишаҿыз ала аҳ адырра изааргеит, ҵабыргны ус дук мырҵыкәа иаакылсит даргьы.
– Сара, Макра Лициниа соуп! Арахь саашьҭуп агарнизон ахада Суқьессиан идҵала, иҭахуп ацхыраара шәиҭарц! – аԥызаҩ дшылҽыжәԥаз еиԥшҵәҟьа дгәырӷьаҿҳәашагаха иҽыҟаҵаны аҳ иахь инапы рхханы иҿааихеит.
– «Аурымқәагьы мпыҵахалаҩцәоуп, аха уажәы шәыда ԥсыхәа ҳамам, шәҳацхраароуп ҳәа ҳрыҳәоит! Даргьы рхы иамеигӡоушәа ҳдырбоит! Тәыс иҟарҵахьоу аԥсуаа шәрыхӡыӡаауеит, ус шәара шәымсааит!» – ирыцеибашьырц иааз аԥсҭыр дрылаԥшуа дахьгылаз убри аамҭаз гәаныла ихы даацәажәеит Мысҭаабеи.
– Суқьессиан иузеиӷьишьоит аиааира! – иажәа анагӡара даҿын Макра. – Иудыруаз аварварцәа еилаҟәыбаса ишықәаҳҵо! Уи азын сыгәрага!
– Суқьессиан ҭабуп ҳәа иасҳәоит ҳацхыраара мап ахьацәимкыз, – уи дааигәырӷьазшәа иҽыҟаиҵеит аҳ. – Насгьы усшәа сгәы иаанагон, уа идкыланы имоу ҳара ҳтәқәа ҳзааишьҭрашәа, аха иабаԥырхагоу урҭ рхаҭыԥан шәара шәааишьҭзар. Насгьы, шәара ҳара ҳәа иҟоума, шәаргьы ҳаргьы иаҳзеиԥшу ақәылаҩцәа рҿагылараз аицхыраара.
– Аҳ, ухаҵкы, аҭагылазаарақәа еицәахоны иҟалозар ҳара ҳнаҩсангьы иҵагьы ааишьҭуеит, аха уажәы азыҳәан изынасышьҭуа рыла ԥсыхәак ахьынӡамоу ала ақәылаҩцәа раанкылара иҽазикааит ҳәа узааицҳауеит Суқьессиан.
– Еибашьыша ҳара ҳшыҟоу, Суқьессиан итәқәа ауадаҩ изаласҵарызеи ҳәоуп «агоплитцәа» сзааишьҭааит ҳәа зизынасыцҳаз, аха иара ус иҭаххазар, аԥхьаҟатәи аҭагылазаашьа дахәаԥшны еиҳа ишеиӷьхаша ибозар акәхап… Џьоушьҭ, уи агьаурым, иааишьҭуазаалакгьы сара сзын зегьы акоуп, ихадароу цхыраарада снимыжьит, – иҳәан, Ресмаг нас ицәажәара аусахь иниаигеит.
Убри ауха ааибашьцәа рхылаԥшраз аҷаԥшьара зықәшәаны иҟаз Мсоураҭ ҵлак ашьапы ибӷа адҵаны, иблақәа ҭырхаха ажәҩан гәыҭбаа ду иаҵибаауаз аеҵәақәа дырзыԥшуа дыштәаз, ус ахаҿы гьамгьамуа ашьхара иаавҵаҵыз амза ҭҭәаа ду иаахылҵыз алашара ҟәызгаӡа абна иаалаԥхеит. Ԥшьаала ахалара иахьаҿыз, абри зланыҟәоузеи ҳәа иџьшьаны илаԥш адырхаланы дшахәаԥшуаз ус иаалырҟьаны акы иааигәаланаршәеит, дзааӡахьаз иабаӡеи иан Абгьанашь ҽнак зны изеиҭалҳәахьаз жәабжьк: «Нан, смаҭа хәыҷы уижьҭеи заҟа ҵуазеи! – убасҟан анкьа еиԥшҵәҟьа ианду лыбжьы игәы иаақәҩҩызшәагьы дааҟалахит. – Амреи Амзеи аешьеи аеҳәшьеи ракәын рҳәоит, аха Амза иаҳәшьа Амра бзиа диамхабазаап. Лашьа асеиԥш аниҵылдыраа аҿаҭахьа ҟалҵеит Амза дицәыбналаны уаҩ дахьзымнеиуаз ажәҩан ахь дхаларазы. Адунеи дуӡӡа зшаз Анцәа ду иҟынӡа лҳәахьа наӡаны иагьыҟалеит лҿаҭахьа, аха иазууеи Амза иаҳәшьа дицәыбналоушәа аниба, иаргьы даалаган аҿаҭахьа ҟаҵаны ажәҩан дкыдлеит иаҳәшьа длыхьӡаразы… Убри аахижьҭеи Амза иаҳәшьа Амра длышьҭоуп, аха лыхьӡашьа изамҭац, урҭ еиқәшәаратәгьы Анцәа иҟаумҵан. Ианааиқәшәа аҽны акаамеҭ ҟалоит, аԥсҭазаарагьы убасҟан инҵәоит ҳәагьы, рҳәоит! Нан, уи аҩыза акаамеҭ шәарҭ аҿарацәа Анцәа ишәимырбааит!.. »
Ашарԥызӡа адәықәлараз адҵа ҟалеит. Убри аамҭаз мцахара-мцахарала зҽеихызшаз рԥызацәа раԥхьа инагыланы рҿынархеит, кыр хара ианынаскьа аԥсҭыр еихьӡомашь ҳәа аҳ Ресмаг дааҭгыланы дырзыԥшуа иаԥхьаҟа иоужьны иангәеиҭалак, нас еиҭах днараԥысны зегьы рханы дцаны днагылон. Аӷа илаԥш иҵамшәакәа ус ахыуҳәа, рхы ахьхаз уи ахәы ҳаракы ашьапы иааҵагылт.
– Абри анхыҵ иҟоу адәкаршәраҿ аҟноуп даргьы ахьтәоу! –  иҳәеит Мсоураҭ, аԥсҭыр шааныркылазҵәҟьа уи аганахь инапы нархханы нас иажәа иацҵо. – Араҟатәи аҭыԥқәа сара ибзианы издыруеит, арымарахьтәи аганахьала иавстәуп, уаҳа даҽа мҩакала цашьа амам. Изласҳәаз ала ҳамҩагьы акыр иаркьаҿуеит.
– Ҳрызгәамҭап ҳәа уҟоума? – дҵааит аҳ.
– Гәаҭашьа амаӡам, избанзар сара иахьысҳәаз аганахь ибнамацараны иҟоуп. Алсрагьы мариам, убри аҟнытә шәаԥхьа снагыланы сҿынасхоит.
Аҳ уи азхәыцрак амҭакәа иаразнак данақәшаҳаҭха ашьҭахь аибашьцәа ианапы наҟьаны инадирбеит, Мсоураҭ ишьҭагыланы рҿынархарц. Кыр инаскьахьаны еиԥш, ус уи ахәыҳарак иахыкәшаны бнала мацара асқьыфцәа ахьтәаз акыр ианырзааигәаха нас иахьрызгәамҭашаз ҭыԥкаҿ иаагылан, ауха уаҟа иԥхьарц азырӡбеит.
Адырҩаҽны ашара адәы иаақәымлацкәаны, згәы рҭынч иҟаз асқьыфцәа ргәырҽынӡамкәа иаалырҟьаны ианаарыжәла азнаказ иҟарҵара иақәымшәо иааилахеит, реиҳараҩык рхы рыхьчаразы ӷәарапара идәықәлеит, егьырҭгьы еиҿкаарак рымамкәа еиԥхьытта адәы иаақәхеит. Аԥызацәагьы ирцәеиԥхьыттаз реибашьцәа реидкылашьа иқәымшәо ишьшьылаҳауа иааидхалт, аха нас рызегьы иаарласӡаны рҽааидыркылан ирықәлаз ӷәӷәалаҵәҟьа инарҿагылт. Аҳ иаҳәшьаԥа Рамзаҭ дахьгылаз аганахь акәын еиҳарак дара злажәылозгьы, анаџьалбеит, раанкылара имч ақәхарымашь ҳәагьы ԥыҭҩыкгьы назхәыцхьан. Ацхыраара ҳәа изааз аурымқәеи аҳ еибашьцәеи хацәнамырха аибашьра ишаҿыз акры ааҵхьаны еиԥш, ус иаалырҟьаны зхыԥхьаӡара арымӡаа ыҟоу асқьыфцәа жәыларц рзааигәахара иаҿуп ҳәа икылырҟьаны Ресмаг изааргаз ажәабжь иаразнакала дааиҵанарӷәӷәеит. Шьҭа ишрызнымкылоз мдыршьа имамызт аҟнытә иалырҟьаны аҳ адҵа ҟаиҵеит, урҭ рыхьӡаанӡа еибарԥшны адәы ааныжьны ахьаҵра рҽазыркразы.
Ресмаг иҳәатәы назмыгӡацыз ҳәа уаҩ дҟамлацызт еснагьы аҿаԥарақәа ирышьцылаз аӡәы заҵәык ида, уи иахьырхәра зҭахқәазгьы ыҟан, аха аҳ игәы иалсыр ҳәа ишәаны ҭыӡшәак ҟамҵакәа макьаназ дрычҳауан. Ресмаггьы идыруеижьҭеи акрааҵуан урҭ рҿымҭра еиҳаракгьы иара ишихҟьоз, насгьы иаҳәшьаԥа Рамзаҭ ичҳара урҭ ракәым уажәшьҭа иара ихаҭагьы иааилыжжыртә аҟынӡа днанагахьан, аха жьрацәарыла еизааигәаз еиванагалт ҳәа изырҳәар иҭахымызт. Аханатәаахысгьы иуаҩхԥараз, ихы иааҭашәоз ада аӡәы иҳәатәы иацымныҟәоз иаҳәшьаԥа, ауаа рцәыԥхашараҟнытә иахьынӡауаз ҳәа дычҳауа дааиуан ҳәа акәымзар ишьтәқәаз дреиуан, ус мацара дахьынӡахәашагьы издыруамызт. Аабыкьашәа аԥсҭырԥызаҩ даналырхуаз аҳ иаҳаҭыраз ҳәа Рамзаҭгьы иӡбахә рҳәеит, аха Ресмаг аҿырԥақәа ҟаҵаны иашьа Мысҭаабегьы даважьны, аибашьра аԥышәа ду змаз Ҟасҭеи иԥа Даҭырбеи хадас дырхаиргылт. Убри нахыс ауп Рамзаҭ ианшьа игәаӷ шьҭихуа даналага, убасҟан иагьиӡбазаап маӡала ихатәусқәа реиҿкаара иҽазикырц, иҭахын асқьыфцәа гьангьашрыла дрыҵаланы аурымқәеи дареи еиҿаижьырц, нас асқьыфцәа рыбзоурала амчра инапахьы иааганы ианшьа иаҳра иара дахагыларц, аха аҟәыӷара дахьацәыхараз азы изеилкаауамызт абаҩ ыршәны алақәа ирымҵаужьыр ҟаҟатәыс ишыҟарҵоз, ихахьы иааигарцгьы иҭахымызт, уи дагьазхәыцуамызт аибашьра ду аҽазкра аԥсуаагьы шьаҭанкыла иннарҵәар шыҟалоз. Абасала Рамзаҭ дызгәамԥхоз рацәаҩын, аха аҭынхацәа ацәгьа рыбжьҳәаны ргәы еихдмыршәарц азы акгьы рзымдырӡозшәа рҽыҟарҵон, уажәы асқьыфцәа ирҿагыланы аибашьра ианаҿыз аамҭаз аԥсҭырԥызаҩцәа Даҭырбеии, Мақсимали, Мсоураҭи ирҵәахуан уи ихымҩаԥгашьақәа, рыԥсы иахырӡаангьы аӡәы иарымҳәацызт ҭыӡшәак ҟамларазы, насгьы уажәы аҟыҟҿыҟ ацәыргаха аамҭа ыҟамызт. Раԥхьаӡатәи ажәылара аангьы аҳ иаҳәшьаԥа ихы шымҩаԥигаз Мысҭаабегьы игәеиҭеит, аха усҟан агәра изымгацәеит Рамзаҭ ихароуп ҳәа, уаанӡа рнапаҿы иҟаз ахәыҳарак ацәыӡра иара ишихҟьаз здырызгьы, уажәы дырҩегьых гәрамгарҭас дҟарҵартә иҟалазаргьы аҳ иаҳәараҵәҟьа рзымгәаӷьыкәа еиҭах рҽааныркылт рыхҩыкгьы. Аҵыхәтәан рышьҭахьҟа ихьаҵны Мды-лҳаԥы аганахь ишыхынҳәызҵәҟьа аԥсҭырԥызаҩцәа зегьы еизганы ажәылара зрықәымҿиаз, агха ахьрыхьыз шьақәдыргыларц аӡбра ишаҿыз ауп ус Соуфадан дааины дшаарыдтәалаз, аха абжьааԥны алафҳәара бзиа избоз уажәы иаҳаидеик ыҟамкәа деиқәхаԥсы акәын дшыҟаз, убри аамҭаз аҳ иаразнак игәы азҩеит акы дшаргәамҵуаз аҟара.
– Соуфадан акы угәы ишыҵхо збоит… Иухьи? –  излацәажәоз иҽынахыганы ашьҭахь уи ихы наиқәикны дҵааит аҳ.
– Ҵаны? Сара акгьы снымԥшуаз џьысшьон!
– Иуныԥшуеит азоуп сызуазҵааз! Аџьабараҿы уааизшәа улахь
еиқәҵаны уҳалаԥшуеит, иузыҟалеи мықәшәатәыс? Ҳахьхьаҵыз азоума асҟак угәалаҟазаара бжьызхыз?
– Ҳҭагылазаашьа злаҟалаз ала ҳзеигәырӷьаша ҳәа ҳазлаҟоу иубеи аҳ, ухаҵкы? Насгьы ауаҩы еснагь деиԥшума! – деиқәыхьшәашәаха аҭак ныҟаиҵеит иара.
– Ухаҿы ианызбаалоит акы ӷәӷәала угәы ишыҵхо, аха ацәыргара узыгәаӷьуам!.. Иҳәа иҟалаз?
– Ақәылаҩцәа рабашьра уаҳа ҳҽазаҳкру, мамзаргьы ҳаҽраҳҭару? –  рхы иҭамкәа ргәы иҭамкәа зегьы ирзеиԥшны убри аамҭаз зҵаара ҿаасҭак ныҟаиҵеит Соуфадан.
– Аӷа иҽиҭара, ари ҳадгьыл ачарҳәара азааур иаҩызоуп… Аԥхьаҟа ишыҟаҳҵаша аусқәа ҳаӡбарцы азоуп ара ҳзеидтәалоугьы, – агәала змаз ауаҩы ииҳәарцы ииҭахыз макьана изеилымкаауа даацәажәеит Ресмаг.
– Шәара зегьы ус шәазхәыцуеит, саргьы шәара ишәгәаанагароу ауп исгәаанагароу, аха аҳ иаҳәшьаԥа Рамзаҭ ус дхәыцуам! –  иҳәеит Соуфадан, иҟаиҵаз аҽԥныҳәаз аҵыхәтәан гәҽанызааракгьы ааиныԥшны.
– Рамзаҭ?!  – иаалырҟьаны аҳ иҿаԥшылара аҽааиҭанакит.
– Ииуазеи Рамзаҭ? Ажәа ҳамыршьыкәа идубалаз ҳаргьы иҳаилыркаа? – шьҭа аҵабырг цәырымҵыр ԥсыхәа шыҟамыз аҟара ицәа иалашәаны убри аамҭаз цасҳәан ацҭәа налихит Даҭырбеи.
– Саҳәшьаԥа идубалаз уацәымшәакәа иҳәа? Уи азын гәыбӷанк усҭарангьы сыҟам! Абри анцәыругах шьҭа иуҳәароуп? – иҳәеит Ресмаг, иаҳәшьаԥа ихарала иашаҵәҟьаны акы шыҟалаз аҟара шьҭа гәҩарас иҟаҵаны.
– Издыруа зегьыҵәҟьа сҳәар аҳ игәы ԥнажәоит, аха иҟаҵәҟьоу аҵабырг изымдыруазар, ус алагьы еиҳагьы еицәахуп!
Иаалырҟьаны зегьы еиқәышьшьы иааҟалан, уи азы шьҭа аҳ иахиҳәаарызеишь ҳәа рылаԥшқәа наиддырхалт, убри аамҭаз Соуфадангьы иажәа аанкыланы ҭакс исиҭари ҳәа дыԥшын. Ресмаг илаԥш кыдырхаланы хьымӡӷык ихыжжуа акәын итәашьақәа шыҟаз, аха Соуфадан ацәажәара зынӡа даҟәыҵызшәа аниба ҩаԥхьа ибжьы наиргеит.
– Соуфадан! – ихы дымҩахакәоуп дышцәажәоз аҳ. – Издыруеит акы угәы иҵхоижьҭеи кыршааҵуа, аха уи змааноу макьана исоумҳәац. Ҩынтәҟагьы иаацәыругәақәахьеит саҳәшьаԥа иҭыӡшәа, аха инагӡаны аҳәашьа уақәшәом. Уи ара итәақәоу ирцәуӡозҭгьы уажәгьы убри цәыругарымызт… Исҳәаз иашаӡами? Идубалеи саҳәшьаԥа?
– Мап, аҳ игәра шызго еиԥшҵәҟьа абра итәоу зегьы рыгәра згоит, аха издыруа зегьы нҭкааны исҳәар агәыхь узнарҵасыр ҟалоит, ҳәоуп! – ибжьы гәыкаҳарак аҟәнышьшьыла ауп аҭак шыҟаиҵаз Соуфадан.
– Сгәы иамыхәаша иахьада исмаҳацкәа сыҟоума, насгьы еснагь сзықәгәыӷуа шәара шәоуп, аибашьра ҳанҭагылоу аамҭаз сара сзы имаӡоу шәара шәзынгьы имаӡазароуп, аргамагьы еицаҳзеиԥшзароуп. Иашоуп, исоуҳәаз игәырхьгагәышьоуп сара сзы, аха абас ианцәыругах уажәшьҭа аҵыхәтәанӡа иуҳәарцы удысҵоит, – аҳ изџьамшьык дҩахашәа дахьԥшуаз илахь ҟьаҟьа арӷаз каҷырақәа еицаҟьаха рҽеидкыланы иаанханы ҭынч даацәажәеит.
Соуфадан убри аамҭаз длакҩакуа дахьтәаз еилыскааз сҳәаҵәҟьарыма ҳәа азнаказ даакәанызанын игәи-игәи еилаԥшуа даанхеит, аха аҳ идицалаз шьҭа имҳәар ҟалозма, дмырԥшыкәа иажәабжь деиҭаналагеит абас:
– Аҳ ухаҵкы! Аԥшыхәра санушьҭыз ауп ари аныҟалаз. Аӷа дахьгылаз гәаҭаны сшааиуаз ауп сызқәымгәыӷуаз сыбла ишабаз. Исыцыз Арабеи сареи уахьынтәи ҳхынҳәны ҳшааиуаз абна агәҭаҿ ӡыхьк ахықәан сқьыфцәақәаки Рамзаҭи еидтәаланы маӡала ишеицәажәоз ауп ҳшаарыхҭыгәлазгьы. Убасҟан ҳхы дмырбакәа ҳахьынарызкылԥшыз еибырҳәоз лымҳаҭаслагьы ԥыҭк еилҳаргеит, абас еиԥш иҟоу ажәақәа: « Аурымқәа абауҭаху ҳара ара ҳшыҟоу! Питиунҭ ақәлараҿ ацхыраара ҳауҭоузар, нас ҳцамҭаз аҳрагьы уара инауҭаны ҳцоит!.. » ҳәа, асқьыфцәа рахьтә аӡәы абас ааиҳәеит. Уи аамҭаз Рамзаҭ инапы аашьҭыхны уи асқьыф имаҿа ааникылт, уи дшақәшаҳаҭыз иадырганы еилыркаауа, – иажәа намыгӡакәа иааҿахиҵәеит Соуфадан.
– Аа, уажәшьҭа идыруп Рамзаҭ аҿагылара иҽазымкыкәа дызхьаҵыз! – иҳәеит Мсоураҭ, дӡырҩуа дыштәаз.
– Ишԥа?! – иааџьеишьеит аҳ.
– Аԥхьаӡа жәылара ҳандәықәлз Рамзаҭ дахьгылаз зынӡагьы иҽимырҵасит! Ашьҭахь ҳаргьы ҳамч мхакуа ирласӡаны адәы ааныжьны ҳаԥырҵыр акәхеит! Ацхыраара анаҳмоу ишԥаҟаҵарыз ҳхьамҵыр!
– Ари самҳәакуа уажәраанӡа иҵәахны ишԥаумаз? – уи еиҳагьы дааикәанаршәеит аҳ.
– Цқьа агәра згаанӡа уи ҳәатәым ҳәа азыԥхьаӡаны сыҟан, аха абар уажәы абри Соуфадангьы иахьирҵабыргыз!
– Саргьы макьана ацәыргара сҭахымызт, – иҳәеит Соуфадан, убри аамҭаз иҿаԥшылара еиқәыҵәыҵә иҟаҵаны, – аха аҵыхәтәан сазхәыцит абри мҳәакәа иаанхар еиҳагьы еицәоу ахь ишкылсуаз аҟара! Ишыжәбо уи аҳәара згәаӷьит, уажәшьҭа аҳ иҟаиҵаша иара идырааит! Абри сҳәап ҳәоуп сзааизгьы!
Ресмаг дыхцәышааӡа ишьа илабазшәа акәын дыштәаз, убри аамҭаз хьымӡӷла дыҭәны ԥыҭраамҭакгьы иҽизмырҵысуа, илаԥш уаҩ дахьыҟаӡамыз ихан. Днахәашьымкәа-даахәашьымкәа изааигәаӡаз иҭынха абасеиԥш дахьизныҟәаз гәаӷкрак дахәаҽуан, уи азы ҭакс иреиҳәашазгьы иҿашәомызт. Итәақәазгьы ибзиаҵәҟьаны еилыркаауан уажәы аҳ игәалаҟазаара зеиԥшраз, иҭагылазаашьа шыҟаз, убри аҟнытә ахҭысқәа рыманшәаламхара зыхҟьаз даргьы ишырдыруазгьы игәаӷьны аӡәы акы изыхҳәаауамызт. Соуфадан даҽа ԥыҭрак дааԥшит, аха аҳ аҿымҭра иҽаиҭаӡоушәа аниба, ҩаԥхьа ибжьы наиргеит шьҭа еиҳа ихадаз аҵыхәтәан иҳәаразы.
– Аҳ ухаҵкы! Сажәа насмыгӡац, макьана иуасымҳәац зегьы иреицәоу!
– Исоуҳәаз анаҩс уаҳа еицәоу арбану? –  убри аамҭаз Соуфадан иахь дынхьаԥшит аҳ.
– Иҟоуп иҵагьы еицәаны угәаԥсахы еибазыркыша!
– Ицәырга?
– Исҳәар ухы узнымкылар ҟалоит!
– Уи сара исусуп.
– Уаҳәшьаԥа Рамзаҭ уҭаирхарцгьы ӡбны имоуп! Ус иҵазҳәазгьы дзацәажәаз роуп!
– Ишԥа!.. Ассир!.. Уи ҟалашьа амам!.. Иумаҳара иҟоузеи, анаџьалбеит!.. Анаԥхаҩы!.. – убри аамҭаз абас рыбжьқәа ааилаԥсеит ирцәымыӷхханы.
– Сгәанала аҳра умаикырц игәҭакызар ҟалап!.. Иаасҳәаз абарҭқәа зегьы мцрак алаҵаны исҳәазар, уахатәи ашара сзымшакуа Лаԥырных сканажьааит! – игәра рымгар ҳәа дшәаны аҵыхәтәан ихгьы дназышәит Соуфадан.
Убри аамҭаз аҳ ашырҳәа дҩагыланы алаҩеира аахҭеикит. Игәы дахьҭахәыцуаз еицрашәаны иҟаз ихыиҿы аахеиқәарааӡа иҟаланы, иаалырҟьаны гәымбылџьбаракгьы игәы инҭашит.
– Ачарҳәаҩ! – абри акәӡоуп ииҳәаз аҳ.
Рамзаҭ ицәгьахәыцра зегьы рхы иақәҵаны иҟан, аха аҳ иаҳаҭыраз ҳәа жәа бааԥсык макьаназ аӡәы иҿыҵымҟьацызт. Аҳгьы уи игәы азҩахьан, убри аамҭаз зегь рҿаԥхьа цәыԥхашьаракгьы дамҽханакны дышгылаз ашьҭахь ашырҳәа иҿынаханы иҭыԥаҿ дааины днатәан, нас зегьы ишраҳауаз даамақарит, иара иганахьала шьҭа ирцәиҵәахуаз ҳәагьы имааз.
– Анаԥхаҩы дазусҭоу зегьы ирдыруазароуп!
– Убри азын акәын аҳәара зысҭахымызгьы! – иҳәеит Соуфадан.
– Ишԥа? Уақәшаҳаҭӡами исҳәаз? –  дҵааит аҳ.
– Уажәы угәыԥжәара уарццакцәоит аҳ, ухаҵкы!
– Исзеилымкааит?
– Уаҳәшьаԥа изқәикыз зегьы ҳгәы иалоуп, аха имаӡа иаразнакала арҳауҳаура аҭахым!
– Избан?
– Сгәы иаанагоит аҳ иаҳәшьаԥа игәҭакы анагӡара иҽаназикуа аамҭаз дҳәынҷаны дыктәуп ҳәа.
– Ус акәзар арахь шәаасзыӡырҩы, – аҳгьы иаразнак уи днақәшаҳаҭхан нас ацәгьа зыгәҭакыз дшаҿаркшаз рзеиҭаҳәара дналагеит. Ииӡбаз ҵабыргны иара изы ишәарҭан, аха аҵыхәтәан зегьы иқәшаҳаҭханы иҳәатәаҿы ианаагыла ашьҭахь иажәа аахиркәшеит абасала. – Ишшәасҳәаз ишәзырманшәалар, настәи Мсоураҭи сареи ҳамч ақәхоит. Убас адагьы уаҳа ԥсыхәа ыҟам.
– Уаҳа еиӷьынгьы ӡбашьа амаӡам, – аҵыхәтәан уи днақәшаҳаҭхеит Даҭырбеигьы.
– Абра итәоу ҳада абри уаҳа уаҩы изымдыруазароуп, – иҳәан, аҳ иажәа хыркәшаны дҩагылеит.
Убри аҽны инаркны аҳ ихылаԥшра рҽазыркит, иаҳәшьаԥа
ишьклаԥшьышагьы хазы иалыркааит, ишырӡбахьаз ала аҳ аҳҭынранӡа дцаны лассы дхынҳәуеит ҳәа Рамзаҭ иҟынӡагьы цасҳәанҳәа ҽнак зны ажәабжь неиртә иҟарҵеит. Абри уажәшьҭа иаҳахьазар иаҳахьеит, иҟаиҵашагьы шьҭа иӡбахьеит ҳәа аҳ ианигәахәуаз иақәыршәаны, имҩаԥгаҩцәа аашьҭыхны аҳҭынрахьы амҩа дықәлеит. Агәчама ааҵәахыртә азқәа иқәыршәыз арахҭ ԥшӡа иаҵаҽырбо, ашьапы калақәа аргылашьа иазԥагьаны, ахәда ҟьаҟьа ҭҳәаны ишьҭых иакыз ахы ниага-ааиаго, рашьҵас иҽырба-ҽырбо акәын, убри аамҭаз аҳ иҽы аԥхьа игыланы ишнеиуаз. Аԥсҭырԥызаҩцәа реиԥш иаргьы есқьынгьы аԥхьагылара иахьашьцылахьаз азын даҽа ҽык аԥысыр ҳәа ишәозшәа, иашьҭырхх иааиуаз егьырҭ аҽқәа зегьы ираԥыҟьа акәын, иҿҟьаса ацашьа шыҟаз. Ариабжьаракгьы аҳ акырынтә ихы дшазҵаахьазгьы, уажәы амҩа дахьынӡақәызгьы ахәыцра иҽаҭаны дыҟан, аха иаҳәшьаԥеи иареи аӷанџь рыбжьалартә изыҟалаз, иаалырҟьаны абысҟак дзицәымыӷххаз марцхалк иадымзаргьы иреицәа-иреиҳаны абри, абри азоуп ҳәа изҳәомызт. Зныхгьы игәы аахьаԥссалон ццакрыла иакәымк иамхаҟаҵар ҳәагьы дацәшәаны, аха аибашьраан дхьаҵит ҳәа иарҳәаз акәын еиҳаракгьы игәы ҿкааны дызмаз, насгьы дҭаирхарц дахьашьҭалаз азынгьы уиак зынӡа ихшыҩ дыхнахны даман, иичҳашазгьы акы акәмызт, убри аҟнытә шьҭа дшыҟазаалакгьы Рамзаҭ дшәарҭоуп ҳәа азиԥхьаӡеит аҵыхәтәан.
Аҳҭынра аҟынӡа макьана ԥыҭк набжьаны аккара иҵаланы ишнеиуаз ус ҽыла иҟаз џьоукы рхаҿқәа ҭаҳәҳәаны иаарыкәшан иаразнак рабџьарқәа нарҿаркит, убри аамҭаз аҳ аҽеизгаха дахьӡаанӡа иааидыххылаз аӡәы аса ахьымҩаниҵаз игәиҽынӡамкәа ижәҩахыр инахьысит. Ари збаз Мсоусҭ иҩызцәеи иареи иаразнакала аҳ иааидыххылт дрыхьчаразы, аха урҭ рааира дазымԥшыкәа ихәыз ижәҩахыр хьаас иҟамҵа иабџьар мҩанҵо днарылагьежьит. Аҳ иҭархара зҭахыз ус дук мырҵыкәа аӡәаӡәала рыҽқәа ирхыҟьҟьаны акаҳара ианалага, егьырҭ иаанхаз рымч мхоушәа рбазар акәхап, ашьҭахь рыҽқәа иаарысны абна рҽарҭац ақәыркит. Агәнаҳаҟаҵара анцәагьы ибозар акәхарын, абналарахь еихаз руаӡәык иаалырҟьаны иҽы машәыршәа ианаашьыцәхысла акгьы дакӡамызшәа днахҟьан кыр хара ԥхьаҟа дцаны азаҟьаҳәа ҿыцха днышьҭасит, убри аамҭаз Мсоураҭ ахьшәҭҳәа дылҽыжәԥан икаҳаз ауаҩы агылаха иамраӡакәа днаихыххит.
– Усԥырцқьа наҟ! Уабашьра сҽазыскуам, угәаӷгьы сымам, хаала ҳаиԥырҵып! – иҳәеит икаҳаз, даныҩагылагьы ҽырцәгьарак иҽазымкыкәа.
– Аԥсра уамеилаҳауазар уабџьар шьҭаҵаны ухы сыҭ!
– Уԥшыз!
Мсоураҭ ҽеик анимаҳа иикыз аса ихы иакәырхшаны имҩаниҵеит, аха иҿагылаз иҭархара зынӡагьы игәы иҭамызт, амаанақәа ихы иархәаны анаԥхаҩ иабџьар импыҵаиҟьарц акәын ииҭахыз. Аҵыхәтәан убас иагьыҟалеит, Мсоураҭ иқәманшәалаханы зҿынаирхаз аса изаанымкылакәа дбырбыруа ганха дцаны ишьҭахь днықәнартәеит, аха агылара дахьӡаанӡа иаарыхҭыгәлаз аҳ убри аамҭаз акеҩҳәа ибжьы наиқәиргеит.
– Рамзаҭ! Акгьы улшом, баша уабџьар ашьҭыхра уҽазумкын!
Убри аамҭаз Рамзаҭ афы исызшәа дныҵҟьаны дшыҩагылазҵәҟьа зышьҭԥаара дахьӡаз аса дгәааны ишилшоз иаԥхьаҵәҟьа иныҵаирсын, нас иҭаҳәҳәаз ихи-иҿгьы ихала иаахитит, уи нахыс уаҳагьы ҽырххарак иҽазимкит.
Ирҳәынҷаз ауаҩы драԥцаны ус аҳҭынраҿы ишнеизҵәҟьа, аҳ ихәра ҿыӡәааны нас ашьаб аҿаԥсаны иҿарҳәеит ахәшәтәра здыруаз аҟазацәа, аха ихәра аҵкьысгьы уажәы ихьааха ицраз иаҳәшьаԥа дахьирԥхашьаз акәын. Ари шьҭа зегьы ираҳахьан аҟнытә, убри аҽныҵәҟьа акры еилызцоз абзарҟаҩцәа ҳәа иҟаз абыргцәа ааԥхьаны аҳ аилацәажәара ҟаиҵеит, иаҳәшьаԥа ишиаҳауаз иҟаиҵаз анаԥхара иақәӡбаразы.
– Рамзаҭ уажәшьҭа исеиҳәааит сҭаирхарц зиҭахыз?.. Аҭак ҟаҵа, сузыԥшуп? – иаҳәшьаԥа иахь зынӡагьы дымԥшӡо итәаз рахь илаԥш рханы зегь раԥхьа абас ацәажәара ахы наиркит аҳ.
– Аибашьра аанаҳкылап ҳәа уасҳәаргьы сҳәатәы шхаумҵоз здыруан! Убри азын исыӡбеит снапала аҳра уаԥырганы, нас асқьыфцәеи ҳареи аинаалара ҳабжьаҵаны дареи ҳареи ҳаидгыланы аурымқәа ықәаҳцарц, аха ишубо исықәымҿиеит! – еиҭахгьы иара ихаҳәатәы иаиргарц ԥышәарччарыла даацәажәеит Рамзаҭ.
– Асқьыфцәа даара урықәгәыӷуеит ҳажәлар ирыламкьысып ҳәа,
аха ҳашьцәа саныгаа ирмеигӡаз ракәызма узыдгыларц иуҭахааз? –  аҵыхәтәан еиҳа ибжьы ааирымчит Ресмаг.
– Уаанӡа асқьыфцәеи ҳабацәеи аиҭанаиааирақәа рыбжьан, абыржәгьы уаҩҵас ирацәажәаша аӡәы дыҟазҭгьы, макьанагьы рнаалара ауан! Шәара абыргцәа ҳәа иҟоугьы шәыхшыҩ ахьылашәхаз џьасшьоит! Залаҿышәымҭуеи аҳ ихҟьаны ҳажәлар баша инапала иахьҭаирхо? Асқьыфцәа рабашьра аанкылатәуп, мамзар убасҟан акәхоит ҵабыргны ҳадгьыл ҳананыӡаауа!
– Ақәылаҩ еснагь абзиа игәы иҭаӡам, дад! – иҳәеит быргк, аҽԥныҳәа иҟаиҵаз игәы иааҵанарххын. – Аӷа аса ԥынҵала думырхынҳәуазар, егьыс егьа уинааларгьы данықәҵуа акы узымукща дцаӡом… Ари иахьа иҳамбеит, дад!
– Асқьыфцәа ирҭаху Амзара итәоу аурымқәа ирықәларц ауп, урҭ ҳара иаҳԥырхагамызт, аха ҳаргьы еибашьрыла ианарҿагыла ҳгәаӷ шьҭырхит!
– Дареи уареи абнаҿ маӡала шәеиқәшәаны аҳра аусқәа еиҵауҟәаҟәарц уанрацәажәоз аума ас ануабжьыргаз? – убри аамҭаз дагьааицрашәеит аҳ.
Еиҭынхацәаз аиӷарара ахьрыбжьалаз гәынганы, иӡырҩуаз аџьабараҿы игылазшәа акәын убри аамҭаз зегьы рыхқәа ларҟәны, раҳеидеик ыҟамкәа еиқәышьшьы ишыҟаз.
– Рамзаҭ! Иашаҵәҟьаны схаҵоуп ҳәа ухы ушьозар иҳәа аиаша, сҭыԥаҿ уҟазҭгьы ишԥасзыуаз? – дҵааит аҳ, иаҳәшьаԥа далаԥишәарц иҭахны.
– Уара ишыҟауҵо еиԥш, усҟак аҭыӡшәа алымхыкәа иаразнакала аҳра уаԥырызгон!
– Усеиԥш анцәа исҟәырхуп! – иҳәан, аҳ убри аамҭаз ихаамкуа дааччеит. – Сара исҭахым заҳәшьаԥа дызшьыз ҳәа сыжәлар сыхәаԥшларц. Сара суаҩшьҩым. Амала иудыруаз уԥсы еиқәзырхараны ҳәа иҟоу акызаҵәык шакәу, уи ҳажәлар мыӡырц уахьашьҭоу ауп. Уигьы ахьынӡаиашахара сыздыруам, избанзар зхәыцрада ақәылаҩцәа рҳәатәы хаҵаны ажәылара уҽазумкит, убри аҽны еибашьуаз ҳара ҳтәқәа зегьы ҭахозаргьы хьаас иҟамҵакәаны. Иамына, иамуӡакәангьы иҟалозар уигьы ааунысчҳарын, аха аҳ иҭархара ахьыугәаӷьыз, аеншьареи аеҳәшьаԥареи ахьеилоугаз азы ҳџьынџьдгьыл ааныжьны уалҵырцы удысҵоит. Аиаша уҭахыҵәҟьазар, уаншьа дҭарханы нас аҳра атәымуаа рнапала уахагыларц уахьашьҭаз азын ашьра акәҵәҟьан иухәҭаз, аха угаӡаразы уаҭасҵом… Уаҳа иахьарнахыс ара усымбароуп! Сыбла уахьамбаша уқәыҵ! Ҳабацәа рыдгьыл уара уҩызцәа ауаа аднакылаӡом!
Аҳ аҵыхәтәан ииӡбаз зегьы анақәшаҳаҭха ашьҭахь, Рамзаҭ хымш ҿҳәарас иҭаны даанрыжьит. Егьа умҳәан ашьа иара атәы ҟанаҵозар акәхап, аԥшьбатәи амш аҽны аамҭала изхаша аԥареи афатәи иҭаны, уаҳагьы иԥсадгьылахь ахынҳәра дақәиҭымкәа, мҩабжаранӡа анаскьагаҩцәа ицҵаны Ҵабалтәи амҩала ашьханхыҵҟа дрышьҭит.
Амш еимахәланы ишәшьын. Амацәыс лакьҭо ажәҩан иаҵыҷаауан, аха адыдбжьы дагәаӡа ихараны акәын ишгоз. Убри аамҭаз иҟәандашьшьыраӡа иҟаз аҳауа ҟәызгаӡа, ԥшак ҟьалангьы џьарантә иасуа ишыҟамыз ашьҭахь дук мырҵыкәа амацәыс лаҟәӡаны адгьыл ахь аҽышьҭанакуа аҽаанахеит, имацәысыцԥхьаӡа адыдгьы ацаапкны апҟацаҳәа ихысуа ажәҩан иааҵалеит. Убри аламҭалаз амҩа иқәыз ҩыџьа ахацәа амшцәгьа шрыхьӡоз аҟара анырба, рмаҳмызқәа уажәыуажәы рыҽқәа рымгәацәа инарыҵакшо рныҟәашәа акырӡа иаадырццакит.
– Алашәага урҿыҵахухааит иуцашьоузеи! Иаууеи, амшцәгьа ҳақәнакыр ҟалап! – дзықәтәаз аҽы аныҟәашьа игәамԥхакәа днаҵаҟьеит руаӡәык.
– Амацәыс иҟанаҵо сгәаԥхом! – убри аамҭаз егьи ахаҵа дназымҵагылаз ахьацаҵла махәҭак ааԥҵәаны ихы инықәикит. – Уаргьы махәҭак аамаԥҵәаны ухы инықәк, иудыруеи адад иҟанаҵаша… Ҵыԥх мышцәгьак азы сырахә афы нрыласны ианкьаҭа нахыс исыхьыз сыздыруам, убри аахыс сацәшәо салагеит!
– Кыр аркьаҭама?
– Сыԥшәма лгырӡатә иаԥырхагахеит! Ашьҭахь Аергьашәа ахҳәаауа, даҽа шьтәакгьы Афы ихьӡала ашьа касҭәеит уаҳа сырахәқәа дырԥырхагамхаразы!
– Ҳадгьылаҿ ашьа ахькаҭәо Анцәа дугьы игәаԥхома! –  иҳәеит егьи.
– Ашьакаҭәара еилаҳауа ирыхҟьаны ҳаргьы ашьа ахькаҳаршуа ԥырхагас Анцәа иҳаумҭан! – иҳәан, зхы амахә ықәкыз иҽы ааирццакит убри аамҭаз иаԥыҟьаз иҩыза иҽихьигӡаразы. Дук мырҵыкәа диваӷәӷәа данааивагылоз аамҭазҵәҟьа игәалашәаз жәабжькгьы аацәыригеит убри аамҭаз. – Убас сгәыла хаҵак гәнаҳарас иҟаиҵах дыр, ҵыԥх абыржәааны амацәыс исын, Афрашәа ихҳәаауа хәымшҟа анышә даҭаны идтәалан, аха ибзамыҟәраз Афы даҭаимҵазар акәхап мчыбжьыкгьы мҵыцкәаны иԥсы ҭалеит.
– Дышԥаҟоу уажәы?
– Убри ашьҭахь аԥынҵашьара дыхҭакны даман, аха аԥшыҩцәа рахь ицаны агырӡныҳәа анизыҟарҵа маҷк деиӷьхазшәа дҟалеит…
Убри аҽны ашьыбжьышьҭахь Афы акы даргәаазшәа адыд ҽеиқәкышьак азыҟамҵо, амҩа иқәыз ирхыкны уажәыуажәы апҟацаҳәа ирхатҟәацуан. Амацәыс рықәыҷҷа кыргьы хара инаскьахьан, аха ишыдыдуа еиԥш қәа ауам ҳәа, ақәа аура зынӡагьы аҽазнамкит, иауп ҳәагьы агәы иҭамызт. Аҩыџьагьы иццакы-ццакы ишнеиуаз ус агаҿа аҟаԥдаӷа иахьԥшуа хәыҳаракык иаахалеит, аладаҟала амшынгәы аказказра ихыԥшыло, амрагыларахь Гәымсҭа иҭаԥшуа, аҩадаҟа ашьха каҵәарақәа ирҿаԥшуа иахьыҟаз уи ахәҭыԥ ааныжьны, ашьҭахь Аблархәы ақалақь шыҟаз рхы дырхеит.
Абырзенцәа рхаан иргылаз Аблархәы зныкымкәаны ақәылаҩцәа ақәлахьан, Понттәи аҳәынҭқар Митридаҭ Евпатор ихаангьы иҟәыбаса еиларыжьхан, аха ашьҭахь аурымқәа рнапаҿы ианыҟала еиҭашьақәдаргылт. Аблархәынтәи Аҟәанӡа рацәак бжьамызт, шьапыла уцозаргьы шьыбжьныҟәагьы ыҟамызт, ақалақь акәзар ԥшьуарҭалк рҟынӡа адгьыл амҽхакын, мраҭашәарахьала аӡәы шьапыла дызхамлартә кыр илаӷьаран, ладаҟалагьы иҿҟьарсҭан. Агаҿахьала зеиԥш ыҟамыз аӡыхь хьшәашәа ыҵаҵуан, уи аҩызаҵәҟьа аӡымҵар замана аман мрагыларахьала амарда ашьапаҿгьы. Аҳацаҟьа шкәакәа иалхыз азеиԥшнхарҭатә ҩнқәа хаҳәцәыла еиқәҵаны излаҟаҵаз аҭӡамцқәа рыжәпара раки-ӡаки еиҳан, иҟан ахаҳәеилаԥса цәхаԥшь-еиқәарала иргылаз анхарҭақәагьы. Абаагәара аҩнуҵҟала иадҟаҵалаз аҩнмаҷқәагьы рацәан, уаҟа инхозгьы абаагәарахьчаҩцәеи абааш аҭаацәеи ракәын. Абаашгәара унхаԥаланы уантәи унаԥшыр ибзианы иубарҭан ақалақь иақәларц ақәызкуаз рааирҭақәа, уи адагьы абаагәара анҭыҵ ақалақь аҳәаа ахьынҵәоз акыр иҭбааз, матразҵас ажра ҵааула акәыршаны ахыхьчарҭа ҟаҵан, ақәылаҩцәа ааиуазар аԥхьа иназыдгылоз убри ажра ду акәын, аӡәы иҿааихаргьы уаҟа иҭысны абаашҭыӡгәара ахыҵра иахьӡаанӡа арстәила ахҿеи аԥсалабеи иадыргон.
Усҟантәи аамҭақәа рзы иааиԥымырҟьаӡакәа ақалақь иаҭаауан атәымтәылақәа рҟынтәи ахәҳахәҭцәа рацәаҩӡаны, урҭ адзыԥхьалозгьы аҭыԥантәи ауаа рҟазарақәа ракәын. Аиашазы аблархәаа рҟазара иабзоураны абырзенқәа рхаангьы ақалақь акыцлых иалхыз аӡымҩангагақәа рыла еиқәыршәан, анхарҭаҩнқәагьы акыцхыбгала ихыбын, анышәаԥшьлыхқәа ҟазҵоз рнаҩсангьы иҟан абҩеи, аихеи, аџьазлыхқәеи рыҟаҵара иазҟазазгьы. Аблархәытәи адгьылқәа ҭацәны ахааназгьы иҟамлацызт. Ажәытәӡа аахижьҭегьы араҟа инхон абазгаа реимшьҭрақәа, урҭ биԥарала рхәышҭаарақәа ҿмырцәаакәа ишааиуаз абырзенцәа рԥырҵны уф гәышьа анырҳәашаз аамҭаз, ус урҭ рхаҭыԥан аурымқәа нарҭатәеит. Урҭ рхаан еилаҟәыбаса еилажьыз ақалақь аиҭашьақәыргылара аурымқәа изаԥшьыргазгьы баша иҟамызт, избанзар араҟа ҳаракыран, ахыхьчаразгьы иманшәалан, насгьы ааигәа иҟан аӡыхьқәа, иара убас Гәымысҭа аӡиас амшын иахьалалоз ақалақь иацәыхарацәамкәа иҟаҵан аӷбақәа раадгыларҭагьы.
Амҩа иқәыз анҭ ахацәагьы Аблархәытәқәак шракәыз мҩашьо уи аганахь акәын рхы ахьхазгьы, аибашьра иалҵны ишаауаз аҟара угәы рызҩаратәы икарауараха акәын ишыҟаз. Агәырҩа ду зныԥшуаз рхырҿқәа еиқәыхьшәашәаха, уаҩы игәы ҭызшьаашала рыцҳарак ишақәшәаз аҟара рныубаалартә ишыҟазгьы инеицәажәоушәа ҟарҵон, аха ирҳәоз ахь иҟамкәа рхәыцрақәа зынӡа аҽаџьара ихан. Ихәымзаргьы ркәалӡмаҭәақәа рышәхыԥжәаны, аҽыӡәӡәахаҵәҟьа рмаӡазшәа асабеи алымти иаганы ишыҟазгьы лассы ҳзынаӡанда ҳәа акәын иҿҟьаса ишнеиуаз.
– Иуҳәар иабауҳәари акәымзар, Ресмаг иқәӡит зегьы! – иҳәеит руаӡәык, ихы иқәыжьны дынкахәыцуа. – Асқьыфцәа дырҿамгылазҭгьы, иҟаларын усҟан ҳара иаҳмабашьыргьы! Егьаумҳәан дареи ҳареи еиӷарак ҳабжьамызт, башаӡа ҳхы цәгьасы ираҳҭеит!
– Убаашәит, шьҭа иуҳәеит ҳәа иҭахаз рыԥсы ҭалоума! Иҟалаз ҟалеит, шьҭа аҵыхәтәанӡа аибашьра ҳақәшәозар акәхап!
– Ҳыҳ!... Аибашьра…
– Уажәы сара сызныӡбо зынӡа аҽакуп! –  иҳәан, иажәа еиҭанациҵеит уи. – Ҩыџьазаҵәык ҳхынҳәны ҳахьнеиуа Аҭлажәыҟәа деиҟәнажәарц дыҟоуп уажәы!
– Нас, усҟан ихаҭа ҳаԥхьа днагыланы еибашьра дцандаз!
– Дымцахкәа! Сарамыжда, дцазҭгьы асқьыфцәа рырҳаны икаицара дыҟан! Уаҳа арахь иӡбахә сыумырҳан!
– Сс! Абна алымҳа амоуп рҳәоит, уҽааиқәк!
– Сицәшәо џьушьо, иаасҭаххаргьы снаидгыланы иҿаҿгьы исҳәоит!
– Уи адгылаҩцәа рацәаҩны имоуп, еиҭахгьы ибааԥсхо уара уакәхоит!
– Аиаша уасҳәап, шьҭа зынӡаск дысзычҳаҵәҟьом уиаӡәк!
– Акыр зычҳаз акыр ибеит рҳәоит, уаргьы иаачҳа!
Абас ажәеи-ажәеи неихҳәаало имидагәидаха абаагәара ианаадгылоз аамҭаз, аҽыжәҵха рамраӡакәа ирацәаҩӡаны инарыдеибаҳәалан, ҩыџьа заҵәык ахьыхынҳәыз иаршанаханы иаразнак азҵаарақәа нарықәрыԥсеит.
– Иҟалеи?.. Егьырҭ абаҟоу?.. Мшәан, шәҩызцәа ныжьны шәзааи?.. Иҟашәҵеи шәахьцаз?
– Ҳара ҩыџьа ҳада егьырҭ ҭахеит! – лахьеиқәҵарала аҭак ныҟаиҵеит руаӡәык.
– Шәԥызаҩ Гәыдаргьы дҭахама?
– Уигьы дҭахагәышьеит!.. Аҭлажәыҟәа адырра ишәҭ ҳара ҳада егьырҭ шзыхнымҳәыз! Аҭагылазаашьа шьҭа даара ишәарҭахар ҟалап! Аҳ Ресмаг иакәзар, иҟаиҵара дақәымшәо ихы кны дтәоуп!
– Иараби, излашәҳәо ала еиҭах аибашьра ҳналагылт.
– Ус акәхоит. Излаҳбаз ала асқьыфцәа иаагылоу ракәӡам…
Шәаџьҳәаҩцәас иаарышьҭызшәа ихынҳәыз анҭ аҩыџьа ахацәа изықәшәаз арыцҳара аиҭаҳәара ианаҿыз аамҭаз, аҭаԥшыхәцәа аӡәаӡәала иааны Ресмаг адырра иҭара иаҿын, аҭагылазаашьақәа еиҳагьы ишеицәахаз ала. Ацхыраараз иаашьҭыз Макра Лициниагьы дышшәаԥырҳаԥуаз мҩашьо аҳ дааидгыланы ус иҳәеит:
– Иаҳаӡбари? Ахәа еиԥш ҵҩа змам аварварцәа ҳзааигәахара иаҿуп! Лабҿаба иубаратәы иҟоуп, амч хада рышьҭахь шаку иахьыҟоу, мамзар иаалырҟьаны асҟаҩык абаанагеи? Ацхыраара анаҳмоу, ҳамч рықәхараны ҳҟам, ишҳазнымкылоугьы удыруаз, аҳ Ресмаг!
– Ахыԥхьаӡара акәым аус злоу, агәоуп уажәы иаҭаху, – иҳәеит Ресмаг, аурым аҿагылара шьҭа ихы ацәыԥхьеикуашәа аниба уи дааиланаршәан, – аха убри ҳагушәа збоит. Ишыҟазаалакгьы шьҭа уеизгьы шьҭахьҟа хьаҵшьа ҳамаӡам, насгьы ҳхьаҵны ҳабанӡацари?
– Асеиԥш агәаанагара умазар, ацхыраараз Себастополисҟагьы адырра ҟаҵатәуп!
– Мсоураҭ уабаҟоу? – уи аурым аҭак имҭакәа дахьгылаз дынхьаԥш-аакәаԥшит аҳ.
– Ара сыҟоуп! – дзыдгылақәаз рацәажәара дааҟәыҵны убри аамҭаз ибжьы наиргеит Мсоураҭ.
– Уаарылагьыжьны аԥсҭыр ԥызацәа зегьы сзеизга.
Ус дук мырҵыкәа аԥсҭыр ԥызацәа зегьы лассы еибаԥшааны, аҳ икәшаны иаагылт. Дара зегьы ирбарҭан рҭагылазаашьа шыхирмыз, аха агәыҭҟьа рҽамҭакәа макьанагьы аиааирахь акәын ргәыӷрақәа ахьхаз.
– Аабыкьа иаҳамбац аибашьра ӷәӷәа ҳԥеиԥшуп, – абас ацәажәара дналагеит аҳ, – аха ҳҭахараны ҳаҟазар хаҵарыла ҳҭахааит шәыргәындарыла ҳабналар аҵкыс! Ҳабацәа реиԥш уажәы ҳаргьы ԥеиԥшыс иаҳзыҟалеит афырхаҵара зеиԥшроу аарԥшра!
– Аблархәынтәи иааз зегьы ҭахеит! Гәымаагьы рышьҭахьҟа ихынҳәит рҳәеит! Хыԥхьаӡарала акырӡа иҳаиҳау рабашьра хҭархароуп аҳ, ухаҵкы! – абас аӡәы ибжьы аагеит.
– Згәы ҭрысыз дынҿасааит, ишәаз аԥызаҩ мчыла дныскылом, аҩныҟагьы ацара дақәиҭыстәуеит, избанзар згәы цаз иаԥсҭыргьы ҭаирхоит, иара ихгьы ҭаирхоит! Ус иҟоу аԥхьагыла еиҳагьы
даҳԥырхагамхозар дҳахәашам! – иҳәан, Ресмаг аԥызаҩцәа дрылаԥшуа илаԥш нархигеит.
Иаалырҟьаны асеиԥш анаарҿеик убри аамҭаз зегьы ирцәымыӷхханы дара-дара неиҿаԥшит, аха ихьаҵтәуп ҳәа аӡәгьы имҳәеит, уаанӡа усеиԥш азҵаара шьҭызхызгьы уи нахыс уаҳа ибжьы имыргеит.
– Иҟалоит уаҵәы дырҩегьых аибашьра ҳақәшәар, – ицәажәара инациҵеит аҳ. – Асқьыфцәа ахьаагылаз аҭыԥ аҟынтәи рҿанаархо сыздыруам, аха урҭ рдәықәламҭаз ҳаргьы ҳахины ҳаҟазароуп раанкылараз. Иҟалоит ҩымш-хымш иахьтәоу рыҽдмырҵасыр, иҟалоит мчыбжьык, мызкы иааԥшыргьы, аха иандәықәлозаалакгьы ҳара ҳзы зегьы акоуп. Заанаҵгьы шәгәышәҽанысҵоит, ари аибашьра лассы ишзеилымго, избанзар ақәылаҩцәа рхымҩаԥгашьа сахьахәаԥшуа уахь ауп хырхарҭас иамоу.
Амшқәа акакала иныиасит, аха асқьыфцәа ахьтәаз макьана рыҽдмырҵасыцызт. Аҳ Ресмаг ируааи иаԥсҭыри рԥшны иахьимаз адәаҿы даара ргәырҽанны ишыҟаз ус аҭаԥшыхәцәа кылҟьа иааит, ақәылаҩцәа ԥхьаҟа рыҿшаархаз адырра ҟарҵаразы. Ҵабыргны шьыбжьагәы ианынахысуаз зхыԥхьаӡара умбоз асқьыфцәа ацәқәырԥа еиԥш, ишьҭало ишьҭыҵуа ишааиуаз ус адәы аханы иааины иаагылт. Аԥсалабақәа ирхаркьакьаны иркыз аҭарчеиқәа, амшын хыҵны иаауазшәа ауп улаԥш ишахьысуаз. Зегьы рханы игылан ҽыҳәҵәыла еибашьраны иҟаз, дара реиԥш рыҽқәагьы кәалӡыла ичаԥан, зегьы рханӡа дгылан рхада. Уи дааҟәымҵӡакәа иарӷьарахь, зных иармарахь инапы рххо ивагылақәаз акы раҳәара даҿын, иҟалап ажәылараз ишыҟаҵатәыз рыҵаҳәара даҿызҭгьы. Амраҿ ицырцыруаз уи икәалӡхылԥа ихыиҿы ахьчартә ԥынӡарла ихҩан, дзықәтәаз аҽгьы агәчама аҵәахыртә азқәа иқәыршәыз арахҭ ԥшӡала ирхиан, иара ахаҭагьы алахь кәалӡыла ихьчан.
Ресмаг урҭ илаԥш рыхмырԥо дахьгылаз иҽааирҵасыцԥхьаӡа иара икәалӡхылԥагьы амраҿ иаацырцырлон, уи аамҭаз икәалӡмаҭәақәагьы еилыбзаауа инаишәхыҷаауан, игәышԥыхьчагатә абҩакәалӡы аҵкар иакәыршаны ҟәынала ичаԥан, агәҭаҵәҟьа ашәахәақәа зҿыддуаз амра асахьа анын. Убри аамҭаз амраҭашәара шыҟаз шәаԥшьк аҽеизгара иаҿын, амрагьы ҭагьаланы адгьыли ажәҩани ахьеивҵаз ахь ԥшьаала алаҟәра аҽазнакхьан.
Ус иаалырҟьаны асқьыфцәа аӡы рыҵалазшәа рыжәпара ааилазазеит, убасҟан рманызақәа асақәа рынҟьо абжьы цәгьа дырҵасит, иаанагозгьы изабашьараны иҟаз агәыҭҟьа иадыргарц рҽазыршәон дара ртәала. Рыбжьқәа еиқәыршәаны «Чоҳ! Чоҳ! Чоҳ!» ҳәа реинҟьабжьы иацҳәо, ажәылараз ааԥхьаратә бжьыҟаҵарахь иниасит аҵыхәтәан.
– Шәыҽшәырхиа! – ус иаалырҟьаны ибжьы ҿаца акеҩҳәа инаиргеит Ресмаг.
Асқьыфцәа рԥызаҩ иикыз аса кьаҿ ус иаԥхьаҟа инаирххеит. Убри аамҭаз аибашьцәа иназаза-аазазаны, рдәықәлара акыргьы ихьанҭаны раԥхьаҟа ишьшьылаҳауа рҿынархеит, ус дук мырҵыкәа акыргьы ирзааигәахеит, аха Ресмаг рҿалара дахымццакыкәа урҭ ирааишьаз дазыԥшуа дгылан.
– Аҳ, уззыԥшыда! Шьҭа иаамҭоуп, аҿынахра! – иҳәан, Даҭырбеи иаалырҟьаны ибжьы наиргеит иара еиԥшҵәҟьа дзықәтәаз иҽы ҭоуӷангьы ахьыгәаҭеиуаз ҭыԥкаҿ иамкуа .
– Шәмыццакын, иҵагьы иааигәахааит! – аҭак ныҟаиҵеит аҳ.
Убри аламҭалаз адәеиужь ду рымҽхакны ааскьара иаҿыз асқьыфцәа ус мҩабжара аҟынтәи рыҽқәа ныҵырҟьаны рҿаархеит, аԥхьа дара ҽыҳәҵәыла ижәыларазы. Аддыҳәа еивасны рзааигәахара иаҿыз урҭ илаԥш иҵмыршәо аҳ дышгылаз, шьҭа иаамҭоуп ҳәа анигәахәуаз ауп ибжьы анааирга.
– Аҳы, шәырҩах аҵәыртәақәа!
Убри аамҭаз зҽырхианы игылаз ахацәа иркыз ашахақәа еибадырны ианааицдырхха, аҵәылабақәа рыхқәа ҵәырԥсаны даанҵас еидҿаҳәаланы идырмазеихьаз ахыхьчага амасар аандеиԥш ианаашьҭыҵ, зынӡа ирзааигәахахьаз аҽқәа шааиуаз рыҽрызнымкылакәа гәышҵала инырхаҳаит, убри аамҭаз аҟәада рыцрышы икьыркьыруа рыхәдақәа иахьынарықәҳауаз, ирықәтәақәазгьы ахыҟьҟьаны акаҳара иналагеит. Машәыршәа зхы нызкылоз, аха ӷәӷәала ихәыз аҽқәа амачараба рылалазшәа иахьцара рзымдыруа еилагьежьуа ианааилаха, ирышьҭагыла иааиуаз егьырҭ аҽқәа ԥхьаҟа изымцо рымҩа иааԥырахеит, нас урҭ рҳаны ганха ианааиҭаԥалак, мамзаргьы ҵәҩанҵәыҟа ианҩыҵыззалак ирықәтәақәаз рхы рызнымкылакәа атаз-чазҳәа аҽы рацәа ршьа
пқәа инарыҵаҳауан. Ақәылаҩцәа раанкылараз иҟаҵаз ахырӷәӷәаратә маана азнаказ акырӡа ирыцхрааит, аха уи иазаанкыломызт аидыслара, насгьы асқьыфцәа аибашьрақәа уажәы ирбазма, урҭгьы рхы иадырхәон ажәыларатә маанақәа, аԥхьа идәықәырҵаз инарышьҭарххны ашьаҟаруаа хыџьараны рҽааихшаны иаразнакала аибашьра рҽазыркит. Ҭыԥқәак рҟны наҟааҟ ахҿақәа ажәҩан хнаҩартә еиларҵаӡеит, убри аамҭаз хазы аԥсалабақәа еилызшьуаз, асақәа рыла еибашьуаз, аҳәызбақәеи аихақәеи мҩанызҵоз уҳәа, дасу иикыз бџьарла еиҿагыланы аибарԥсра иаҿын, џьараџьара напышьашәалагьы еибахәаҽуан, иԥсы еиқәхон еиҳа мчыла иӷәӷәаз аибашьҩы.
– Ԥхьаҟа, аԥсуа хацәа! Аҳаҳаи, шәгәы шәмышьҭын, ҳанцәахәқәагьы абра иҳацуп иаҳхылаԥшларц! Ақәылаҩцәа идҳарбап изқәылаз рхаҵашьа зеиԥшроу! – амраҿ ицырцыруаз аса ихаргьежьуа аибашьра дахьаҿыз агәырхаҵага ажәала уажәыуажәы рылаҿаҭра даҿын Ресмаг.
Ашьаҟари ҽыҳәҵәыла ижәылоузи реилыргара зынӡа иуадаҩхеит, арахь ақәылаҩцәа шеилдырхаауазгьы рыжәпара иара ус акала ианыԥшуамызт, ахҿақәа заахоз аҽқәа кьыркьыруа азаҟьа ҳәа рыхәдақәа ирықәҳауан, асақәа ахьеиҿакшоз ацԥхьқәа рҿыддуан, наҟ-ааҟгьы аибарԥсра иахьаҿыз рышьҭабжьқәа оумаха адәы иқәыҩҩуан. Аидыслара ӷәӷәа ахьцоз иалагьыжьуа иалаз Даҭырбеи, Мысҭаабеи, Мсоураҭи еивагыланы хҩы-хҩыла, ԥшьҩы-ԥшьҩыла ақәылаҩцәа рыдԥхьаланы, ашьа зҿыкәкәоз аса цҳафырқәа рыла раԥыхра иахьӡомызт.
Убри аамҭаз Скилакс иҽы дақәтәаны аидысларақәа шцоз харантә дгыланы азыԥшра даҿын. Уажәыуажәы адыррабжьырҟьаҩцәа аакылҟьаны аибашьра аҭагылазаашьа аҽыԥсахшьақәа шыҟаз изеиҭарҳәон, аха аԥыжәара дара ишыркыз дахьгылазынтәи ихаҭагьы ишибозгьы дгәашгәаҭеиуа ацәҳара даҿын. Аидыслара ацашьа акыргьы даазыԥшит, аха аҵыхәтәан игәы ианазымчҳаӡа, аидыслара ахыркәшараз хазы ирԥшны игылаз даҽа аҟәҵәадук убри аамҭаз инапы ҩышьҭыхны инадирбеит, уажәшьҭа шәара шәдәықәлара иаамҭоуп ҳәа аанарго.
– Аҳ, исҳәо уаҳауама! – иҳәеит Мысҭаабеи, иблақәа ирхыз аԥхӡы арыцқьаха дахьымӡо деибашьуа мацара аҳ иҽизааигәатәны данааивагыла. – Амч ҿыцқәа дырҩегьых рҿаархеит! Ҳаргьы ҳкарахеит, асҟаҩык рынкылара шьҭа иҳалымшарашәа збоит! Ҳганахь иҭахоугьы рацәаҩхо иалагеит!.. Иахыуҳәаауеи?
– Саргьы избоит ҳхьамҵыр ада ԥсыхәа шыҟам! – аибашьра аанымкылакәа гәырҩа бжьыла аҭак ныҟаиҵеит Ресмаг.
Амшгьы шьҭа аилахәларахь ахы архахьан. Ус иаалырҟьаны аԥсуаа еибарԥшны ахьаҵрахь ииасит, ишырҿагылаз мацара шьҭахьҟа анаскьарагьы акыр иаадхалт, аха асқьыф еибашьцәа рышьҭамлакәа рҽааныркыло иалагеит. Ус дук мырҵыкәа аидысларақәа ааиқәтәан, наҟ-ааҟгьы еиԥырҵны дасу рышьҭахьҟа ихьаҵит. Иҭахази зхы иамыхәоз ахәцәеи рацәаҩын, ирыҵыршьааз аҽқәа ахҿақәеи аԥсалабақәеи рылызза, иуакаӡа ичны аибашьра ахьықәшуаз адәы изза-ззаӡа иқәжьын, иҟан аихақәа рыла зыхқәа ԥҽқәазгьы. Аԥсцәеи ахәцәеи реилыргараз Ресмаг иишьҭыз ацҳаражәҳәаҩ ила асқьыфцәеи дареи рыбжьара «патла» ҟарҵеит иҭахаз адәы иқәыргаразы, асқьыфцәа рганахьалагьы иҭахаз ахьырацәаҩхаз азы Скилаксгьы даара инырны дыҟазар акәхарын, абазгаа иҟарҵоз аилаӡара иаразнак дақәшаҳаҭхеит.
Иҭахаз рхыԥхьаӡараҿ дыҟан аԥсҭыр ԥызаҩ Ҟасҭеи иԥа Даҭырбеигьы, аҽныҵәҟьа иԥсыбаҩ иаҵагыланы, иабацәа рџьынџь ахьыҟаз ақыҭахь дыргеит. Аԥсы дызманы иаауаз ашҭа аҭалаха рамраӡакәа, иҟалаз дырны иаҳәшьцәа ахәҩыкгьы акукуҳәа иҳәҳәо, рашьазаҵә изы рӡыӷқәа цәыԥԥуа иаарԥыххылт, иараби Ҟасҭеи иҩнаҭаҿгьы рыцҳарак ҟалеит ҳәа, аԥсӡы заҳаз агәылацәагьы дук мырҵыкәа еишьҭагыла рҿаархеит.
Ауа-аҭынха зегьы рхы-ргәы далхны Даҭырбеи анышә данамардоз аҽны, иԥшәма Ҳамидан лыгәчама инахысуа иԥаны илықәыз лыхцәы зардақь хҵәаны, лхаҵеи лареи мышкы зны рыԥсқәа еиқәшәаразы анышәанҭра иахагылаз ақәҟьа инаҵакналҳаит. Иаҳәшьцәа ахәҩыкгьы уи ишыҟалҵаз еиԥш, урҭгьы рыхцәқәа хыҵәҵәаны рҭаца лыхцәы инавакнарҳаит. Ресмаг дара деиҵанарӷәӷәеит аԥсҭыр ԥызаҩ ӷәӷәа Даҭырбеи иҭахара, ари нахысгьы еиҭах заҟаҩы ҭахаша здырхуада ҳәагьы хәыцырҭас иааҟаиҵеит, аха уи азын гәкаҳарак инамырԥшкәа аԥсыжрахьынтәи
ишыхынҳәызҵәҟьа аԥызацәа зегьы еизганы рхьаҵра зыхҟьаз деилиркаарц иҭаххеит. Аилацәажәарахь иааиԥхьаз зегьы анеиза, итәарҭаҿ дымтәакәа зегьы дахьырбарҭаз даарылагылан ацәажәара ахы наиркит абасеиԥш:
– Ҳамхьаҵыр ада ԥсыхәа зыҟамлаз уеизгьы ижәдыруеит! – изнапык ала иӡара кны егьи инапы ицәажәара иацырхыраауа итәаз днарылаԥшит. – Макра ҳәа иаҳзаарышьҭыз аурым игәлымҩра ауп еиҳаракгьы ҳхьаҵыртә ҳҟазҵаз! Ақәылаҩцәа ҳазнымкылакәа иҟалар нас аурымқәа иранарыжьуа џьушьап, иԥсыжә заанаҵы аибашьра иалигаразы ҳкажьны ишьҭахьҟа дхынҳәит. Убри азоуп атәымуаа шәрықәымгәыӷлан ҳәа еснагь изшәасҳәоугьы!
– Уи дабаҳҭаху аҳ, ухаҵкы! Уиаҵкьыс аԥхьаҟа иҟаҵатәу акы наҳаҵаҳәа? – иҳәеит Мсоураҭ, шьҭа аиааираз иаргьы агәра ахьизымгоз азы ӷәӷәала игәы иаланы.
– Иҟаҵатәу убри ауп, аԥсилаа рахь ауаҩы дышьҭтәуп ацхыраара ҳарҭарц! Уахьынтәи иаҳзаанӡа ҳбаашқәа рыхьчара ҳҽазаҳкроуп. Ахыхьчара анаҭаху аамҭаз баша итәоу хаҵакгьы даанымхароуп!
– Ааи, аха урҭ цхыраара иаҳзаанӡа асқьыфцәа еиҭах рҿаархар? –  ицәажәара зҵааратәны ибжьы наиргеит аӡәы.
– Мап! Урҭ ирылҳшьааз зларацәаҩу ала шьҭа ирласны рҿаархап ҳәа сыҟам! Шьҭарнахыс еилыркааз џьысшьоит ҳиааира усҵәҟьа ишырзымариамхоу!
– Издыруада рҿаархаргьы, Аԥсилаа ҳахьӡаанӡа иҟаҳҵалакгьы иаанаҳкылароуп, уаҳа ԥсыхәагь ҳамам! – даҽаӡәгьы абас ааиҳәеит.
– Мап! Ацхырааҩцәа ирласны иҳахьӡарцаз иахьаҵәҟьа адырра рыҭатәуп, – ҭынч даацәажәеит Ресмаг.
Абри азҵаара зегьы анақәшаҳаҭха ашьҭахь еилацәажәеит, цҳаражәҳәаҩыс Аԥсилаа рахь ирышьҭышаз далырхразы. Џьоукы хәҩы-фҩы раҟара шьҭтәуп рҳәеит, даҽа џьоукы хҩык азхоит рҳәеит. Абри шеиҿаркуаз аҵыхәтәан Ресмаг уахь аӡәызаҵәык ида даҭахым ҳәа аниҳәа, ашьҭахь рызегьы рҽааныркылеит.
Дәаб аӡиас ахықәан аџьҵла ду зықәгылаз абааш ашҭаҿ аизара ҟалоит ҳәа заҳаз аӡә даанымхакуа амҩа иқәлеит, шьыжьаахыс ашҭа иазымкуа ишеизахьазгьы макьанагьы ааира ишаҿыц иаҿын. анаџьалбеит, иҟаларызеишь ҳәа гәырҩала иқәыԥсычҳауа еицхрышьшьы иахьеилагылаз аӡәиаӡәи еизҵаауан, аха аԥхьаҟа иҟалараны иҟаз, ирԥеиԥшхашаз аӡәгьы аиаша издыруамызт, абыржәы абрантәи ишиашоу еибашьра ишцара реиҳараҩыкгьы бџьарла еибыҭан. Аизара амш аналхыз аҽны амшгьы рыцџьабарц аҭахызшә шьыжьнаҵы ажәҩан ҵиқәаҵәааӡа иҟан, аха ашьхарахь иныҵакны адыдра ишаҿызгьы ақәа ауртәеиԥш макьана асахьа амамызт. Убри аамҭаз алашә Баҭаҟәа еизаз рыгәҭахьшәа дгыланы ацәажәара даҿын, уи дызлацәажәоз ашьҭахьӡа игылақәаз цқьа ираҳауамызт, аха ицәажәашьа злаҟаз ала ргәы азҩон бжьгарак шриҭоз аҟара. Аҳаблақәеи ацуҭақәеи рҟынтәи иааихьан наӷбоуаа, кәарадуаа, џьыҟәмыраа, наӷәырзоуаа, мармалаа, қәанарчаа, ԥшьиаа, ԥшьақьараа, уаҭрынаа, ҟәарашаа, ашьашлаа, баӷланаа, дадланаа, иара убас ҽыла, шьапыла амҩа иқәлахьан лаҭаа, ҵабалаа, чҳалҭаа, сакьанаа, иашҭхәаа уҳәа рҟынтәи ахацәа ӡәырҩы рҽеибаркны. Хазы рҽеидкылашәа ишлаӷәаӷәӡа еидгылаз абыргцәагьы, ирымпыҵырӷәӷәа иркыз рлабашьақәа уажәыуажәы аҽыҩҳәа адгьыл иныҵакшо, дара рхаан еиԥшҵәҟьа еиҭах иҿыцҳаҳараӡа итлаз ргәаԥсахеибакра рылыжжуа акәын урҭгьы аицәажәара ишаҿыз, насгьы аизарахь икылсыз ахацәа иахьрылаԥшуаз дара рзы даара игәырӷәӷәаганы иҟан, аха даҽа ганкахьалагьы агәҭынчымра дукгьы рзацын, иаалырҟьаны рҽыззыркыз аус иахькылнагаша ахьырзымдыруаз аҵыхәала.
Еизаша анеизахьаз аамҭаз рԥынҵақәа ашақә иарсуа, лаҳәаҵас адгьыл рҽеиуатәны, рҽы ҭоуӷанқәа рыбӷа рҽаласа, ишьҭхысаа ҩыџьа ахацәа есааира ааскьара иаҿын, аизара ҟалараны иахьыҟаз ахь рхы рханы. Ахҿаҭҟьақәа иреиԥшха аҩҽыкгьы еивасны рыԥсқәа ргәы икылхо иҿҟьаса иахьнеиуаз, ирықәтәаз ахацәа рыжә-ҩахырԥақәа
аԥша ахьаҵасуаз рышьҭахьҟала ирышәхнаҳәон, аха ргәышԥқәа рҿы агәлаҵала иахьеибаркыз иаунажьуамызт, ус дук мырҵыкәа ашҭа аҵыхәа рҽанаадырхалоз аамҭаз урҭ рааира иазыԥшыз зегьы агәырқь дырган уахь инхьаԥшит. Иззыԥшыз шракәыз анырба инаскьа-ааскьаны амҩа нарырҭеит, убри аамҭаз даргьы ашырсырҳәа илҽыжәԥан, нас рыҽқәа рҿы ианкны ауаа рацәа ирыбжьысны рҿаархеит.
– Ҳаргьы ҳааит, Мырзаҟәыл, ухаҵкы! – аныхаԥааҩ илабашьа арсны дахьгылаз ианааидгыла руаӡәык ибжьы наиргеит.
– Ибзиоуп, дад! Ианаамҭаз шәааит!? – иҳәеит Мырзаҟәыл, зыбжьы иаҳаз Едраҭ иԥа Бадрыҟәа шиакәыз ибжьала данидыр. – Ани иззыуҳәахьазгьы дааугама?
– Уигьы, абар, ара уаԥхьа дгылоуп!
– Ибзиоуп, дад, ибзиоуп!
Мырзаҟәыл уаҩы ҳаракык, аханатәаахижьҭегьы цәалажьыла изгыз, аха макьанагьы зҭеиҭԥш акыр иааџьбараӡаз аӡә иакәын. Шьҭа иааиныԥшыртә ихәарҽхахьаз ибаҩқәа ракәымзар, шәышықәса дшаарыҵагылахьазгьы ибӷа шшәырӡа икын, иҟәашӡа ишлахьаз ихцәы ижәҩахыр иаақәыԥсон, иӡышӡа игәыҵаԥсаз ижакьа иара еиԥшҵәҟьа ақәра ду шыннаҵхьаз убаратәы амч каԥсаны иӷарԥшарӡа, аԥсы ахыӡааны ихьадышьшьы акәын ишыҟалахьаз. Иџьамшь џыԥхьқәа рыҵаҟа иҟаз ибла гәыҭбаақәа алашара рцәыӡижьҭеи кыршааҵхьаз мҩашьо еиқәаҵәаӡа иҟалахьан, аха макьана иҿымцәаацыз игәырҵҟәыл аилыххара иабзоураны еибгаҵас гәаныла зегьы ибон, алашәцәа ишырҟазшьо еиԥш, есымша ихы шьҭыхны икын, абыржәы убрахь акы ибозшәа аӡәгьы дахьыҟаӡамыз ахь илаԥшлашәы рханы. Ихцәы аҟара иҟәашыз амаркан маҭәа ишьамхы инахысуа ишәыз ахыхь аупцәакьаҿк ақәын, зхәы ауыз шьагрын еимаақәак цырцыруа ишьан, уажәшьҭа иазиуахыз дыр, имч шьҭа дышнанамгозгьы аса дукгьы ибӷаӡара иадҿаҳәалан, уи зцәажәомызт акәымзар егьы хҭыс ахҭнагахьан, иара еиԥш иаргьы ақәра ду шамаз убаратәы амҳасҭа злачаԥаз аҟәынақәа акыр ихаахьан.
– Уажәа ҳазаԥшуп, Бадрыҟәа, дад! – абра џьара дышԥагыламхари ҳәа ахьигәахәуаз аганахь дынхьаҳәны ус ибжьы наиргеит Мырзаҟәыл.
Едраҭ иԥа Бадрыҟәа уаҳа ансарс ҳәа мҳәакәа убри аамҭаз ашацаҳәа иҿынаихан, аҟәыл бӷьи ашәшьи зхаԥахьаз абаагәара хыжәжәара дҩахаԥалан, еилазазо еилагылаз ауаа рацәа дахьырбарҭаз иҽаҳаракны даақәгылеит. Гәаӷла иҭәыз урҭ рылаԥшқәа иаразнакала инаихьысит, ҳаӷеимшхара абыржәы иааргәамԥхар ладагьы-ҩадагьы шьаҟьаны иахысрашәа рҿаԥшыларақәа шыҟазгьы аагәеиҭеит.
– Аԥсылаа дуқәа, шәхаҵкы! – абас ацәажәара нароуны ахы наиркит Бадрыҟәа. – Ахаҵара згым мсымаа шәыххь згеит! Ишыжәбо, абџьар ашьҭыхра аамҭа ҳааҭагылт еиҭах! Аҭаацәарақәа рхи рыхшареи аибааӡаха роуаанӡа, изыхҟьалакгьы рыцҳарак иаҿамҳар ауам уеизгьы! Ус заҟантәы ҳажәлар ирыхьхьо зегьы ижәдыруеит, убасеиԥш дырҩегьых ашәарҭа ахьыҟалаз азоуп ҳаргьы иахьа абра ҳаизартә ҳҟазҵазгьы! Аабыкьанӡа асқьыфцәеи ҳареи ҳаимабзиан, аха ашьҭахь ҳзырцәымыӷххах дыр, бџьарла ҳара ҳахь рхы дырхеит! Изаҳахьоу шәыҟоуп, абазгаа раҳ Ресмаг урҭ раанкылара иҽшазикыз, аха издыруада уи ианилымша нас ишиашоу ҳаргьы иааҳадгылоит! Изласаҳауа ала урҭ ахцәхәыц узыԥхьаӡараҳа арымӡааҩ еицуп рҳәеит, убри аҟнытә аурымқәагьы анҳавамгыла ҳхала ҳамч рықәхарангьы ҳаҟам!
Убри аамҭаз аууы аилдырган иахьгылаз иааилазазеит, аԥхьа аасҭа рышьҭабжь цәгьаны ԥыҭраамҭакгьы рҽырзеиқәкуамызт. Ус аӡәы игәы иазымчҳакәа ацәажәаҩ ибжьы наиқәиргеит.
– Ажәагәырҩоуп иҳауҳәаз! Аурымқәа ҳрыцҳашьаны иҳавагылап ҳәа агәра ганы уҟоума?
– Аурымқәа урҭ ирҿамгылар рурым, избанзар ари ҳадгьыл дырӡыр рҭахым! – маҷк ианааҭынчраха аҭакҟаҵара инаԥшьны нас ибжьы ааҳаркны еиҭах иажәа инациҵеит Бадрыҟәа. – Исҳәарц исҭаху убри ауп, аԥсилааи мсымааи жәытәнатәаахыс аицгылара иҳамаз иахьагьы аԥсы ҭоуп шәарҭ зегьы шәымчала! Шәарҭарак аныҟалоугьы аҳцәагьы шәыда ԥсыхәа рымаӡам!
– Нас ишԥа, усҟаноуп ҳаныргәалашәоугьы! – ҵәылаҵаҩык иакәымкәа дыҟам убри аамҭаз жәаӷьашла аҽԥныҳәа ныҟаиҵеит аӡәы.
– Ҳнапала рыԥсқәа анеиқәдырхалак, нас ҳазҭахыда ҳара
рыцҳақәа! Аиаша шәҭахызар, дара ракәӡами ҳагьызҭиуа ҳагьаазхәо? – аԥхьан зыбжьы зыргаз днаиқәшаҳаҭхеит даҽаӡәгьы.
Аҳцәа рахь згәы намӡоз аҭыӡшәалхыҩцәа иаалырҟьаны ианырацәаҩха, иаазырханы рҽааныркыларазы ԥыҭҩык инеицырҳәеит.
– Шәаагыл, шьҭа шәаагыл!.. Ацәажәаҩ иааиашәраӡа иажәа далгап!.. Шьҭа шәааӡырҩы иҟалозар! Акьаброу шәасуашәа ишәыбжьуи, уара!.. Ҭыӷьӡаа реиԥш шәеиламлан, шәбаашәит, иахьоума шәгәалақәа анцәырыжәго!.. Шәҽаанышәкыл!.. Ацәажәаха иашәраӡа!.. – абас аҿагылаҩцәа анырацәаҩха аҵыхәтәан агәынамӡацәа рҽеиқәыркшәа ҟарҵеит.
Бадрыҟәа иажәа аанкыланы дахьрылаԥшуаз, аҳцәа рзы ауаа асҵәҟьа ргәаԥсахы еибазаркышала ргәаӷқәа ӷыӷкны иҟоуп ҳәа дыҟамызт, аҵыхәтәан иара ихаҭагьы дырцәымӷызшәагьы иамхабеит, убри аамҭаз рнапқәа иқәкуа деибазырбоз рҟынтәи инцәыҵыҩ-аацәыҵҩҩны рцәажәашьҭабжьқәа ааҩуа ианалага. Иаргьы иамхацәгьаханы уи ӷәӷәалагьы иааинырит, аха усеиԥш дызцәымӷыз ӡәыр дыҟазар дышишамыз, ижәлар еснагь дшырзааигәаз дирдырразы маҷк агәыԥжәара ацны ашьҭахь бжьы ҿацала дцәажәо иҿынаихеит, изыӡырҩцәа макьанагьы рышьҭабжь шеиқәымтәацызгьы.
– Ажәлар еснагьы аиаша ауп ирҳәо! Зегь зымчу ҳәа акры ыҟазар, уи ажәлар роуп! Кәыдры зырмақаруа Амтҟьал ауп ҳәа, аҳрақәа ныҟәызго ауаа ажәлар аныҟам аҳрақәагьы зыҟалом! Ааи, сшәықәшаҳаҭуп! Еимарам ацәкамбашьқәа реиԥш урҭ армаӷьырма еихоит ҳәа игәаӷьны шәҿы иашәмырҳәозаргьы, ишәымоу агәаанагара саргьы садгылаҩуп, аха уажәы урҭ ракәым араҟа зҭыӡшәа ҳамоу, аԥхьаҟа иаҳзыԥшу ашәарҭа аанкылараз иҟаҵатәу ауп иахьа ҳазлацәажәаша, иаҳаӡбаша!
– Иҟаҵатәу ҳардыр, нас иҟаҵатәу! – ус аӡәы ибжьы аарылҟьеит.
– Иҟаҵатәу убри ауп, – иҳәеит Бадрыҟәа, убри азҵаара дазыԥшызшәа зегьы ираҳаратәы ибжьы анааирду убри аамҭаз ихәда адашқәа аалҵын, – аибашьра аԥышәа змоу аԥызаҩ иахьа далхтәуп!
– Аҳцәеи аурымқәеи ҳара иҳазҵааны аԥызаҩ данбалырххьаз?! Еснагь ҳхыԥхыԥуа ҳзышьҭаз аҳцәа уажәы иҳазҵаарц зырҭаххазеи? –  ахьҭа злаҽны иҟаз еиԥш аӡәы ибжьы ҭҟыҟӡа инаиргеит уи аамҭаз.
– Ҳаи, џьушьҭ, ари еиԥш уаҩы ибахьоума! Иҟалозар шьҭа убарҭ шәаарҟәаҵ! Аамҭа ԥшым, далшәх аԥызара зылшаша аӡәы! –  иҳәан, быргк иҟарҵоз аҽԥныҳәақәа шьҭа игәы иныҵарххы убри аамҭаз ибжьы нарганы илабашьагьы аҽыҩҳәа инаирст.
– Усеиԥш ӡәыр дудыруазар ихьӡ ааҳарҳа Бадрыҟәа, дад! –  ауаа ахьыҟаӡамыз ибла лашәқәа џьара икыдырхаланы убри аамҭаз ибжьы наиргеит Мырзаҟәылгьы.
Зыхьӡ иҳәараны дыҟоу дазусҭахарыдашь ҳәа зегьы ӡыӷәӡа изыԥшуашәа аниба, шьҭа уи азҵаарахь иажәақәа ниаганы ибжьы нарылаиргеит.
– Зыԥсаҭа бзиахаша саншьа ду Еқәыԥ иԥа Соулаҳ иуасиаҭ еилазгар сҭахым! Уи исеиҳәахьан, шәарҭарак ҟаланы аибашьцәа ӡәыр еидикылараны дыҟазар убри иакәхоит ҳәа! Насгьы зыхьӡ сҳәараны иҟоу ауаҩы ашьҭра ду деиуам, аха иӡбахәқәа злашәаҳахьоу ала иқәшаҳаҭымхашьагьы шшәымам здыруеит!
– Ажәа ҳаумыршьын, дазусҭоу ҳәа уааласны!.. Ара дыҟоума иара?.. Даацәырганы даҳрба зыӡбахә ҳаҳахьоу ауаҩы! – уи аамҭаз ԥыҭҩык рыбжьқәа неиқәдыргеит.
– Соулаҳ иҳәахьан, издыруада ҳажәлар абџьар шьҭыхра рықәшәозар, Урымтәылантәи ибналаны иааз Дадрыҟәа ида ԥсыхәа ыҟам ҳәа!
– Дад, дабаҟоу зыхьӡ уҳәаз? Ара ааигәа дгылоума? – иҳәан, Мырзаҟәыл днапыршьышьуа иаԥхьаҟа инапы наирххеит.
Убри аамҭаз Дадрыҟәа маҷк данааскьа Мырзаҟәыл инапқәа даарԥыхьашәеит, цқьа деиликаарц иҭахызшәа аԥхьа ижәҩахыр ԥҽаџақәа аагәеиҭеит. Иҵысҵысуаз инапқәа рыла аҵыхәтәан ихи-иҿгьы неиԥхьишьаан, нас ус иҳәеит:
– Иараби, макьана зынӡа уҷкәынӡазаап! Уӡбахәқәа саргьы исаҳақәахьеит, ухаҵашьақәагьы сгәаԥхоит, аԥызара шулшоугьы агәра згоит! Зегьы ҳуқәгәыӷуеит, ҳаумырԥхашьан, дад!
Дадрыҟәагьы иахьа инаркны еибашьра дцарашәа кәалӡмаҭәала деилаҳәан, ишьапы аҟынӡа инаӡоз аса чаԥагьы имаҟа ҟьаҟьа иавҵан, абри иаҟароу абџьар ныҟәигартә амч илазҵазеи ҳәа
дгәазҭахьаз ԥыҭҩыкгьы гәаныла дџьаршьахьан. Ижәҩахыр иаақәыԥсо иныҟәигоз ихцәы еиқәаҵәа иҿамԥсаразы илахь иныҵакны цахак ала иҿаҳәан, иҿаз ашәахсҭагьы убри аамҭаз арахәыц рхха еиԥшха уажәыуажәы аҽаарххалон.
– … Дабаҟоу зыхьӡ шәҳәаз!.. Арахь даацәырҵны ихы ҳирбааит!.. Дзымбацгьы ҳнаиҿаԥшыр ҳҭахуп! – абасеиԥш макьанагьы абжьқәа шгац игон.
– Шьҭа уаргьы жәақәак нараҳәа, зегьы уажәа иазыԥшуп, дад! –  иҳәеит Мырзаҟәыл, ихы раҳаны ашьхарахь аганахь џьара ихыиҿы рханы.
Абаашҭӡахь дхалозар ҳәа зегьы шизыԥшыз, ус абжьас деиԥшха дласӡа дынхаԥалан, Бадрыҟәа дахьгылаз днеины днаивагылт, аха иаразнак ацәажәара иҽазымкыкәа аԥхьа зегьы илаԥш нархигеит.
– Мшәан, абри иоума аӡырҳәҩы мыждацәгьа ҳәа зыӡбахә рҿаку?
– Акраадырума, иоуп рҳәеит, иахьадагьы дҳамбац! – уи аамҭаз дыззымдыруазгьы неиҿахәыҭхәыҭит.
Амцаԥшь зхыҳәҳәыла иҟаз абла рацәа ахьихәаԥшуаз убри аамҭаз Дадрыҟәа доуҳамчык ааинаҭан, аамҭагарак ҟамҵауа ус ибжьы ҿацаха инаиргеит.
– Сыжәлар шәыххь згеит! Сыгәра ахьыжәгаз азын ҭабуп ҳәагьы шәасҳәоит! Саҵкьыс еиӷьу аԥхьагылацәа ыҟазар ҟалоит, аха санышәҭаххах мап сызкуам, уи аҵыхәала шьҭа схаҭагьы жәақәак нашәасҳәарцгьы сҭахуп!
Убри аамҭаз даҽа ԥыҭҩыкгьы рыхқәа неидкыланы дырҩегьых рыбжьқәа ныҵакны иааибархәыҭхәыҭит.
– Ҟаҳ, ари иара иакәҵәҟьазаап!
– Ус , уара, сҳәашан!
– Ааи, ааи, ицәажәашьақәа злаҟоу ала ихаҭа иоуп!
Иаалырҟьаны иара изкны быжьқәак илымҳа ишааҭасызгьы ицәажәара аанымкылакәа, уажәыуажәы инапқәа еиҭныԥсахланы изыԥшуаз рахь ирххо иажәа анагӡара даҿын Дадрыҟәа.
– Абраҟа игылоуп абзарҟаҩцәаҳәа ҳазхәыԥшуа иҟәыӷоу абыргцәа дуқәа, урҭ рҿаԥхьа акы аҳәарагьы уадаҩуп, аха ацәажәара сзыргәаӷьыз иҟалаз ашәарҭара ауп! Уи азын мыцхәӡа аццакреи агәамҵреи аҭахӡам, иахьада иҳамбацкәа ҳаҟам ақәмақаррақәеи аршәарақәеи, убри аамҭа ауп уажәы еиҭах ҳаазҭагылаз! Ажәа мыцхәы шәасыршьыр сҭахым, аха исымҳәаргьы сгәы иауам атәра закәу сара ибзиаҵәҟьаны ишыздыруа, сара сеиԥш уи зхызгахьоугьы рацәаҩуп, амала урҭ раасҭа сара аразҟы сыман, избанзар сыԥсадгьыл ахь ахынҳәра ҳазшаз исаҭәеишьеит! Атәитәыхцәас ҳаҟаҵара иашьҭалахьоу рацәаҩуп, насгьы убла шааԥшуа уҭаацәа анухыршьаауа, мамзаргьы иухыганы ианырго, ари атәра аасҭагьы еицәоу акоуп! Ҳара иҳаздыруам иаҳҭааз аҿыц қәылаҩцәа ҳара ҳашҟагьы рҿаархараны иҟоу иҟаму, аха ишыҟазаалакгьы ҳара ҳахианы ҳаҟазароуп!..
– Уара, шәамхаццакцәаны гхак шәамхаҟамҵааит! Итәаз дгыланы ихы дирбон ҳәа, издыруада рҿагылара аҭахымкәа баша агәҽынҵара ҳхы иаҳҭозар? – игәы иазымчҳакәа ус ибжьы наиргеит аӡәы.
– Агха змыхьуа ҳәа уаҩ дыҟам! Еиҳа зымчу ҳазшаз заҵәык иоуп агха ҟазымҵо! Сара сгәы иаанагом ақәылаҩцәа рҿагылара гхоуп ҳәа! – уи игәамԥхакәа ибжьы наиргеит Бадрыҟәа.
Абааш иаҵакыз адәы ахышәара-аҵышәара акры ыҟан. Ажәытәӡа зны абырзенцәа рхаан иргылаз ари абааш ду ихыжәжәараӡа иҟалахьан, абжеиҳарагьы еилаҳахьан, аха ашҭа злакәыршаз ахаҳәбаагәара ҭыԥқәак рҟны еилыбгахьазаргьы, џьара-џьарагьы аҵлақәа алиаахьазаргьы еиҳа еиқәхашәа иҟан. Убри ахьынӡиашаз аӡәгьы еилкааны имамзт, аха анкьаӡа зны араҟа иҭынҵәахьаз ауаа рынаурқәа рбалозшәа иахьагьы ирҳәақәон. Аҽеимыртаӷа ашҭа агәҭаҵәҟьа игылаз аџьҵла ду, ианеиҵамха шәышақәса уеизгьы инахыҳәҳәахьан, аԥсилаа реиҳараҩык араҟа акәын еизарҭас иахьрымаз, амҵаҿгьы аҟәых рацәаны иамҵаԥсан, уи иԥшьоу акы еиԥшынгьы ирбон. Баҭыршаҳ дӡырҩуа дахьгылаз, иаб Аҭлаԥс зны абнаҿ ахьаца-ҵлаԥшьа ҳәа иирбахьаз абыржәы убри еиԥшыншьаланы акәын дшазыԥшуаз, уижьҭеи маҷгьы ҵуазма, уи аахижьҭеи Урымтәылаҟа дагеит, уаҟагьы маҷ шықәса дыҟазма, ашьҭахь уахьынтәи дхынҳәит, абыржәы дзымҵаԥшуаз ари аџь доумыжьха аџьабаа ду збахьаз еиԥш, адацқәа адгьыл иалпыҟҟа иибоз ауп абыржәы уи ахьацаҵла игәалазаршәазгьы.
Дадрыҟәа ԥыҭраамҭак ацәажәара дадхалт. Иреиҳәоз зегьы ргәы
шыхнахыз убаратәы дцәажәонаҵы уаҳа аӡәы диԥырхагамхакәа, рлымҳақәа изкыдҵа аҵыхәтәанӡа изыӡырҩит. Иара ишьҭахь иқәгыланы ицәажәақәеит Аҭлыхә, Уахсиҭ, Спадакәа, Сааиҭ, Баҭаҟәа уҳәа, аҭагылазаашьа иаазырхәыцны акы наразҳәаша ҳәа иҟақәаз, аҵыхәтәан зегьы ирҭаххеит Мырзаҟәылгьы жәақәак нареиҳәац.
– Шьҭа ҳныхаԥааҩ Мырзаҟәыл ҳааизыӡырҩып, аԥхьаҟа иаҳзыԥшу аусқәа рзы дҳақәныҳәааит! – ус аӡәы ибжьы аарылаҩҩит.
– Иашоуп! Мырзаҟәыл аҟәыӷара нцәахәыс иамоу Аҭана дизаҳзаҩызоуп, адоуҳаныҟәгаҩыс дҳамоуп, ииҳәогьы ҳақәшәоит!.. Аҵыхәтәажәа иара ихәҭоуп!.. Мырзаҟәыл, ухаҵкы, шьҭа убжьы ааҳарҳа! – уи инақәшаҳаҭханы убри аамҭаз даҽа ҩыџьаҟа рыбжьқәа надыргеит.
Зны ашьхара ахахьы, нас арахь акыр иааскьаны ицәырҟьацәырасуаз амацәыс ҟамчҵас ажәҩан апҟацаҳәа аҽанааҵнаҟьалак, уи инашьҭырххны аӷьеҩҳәа зыбжьы зыргалоз адыдгьы ажәҩан инаҵагәыргәырны, нас ахабарк ыҟаӡамкәа илҭахәаша ицон. Еизаз ахацәа реиԥш амшгьы уи аҽны иааҟәымҵӡакәа агәрымра иаҿын, аха аҽшыҟанаҵоз еиԥшҵәҟьа макьаназ цәгьара аҵамызт.
– Иа, Анцәа ду, шьарда зымчу! Уа, жәларык ҳаԥсы хаа знапы цқьа иану! –  иҟәынҳәалаз аса ааужьны инапқәа ажәҩан ахь ирхааны дахьгылазынтәи ус ибжьы наиргеит Мырзаҟәыл. – Ҳшамкәа ҳазшаз Еиҳа зымчу суҳәоит хлаԥшыда ҳнумыжьразы! Еснагь еиԥш иахьагьы ҳанцәахәқәа ашәарҭа иҭагылоуп, ҳныхақәеи ҳжьырақәеи мчы рымамкәа иҟаларц акгьы рыгым, атәымуаа рнапала ҳаҷкәынцәа уажәыгьы аҭахара иаҿуп! Аурым иоума, мамзаргьы асқьыф иоума, ҳазшьуазаалакгьы ҳара ҳзы рҩыџьагьы ҳзеиԥшуп!..
Ибжьы қыџьқыџьуа аматанеира даҿын Мырзаҟәыл. Изыӡырҩуазгьы ԥаҳаимбарк дылбааны дрылагылазшәа акәын ишизыԥшуаз. Адыд уажәыуажәы иаарԥырхагахалон акәымзар, егьыс амҵ ԥыруазар абжьы уаҳаратәы аӡәы иҟытбжьы ыҟамкәа еиқәхаԥс игылан.
– Шәызқәыло мҩахьанҭоуп, дадраа! – изыӡырҩуаз дрылаԥшны ргәалаҟазаара зеиԥшраз ибозшәа акәын иажәа анагӡара дшаҿыз Мырзаҟәыл. – Згәы еицҳауаз зегьы иахьа абра шәеизеит, аҵеи иашақәа шәырхылҵит, дадраа, шәабиԥара шәақәымӡааит! Иахьа далшәхит аԥызаҩ шьахә, аха иҳәатәы хашәҵаларц сӡышра сыманы сшәыҳәоит! Ус ианзыҟамла, аиххәыцра аншәыцәмаҷха зегьы шәзы ишәарҭахоит! Ашьаурдынгьы мчыдахоит амҵәыжәҩақәа анхьысҳаха, абри ажәаԥҟа амацарагьы иҳанаҳәо рацәоуп, дадраа! Аҳәоуеиқәымшәара аныҟала имчыдахаз убри ашьауардын шәеиԥшхоит!.. Ех, сабиц, иабаҟоу сыҷкәынра!
– Исҭоубоуп, снапы аса акнаҵы хеигӡарак шыҟасымҵо! – убри аамҭаз Наатәи хаҵак даарылҵны аџь днамҵагылан аихымца ҟәыхс иҟаҵаны инамҵаиршәын, нас ишьҭахьҟа днахынҳәны иҭыԥаҿ днагылеит.
Уи иҟаиҵаз даҽа ԥыҭҩыкгьы наҿыԥшны аҭоуба нышьҭарҵан, убри аамҭаз урҭгьы рҟәыхқәа ныжьны иаахынҳәит. Еибашьра идәықәлараны ианыҟаз уи аҵас убас иагьахәҭан аҟнытә аӡәиаӡәи еихьыԥшуа мацара аҵыхәтәан зегьы аамҽханакын, ашьҭахь хҩы-хҩыла, ԥшьҩы-ԥшьҩыла еишьҭагыла аџь амҵахь рҿынархеит еибарԥшны.
– О, Аиргь, афырхацәа агәымшәара ду рызҭо! – иҳәан, Мырзаҟәыл убри аамҭаз инапқәа раҳаны ҩаԥхьа ажәҩан инаҵаикит. – Сыбла иабом, аха сгәы иабоит унықәны ҭоуба шьҭазҵо ахацәа шырацәаҩу! Иаҳхылаԥшхәу, сажәра сыманы суҳәоит, уқәҭамхә аанзыжьуа абарҭ ахацәа ргәахәтәы иахьугӡарц, ирыхьчарц рҽыззыркуагьы ираҭәоушьаз удгьыл ауп!
Абри аҳәаха ааиамраӡакәа убри аамҭаз аџь ахыцәқәа аҵырҵырҳәа амацәыс наласын, ишакәым ала адад нархатҟәацит, зегь рыбла ишабоз махәҭа дукгьы аахжәан аҿҿаҳәа амцагьы нацралеит.
– Ҳаит, анаџьалбеит, Афы изигәамԥхази ҳҭоуба!.. Анцәа ду улԥха ҳаҭ, угәаԥха ҳацыз, иугәамԥхаша кыр ҳамхаҟаҵазар ҳаҭоумҵан!.. Умаҵ аура ҳахумбаан!.. Иаууеи, ари хәарҭагәышьам! –  абас ӡәырҩы рыбжьқәа ааиларԥсеит.
– Машәыр ҳәа кыр ҟалама, дад? – ҽеирак шыҟамыз аҟара игәы иабаны дҵааит Мырзаҟәыл.
– Ҳаԥшьа ныҳәарҭа ҵла афы асит, уххьзгеит! – ааигәа игылаз хаҵак убри аамҭаз абас аҭак ныҟаиҵеит.
– Ҳаи, иараби, иараби! – иааицәымыӷххеит Мырзаҟәыл. – Ари ԥеиԥш бааԥсык иазҳәоуп! Убри азы, зегь зымчу Афы заанаҵ ҳгәаҳҽаниҵоит агәҽанызаара ҳамазарц!..
Аабыкьа еизарак иаламԥшыцыз, насгьы асеиԥшгьы аԥшьа ҭыԥ аҽнышьыбжьон афы асуа зымбацыз ахацәа гачамкны аӡәиаӡәи еизҵаауа, иалырҳәаара рыздыруамызт.
Дадрыҟәа игәы азҩон ахацәа еизганы аибашьцәа рықәыргылара аурымқәа уажәы азыҳәан акгьы ахырымҳәааргьы, абыржәы разҟны ақәылаҩцәеи дареи изеилгақәар нас ҩаԥхьа уаанӡатәи рхымҩаԥгашьақәа еиҭарзыхынҳәраны ишыҟаз. Уи мдыршьа амамызт, аха ахыуаа иреигәыӷны аҽаҩра аазымрыхыз ҳәа, аурымқәа иреигәыӷны ԥшышьагьы ыҟамызт, насгьы абарҭқәа зегьы дара рҟынӡа аиаша назгараны иҟаз Едраҭ иԥа Бадрыҟәа иажәа уажәы азыҳәан ишԥахарамҵари ҳәа гәыӷракгьы иман.
Аҵәаԥшьратәи абааш аҟаҵатәқәа рацәаны иаман, икарыжьишьҭеи акыр ахьааҵуаз азы аиҭарҽеирақәа аҭахын, абри ҽеик акәызҭгьы аурымқәа аԥырҵуазма ҳәа зҳәақәазгьы ҟалеит, аха абааш аҭагылазаашьа здыруаз ирҳәазгьы иазхәыцтәын, аиҭашьақәыргылара ауа иҟазар иаарласӡаны ахаҳәуасҭацәа ԥшааны иаларгатәын. Убри аҟнытә Дадрыҟәа иӡбеит, ихаҭа аҳаблақәа днарылс-аарылсны аргылаҩцәеи ажьҩцәеи днарышьҭаҵаарц, абри игәҭакы наигӡарц ҽнак зны Баҭыршаҳи иареи неицҽыжәланы рҿынархеит, аха рацәакгьы имнаскьацкәаны ус амҩан иаарԥылеит хҩыкны ҽыла еицқәаз џьоукы.
– Уа мшабзиақәа!
– Бзиара жәбааит!
– Сара, аҳ Иулиан иаҳҭынраҿы аҳра аусқәа ныҟәызгақәоу Аслангьери иԥа Аҭлаԥсыҟәа соуп! Даараӡа исҭахуп, мышқәак раԥхьа аԥсилаа ԥызаҩыс иалырхыз ауаҩы дызбарц!
– Уи сара соуп, гәыразыла уаазар!
– Ҟаҳ, асҵәҟьа сманшәалахап ҳәа сыҟамызт! Дадрыҟәа ҳәа зыӡбахә рҳәо уоума сзацәажәо?
Аҭлаԥсыҟәа деихых-еиҵых зоура наӡаз, ԥшралеи сахьалеи бзиа еиқәшәаз арԥыск иакәын. Дзықәтәаз аҽгьы иара еиԥшҵәҟьа иаргьы агәыжәла шыцәгьаз убаратәы џьарак иамкуа инықәҵәи-аақәҵәиуан, убри аамҭаз аӷәра имнахырц уажәыуажәы ахгьы арҭрыслон.
– Абарҭ ахымшк раахыс жәабжьны ирылалеит, аԥсилааи мсымааи аибашьра рҽазыҟарҵоит ҳәа, аха изабашьраны иҟоу аӡәгьы издыруам. Абри иашаҵәҟьомашь ҳәагьы зегьы еизҵаауеит, аха иҟаҵәҟьоу еилкааны ирымам. Аҳ Иулиангьы абри даара хьаас имоуп, – агәала ду иманы даацәажәеит иара.
– Аҳцәа рыбз уеизгьы инаухьымкьысыр ҟалоума!
– Иабихәац, убриак зынӡа шьҭа сгәы ааԥнаҵәаӡеит! –  иҳәан, Аҭлаԥсыҟәа иаалырҟьаны даагәрымит. – Акы аазҳәалакгьы аҳцәа баны инхом! Даараӡа агха рымоуп зегьы еиԥштәны изыԥхьаӡо, ирдыруазароуп урҭ рахьынтәи абзиақәагьы шыҟоу!
– Ус мҳәашьас иумои, ухаҭагьы дара урхылҵышьҭразар! –  макьанагьы уи тәамбашақә дҟаҵаны акәын дышцәажәоз Дадрыҟәа.
– Схылҵышьҭра уахәамԥшын! Аиаша иашьҭоу ауаҩы сара гәыкала еснагь деилыскаауеит, ажәлар ирзеиӷьу акры изыҟаҵозар идгыларагьы сазыхиоуп!
– Шәарҭарак аныҟало аҳцәагьы ус ауп ишырҳәо.
– Уххьзгеит, аҳцәа зегьы тәанк еицӡаауп ҳәа аҳәара иашам! Иҟан ҳажәлар реиқәырхараз иқәԥақәозгьы, иҟоуп иахьагьы!
– Иқәԥон аурымқәа рҳәатәала.
– Аурымқәагьы ахьҳахәақәахьоугьы ыҟоуп! Шәарҭарак ааҟалар, урҭгьы ҳмыцхраакәа ҳхала ҳамч ақәхару аанкылара?
– Ҳара аԥсуажәлар еснагь иаҳахьчаша ҳаман, аурымқәа рыдагьы изыхьчаша уажәыгь иҟоуп.
– Суқәшаҳаҭуп, насгьы иудыруаз уажәақәа сшыртҟәаз! Сыгәгьы даара уақәшәеит! Ҳаибадырра амҩан иҟалап ҳәа сыҟамызт, аха ара уанызбах шьҭа сышиашоу Лаҭаҟа сцоит уск аҵыхәала. Уахьынтәи лассы схынҳәуеит, избанзар иуасҳәақәаша сымоуп!.. Усзыԥшыз! –  инапы ҩышьҭыхны игәышԥы инадикылан нас иҽы аӷәра ааужьны ианыҵирҟьоз аамҭаз аҵыхәтәан усшәагьы нациҵеит. – Сақәиҭутәуазар, уҩызахарагьы сҭахуп!
Зырҽеира иалагаз абааш ааҵраҿ еибахо-еибафо амшын иазцоз Кәыдры аӡиас аԥхын мшқәа рызгьы игәрымуа акәын ишыҟаз, аҽанарҭынчхьаз ҳәагьы уаҩы имбацызт. Ааԥынраз ашьхарахь асырӡ аныӡаҭуаз акәын аиҳарак ианшәарҭахоз, усҟан агыгцәа ргыланы аҭра иҭыҵуан, анхацәа ирыҵаланы раарыхрақәа ахьықәнагоз
рацәан, иҟан зынӡа ихнарҵәахьазгьы. Амшцәгьақәа раан аҵлақәа ыҵҳәаны ишеибгаз ишьҭԥаа иаанагон, хазы ахаҳә дуқәа нахьхьынтәи аахыс ирбылгьо аҿанаанахоз аамҭаз нырцәи-аарцәи инхоз ҟәарашаа ирызгәамҭакуа аӡы рыҵамларазы имыцәаӡакәа есыуаха рхы рҷаԥшьон, аха аԥхынра анааилак иҟанаҵахьаз ацәгьарақәа зегьы ахыԥсаазшәа еиҳа иҳалалӡа, аҭыԥҳа леиԥш иҽырба-ҽырбо ицқьашәқьаӡа, игәабзыӷха аҽааҟанаҵахуан.
Абааш аиҭашьақәыргылара ианалага инаркны ааигәасигәа инхоз ауаа уаҟа аамҭахгарҭас иҟарҵеит, раԥхьаӡа уи аԥшьызгазгьы аҿар ракәын, ашьҭахь абыргцәагьы урҭ ирҿыԥшызшәа абаашахь икылсуа иалагеит, уаҟа еибабарҭасгьы, еицәажәарҭасгьы иҟарҵеит, насгьы араҟа ажәабжь ҿыцқәа еиҳа ираҳауан. Урҭ рахьынтә иҟан макьанагьы аса ныҟәызгозгьы, шьҭа уи рхы ишырзамырхоз шырдыруазгьы рыҷкәынрагәы рхымԥсаацызт, уи адагьы ахаҵа бџьарда дызхәарҭоузеи ҳәа гәылара инеиуазаргьы аныҟәгара жәытәнатәаахысгьы шьцылараны иҵыргахьан. Абыргцәа неидтәалацԥхьаӡа аԥхьа ацәажәара ахы зладыркуаз, рабацәа ирхыргахьаз, нас дара зықәшәақәахаз ахҭысқәа рыла акәын, аханатәаахыс рыԥсҭазаара иацны иԥыршәахьаз агәаҟҵәаҟрақәа, изыниақәахьаз ахамышҭыхәқәа уҳәа, акыр хҭысқәа еиҭаргәаладыршәон.
Абжьааԥны аиԥшҵәҟьа уи аҽынгьы абааш амҵан абыргцәа еизаны, ихәарҽхахьаз рыбаҩқәа амра иаҭаны иахьеидтәалаз, убри аамҭаз анкьа зны иҟалахьаз хҭыск аӡәы дахьалацәажәоз иажәа иаԥырхагамхакәа уи еиҭеиҳәоз азыӡырҩра иаҿын.
– … Уҷкәынра ззымдыруа уажәра изеилкаауама! –  иажәа анагӡара даҿын шәахсҭак ҿаасҭаха зӡамҩа ианыз уи аҭаҳмада. – Уажәтәи аҿар ирдыруама изакәытә аамҭацәгьақәоу иаҳхаагахьу! Зыԥсаҭақәа бзиахаша ҳақәлацәа рыбжеиҳараҩык рыдунеи рыԥсаххьеит, урҭқәа разҳәаша шьҭа рацәак уаҩ днымхеит!
– Ҳара ҳабацәа ирхыргахьаз еиҳагьы еицәамзи! –  иҳәеит уи иааҩс итәаз даҽаӡәгьы. – Усҟан схәыҷын, аха ибзианы исгәалашәоит, ашьха ихыҵны ақәылаҩцәа анҳақәлаз. Урҭ рабашьраан ауп саб Ажьгиригьы данҭахаз.
– Аланаа аӡә драабуа иҟазма, иҳақәланы ҳарахә ҳахцаны икарцарын, даҽа зных ҳхшара рӷьычларын, ус заҟантә! – иаазгәеиҭеит зарӷьа нап змамыз абырггьы.
– Заҟантәгьы ирзаҳацҳахьааз, ҳара ҳаишьцәоуп ақәыларақәа ҳарҟәаҵны ҳаидгылап ҳәа. Усҟан уи рхахьы инаргозма, аха уажәы ҳазшаз имчала рҽааныркылашәа иҟоуп, – зжакьа згәаҵаӷара инахысуаз аҭаҳмадагьы убри аамҭаз иаргьы иажәа нарылаиҵеит.
Уи аҽынгьы иргәаладыршәоз рыгәҭыхақәа ацҳәо ишеидтәалаз ус ҽыццышәк дақәтәаны иааиуаз Дарыҟәа урҭ данаарывала, дышҽыжәыз абыргцәа раԥхьа диасуазма ахьшәҭҳәа дылҽыжәԥаны дынреихырхәан, нас иҽы аҿы ианкны днарывсит.
– Ҳазшаз иныс, абри сеиҭыр лаба иамаҿуп, Азнаур иҷкәын заҵә дыхьӡырҳәаганы дшыҟало! – иҳәеит ашәахсҭа зҿаз аҭаҳмада, аԥсшәа раҳәаны инеиуаз уи арԥыс дишьклаԥшуа. – Зыԥсаҭа бзиахаша иаб Азнаур ҳауп зҳәоз ахацәа раԥхьа дгылагәышьамзи напы мыждак ихьымкьысызҭгьы!.. Ех, сабиц, изакә уааузеи адунеи иаҩнаххьо!
– Иҷкәынгьы иаб имҩа данылт, – иаазгәеиҭеит быргк.
– Аеҵәахә кашәар аеҵәахә кыдымло! Ус Анцәа ду иақәиҵахьеит, аха иҟами иахьагьы атәымуаа ирышьҭаҳәакьуа! Урҭ ирзеилкаауам тәым напыла уцәа шузымбӷуа, – иҳәеит ашәахсҭа зҿаз абырг.
– Арахә ӷроуп адәныҟала, ауаҩы ҩнуҵҟала ҳәа зхырҳәаауа баша ирҳәоума! Рыцҳарас иҟоу, макьанагьы рхахьы иааргар рҭахым аԥша лауҵар афырҭын шааурыхуа, аха агьаурым аԥша шасуа еиԥш быӷь каԥсом ҳәагьы рҳәоит! – иҳәеит анапхҵәа, убри аамҭаз дааицрашәашәа.
– Агәаҟра ауми ауаҩы имч ҳаразкуа, илымшашагьы илзыршо! Шәазхәыц, иахьагьы агәаҟра ыҟамызҭгьы рҭаацәа кажьны ари абааш иахылозма жәларык! Зегьы ҭынч инхо-инҵуа дасу рыҩнқәа рҟны иҟазар акәмыз ирҭахыз! – иҳәеит даҽацәгьы, игәаҵанӡа даақәыԥсычҳан.
– Ус ибзиагәышьамзи, аха аамҭа иунаҭо ахәра аамҭа иарӷьароуп ҳәа акәымзар ҳгәаҟрақәа ҳархыццакны ҳаӷа амҩа иаҳҭар, еснагьы мҩада ҳаанхоит! Макьанагьы абри аамҭоуп ҳазҭагыло! –  уаанӡа иажәа рыламҵакәа урҭ ирзыӡырҩуаз даҽа ҭаҳмадак даацәажәеит.
– Иашоуп, иашоуп, аӷа дыҟанаҵ ашәарҭа наскьом рҳәоит! – уи днақәшаҳаҭхеит даҽаӡәгьы.
– Анаџьалбеит, адунеи аҟыбаӡыба амымҵәарц ишԥеишеи, ҳазшаз! – агәаҟрақәа идыркарахьаз даҽа быргкгьы даагәрымит. – Агьаурым, агьаурым, аамҭагьы ас мацара ишԥацари! Аӡы цәыкәбаргьы ахаҳә кылнаҵәоит рҳәоит, иааҳаҵагылаз абиԥара ҳара иҳалымшаз дара ишԥарылымшари! Зегьы аамҭак-аамҭак рымоуп, мышкы зны ҳадгьыл ахы ишақәиҭхо агәра згоит!..
Абасала абри абаашаҿ ажәабжь ҿыцқәа иреизарҭаны ианыҟала нахыс аҳаблақәа рҟынтәи хәыҷгьы дугьы есҽны иаднагало иалагеит, иаалырҟьаны лымҳаҭасла џьара жәабжьк шаараҳалакь, уи аиаша аилкаараз иаразнак абаашахь акәын рҿахьаархоз. Ус, ус ишааиуаз ашьҭахь рацәак аамырҵыкәа ари абааш арԥарацәеи аҭыԥҳацәеи иреибабарҭаны ирзыҟалеит. Убри аамҭаз абааш ашьақәыргылара аӷьырак иахьӡахьан, аха абаашҟәарчқәа рыҟаҵара макьана ашьапы кымызт, насгьы ахаҳәтә ргыларақәа ирызҟазаз Мансоу иаара иазыԥшын. Уи иҭаацәа днарылаԥшны ус дук мырҵыкәа дшыхынҳәызҵәҟьа, убарҭ аҟаҵатәқәагьы лассы нап аиркразы Дадрыҟәа днаидыртәаланы ҽна зны ус иҳәеит:
– Знапы иалагәырӷьаша Мансоу! Уара уҟаза дууп, уҟаҵамҭагьы аурымқәа аҵашьыцыртә иҟоуп. Укараха ушыҟоугьы збоит, аха абри аус уҽаназукых шьҭа абаашҟәарчқәагьы ҩбаҟа-хԥаҟа ҳазургыларцгьы сҭахуп. Ухынҳәаанӡа иазхаша ахаҳәқәагьы еизаҳкхьеит.
– Дадрыҟәа хазына, уара узы схы аказы сеигӡараны сыҟам ҳәа уасымҳәахьеи! – иҳәеит Мансоу, убри аамҭаз дааччаны нас иажәа иацҵо. – Убри аҩыза узсыргылап, амшынгәы аказказра ладагьы-ҩадагьы ухыԥшыло, аӡәы дыӡхыҵуазаргьы бзиа дубарҭаны. Уи азын угәы рҭынчны уҟаз, узыҳәаз нап аркра уаҵәыҵәҟьа сҽазыскуеит.
Дадрыҟәеи Мансоуи еидтәаланы аицәажәара ианаҿыз иақәыршәаны, ус ҩыџьа ахацәа ҽыла абааш иаадгылт, руаӡәык даԥсыуан, егьи даурымын. Ани аԥсуа урҭ ирыдҳәалаз аӡә шиакәыз мҩашьахуа, дызцыз аурым ҭырџьманс дицын.
– Шәазусцәада?.. Ишәҭахыда? –  ишаарыдгылазҵәҟьа аԥсшәа аҳәаха иахьымыгӡакәа урҭ днаразҵааит убри аамҭаз уаҟа игылаз Баҭыршаҳ.
– Ҳара аҳ Иулиан ҳааишьҭит! Иҭахуп еиликаарц, Коракс ахықәан аԥсилаа ахырӷәӷәара аҟаҵара изалагаз змааноу?
Уи ииҳәаз аԥсышәала иааиҭеигеит аҭырџьман.
– Аԥсилаа еснагь агәҽанызаара рымазароуп! – аҭак ныҟаиҵеит Баҭыршаҳ.
Аҭырџьман уи еиҭаганы иҳәонаҵы аурым ҿиҭуамызт, насгьы усшәа игәы иаанагон, дзацәажәоз ауаҩы дибарц ииҭахыз иакәызшәа.
– Ааи, аха Иулиан идыруазароуп аиаша! Рхала еихар, рхы ашәарҭа иҭадыргылар ҟалоит ҳәа ааицҳауеит! –  иҳәеит аурым.
– Уи азы шәиацәажәа ҳхада Дадрыҟәа, – иҳәеит Баҭыршаҳ, ишицәхҩашьалаз аҟара аниба. – Арҭ Дадрыҟәа иоуп ирҭаху, иара иахь имҩаԥыжәга! Макьаназ абааш аҩнуҵҟа дыҟазароуп!
Убри аамҭаз аурым гәынамӡарак ааиныԥшны ашьҭахь иқьышәқәагьы нҭаирқәацәааит, иибарц ииҭахыз иакәымкәа дзацәажәоз даҽаӡә шиакәыз анидыр.
Дадрыҟәа уаанӡагьы дазхәыцхьан, Кәыдрыхықәтәи абаа аиҭашьақәыргылара рҽахьазыркыз азы аурымқәа реиԥш аҳ Иулиангьы дадымҵаалар шыҟамлоз. Ҵабыргны уи агәҽынҵара инаҭазар акәхап, уи азоуп ԥсыуаки урымки еицҵаны изааишьҭызгьы.
– … Иаалырҟьаны аԥсилаа ахырӷәӷәара аҟаҵара заԥшьыргаз изеилкаауам! Насгьы хазы аԥсҭыргьы реизакра иаҿуп ҳәагьы аҳ иҟынӡа ажәабжь наӡеит, убри змааноу ауп еиликаарц ииҭахугьы, – иажәа анагӡара даҿын уи аурым.
Уи ииҳәаз аҭырџьман аиҭагара иҽанаазикуаз аамҭаз, Дадрыҟәа инапы дааҩахеит ажәаеиҭагаҩ дшиҭахымыз ирдыруа. Насгьы убри аамҭаз ихаҿсахьалагьы иубон аԥсилаа раҳ иааицҳаз игәаԥсахгьы шеибанаркыз аҟара, аха Дадрыҟәа ишиҟазшьаз еиԥш, уи инамырԥшкәа ҭынч даацәажәеит урым бызшәала.
– Иулиан уажәыгь изеилымкааӡаци саныгааи абазгааи ашәарҭа ишааҭагылаз? Имаҳацкәа дыҟоума, асқьыфцәа аакылсны урҭ рыдгьыл ршьапы шаладыргылаз? Иаацҳашьақәа злаҟоу ала уаҟа аибашьрақәа ишрылагаз атәгьы макьана издыруам, иаҳахьазаргьы хьаас иҟаиҵом! Ҳашҟа ааскьара иаҿу ашәарҭара агәхьаамкра имамшәа иҽыҟаиҵоушәагьы збоит! Изеилкаауазар, асқьыфцәа ахьатәеимбо азы даараӡа агха ду ҟаиҵоит!
– Аварварцәа ааизар, ишааз еиԥш ицап, насгьы ҳара аурымқәа ара ҳаҟанаҵы араҟатәи адгьылқәа аӡәы изгараны дыҟам! –  ацҳа
ражәҳәаҩ ашьҭахь иара игәаанагарақәагьы аҵыхәтәан инаԥишьит.
– Анкьа абырзенцәагьы ус акәын ишырҳәоз, аха ҳара атәым нап ҳаҳәартә аҟынӡа ҳамнеиц! Ақәылаҩцәа рҿагылараз макьана иҟоуп иазхаша ахацәа ҳәа сызиашәҳәа!
– Убри ашәарҭара ахьибо азоуми шәаргьы аурымқәа шәхы рыдышәкыларц зиҭахугьы!
– Мап! Ҳадгьыл ахьчара зегь раԥхьагьы изуалԥшьоу ҳарҭ аԥсуаа ҳауп! Аурымқәа ирҭахызар, дара ҳадгылааит, ҳара ҳаҩны ҳаҟоуп, аурымқәа сасцәоуп! Аԥсилаа рхы рыхьчарц ақәыркызар, ишԥаҟаҳҵари ҳәа урҭ ирмазҵааргьы рхаҭа ирдыруеит иҟарҵаша! –  макьана жәахаак иҿыҵымҟьацызт Дадрыҟәа.
– Аҳ Иулиан имеида шәымамкәа, шәыиԥыҩланы акы аҽазкра игәы ннархар ҟалоит?
– Аҳ Иулиан шәара дахьшәықәгәыӷуа бзиоуп, шәыгәрагьы игоит, аха аԥхьа иара иуаажәлар еидикылар еиҳа еиӷьушәа збоит. Насгьы иара ҳаиԥыҩланы ахырӷәӷәара аҟаҵара ҳҽазаҳкзар, ҳхы ҳахьчарц азоуп, ҳадгьыл еиқәҳархарц азоуп, аха иара уи дахыццакуам, избанзар иаацәгьахаргьы шәара дшәықәгәыӷуеит, уи ауп имыццакрагьы зыхҟьо! Ижәлар рахь даахьаҳәны аԥхьагылара риҭар, игәра ганы зегьы наишьҭагылоит, убасҟан ҳаргьы ҳнаивагылоит ҳацхырааҩцәаны!.. Шәхы шәақәиҭуп, шәцар ҟалоит! –  ихәарҭаз ҳәа акгьы ахьырзымҳәоз аҟнытә шьҭа наҟ иԥырицарцаз иажәа аанкыланы дҩагылеит Дадрыҟәа.
Аҳ Иулиан иааишьҭыз ацҳаражәҳәаҩцәа рцамҭа иақәыршәаны Дадрыҟәа иҭаххеит Баҭыршаҳи Дарыҟәеи аашьҭыхны ажьицәа иҟарҵахьаз днарылсны игәеиҭарц, раԥхьа Наатәи ажьицәа иҟарҵахьаз баны, устәи чагьамааи ахәҵааи инарылсны, аҵыхәтәан Гьыргәал иԥацәеи иареи ажьирҭа ахьрымаз Тахь ашьханӡа инаӡаны нас рышьҭахьҟа ихынҳәразы. Аҟазацәа рхыԥхьаӡараҿ иҟан акәалӡмаҭәа азаҷцәа, аибашьыгатә еикәаӷақәеи, агәраҳақәеи, асаԥарқәеи, аманызақәеи, ахәыц еҩызҵәоз аса ҟаимҭқәеи уҳәа, абџьар хкқәа рыҟаҵара иазҟазаз ӡәырҩы. Дара зегьы тәаха рымамкәа рыԥхӡы ныԥхьаҳәо, абџьарқәа рырмазеира аҿҳәара иахмырԥакәа, иахьахьӡаша иахыццакуан.
Дадрыҟәа дахьнеиуазаалакгьы ажьицәа ирыҵеиҳәон абас еиԥшгьы: «Аибашьҩы абџьар бзиа аникым дзеибашьыҩхом… Атәымуаа ҳреицәоума абџьарҟаҵараз… Аҟаза иус заҟа игәы ақәикуа аҟара иҟаҵамҭагьы хазынахоит… Анцәа иҟнытә аихаӡа меигӡарахда ҳашьхақәа ирыҵажьызар, иссирӡақәоу аҟаза дуцәақәагьы ҳамазар, нас атәымбџьар ҳзаҵашьыцри… Абарҭқәа зегьы ҳрылашазар, тәымџьарантәи иаарго абџьаргьы ҳазеилаҳарызеи…»
Ҩымш иалагӡаны ажьицәа зегьы ирылсны аҵыхәтәан Тахь ашьха акаӡӷы инаҿалоны еиԥш, ус рлымҳа иааҭасит ажьаҳәа аԥсынгьари акеҩ-акеҩҳәа иахьаахоз абжьы. Уи аҳаԥы ишаадгылазҵәҟьа рыхҩыкгьы нҽыжәҵны рыҽқәа ҵлақәак инарымҵаҿаҳәаны нас ишеицыз ианааҭала, убри аамҭаз Гьыргәал дызҿыз дааҟәыҵны ижьаҳәа аԥсангьари ахы инықәиҵан, ашьҭахь иԥраҳәала инапқәа рыцқьашәа ааҟаҵаны иҭааз аԥсшәа нареиҳәеит.
Иҭбааҭыцәӡа иҟаз аҳаԥы ауаҩы инапала иҟаиҵазшәа аԥсабаратә уада ҿакқәагьы аман, насгьы анкьаӡа зны араҟа раԥхьаӡатәи ауаа нхарҭас ишрымаз убаратәы аҭыӡқәа рҿы ҵәаӷәанҵала ашәарахқәеи аԥсыӡқәеи рсахьақәа ҭыхны ианын, иара убас ауаа рсахьақәагьы џьараџьара улаԥш иааҵашәон. Иаакәыршаны аҭӡыварақәа рҿы акырџьара иавҵаркьакьаз ацәашьқәа дара бзиа иҩналашон, Гьыргәал ари аҳаԥы аҩбатәи ҩныс иҟаиҵазшәа изыҩнагылан акәахьча зқәыршәыз ҩ-цәырдаӷәык, иҷкәынцәеи иареи ахьықәчоз аишәа, шәындыҟәраки афатә зҭарҵоз дулаԥки аганахьшәа икҿагылан, иара убас агәыблаақәа, абҟәылқәа, ачаҟәақәа уҳәа ирҭахқәаз акры улаԥш иҵашәақәоз рацәан.
– Ишьахәуп, даара ишьахәуп! – иҳәеит Дадрыҟәа, иршҳабызны ицырцыруа иҟаҵаз асақәа акы шьҭаҵо нас даҽак шьҭыхуа дышрыхәаԥшуаз. – Даараӡа исгәаԥхоит уԥацәагьы уаргьы шәыҟаҵамҭа! Аферымқәа, акыргьы шәылшахьазаап!
– Уахәаԥшыргьы, сгәанала лаҭааи ҵабалааи ҳреицәамкәа уеизгьы иҟаҳҵоит! Арҭ рыла еибашьуа изы иԥсыршьагоуп! – иҳәеит Гьыргәал, лафшақә ихы рыдырҽхәало.
– Ааи, ааи, иубаратәы иҟоуп, – днақәшаҳаҭхеит Дадрыҟәагьы.
– Уҷкәынцәа абаҟоу? –  дҵааит Баҭыршаҳ.
– Урҭ аихаӡа аагаразы уардынла Башкаԥсараҟа ицаны иҟоуп, шьҭа иахьа ихынҳәыроуп.
– Абџьарқәа ргаразы ауаа аасышьҭру, мамзаргьы уҷкәынцәа рхала иҳазнаргоу? – дызхәаԥшуаз аса нықәҵаны инапқәа еихьшьны ирыцқьо ашьҭахь дҵааит Дадрыҟәа.
– Уи азын шәҳаруадаҩуам! Абарҭ аҩымшк-ахымшк рыла сыҷкәанцәа ирыҭаны ишәзынасышьҭуеит! Зынӡа шәахымццакӡозар убранӡа иаашәычҳа, абанҭ зӡыржәра сызҿу жәымбо, уаанӡа урҭгьы рыҟаҵара ҳахьӡон!
– Ҩымш рыла шәахьымӡаргьы, амзаҿа агыламҭаз ишәызнагар бзиан.
– Мап, мап, уанӡагьы инаҳгом!
Абас инеицәажәа-ааицәажәо игыланаҵы Гьыргәал имаз афатә цәырганы аишәа ақәҵара даналага, даргьы уи мап ахырымҳәааит шьҭа акы инацҳар цәгьа ирымбо иахьыҟаз азын. Хыхьмыхьс имаз: аџьамшьы, ашәхарҩа, абҟәыл иҭигаз ачаҩыр, амгьал уҳәа аишәа инықәиҵан, нас ачаҟәақәагьы ааганы хара-хара инықәиргылт. Аҳаҭархәыхә аҟынтәи аҩы зҭеиҭәаз аирӡгьы аишәа ахахьшәа инықәиргылан, исасцәа ичеџьыка иадԥхьало, нас рнапқәа ӡык нархьыршаны ақыдсаҟәақәа инарықәтәеит.
– Хәылсакгьы аӡәы ихы алаигӡахьеит, шәхы иаҭәашьаны акы шәнацҳа, шәыххьзгеит, – иҳәеит Гьыргәал, ирымҵаиҵаз ахьыҟәнишьоз азы ихы қьан ақәҵо.
– Иабихәац, мачхәма иҟоу! – ихы ахымбаакәа иҟаз ааимаирҽхәеит Дадрыҟәа.
– Иабихәац, аҩны шәарах жьҵаакгьы сыман, иахьа шәшааҵәҟьоз здыруазҭгьы санаауаз иаазымгоз!
– Агьаурым, даҽазны иааугап! – иҳәеит Дадрыҟәа, шьҭа арахь данаашаз шизымдыруазгьы.
Еидтәаланаҵы рызхара еицәажәеит, акымкәа аныҳәаҿақәагьы ныркылт, рацәак аамырҵыкәа иржәызгьы ршьарда иааҭахәмарт. Иахмырҟьацәакәа рқьафқәа ҟаҵаны, амлагьы рхыԥсааны, рааԥсарагьы рхшҭны, рцамҭаз Гьыргәалгьы ҭабуп ҳәа наиаҳәаны рышьҭахьҟа ихынҳәны амҩа иқәлеит. Багада ақыҭа ианазааигәахәоз аамҭазы ишылашьцара илашьцахьан, иагьырыӡбеит шьҭа уаха абра џьара ҩнаҭакаҿ иаагыларазы.
Зыҟны имҩахыҵыз аԥшәма исасцәа идмырбакәа хынхьаа иҟаз ашьтәа рзишьит, иреиӷьыз аҳаԥшьҩы рызхиртлеит, агәылацәагьы рыдгаланы ирыдиртәалеит. Ауха ирфеит-иржәит, аҵх ганы ауп ишышьҭалазгьы, аха ашьыжь рхы цқьа, ргәы цқьа иҿыхеит. Рдәықәламҭаз аԥшәма исасцәа еиҭах дырхьынҳалт, аха аамҭа ахьрымамыз азы аныҳәаҿақәа мыррацәакәа какалк аакны, нас шәҭазара бзиахааит ҳәа наҳәаны рымҩахь рҿынархеит. Ԥыҭк иааскьахьаны еиԥш, Баҭыршаҳ иаразнак идырт, ҽнак зны Уахсиҭи иареи Гьыргәал иҩныҟа излацаз амҩа ианыланы ишцоз аҟара.
Заб ивагыланы ажьира иаҿыз Гьыргәал иԥацәеи иареи аҩны рыҟамзаара убри аамҭаз агәахәара ду инаҭаны дыҟан, аҳабла аҵыхәан инхоз, еснагь усдаҳәысда дқьазоууа игәараз, Ҟара иԥа Кәанач ҳәа арԥыск, уи аҽынгьы игәы иҭакны дыҟазаарын абааш ахь уск иманы дцоушәа имҩатәны Адгьанашь ихы лықәиршәаразы. Аҟалҭырра иашьцылаз Кәанач дхарахаԥшуа, дӡырга-ӡырго Гьыргәал инхара дазааигәахоны ус данынаԥш, ашҭа аҵыхәан иҟаз аӡыхьаҿ Адгьанашь дхықәтәаланы аӡәӡәара дшаҿыз илаԥш дааҵашәеит, насгьы убри аамҭаз лус убриаҟара далашыҩкны даҿын, лзааигәараҵәҟьа аанда иҽхшьны лзыԥшра иаҿыз ауаҩы длызгәамҭартә аҟынӡа. Ларгьы иугәамԥхаша лакәызма, ахьтәы гәыгәым еиԥш лыхәда ҭҳәаны, лыбӷаӡара еихатыруа дахьааубоз улаԥш аалыдхалартә, лыԥшреи лсахьеи шыҟаз ҿыки-бзаки рыла иузымҳәо мӡанрак, ԥшӡакәакәарак лакәын, леиԥшҵәҟьа аҭеиҭԥш змаз рҳабланмоу, кыр ҳабла урылсыргьы леиԥш зеиԥшыз лыԥшаара уадаҩын. Дыршынхагаха ашәҭыц еиԥш деихашәашәо, аукы, гәыкык, есымша слыхәаԥшландаз уҳәарын, еиқәыкьларха ҩбаны иԥаны ишьқьыруа илықәыз лыхцәы еиқәаҵәа, лыбла ҭшашақәа уҳәару, дахьаацәырҵуаз иаразнак длаԥшықәызҵоз зегьы лыҵашьыцуан. Иараби, абри сақәла лҿы лмырхиоукәа дыҟам ҳәа лзызҳәахьаз ҳәсақәакгьы ыҟан, аха дызшаз илаҭәеишьаз лцәаҟәымшәышә аԥшӡара макьана даламкьысыцызт.
Кәанач дгыланаҵы лышьҭахь еиарханы дхьаҳәынгьы дихәамԥшуашәа аниба, мшәан, абри слымбаҵәҟьо, мамзаргьы ҽмырба ҟаҵаны сатәалымбо ҳәа ашьҭахь игәы ианыҵыххӡа ибжьы налықәиргеит.
– Иҟалеи, умҩахыҵ ҳәагьы сабҳәоумеи! Иҟалозар, быбла ԥш
ӡақәа арахь иаасыхәарԥш! Шьҭа иазхоуп ҽмырба ахьынӡаҟабҵаз!
Убасҟан лхы дааҩаханы дынхьаԥшит, аха игылаз ауаҩы дшаагәалҭазҵәҟьа иаразнак лгәы акы инеивҵанарӷәӷәеит, убри аамҭаз лымалазаҵә аҩны дахьыҟаз азгьы иаалцәымыӷххеит, аха дицәшәаӡазшәа аҽыҟаҵарагьы лхы илзаҭәамшьазт, зынӡа деиқәшәамзар дышԥасылакьысри ҳәа анылгәахә, дымҩасны дахьцоз лара лус алазшәа ашьҭахь днаиазҵааит.
– Кәанач иахьагьы абаашахь аума уахьцо? Уанӡа маҷ бжьоума, ҽык ала уцазҭгьы бзиан. Есҽны асеиԥш ацара-аара узлахәарҭоузеи, џьымџьым!.. Мшәан, уаҟа кыр уазыркма, иахьагьы уахь ухы урхазшәа збоит?
– Бара бгәалашәара ансыцу сцаны сахьымаауа абыкәу, иаҭаххар шьапылагьы амшын сырып! Уи азын бажәа сазыԥшуижьҭегьы маҷ ҵуама, аха ааи ҳәа саҳәара макьанагьы бацәыԥхашьоушәа збоит!
– Угәы уажьоит, џьым! Заҟантә иуасҳәахьеи сара уаасҟәаҵны икаужьхьоу уԥҳәыс дааургәабзыӷыр еиҳа иузеиӷьхап ҳәа? –  ицәажәара иахьагьы ахы ахьирхаз лгәамԥхакуа ҽԥныҳәала аҭак наилҭеит дызҿыз лус аанымкылакәа.
– Избан, аԥҳәыс дузаԥсамхар дкаужьыр ҟалом ҳәа ҳҵас иаҳәома? –  иаҽԥнылҳәаз игәы иааҵанарххит.
– Суҳәоит умҩахь уца! Сызҿу умбо ацәажәаха аамҭа сымам!
– Егьа ҟабҵаргьы сара быстәхароуп!
– Сара сузаԥсам, еиӷьуп даҽаӡәы ажәа лнуҵар!
– Хаҵа изымцаз лыбз цәгьахоит рҳәоит, иагьиашазаап уи! Издыруада аӡәы сымҵаирсаанӡа ҳәа быԥшызар? Есымша бхәыҷу џьыбшьоума, шьҭа ибыхәҭоуп бынасыԥ азхәыцра! Ибдыруаз, ақәыԥшра узгәамҭаӡакәа ииасуеит, аԥшӡарагьы уаароуп! Аԥҳәызба ԥагьа дзымгаша дреиҽырбоит ҳәа баҳахьоу? Бҟазшьақәа злаҟоу ала, баргьы бшыҽырбо мацара баанхарашәа збоит!
– Ишԥаҟасҵари, ислахьынҵо саниагәышьап.
– Аҵабырг бҳәеит, аха иблахьынҵахаша абар ара сахьыҟоу! Мап бкӡо балагаҵәҟьар, иҟалап ахацәа ишыҟарҵо еиԥш бымҵасырсыргьы!
– Унан, џьбеит, усҟан аҿаасҭа унысымҵо џьумшьан! Уи улшарым, уажәнатәгьы наҟ иухаршҭ! Насгьы уаарызхәыц, амҵ рықәтәар ззымчҳауа аишьцәагьы шсымоу!
Убри аамҭаз апҟара-апҟараҳәа ҽышьапышьҭабжьқәак аагеит. Адгьанашь уахь лхьаԥшымҭаз иаразнак лылаԥш нараахеит ҽыла иҟаз хацәақәак, ргәараанда иавсны ицоз амҩа ианыланы ишааиуаз. Иазусцәахарыдашь ҳәа дшырзыԥшуаз, ус руаӡәык Баҭыршаҳ шиакәыз аҟаԥыҳәа дылдырит.
– Мшыбзиа, Адгьанашь! – ргәашә ианылсуаз аамҭаз иҩыза аԥхьаҟа дааужьны иҽынкыла-ҽынкыло ибжьы налықәиргеит Баҭыршаҳ.
Кәаначи лареи ахьеидибалаз азы убри аамҭаз хьымӡӷык дахәаҽуа лӡамҩақәа уаркалеиуа иааицрашәеит, аха акәанызанара лҽамҭакәа иаразнак аҭак ныҟалҵеит.
– Бзиа убааит! Шәавсны шәызцои, шәымҩахыҵ арахь?
– Аҽазны Адгьанашь! Даараӡа ҳаццакуеит, насгьы уажәы ауаҩы дыбҭоуп, аха бымамшәа збоит!.. Абзиараз! –  ишьҭахьҟа дхьаԥш-хьаԥшуа абас ааиҳәан, нас иҽы амаҳмызқәа наҵакшаны дааццакит иҩыза дихьӡаразы.
Аслангьери иԥа Аҭлаԥсыҟәа аԥсилаа дырхылҵышьҭран. Анкьа ладагьы-ҩадагьы аԥсилаа ахы рызҭоз иабдуцәа ракәын, аха аурымқәа ирхьыԥшны ианыҟала, уаанӡа рхала ирӡбалоз рхатә усқәа зегьы наганы ҳацәгьагьы ҳабзиагьы шәара шәнапы ианаҳҵар ҳҭахуп ҳәа рарҳәазшәа атәымуаа рыҽрыдыркылт. Рыдгьылаҿ идԥшылацәоушәа рҽыҟаҵаны рразҟы атәымуаа ӡбатәыс иахьрырҭаз азы Аҭлаԥсыҟәа иабацәа дрызгәааны дыҟан, уи азын акы аарҿыҵҟьаргьы, мшәан, шәара шәами зхала зхы знаԥхаз ҳәа ацәажәаха рымҭакәа аҟаԥыҳәа рыграқәа нарҿеикуан. Убри аҵыхәала иҭынхацәеи иареи акырынтә рыгәқәа нибархахьан, иахьанӡагьы еицәыхьшәашәаӡа иҟан. Уажәы амҩа дықәнаҵы, иахьада иимбацыз аӡырҳәҩы Дадрыҟәа ҳәа иахьеи-уахеи зыӡбахә рҿакыз заҵәык иакәын дааҟәымҵӡакәа дзызхәыцуаз, ҳажәлар знапы ианԥшыло аҳцәа раасҭагьы ари ауаҩ дгәылмҵәахны дрызгылт ҳәа аҵыхәтәан гәанылагьы дилагәдухеит.
– … «Мап, мап, ари баша уаҩым! Аҳацәа аара рықәҵарагьы дақәиҭуп, избанзар аурымқәа ирықәгәыӷны ихлаԥшыдахаз ажәлар рыхьчара урҭ зынӡагьы ргәы иҭаӡам! Уи ахаҭыԥан, аурымқәа ҳдырҽхоит ҳәа рхаҭақәа тәыс рхы рыҭаны ԥшьаала ақәибагара иаҿуп!.. Акы ҟарҵарашәа аҳра еимакны заҟаҩгьы еибарԥсхьоузеи! Саб Аслангьери иакәзар, аҳас даҳцәыҟалоит ҳәа ахәшә иҭаны дыршьит! Уажәы саргьы аҳра рымаскуа џьшьаны сгәаӷ кны исышьҭоуп, иҟалап сҭархара иашьҭалахьазаргьы! Аурымқәа иреигәыӷны рхада акы рымбо ишыҟалаз ажәларгьы ирымбои, убри азоуп аҵыхәтәан рыгәрагарагьы изаҟәыҵыз! Иашангьы иҟарҵоит!.. Ех, анаџьалбааит, анаџьалбааит, ари ҳара ҳзы еиҳау рыцҳара арбану?.. » – абас гәаныла ихы дацәажәо ихыигәы иҭагьежьуаз ахәыцрақәа дызрылымҵуа дынкахәыцуа днеиуан.
Кыр инаскьахьан еиԥш, ус Чҳалҭа иҭаԥшуа рҽаадырхалт, убасҟан игәҭыхақәа наихцаны, уажәы амҩа дықәланы изакәазы даауаз ахь азхәыцра дналагеит.
– … «Лассы дааиааит ҳәа сзаалыцҳаит Медеа! Мшәан, аабыкьа акәмыз ҳанеибабаз, нас уи нахыс иҟалазеи адырра сылҭартә? Сзылҭаххеи иаалырҟьаны? Анцәаиныс ҽеирак шыҟам! Издыруада лҭаацәа ӡәыр кыр ихьзар? Ных, ных, уа снеир еилыскаап иҟалаз, заанаҵ асеиԥш ахәыцра акгьы иаԥсам!.. » – абас ажәа зинылҵаз амҩа дықәнаҵы егьа дазхәыцзаргьы иалиҳәаара изымдыруа иара ус акала ихаҿы изаагомызт.
Аҭлаԥсыҟәа игәалаҟазаара хәашьны ишыҟаз рбон аҟнытә, ицқәазгьы рацәак илацәажәомызт, џьара акы иназҵааргьы уи аздырхон, ишьҭагыла иахьнеиуаз рыбжьқәа ныҵакшәа дара-дара ааицәажәалон акәымзар егьыс иара иԥырхагамызт. Иааилалошьцаны ус Чҳалҭатәи аҭыӡбаашгәара иаадгылт. Аҭлаԥсыҟәа дхәаҷын ианшьцәа рахь аанҿасра ҳәа данаауаз, усҟан Балхәыхә иԥҳа Медеиеи иареи егьраангьы ари аҭыӡбаашгәара иаваҩхьан. Ҵаҟа лбаа ииҩрны ицоз арҩаш хьшәашәа иҭаланы рҽаныркәабалоз иацы акәызшәа уажәыгь игәы ыҟан, аха уижьҭеи заҟа шықәса ииасхьаз данаазхәыцлак, анаџьалбеит, абас лассы аамҭа шԥацеи ҳәагьы иааџьеишьалон.
Абааш иахыз ауаа ԥхьатәеижьҭеи акрааҵуан. Лбааҟа ашшы ахга ииасны ицоз арҩаш абжьы ада егьыс абааш ҟәызгаӡа бжьык ахылымҵӡо алашьцара иалагылан, излаҭахкааз абаагәарагьы еиқәыхьшәашәаӡа аӡәы дузавбаауамызт. Аԥхьаҟала инаваҵәҩны аҭаларҭа агәашә ишнадгылазҵәҟьа Аҭлаԥсыҟәа дҽыжәымҵыкәа ирӷәӷәашәа днасит, деиҭанасит, аха аӡәгьы иааиртуамызт. Иҵарҟаца иахьаркыз асра данаҟәымҵӡа, ашьҭахь аԥшыхәырҭа аҟынтәи ус аӡәы ибжьы ҭахәаҽӡа иаагеит.
– Уарбану уа агәашә ԥызҽуа?
– Аҭлаԥсыҟәа соуп, ирласны иаҳзаашәырт!
– Уабатәи Аҭлаԥсыҟәаху иагьаныхәлам, иагьыншам иаҳзааз?
– Гәдаҟәатәи Аҭлаԥсыҟәа!
– Еи, уара, шәыцәама уа! Мсымаа ҳаҳәшьаԥа Аҭлаԥсыҟәа ибжьы шәзымдыри, абыржәыҵәҟьа арахь дҭашәыжьла! – ус аӡәы ибжьы урҭ инарықәиргеит.
Ус дук мырҵыкәа ихьанҭаӡа еиҿажьыз аџь-гәашәқәа шаатызҵәҟьа, Аҭлаԥсыҟәа иҩызцәеи иареи уахь инҭашылеит, иара убасҟан убраҵәҟьа дааиԥылеит абааш ахылаԥшҩы Быџ иԥа Билан.
– Уа хәлабзиа, Билан!
– Бзиала уаабеит! – иҳәеит Билан, имырхаацәакәа убри аамҭаз иикыз ацәашьгьы Аҭлаԥсыҟәа иқәырԥханы днаихәаԥшшәа ааҟаиҵан.
– Иухьзеи, Билан, ас ахаан усымбацызт? Сышҟа гәынхарак умоушәа сбара узамеигәырӷьаз сзеилкаауам! Ԥыхьа еиԥш улахҿыхымкәа усԥылеит, кыр ҟалама?
– Ауаҩы иԥсы данамыртәалак иҟало узымдырӡои? Убри ауп иҟалаз, дад!
– Исзеилымкааит Билан?
– Мшәан, уажәыгьы иумаҳацкәа уҟоума убри?
– Иарбан исаҳараны иҟаз?
Убри аамҭаз Билан Аҭлаԥсыҟәа имахәар данкны маҷк днаскьеиган, нас Балхәыхә иҟаиҵаз агаӡара ду изеиҭаҳәара иҽыназикит, уажәыуажәы игәы дынҭақәаԥсычҳауа.
– Балхәыхәи далтәи Кәыжә иԥа Ҭланбақьи ирыбжьаз аиӷара рыбжьыганы еинааларазы, Медеа ԥшӡа лыкапан ахьи арахәҭиааи
налыцҵаны, уи ахыхь иҵакыз адгьылгьы ԥыҭк низақәҵаны Ҭланбақь иҷкәынзаҵә Дамагә ԥҳәысс дииҭеит! Иҟаиҵаз гаӡарамзар зыԥҳа абасҵәҟьа илызныҟәо дазусҭада!.. Анаџьалбеит, ихҭылҵ лгәаӷ имазшәа илзиуыз закәызеи! – агәала ду иманы ацәажәара даҿын Билан.
Убри аамҭаз Аҭлаԥсыҟәа днеилууаан гәырҩак гәыҭшьаагаха дааимнадеит, иаалырҟьаны иаҳаз ажәак инамырҳәо азымцәажәара ихәламшәы иҩыҵачны иҩыҵагылт.
– Балхәыхә гәырҵҟәылда ихы мацара дазхәыцны иԥҳа хахәс дҟаиҵеит, убасала лыгәнаҳагьы иқәиҵеит! Иԥсы дахьацәшәоз азын иԥҳа хазына ԥсраҽнынӡа илызхымгаша агәырҩа ду лиҭеит! –  жәахьанҭала ацәажәара даҿын Билан.
– Ас ҟалеижьҭеи иҵуеи? –  аарлоуп ибжьы ширгаз Аҭлаԥсыҟәа.
– Мчыбжьык аҟара ҵуеит! Медеа насыԥда дзыхьчашаз уаҩы дылмоуит! Убасами, дад, унцәахәқәа уанырцәымыӷххалак уразҟыдартәуеит! ..
Аҭлаԥсыҟәа уи азыӡырҩра уаҳа илшомызт, игәы ахҿа иахуазшәа акәын иаҳауаз ажәақәа шидикылоз. Адауаԥшь иҭеиҭԥш змаз ауаҩ нарҳа ду иҿаԥшылара еицакха, агәычҳара зҵаҵәахыз иаамсҭашәара наилаӡыҭны, аԥшатлакә иаҟьоз ашьауардын деиԥшхазшәа акәын уажәы ихы шиамхабоз. Ацха зҭыршаз ачуан аҵеиԥш игәаҵан ихааӡа иҭашхьаз Медеа лыбзиабара убри аамҭаз аԥырқьҳәа еиҳагьы амца наицранаҵеит, дагьынылхыбааит, аха аӡәы дизыргахьан, иара динасыԥхартә изыҟамлеит. Игәы дҭагәашгәаҭеиуа дышгылаз ус иаалырҟьаны жәҩангәашәԥхьарак аҷараҳәа изаатызшәа игәырҩа хьанҭа ҩнуҵҟала инаилаԥыхааны, убри аамҭаз зҳәагәыжьқәа ԥызыҵәҵәаз атҟәа еиԥш, дызҟыз мчылаҵәҟьа ихы аацәганы, насгьы уи агәаӷьра дуӡӡакгьы ааинаҭазшәа уаҳа Билан диламцәажәакәа, абзиараз ҳәагьы иамҳәакәа ашырҳәа ишьхәа днықәҵәиааны ашацаҳәа агәашәахь иҿынаихеит.
– … «Уара иухымҟьо арбану, Ҭланбақь! Дамагә амри иоума сынасыԥ сцәызӷьычыз, аха уара иухароузеи уаб аԥсымҭә лаԥыракыс уҟаиҵазар!.. Балхәыхә, уара, иухьзеи уԥҳазаҵә ашарамша диуҭартә? Ҭланбақь абысҟак уицәшәозма? Уԥҳа хәдықәҵас дҟаҵаны дуҭиит! Сымаҳә Дамагә ҳәа ауаа уахьырбо уивагыланы узцәырҵру шьҭа? Аҩыџьагьы быгәнаҳа рықәшәааит!.. » – иблақәа лашарак рхымкәа ахҿаҭҟьа еиԥш дахьнеиуаз дааҟәымҵӡакәа гәаныла ихы дацәажәон Аҭлаԥсыҟәа.
Иахьарнахыс Балхәыхә ибааш изџьаҳанымҭыԥхазшәа уаҟа аагылара игәы амыҳәакәа ауп, Аҭлаԥсыҟәа уантәи дыҿҟьаса Далҟа дышдәықәлаз. Шьҭа ацәылашарагьы аҽазнакуан. Иахьынаԥшы-ааԥшуаз ирбон, шьыжьшаанӡа ақәацә ҩнқәеи аџьаргәал ҩнқәеи рҟынтәи алҩаҵә хәхәаӡа аҳауа иалаланы иахьҩеиуаз. Игылахьаз анхацәа убри аамҭаз рыхқәа ахышә илакны, агәарабжьара ибжьаланы иҩеиуаз брагьцәаз џьшьаны ирышьклаԥшуазгьы ҟалеит. Амла ишакуаз ауп Далҟа амҩа ишықәигалазгьы. Иара иҟырҟы акы лбаартә иҟамзаргьы, иҩызцәа зыхирҟьоз ирчгартә, ашьҭахь абри цқьа дазхәыцзар акәхап, рыҽқәагьы даргьы маҷк рыԥсқәа ааиҭаркразы гәашәк ианаалагыла, убри аамҭаз аԥшәма хаҵа даадәылҟьан аса ҟьаҟьак кны ашҭа даақәгылт.
– Ҳара гәыразыла уашҭа иҭало ҳауп, уаҳцәымшәан, сашьа! –  иҳәан, Аҭлаԥсыҟәа инапгьы дааҩахашәа аԥшәма ибжьы наиқәиргеит. – Мҩа харак ҳақәланы ҳаауеит, ҳасасра удукылозар, ҳнымҩахыҵны ҳаԥсқәа ааиҭаҳкыр ҳҭахын!
– Иауазеи шәсыдсымкылакәа! Бзиала шәаабеит, шәымҩахыҵ арахь! – иҳәан, аԥшәма ашьҭахь игәы аарҭынчны иҭааз асасцәа дахьқәа аԥсшәа раҳәо днарԥыххылеит.
Аԥшәма ԥҳәыс лыԥҳацәа налыцырхырааны, иаарласны ицәырылгартә илымаз зегьы ааганы аишәа инықәылҵеит. Зыҟны имҩахыҵыз аҭаацәа уаа разқәак шракәыз анырба, асасцәагьы рыҩны иҟазшәаҵәҟьа акрырфеит. Рацәак атәахагьы рымамызт аҟнытә аишәа ишахыҵҵәҟьа иаразнак иахьдәықәлаз азгьы аҭамзаара шьҭаҵо, аԥшәмацәа ҭабуп ҳәа раҳәаны рымҩахь рҿынархеит. Аԥшәма хаҵагьы исасцәа рхала идәықәҵаны аҵас еилеигозма, иаргьы днарыцҽыжәлан кыр хара инаскьеиган, нас амҩа алԥха рымазарц азы днарықәныҳәаны ишьҭахьҟа даахынҳәит.
Аҭлаԥсыҟәа иҩызцәеи иареи Дали Ҵабали амҩақәа ахьеиԥырҵуаз ҭыԥкаҿ ианнеи, нас уаҳа мҩала имцакәа бнала мацарала ишнеиуаз ус иаадгылт икарыжьхьаз ӡлагаражәк. Абааш аҟынӡагьы шьҭа рацәак бжьамызт азы Аҭлаԥсыҟәа ҩызара изызуаз уаҟа изыԥшразы нареиҳәан, нас иара имацара уахь иҿынаихеит.
Ҭланбақь идкыланы имаз абааш акыр иҳаракын. Ҩадахьҟьала
цаҟьаран, устәи халашьа амамкәа иҿҟьарсҭа ҭыԥын, қәылаҩык иҿааихаргьы уи аганахь иаразнак дгәарҭон, амраҭашәарахьала еаҵәҟаҟҟараӡа адәеиҵых шьҭан, уахьынтәи иааиуаз ракәын ибзианы улаԥш иҵашәозгьы. Ажәытәӡа аахижьҭегьы далааи ҵабалааи ргәы рҭынчны инхо-инҵуа изыҟамлацызт, аурымқәа рыдагьы иааиԥымырҟьаӡакәа убри аамҭаз ашьханхыҵынтәи ақәылаҩцәагьы рчычаны иҟан. Ашьхахыҵырҭақәа Ҟлыхәреи Марыхәи, нас иҵагьы аҩадаҟала Санчареи ирхыҵны иаауаз акаҵәара мҩақәа рыхьчара иахашәаланы ахааназгьы иҟамлацызт, рабацәа рхаангьы ақәылаҩцәа рҵыхәала акыр хлымӡаахрақәа рхыргахьан. Аурымқәагьы акырынтә иақәыркхьан уаҩ иҳәатәы змаҳауаз ашьхауаа рҳәатәахьы инаргаразы, аха уи ахаангьы дара ацымныҟәацызт, идыршәарц анақәыркуазгьы рызегьы еидгыланы инарҿагылон. Аурымқәа мчыла ианырмыхәаӡа ашьҭахь ирнаалашәа ҟарҵеит, аха уеизгьы иахьанӡагьы лахь-лахь еихәаԥшуазаргьы аҵыхәтәантәи аамҭақәа рзы еиҿанамгалакәа иааибагәоушәа иҟан.
Аҭлаԥсыҟәа абаашахь неишьас иаиҭашаз изымдыруа, убри аамҭаз дадгьажьыло дшаваз ус иаалырҟьаны ҳәсақәак рыӷьаҵәыӷьаҵәбжьқәа илымҳа иааҭасит. Рыбжьқәа злаҟаз ала урҭ ацхыраара ишаҳәоз аҟара анеилирга иаразнак уи аганахь иҿынахеит, аха рацәак дымнаскьацкәаны ус ҭыԥҳацәақәак еихьымӡаеиԥымӡо иааиԥыххыланы инаидӷьаҵәылеит.
– Акы еиԥшымкуа ҳуҳәоит, уҳацхраа!.. Ухаҵами абааԥсы, иумышьҭын! Уаамыццакыр дыкны даҳцәыргоит! Ҳуашьапкуеит иԥсы еиқәырха! – лҳәеит руаӡәык лылақәа шәаӡыӡарак рхыҳәҳәыла.
– Дарбан еиқәырхатәу? – зҵаара заҵәык азирхеит Аҭлаԥсыҟәа.
– Дамагә агаӡажә!
– Дид, хаас, ибцәажәашьои, быбз бацҳа! – илывагылаз аҭыԥҳа убри аамҭаз уи дналыцәхасит.
– Ҭланбақь иԥа Дамагә гәлымҵәах аурымқәа дкны дыргоит! Акы анихь, ҳахьзихыламԥшыз азы иаб Ҭланбақь ҳагьақәишьуеит! Иара деиқәхар ҳаргьы ҳаиқәхоит, уҳацхраа, ҳуҳәоит! –  ашьҭахь лажәақәа аахьалыршшеит иламхаҳәаз аҵыхәтәан днахьхәны.
Убри аамҭаз Аҭлаԥсыҟәа иҽы ныҵирҟьеит, аҭыԥҳацәа рнапқәа рхханы иахьидырбоз аганахь ихы рханы. Днамӡац рҳәоны, ус бжьыцәгьақәак ақәаҵа иааҵыҩҩит, еицыз хҩык аурымқәа дрыхьӡаны ҽыҳәҵәыла днарыжәлан, аха иҭамырхакәа ирырҳаны икеицеит. Урҭ ԥхеиҵонаҵы Дамагә ҿыцха иҽкажьны акьажыҳәа аҵәыуара дахьаҿыз, ашьҭахь дылҽыжәԥаны данааихагылоз аамҭаз, бџьарла еибыҭаз хацәақәак еибарҩны убасҟан иааидыххылеит. Шәаԥырҳаԥарак иахәаҽуа, ус дук мырҵыкәа иӡырга-ӡырго иаарыдгылт анҭ аҭыԥҳацәагьы.
– О, сыҵәҩаншьап змырӡыз уазусҭада! Арахь дысшәырба, снаиҿаԥшыр сҭахуп! Иахьатәи амш мыждараны исзыҟамларазы ҳазшаз усзааигама сышьҭрамҭа сзеиқәырхаразы!.. О, сарахәаша, зылԥха ҳаура сибеит! – иԥшшәхәы ихыгга дҳашԥышуа аҵыхәтәан иаарыдгылаз Ҭланбақь абас ааиҳәеит.
Асақәа рымҟәыҵарԥс игылаз ахацәа ԥыҭраамҭак егьрызҳәомызт, аха рыԥсы ааины ицәажәартә ианыҟала, усҵәҟьа иҟамзаргьы усшәа рҽаныҟарҵа ашьҭахь, руаӡәык деихәлацәкьысуа ибжьы наиргеит абас:
– Ҭланбақь, ухаҵкы, аразҟы уман! Абри ахаҵа ибзоураны деиқәхеит уԥазаҵә!
Мышрақә иаакылсыз Аҭлаԥсыҟәа ашьҭахь ихаҵкы камыршәуа дрыгәҭылакны ашҭа ианааҭала, ҳәсагьы хацәагьы наскьа-ааскьаны еихырхәон. Ус дук мырҵыкәа асасдкыларҭаҿ иҩналаны ианааибартәақәа ибара иахьымӡацызгьы ааины аԥсшәа наиарҳәон, еиҳараӡак аҭыԥҳацәа неиҿаԥшразы акы иашьҭазшәа цасҳәан иааҩналаны дбаны ицон.
– Ҭланбақь, уххьзгеит! – еицәажәо иштәаз ус хаҵак ибжьы наиргеит лахьеиқәҵарала. – Шәеицәажәара даҽакахьы иахызгеит, аха шьҭа исымҳәар сгәы иауам уҷкәынзаҵә дызгарц зҭахыз иахьа иуҭаз усасцәа шраку!
– Ишԥа!?
– Ааи, учеџьыка зҿаҵаны иушьҭыз аурымқәа роуп ас иузныҟәаз!
– Урҭ акгьы рхараӡам, зегь зхароу Дамагә иоуп!, – еицқәаз анҭ аҭыԥҳәацәа руаӡәык игәаамыгӡакәа абас аалҿаҵҟьеит, аха иламхаҳәаз нас днахьхәны убри аамҭаз лқьышәгьы лнапы надылкылт.
– Ишԥабҳәеи!? – убасҟан уи лахь дынхьаԥшит Ҭланбақь.
– Аԥхьа урҭ ахҿала иреихсыз Дамагә иоуп! –  лҳәеит уи, шьҭа илымҳәар шыҟамлоз аҟара анылба.
– Нас, уара ашәыргәында ҳәа зсалҳәоз сыԥҳәыс! Ее, ее! Уажәшьҭа ус лызҳәаӡомее!.. Ҳа, ҳа, ҳа! – ихагьежьуаз аҭыԥҳацәа ацәажәаха ирҭаразы днапҟьашьапҟьо, ишарамшаз, аха агәабзиара ду змаз ихыиҿы гаӡа аҵыхәтәан иааирччеит Дамагә.
– Усҭыҳә! – иҳәан, Ҭланбақь убри аамҭаз иҷкәын днаиқәцәҟьеит.
Ҭланбақь изаанханы иҟаз иԥазаҵә дызлаирҽхәаша ҳәа акгьы дшалаҟамыз зегьы ишырдыруазгьы убри иаӡәзаҵәык диқәгәыӷуазшәа, дыԥсыргьы дызжуаз иара шиакәыз ала Аҭлаԥсыҟәа иахьиаҳауаз дӡыригарц даҿын. Аԥагьы уи игәы ишахәоз убаратәы дкәаӷӡа аганахьшәа дахьтәаз ибжьы ҭганы дааччалон, аха акы аҳәаха иаб иаираӡомызт ибзамыҟәра асас имбаразы. Дааҟәымҵӡакәа аҽхәара иаҿыз аб ҳәа иҟазгьы аханатәаахысгьы зегьы рыла уаҩ хьысҳак иакәын, ауаа дахьырбоз дбаӷьарбабоушәа хаҵаҵас иҽыҟаиҵушәагьы даҿын, аха абаш дныҩныҵны баша имӷыҵраз абџьар ахааназгьы аӡәы изы ишьҭимхыцызт, қәылаҩцәақәак Дали Ҵабали иақәлеит ҳәа иаҳаргьы, убри аамҭаз игәы рахәымшәа иҽыҟаҵаны цасҳәан иҽышьҭаирхон. Ахаҵараз дышуаҩфраҭмыз зегьы дахьеицгәарҭахьаз азы уск азы ауаа инҵаны изынарышьҭуа уаҩы имбацызт, ишырҳәо еиԥш, зхы мацараз адәы иқәыз уаҩын. Иԥеиҳаб ибз дақәыршьхьан, агәабжьанытә аимҳәаду дицәагахьан, иԥҳацәа руаӡәк нхыҵҟа аӡәы диман, аҩны изаанхаз ишарамшаз иакәхеит, аха имазара зегьы тәым напык аҟны иҟалар ҳәа дацәшәаны, убри ила ишьҭамҭа еиқәирхарцгьы иҽазышәаӡаны дыҟан.
Абарҭқәа зегьы аилкаара иаразнак дахьӡеит Аҭлаԥсыҟәагьы. Иаарласӡаны ихьӡала идырхиаз ачеџьыка дахьахатәаз ибла акы або ҳәа дыҟамызт, аха уи инамырԥшкәа аԥшәмацәа рыҟазшьа иҽақәыршәашәа, лассы ихәланы Медеа сналацәажәандаз ҳәа акәын гәыҵхас имаз. Ус иааит уи аамҭагьы. Арыжәтә злысыз ахацәа рыцәаԥсымҭа иақәыршәаны аҵх агәазы, Медеа дыԥшааны маӡала длацәажәеит, аха илыдигалаз дацәшәаны азнаказ мап ацәылкит. Насгьы ахьымӡӷ зхырҵаз сахьноуго уаргьы аҽԥныҳәа уадыргар ҟалоит ҳәа, уигьы хазы инаԥылшьит, аха урҭқәа зынӡагьы Аҭлаԥсыҟәа ихахьы инеимгеит.
– Саҭоумҵан абас ахьысҳәо, сыгәра угозар сыцқьоуп! – лылаӷырӡқәа лзынкыломызт Медеа. – Сыԥсындаз абри сақәымшәакуа! Сан рыцҳа лыԥсы ҭаны дыҟазҭгьы ас сыхьуамызт! Саб хазына исамҳәаӡакәа дсеижьаны сааиган, иахьарнахыс абри бхаҵа иоуп ҳәа амри сизныжьны дцеит!.. Абык абас аԥҳа илзиухьеит ҳәа уаҳахьазу?
– Аҩыџьагьы быгәнаҳа рықәшәааит, асҵәҟьа уаҩы ибахьоума!
– Алаҳәа ихнахыз аԥацәа, нас ран кны абла ҭырхуеит ҳәа, сзыхшаз саб ас шԥасзиуи! Шьҭа аб ҳәа саргьы сгәы изыбылуа сызлаҟалари? Дыԥсыргьы гәыблыла дызласҵәыуарызеи? Ишԥасыԥсыхәои шьҭа?
– Ибхаршҭ бзықәшәаз! Сбышьҭаланы сзаазгьы ари аҭыҩра аҟынтәи быҭганы бызгарц азоуп! Абналара иахьала шьҭа ҳахьӡом, уаҵәыухаз бҽырхианы быҟаз!
– Иаауҵардыраар?.. Ҳаркыр?
– Уи азын бгәы рҭынчны быҟаз, иҟаҵатәу заанаҵ исыӡбахьеит! Зегь маншәалахоит, сҳәатәы аахаҵаны ишбасҳәо ианыбзыҟаҵа!
– Ҭланбақь уи хьымӡӷыс иҟаҵаны ашьа зуроуп ҳәа нас душьҭалар?
– Уи бацәымшәан, ус акы иҽазикӡаргьы акгьы илсыршом!.. Аҳы, аӡәы ҳаидибалаанӡа сдәылҵып! Уаҵәыхаз бҽырхианы быҟаз, саргьы иахьбасҳәаз аҭыԥаҿ сыбзыԥшуеит!
– Сгәарҭар ҳәа сшәоит Аҭлаԥсыҟәа!
– Ишбыҵасҳәаз ианыбзыҟаҵа аӡәы бибараны дыҟам…
Аҭлаԥсыҟәа адырҩаҽны дандәықәлоз макьана дмыццакразы Ҭланбақь дилаҳәаҵеит, аха имукәа иҽы џьбара иҵаԥаџьԥаџьуа, абзиараз ҳәа наҳәаны абаагәара данҭыҵуаз амра ҵлакышәара ихалахьан. Игәы ишҭеикхьаз еиԥш, рацәак харагьы дымцкәа абнаҿ иҽыԥхьакны даатәеит, уи аҽнынтәарак агәҿыӷьра дакны дшамаз ус дыззыԥшыз ахәларагьы ааихьӡеит. Медеа лгәышылҽаниҵахьаз еиԥш, арбаӷьқәа ҩынтә анааиқәҿырҭуаз аамҭаз абааш ашьҭахьҟала, иҽы аҿы ианкны ус абаагәара дааҵагылт. Убри аамҭаз амза аҭәымҭа иҭагылан, аха зҽеизгара иаҿыз аԥсҭҳәақәа уажәыуажәы инаргәылашьшь ианцалак, иаразнакала аԥсабарагьы еиқәылашьца иааҟалон, Медеа лыбналараз убрыгьы даараӡа илыцхраауан.
Еиқәшәараны иахьыҟаз аҭыԥаҿ дышыԥшыз ус илаԥш дааҵашәеит абаагәара дхаланы дшаахықәгылаз, ишлыҵаиҳәахьаз ала уи аамҭаз иҽырхианы дымгылахьази иара, аха аԥара лзымгәаӷьуашәа аниба ибжьы ныҵакшәа иналықәиргеит дымшәаразы. Ашьҭахь илулакгьы иаагәаӷьны лыҽилҭеит, убри аамҭаз иаргьы аҟаԥыҳәа дналымҵасны дааникылан, нас иҽы ҭоуӷан ахәда днықәкны ишьхәа шаирбазҵәҟьа хҿаҭҟьараҵас иныҵҟьеит.
Аҭлаԥсыҟәа мсымаа рахь дцаны даныҟаз аламҭалаз ахацәа ирыӡбеит изхылаз Аҵәаԥшьратәи абааш амҵан ашьа каҭәаны иахныҳәарц, ҵабыргны убри аҽны ныҳәа дук иаҩсуагьы иҟалеит. Адәаҿы идыргылаз аишәа еиҵҳәақәа ирхагьыжьуа ҳәсагьы хацәагьы асны рырхиара иаҿын, дрықәныҳәаразы заанаҵ ицаны дааргахьан ныхаԥааҩыс ирымаз алашә Мырзаҟәылгьы.
Аҽны арԥарацәа иааибыҳәаны аиндаҭларақәа еиҿыркааит. Аԥхьахә зго ҳәа еицлабны зегь раԥхьа аимҵакьачара ҟарҵеит, нас ахаҳәрԥара еиҿыркааит, аҵыхәтәан акьаброу асрахь ииасит. Аҽнынтәарак ахәмарра хкқәа ирылашыҩкны ишыҟаз ашьҭахь ргәы анахшәа, иреиӷьны ахҭа иҭазыршәуа ҳәа ацәҟьарақәа кыдҵаны ахҿала ахысра аԥшьыргеит, уи анаҩсан абҵқәа еиҳаны изыршәуа ҳәа еисеит, хазы арԥарцәа реибашьратә ҟазара зегьы иддырбаразгьы аса хәмарра ҟарҵеит. Абасала ирацәахаз ахәмарра хкқәа рымҽхак акыр иҭбаахеит, ҽыла аибашьра, ачабра ашьҭԥаара уҳәа, арԥарацәа иаадырԥшуаз аҟыбаҩ ҷыда рыхәаԥшыҩцәа зегьы агәахәара ду рнаҭеит. Убри аҽны аиндаҭларақәа рымҩаԥгара аԥшьызгазгьы Баҭыршаҳи Дарыҟәеи ракәын, аҽны агәалаҟазаара бзиа зауз иагьрымадырҽхәеит абасеиԥш аԥшьгамҭа бзиа ахьырыӡбаз азын, Дадрыҟәагьы даара игәаԥхеит арԥарцәа аҽны иаадырԥшыз аҟыбаҩ шьахә. Арԥарацәа реиҿамсра агәацԥыҳәара рызҭаз акәны иҟалеит, ауаа рацәа ахьрыхәаԥшуаз, еиҳараӡакгьы рыгәаӷьра ахьынӡаҳаракыз аҭыԥҳацәа иддырбарц рҽахьазыршәоз. Ахәмаррақәа анеиԥхьбоз аламҭалазшәа, абааш ахьчара иазкыз аҟарулцәа руаӡәык Дадрыҟәа дахьыҟаз даакылсны ус иҳәеит:
– Аӡхықә аԥшаҳәа иахылаԥшуаз аҟарулцәа иааныркылеит хҩык ахацәеи ԥҳәыски! Арахь шәзышьҭоузеи ҳәа ҳразҵааит, аха руаӡәык Дадрыҟәа дсымбар сыхәом, зегьы ҳшеицу иара иахь ҳажәгароуп ҳәа даҳҿагылт!
– Сиҭахызар, даажәг арахь.
– Ималазаҵәу?
– Мшәан, ус рҭахызар еицқәоу зегьы аашәмышьҭуеи!
Ус дук мырҵыкәа Дадрыҟәа ибара иаргәаҟуаз ахаҵа иааимҭаз илаԥш дшааҵашәазҵәҟьа иаразнак дидырт, жәахаҽнак Кәараҭбаа иқәшәаз: «Лассы схынҳәуеит, усзыԥшыз!» ҳәа иаҳәаны Лаҭаҟа ицаз арԥыс шиакәыз.
– Ишысҳәахьаз еиԥш, иахьа схынҳәит! Ҳанеиқәшәаз аҽны иуасымҳәеит аҳҭынраҿы аибашьра азыҟаҵаҩыс сшыҟаз, аха шьҭа аурымқәа рымаҵ аура мап шацәыскыз удыруазарцгьы сҭахуп, уаҳа уахь схынҳәырцгьы сгәы иҭаӡам! Смыцхәымзар судукыларц агәаҳәара ду сымоуп, убри азоуп суацәажәарц зысҭахызгьы!.. Иахыуҳәаауеи абри? – аԥсшәа неибыҳәаны ианеибартәа ашьҭахь абас даацәажәеит уи арԥыс.
Дадрыҟәа иаразнак уи аҭак ҟамҵакәа еиҳәаз дазхәыцуа, ҳамҭакгьы инапқәа игәыҵаԥсаны ихы ларҟәшәа дыштәаз, ус ахышә иаакылԥханы ахәалԥазтәи амра шәахәақәа анааиҿаҷҷа убри аамҭаз илахь ааимрџахәшәа ааҟаиҵан, нас иҽхырнаашәа Аҭлаԥсыҟәа днаиҿаԥшит. Ихы идикыларц изааз ауаҩы ихатә ԥсҭазаара амҩаԥгашьеи иҩызцәа-иԥызцәа дызлаз зеиԥшрази, дызхылҵышьҭраз уҳәа зхы-зҵыхәа макьана цқьа изымдыруаз иаразнакалагьы игәрагара ицәыуадаҩын, убри аҟнытә агәҽынҵара иҭо иааркьаҿӡаны Дадрыҟәа ус иҳәеит:
– Гәыцқьала уаҳзаазар иашьак еиԥшҵәҟьа уҳадаҳкылоит, аха гьангьашрак ӡбны уҟазар, усҟан узыниаша ухы иавбала!
– Узлазбо сыгәра узгом?
– Угәра ахьаҳургаша аибашьра адәаҿоуп.
– Уи азоуп арахь сзаазгьы!
– Азамана, иаабап иулшараны иҟоу.
Аҭлаԥсыҟәа данаа инаркны амҭа кьаҿк иалагӡаны зегьы данрылаҵәа ргәы дақәшәеит, ауаҩра шилазгьы иаразнак еицгәарҭеит, ашьҭахь мышқәак рыла нап злеикыз ҟазауҭла аибашьратә зыҟаҵарақәа анымҩаԥигалоз мыцхәы аџьбарацәара шааирԥшуазгьы рбеит, убри аамҭаз инаилаӡыҭуан иуаҩтатара,
уаанӡа ирбахьац иакәымкәа дгәымбылџьбараҩха даақәгылон. Иааиԥмырҟьаӡакәа убасеиԥш азыҟаҵарақәа данырҿыз ҽнак зны, абааш аҿаԥхьа иҟаз адәыхты аҟны мцахара-мцахарала инаргыланы ибжьы нарықәиргеит, рҟыбаҩ ахьынӡаҳаракхахьаз макьанагьы рацәак игәы иамыхәакәа.
– Шәара шәмаҵаԥацәам, ишәыҵысҳәо шәхашәмыршҭлан! Раԥхьаӡатәи ажәылараан еснагь ихадоуп ҽыҳәҵәыла аибашьра! Егьа деибашьҩы бзиазаргьы иҽыбӷаҟазам сеибашьыроуп ҳәа ддәықәугалар ихы ҭаирхоит, убри аҟнытә уажәы ишәсырбараны иҟоу цқьа шәазыԥшла! Шәыбла иабо иаразнак игәнышәкылала!.. Шьҭа ҽык арахь исзаажәг!
Аҭлаԥсыҟа изааргаз аҽы џьбара дыԥаны афырҳәа днақәтәан, аҵәҩанқәа еиваргыланы ирхыркьакьаз аҟабқәа дрывсны адәы аҵыхәахь иҿынаханы дышнеиуаз ус зегьы дахьырбарҭаз аханӡа даннеи, нас ишьҭахьҟа дааҳәны даагылт, аха акы аҽазкра дахыццакуамызт. Зегьы рыблақәа кыдырхаланы иара ишизыԥшуаз ашьҭахь иҽы ныҵырҟьаны ахҿаҭҟьа деиԥшха дкәлаауа иҿааихеит, убри аамҭаз имҩаниҵоз аса рылаԥш ахьымӡо, аха иҟазара ргәазхара ирбаанӡа иара ус машәыршәагьы цырак иадымзаргьы ицәнымхакәа аҟабқәа зегьы еиҟәырԥаны аԥшатлакәҵас ус раԥхьа дниаҟьеит. Уи ашьҭахь идирбеит ахҿала ахысратә ҟазара, зегьы реиҳагьы иџьаршьеит аҽы ҭҟьаны ишцо дылҽыжәԥаны нас даваҩны дышнеиуа ҩаԥхьа днышьҭыԥаны аҽыбӷахь анеира, дышҽыжәыз дышьҭасны аса ашьҭԥаара уҳәа, иааирԥшуаз аиҿамсра зегьы аршанханы иахырҳәаара рыздыруамызт.
– Аԥсуа дҽыбӷаҟазамхар ҟалома! – ашьҭахь иара инаишьҭаххны ӡәырҩы иаадырԥшыз ақәҿиарақәа игәы иахәаны ибжьы наиргеит Аҭлаԥсыҟәа. – Аибашьраҿ аҽгьы бџьарк иузаҩызоуп, аха иуҵрымшьаакәа ахьчашьагьы уақәшәозароуп! Уи еиқәзырхоугьы, иақәтәо заҟа дҽыбӷаҟазоу ауп!
Азыҟаҵарақәа мчыбжьык ахь ҩынтәхынтә раҟара имҩаԥигон. Амшцәгьа рықәшәаргьы, ашоура бааԥс ыҟазаргьы агәхьаа мкыкәа ишырҳәо еиԥш, ажьаӷьарҩа икылихуан аибашьразы алаӡарақәа роуразы. Иҭахын зегь рыла аурым еибашьцәа ираԥырго иҟаларазы, убас адагьы аиааира шырзымгозгьы есҽны рхы иҭеигалон, ргәы алаиҟаҵаразы агәра диргон реибашьратә ҟазара урҭ раасҭа шьҭа дара шреиӷьыз алагьы.
Убас аҽазыҟаҵарақәа ианырҿыз ҽнак зны Дадрыҟәеи Зоурыми агаҿантә ихынҳәны ишаауаз абаа иазааигәахоны еиԥш, убри аамҭаз иаарцәымыӷӷхартә бжьыцәгьақәак рлымҳа иааҭасит, ирдыруан Аҭлаԥсыҟәа лассылассы азыҟаҵарақәа шымҩаԥигалоз, аха уажәы ираҳауаз аса аиҿакшабжьқәа злаҟаз ала еибашьрак еиԥшызшәа аарамхабеит. Анаџьалбеит, ҳбааш ӡәыр дақәлама ҳәа ааргәахәын, убри аамҭаз Дадрыҟәа иса аанкыланы иҽы ныҵирҟьеит, Зоурымгьы иабџьар имӷыҵԥаа уи днаишьҭаххит. Ус дук мырҵыкәа адәаҿы иаакылҟьан рхы шхаз аҽазыҟаҵара иаҿыз иаарылаххит, аха ргәы ишажьаз анырдыр ашьҭахь аҩыџьагьы неиҿаԥшны аҟырҟырҳәа ччараха ирысит. Урҭ ирыхьыз анеилыркаа аҽазыҟаҵара иаҿызгьы аччара иналагеит, насгьы аӡәиаӡәи еиҿыԥшны ашьҭахь уи убысҟак иҿыкхеит, урҭ рыччара аанкылара шьҭа аӡәы илымшаратәы. Убри аамҭаз иахьдгьылҳаракыраз аҟынтәи дгыланы Аҭлаԥсыҟәа дахьырзыԥшуазтәи ибзианы ибарҭан аԥышәарақәа шымҩаԥысуаз, аха аччара аҟәыҵшьак иақәымшәо зынӡа икьатеиԥҵәараха иахдырҟьацәоушәа аниба, ашьҭахь ибжьы ҿаца акеҩҳәа инарықәиргеит.
– Шәҽанышәкыл! Иазхоуп аччара! Загьы шәҭыԥқәа рҿы шәгыл!
Дук мырҵыкәа аччабжьқәа есааира имаҷхо мацара аҵыхәтәан зынӡа иааиқәтәан, убри аамҭаз адәы ахышәара аҵышәара зегьы аҭынчра ықәышьшьы иааҟалеит.
– Шәыҽшәырхиа ажәылараз!... Ԥхьаҟа!
Дырҩегьых аса аиҿакшабжьқәа адәы иаақәҩҩит, харантә уахьрыхәаԥшуаз, мшәан, абарҭ ргәааибаганы еибашьыҵәҟьомашь ҳәа аарзыуҳәарын. Ҽыҳәҵәыла еижәылоз ркәалӡқәа адыжә-сыжәҳәа иахьеидыслоз идагәаӡа абжьыцәгьақәа рхылҵуан, ацԥхьқәа рҿыдды аса рацәа ахьеиҿакшоз, ажьицәа еизаны еицжьиуазшәа рышьҭабжь аӡы аԥшаҳәа иқәҩны ахара ицон. Убри аамҭаз Аҭлаԥсыҟәа илаԥш рыхмырԥо дахьырзыԥшуаз уи адгьылҳаракыра аҟынтәи, игәамԥхаша рыдибалацԥхьаӡа уажәыуажәы ибжьы нарганы нарықәҿиҭлон.
– Шәызҿуи, уара уа, аџьмақәа реиԥш шәынкыдԥала-аакыдԥало! Шәеиԥхьытта шәҽыҟашәымҵан!.. Ахԥатәи агәыԥ исҳәо шәаҳауама, шәацәымаашьан аса аҟьара!.. Акьаброу шәасуашәа шәзеивагьыжьуеи, иааигәаны шәеиҿагыл!.. Аӷа даншәабашьуа ус шәиргыло џьышәымшьан! Ишәхашәмыршҭын шәара шәшеибашьцәо, аиааира агаразы абџьар шышәку!.. Ҽыла иҟоугьы аҭарчеи ныҟәыжәгоушәа шәысгәаԥхом, шәмаашьакәа ҽеишәа шәеидысла!..
Дадрыҟәа гәыӷрак иман мышкы зны ашәарҭарақәа еиԥхьбар, усҟан ажәлар ргәырҩақәа зегьы рҵыхәтәа ԥҵәарашәа, амала усеиԥш аамҭа ҟалараны ианыҟаз макьаназ еилкаашьак изамҭацызт. Абыржәы аҽазыҟаҵара иаҿыз дырзыԥшуа дгыланаҵы иаалырҟьаны ихәыцрақәа рышьаҭа зырҵысыз абасеиԥш иҟан:
– … «Иараби, аибашьра аҵара ахаҭыԥан абарҭ арԥарацәа анхара-анҵра иазкызар, ианаамҭоу аҭаацәарақәа аԥырҵар, рыхшара рааӡар, абри акәмыз зегь иреиӷьыз! Адауаԥшьқәа реиԥш еиҵагылахьоу абиԥарақәа заҟаҩы аибашьрақәа ирыхәлаӡхьоузеи! Макьанагьы заҟаҩы ҭахараны иҟоу здырхуада, анаџьалбеит!.. ».
Амш уажәшьҭа ахәларахь ишнеихьазгьы аҽазыҟаҵарақәа еихсыӷьрада ишцац ицон. Иааԥсаз аӡәы ихы ныԥхьеикыргьы, убри аамҭаз Аҭлаԥсыҟәа иаразнак уи илаԥш дааҵашәон, убасҟан аԥсеиҭакха имҭакәа еиҭах ибжьы наиқәиргон дмаашьаразы. Аӷа дануабашьуа уааԥсеит ҳәа аԥсшьаха шуимҭо, насгьы аԥышәарақәа раан шаҟа аџьабаа рхы иадырбоз аҟара алшареи алаӡареи шрыланаҵоз, аиааирагьы шырнаҭоз ала уажәыуажәы рықәҿаҭны идирҳауан. Усус аамҭа акыр аныбжьыс ашьҭахь, иахьатәи аҽазыҟаҵарақәагьы шьҭа иаазырханы аҵыхәтәан ибжьы нарықәиргеит.
– Аԥышәарақәа аанышәкыл!.. Иахьатәиала иазхоуп!
Икараха иҟаз ахацәа ахақәиҭра анроу « уф гәышьа» ҳәа рыԥсқәа ааивырган, еиԥхьытта адәы иаақәлеит, убри аамҭаз Аҭлаԥсыҟәагьы арахь иҿааханы дшааиуаз ус Дадрыҟәа дааидгылт.
– Уџьабаа башамхеит Аҭлаԥсыҟәа! Даараӡа исгәаԥхеит шәҽазыҟаҵарақәа! – иҳәеит Дадрыҟәа, азыҟаҵаҩ игәы иладуны изқәа днаснасын.
– Уанӡаҵәҟьа ҳамнеиц, аха ақәҿиарақәа шьҭа иҟазароуп, – иҳәеит Аҭлаԥсыҟәа, алҵшәақәа макьанагьы имаҷшьаны. – Амала агәра згоит, иаарласны иӷәӷәо аԥсҭыр унапаҿы ишыҟало. Аибашьраз аурымқәа ираԥырго иҟалароуп.
– Даара ишьахәуп!.. Шьҭа уаала абаашахь, унасыдтәаланы акрысыцуфарц сҭахуп! Сзызуазҵаақәашагьы сымоуп, уаҟа ҭынч ҳааицәажәарын!
– Ус акәзар сҽааԥсахны лассы снеиуеит, – иҳәан, Аҭлаԥсыҟәа ашацаҳәа иҿынеихеит.
Дадрыҟәа иан шьҭа абаашахь дааигарцы шиҭахыз леиҳәарц, Дарыҟәа даашьҭыхны ҽнак зны дҩықәланы дцеит, аха ааԥын аеҵәа бӷьы ҵысуеит, ахәшәқәа злысхша аҵиаақәа ԥыҭк сыҟәшәаанӡа макьана сызцом ҳәа мап аницәылк, ус акәзар шьҭа абрыгь-абрыгь аамҭаз саауеит ҳәа налаҳәаны аҽныҵәҟьа ишьҭахьҟа дхынҳәаит. Дарыҟәеи иареи еицәажәо, ргәы каршәны ашьшьыҳәа ишааиуаз ус адгьыл дааҵаҵызшәа шкәакәа маҭәала еилаҳәаз быргк дӡышӡа ргәырҽынӡамкәа рҿаԥхьа даагылт, убри аамҭаз ргәы ахьымҩаӡоз абна агәҭан ара дабаанагеи ҳәагьы аҩыџьагьы иаарзымбатәбарахеит.
– Уазусҭада? Умалазаҵә абна илухуеи, издыруада уҟьалазар? –  дҵааит Дадрыҟәа, абырг дџьашьауа.
– Сазусҭоугьы нас еилышәкаап, дад! Уажәы шәҩыџьагьы арахь шәсышьҭаланы шәаала, аԥхьаҟа ишәԥеиԥшхараны иҟоу жәдырырц шәҭахызар! Издыруеит уи адырраз шәаргьы агәаҳәара шшәымоу! – нарҭеикит аҭакҟаҵара иҽазымкыкәа иажәа иацҵо. – Аҩадаҟа шәышцоз анызба, лассы шәышԥахнымҳәри ҳәа аасгәахәны араҟа сшышәзыԥшыз ауп ус шәааира шыҟалаз.
– Избан узаҳзыԥшыз?
– Уи нас еилышәкаап!.. Ара зынӡа иааигәоуп, шәсышьҭаланы шәаала, дад!
Ҳахьиго аабап ргәахәын, нас аҩыџьагьы нҽыжәҵны рыҽқәа рҽы ианкны дахьцоз инаишьҭалеит, ҵабыргны даргьы ирҭаххеит ари ауаҩы маӡа изакәазы игоз аилкаара. Рҿанынарха нахыс уи абырг уаҳа ацәажәара дақәиҭымызшәа ишьҭахьҟа дхьамԥшӡо акәын рылаҿымҭкәа дышнеиуаз, ԥыҭк инаскьахьаны еиԥш, ус абна агәҭан рылаԥш иааҵашәеит ихажәааӡа еилаҳахьаз, икарыжьхьаз баашк. Анкьаӡа зны араҟа џьоук ахгәышьан, аха урҭ азусцәаз,
ианахыӡааз иарбан аамҭоу аӡәгьы издыруамызт, қәылаҩцәақәак ақәланы иԥырҽу, мамзаргьы ақәра ду ахьамаз азы ахала еилаҳау, иахнагахьаз амаӡақәа иарада издыруаз уаҩԥсык дыҟамызт, машәыршәа аӡәы илаԥш иҵашәахьазаргьы абраҟа аӡә дынхоит ҳәагьы изхаҵомызт.
– Дад, шәыҽқәа араҟа иааҿашәҳәа, ирылакьысуа ҳәагьы уаҩ дыҟам! – иҳәан, абырг дааҭгылеит дырзыԥшуа.
Иажәа ҩбамтәкәа рыҽқәа ҵлак амҵаҿ иныҵаҿарҳәан, нас ҩаԥхьа абырг ишьҭагыла ишнеиуаз, ус адгьыл аҵаҟа ихәыҵалоз хаҳә мардуанк иаҿысны албаара иналагеит. Абра џьара акы ыҟоуп ҳәа ахааназ аӡәы игәы ахьымҩаӡоз уада ҭбааҭыцәк аҟны ианаакылнага, Дадрыҟәеи Дарыҟәеи неиҿаԥшит иахьаанагаз аҭыԥ иалырҳәаара рзымдыруа. Лакәҵас маӡа рацәала иҭәыз ижәытәӡатәиз ари абааш аҵаҿ ашьандалцәашьқәа абылра иахьаҿыз асыкәмал фҩы лаҳалаҳауа иҩнҟьа ицон, иахьхьаԥшлакгьы қьашанаҵас ахаҳәцә иалхыз анцәахәқәеи аныхачаԥақәеи рыла иҭәын, мшәан, абри анкьа иуахәамазма ҳәагьы ааргәахәт аҵыхәтәан архиашьақәа шыҟаз анырба. Иаалырҟьаны адгьыл аҵаҿтәи дунеик аҿы инанагазшәа рыбла иабоз иаршынханы ишгылаз, ус даҽа уадак аҟынтәа дааҩналеит зыхцәы ыртланы изқәыԥсаз, зықәрагьы акыр инарҭысхьаз ԥҳәыс ҭажәҭабаак, уи иналышьҭарххны уахьантәи длышьҭагыла даит арахь иаазгаз абырггьы.
Аԥсҭазаара хьанҭа тәыс иҟанаҵахьаз ари аԥҳәыс лхаҿсахьа ӷәӷәала иаалныԥшыртә ааԥсареи ахгәыхшәареи иатәнатәхьан, аха лыԥсы еихәлакны изкыз гәыӷрак амца зҿыцәааз ахәышҭаара еиԥш, деиқәыхьшәашәа дшыҟалахьазгьы ари адунеиаҿ еиҭаҳәарак збаанӡа ҳәа акы дазыԥшызшәа акәын ублаҿ дшааиуаз. Лышьи-лышьи еихго дааины данаарыдгыла, лгәыӷрақәа макьана иазмырҵабыргыцыз лыблақәа амца рыхҟьа гәрамгарыла иҭәны, убри аамҭаз аҩыџьагьы рхы инаркны ршьап аҟынӡа аԥхьа лаԥшыла иааимылдеит.
– Шәқәацә-қәацәӡа шәышԥагыло! Шәааизар абна шәнеины шәнатәа! – лҳәеит хаала ацәажәашьа шылхашҭхьаз убаратәы.
Ари цқьа еиқәшәам ԥҳәысзар ҟалап ҳәагьы убри аамҭаз Дадрыҟәа игәы инҭиҳәааит лцәажәашьақәа игәамԥхакәа, Дарыҟәагьы убасшәа дбаны акәын дышлыхәаԥшуаз. Иҟьаҟьажәыраӡа иҟаз аӷәааса жәпак иалхыз аишәа ду иаҵагылаз арымӡ ишнықәтәазҵәҟьа ларгьы дааины наҟастәила днарҿатәеит, аха дрыламцәажәакәа илҳәоз узеилмырго дааҟәымҵӡакәа акы лҟәындҟәындуан, убри аамҭаз уажәыуажәы лхаҿсахьагьы аҽааиҭанаклон, зныхгьы лыԥсы лхыҵны ицазшәа лыԥсыԥ аивгара дааҟәыҵуан, аха нас ҩаԥхьа лаҩсҭаахәцәа лбозшәа акы аҳәара дналагахуан. Ус иаалырҟьаны акы даарҿыхазшәа дызлаз «аршышра» даалҵын, нас лкалҭ аџьыба ду аҵантәи хаҳә еицарсақәак ааҭганы днақәцәажәаны аишәа инықәлаԥсеит, акраамҭагьы лылаԥш адырхаланы иҭылҵаауан. Лыблақәа еихмырсыӷьӡакәа дахәаԥшуан, деиҭахәаԥшуан дааҟәымҵӡакәа. Урҭ ахаҳәқәа иларҳәоз нас аҵыхәтәан еиллыргазшәа, уаанӡа илҟәындҟәындуаз рзеилымкаауа ишыҟаз ашьҭахь ицқьаны даацәажәеит.
– Угәаҟрақәа нҵәашьа змауц ҳадгьыл, рыцҳа! Иарахәашабга, иаалаӡахьоузеи ажәытәӡа аахижьҭеи! Иахьагьы уи изалымҵыц, аха ҳазшаз Анцәа ду имчала аӡыҟқәа шиц ииуеит! Аира шазар, макьана акаамеҭ ҟалараны иҟам! Убас шәрацәаны шәиила, рыцҳа, убас… Нас ишԥа, ҳхәышҭаарақәа ҿызмырцәааша ахшара милар ада ԥсыхәас иҟоузеи!
Абас шаалҳәазҵәҟьа нас лхы ҩышьҭԥааны итәаз рахь дыԥшуа, арҭгьы ирыгәҭыхаз уаанӡагьы еилкааны илымазшәа лажәақәа уажәы дара инарзылкит, иралҳәашаз убарҭ ахаҳәқәа илыҵырҳәазшәа лҽыҟаҵаны.
– О, Афы, аибашьрақәа рынцәахәы! Афцырҟьақәа рхылаԥшҩы суашьапкуеит ахақәиҭраз игылаз адауаԥшьқәа аибашьраҿ хьымӡӷ думыргарц!.. Сишь, шәааӡырҩишь, асақәа реиҿакшабжьқәагьы саҳауашәа сыҟоуп! Ааи, асаеилышьра шәалызбаауеит шәаргьы! Инаунагӡо аиааира наӡа уажәазы ишәзымгаргьы ишәылшараны иҟоу рацәоушәа збоит!
– Уи азын бгәы рҭынч, зегьы ҳанзеидгыла аиааира наӡагьы ҟалоит! – иҳәан, Дадрыҟәа убри аамҭаз дагьааԥышәарччеит.
– Убри аидымгылара ауми граны иҳамоугьы! Агәра ганы уҟоума зегь удгылап ҳәа? –  убри аамҭаз лыбла хьанҭақәа рыла днаихәаԥшит.
– Хымԥада.
– Угәы уажьоит! – даақәыԥсычҳаит аԥшҩы. – Ҳажәлар еихша
еихшаны иҟанаҵы аиааира уақәымгәыӷын! Зегьы иреицәоуп ҳара-ҳара ҳақәибахра, убри ҳаҿнаҵы ҳӷьацарангьы ҳаҟам! Атәитәыхра иаҿагыланы иқәԥоз, абри иуцу арԥыс иаб Ҳанхәыз Азнаур дызқәдырӡызгьы убри ауп, дҭазырхазгьы иабзыцәашьа Сафран иԥа Аҭлажәыҟәа иоуп!
Убри аамҭаз Дарыҟәа ицәа наихыбзааны днеилыууааит, акы иҳәарцгьы иҿы ааиртит, аха дызхәаҽуаз мчык имчмырхакәа деихәлагәаны дакын.
– Сара ишәацәажәо Аҭлажәыҟәа иаҳәшьеиҳаб, уара уаб иабзыцәаҳәшьа Ҟаимаҭхан соуп! – лҳәан, нас Дарыҟәа иахь дыԥшуа лажәа инацылҵеит. – Уаб Азнаур дҭынхадагәышьан, дшыхәаҷӡаз сани саби драаӡеит, аха уаб ақьырсианреи атәреи дахьаҿагылаҩыз дахырҟьаны аурымқәа зхы рызҭаз сашьа Аҭлажәыҟәа инапала дҭахеит. Аиба икәакәар былуам рҳәоит, аха уи аниашамхоугьы ыҟазаап, избанзар уаб изы усеиԥш лԥхак имоуит, зегь рыла илахь ҷышәын. Ауауашәа аҳәаразы еицырдыруаз уан Ҳәылмыз-ԥҳа Гәашьана мчыла улымпыҵкәкәааны, сашьа наҟ-наҟазгьы аӷа димоуразы иҟаиҵаз ацәгьара ашьҭра ирӡразы тәыс узҭиизгьы убри азоуп, аха урҭқәа уара иуздыруам. Акгьы зқәымыз уан Гәашьана неиҭамҳәа лхаҵа Азнаур даныршь, лыхшаразаҵәгьы данылцәыӡ, уи азмырхакәа арахь ахьымӡӷгьы анылирга, адунеи иқәсхуазеи лгәахәзар акәхап, ларахәаша, аҽныҵәҟьа ахәшә ыжәны лҽылшьит…
Аԥшҩы лыбла ҵырқәа ахҿа еиԥш, убри аамҭаз Дарыҟәа илаҟацазшәа ибон. Ихы-игәы иҭамкәа иаалырҟьаны аҽнышьыбжьон ари аԥҳәыс иалҳәаз дшынеибаку даҟаҭәаны, дахьтәаз дышьхнаԥсыланы иҽизырҵысуамызт. Уан илзиуыз ҳәа иааҭырҟьаны иахьылҳәаз азгьы хьымӡӷыс иҟаҵаны, уи иҳаҭыр ларҟәыгаха Дадрыҟәа дизиҿамԥшуа, насгьы убри аамҭазҵәҟьа аҟаԥыҳәа игәы инҭашыз агәаӷ хышхыҵәа ашьоура дахыццакуа дааҟанаҵеит.
– Сашьа еиԥшқәоу агәаҵәадақәа рҵыхәала ҳанцәахәқәа рқьашанақәа машәырк рмыхьразы, абра ҳахьтәоу адгьыл аҵаҿ иԥхьаҳамкыр ԥсыхәа ҟамлеит! Аӷа бзиагьы акыр даԥсоуп, нан!.. Аҭлажәыҟәа дубарц уҭахызар, дахьуԥшааша Аблархәытәи абааш аҟны ауп! Дарыҟәа сара ибзианы исгәалашәоит уара уира, абри ануаҳәатәыз аамҭа ааит. Уаҳа узбап ҳәагьы сыҟамызт, аха уеибганы ушьҭахьҟа уаныхынҳәых шьҭа аиаша удыруазарц сҭаххеит саргьы! – лажәа анагӡара даҿын лара.
Дарыҟәа игәы дҭаԥшны илҳәоз даргачамкны, иаб дҭазырхаз, иан ахьымӡӷ лзыргаз ҳәа иахьада имаҳацыз ажәабжь ҿаасҭа зынӡа игәаӷ архышхыҵәан, аҵыхәтәан зымчҳарак даарцыхцыхит.
– Даанӡа умнеиааит, сахьухәаԥшуа уаб ихаҭаԥсаҭа уоуп, ихы аахҵәаны иухадыргылазшәа зынӡа уиеиԥшуп! Абааш ашҭаҿ аизара аншәымаз аҽны саргьы уа сыҟан. Убра уанызбаҵәҟьа, уаб иԥшрала иаразнак уздырит Азнаур иԥа шуакәыз, нан!
– Иабихәац, ҳҩыџьагьы иаҳхаагахьоу арыцҳарақәа ҳазхоит, иаҳхаҳаршҭырц ҳазҿу ҳгәырҩақәа рҿыцны ибыртатырц азоума иахьа арахь ҳзаабгаз? –  иҳәеит Дадрыҟәа, ари аԥҳәыс гәкажьгамзар ҽеик ахьралымҳәоз азын.
– Ее, нан, Дадрыҟәа! –  лҳәан, Ҟаимаҭхан убри аамҭаз дагьаақәаԥсычҳаит. – Уара макьана уҷкәынра уҭагылоуп! Егьа гәаҟра ухыугахьазаргьы, узлаԥшхьоу зынӡа имаҷӡоуп, аха сара избоит уаԥхьаҟа иҵагьы акыр ахҭынҟьа дуқәа урықәшәараны ушыҟоу! Аԥсилаа реизараҿ уцәажәашьақәа сгәаԥхеит, ԥызас уахьалырхызгьы иашаны иҟарҵеит! Хаҭала саргьы сеигәырӷьоит ҳанцәахәқәа реиқәырхара уахьазкашәаз!
– Ааи, ааи, иашаны иҟарҵеит, ҳагьуқәгәыӷуеит! – иҳәеит абырггьы, убри аамҭаз Ҟаимаҭхан лажәа налымданы. – Ухьӡала ацәҟатакгьы ҿаҳәаны иҳамоуп, машәырк умыхькәа ҳажәлар реиқәырхара улшарц иукәырхшаны иоуҳажьырцгьы ҳҭахуп, уи азоуп узаагазгьы!..
Убри аҽнынтәарак Дадрыҟәа иԥеиԥшхаша изырдырыз Ҟаимаҭхан дышлызхәыцуаз мацара иааихигеит, адырҩаҽынгьы акы диханаршҭуамызт, адырхаҽынгьы игәы дҭахәхәа дҭан. Дарыҟәеи иареи иныҳәа-ныԥхьны изышьҭыз аԥҳәыс есҽны игәы дҭахәхәа дышҭаз ҽнак шьыжнаҵы какалк ааикын, нас адәахьы дындәылҵны дышнеиуаз харантә илаԥш нарықәшәеит, ҽырххала аӡәы ихы рықәкны рзааигәахара дшаҿыз, аха уи игәхьаа мкцәакәа аԥхьа дназыдгылаз хацәақәаки иареи аицәажәара иналагеит.
– Уа мшабзиа, аԥсилаа дуқәа! Ишәыхшаз рыбзиарақәа рзы аха
нчаԥақәа шәыргылалааит!.. Ара дыҟоума, зыӡбахә ҳара ҳҟынӡа инеихьоу Дадрыҟәа? Даасымбаргьы сыхәом! – уи аҽыуаҩ дшааиуаз аԥхьа дназыдгылаз аԥсшәа нараҳәаны днаразҵааит.
Икараха иҟаз иҽы аԥсеивгара хьанҭан. Џьарак иамкуа иқәарқәашьеиуа иахьгылаз ҽыццышәк шакәыз мҩашьо игәаҭеиуан, уажәыуажәы иқәҵәиаауан, аӷәырџӷәырџҳәа аӷәра иацҳауа ахы аҟьон, харантә иахо ишааз мҩашьахуа аԥхӡы згәыҵашыз ажьашәқәа ҭырҭыруан.
– Бзиала уаабеит! – инеицырҳәеит ԥыҭҩык. – Абра џьара ааигәа дыҟазароуп! Адәахьы думбар абаашахь унеи, хымԥада уа дҟалоит!
Уи ахаҵа дынҽыжәҵны иҽы аҿы ианкны дышнеиуаз Дадрыҟәа гәыԥҩык ахацәа дрыдгыланы ацәажәара дахьаҿыз дынкылсит, абна ацәажәара иаҿу иоуп ҳәа даҽа џьоукы дшидырбахьазгьы, аԥсшәа наҳәаны деиҭаҵааит уи ахаҵа.
– Шәыуа дарбану Дадрыҟәа?
– Сара соуп.
– Сара абазгаа уск азы сузаарышьҭит!
– Абазгаа уҳәоу!.. Уххьзгеит, умҩахыҵ арахь! –  иҳәан, Дадрыҟәа асас днаԥхьо иаразнак абаашахь инапы наирххеит.
Аилацәажәарақәа рымҩаԥгараз иалиххьаз ауадаҿ иааины аҩыџьагьы ҭынч ианааибартәақәа, Дадрыҟәа ԥшәымаҵас асас иаԥхьа иара ибжьы наиргеит.
– Абазгаа уаарышьҭзар акы иаргәаҟуеит ауп! Ҳара ҳазлахәырҭо сыздыруам, аха иаацәырга, сузыӡырҩуеит!
– Дадрыҟәа, ухаҵкы, сара сыцҳаражәҳәаҩуп! – ацәажәара ахы наиркит асас. – Уххьзгеит, сара Елмырза сыхьӡуп, шьҭарнахыс ҳаибадыруазарцгьы сҭахуп!.. Аҳ Ресмаг уцхыраара даҳәоит! Абри уасҳәарц азоуп хықәкыла сзааишьҭызгьы! Иҭахуп иаҳра иаалаҳаз ашәарҭара алҵразы уивагыланы ацхыраара иуҭарц, дагьуқәгәыӷуеит мап ицәумкып ҳәагьы! Асқьыфцәа иҵагьы арахь иааскьаны Амзара ааҵраҿ иааны итәеит рҳәеит, дацәшәоит инымкылар ҳәа!
– Избан, аԥсилаа раҳ Иулиан иахь узимышьҭыз?
– Аԥсилаа шәаҳ диҳәарц зиҭахымхаз сыздыруам, аха Ресмаг иҭахым аурымқәа рнапы мацара данԥшыло иҽыҟаиҵар! Урҭ ирдыруазароуп аԥсуаагьы рхала рыдгьыл ахьчара шрылшо ҳәа, рҿаԥхьа ахыларҟәра иҭахым! Убри азын акәхап уара ушҟа сзааишьҭыз, насгьы уӡбахәқәа злаиаҳахьоу ала уара еиҳа игәы уаднакылт!
– Даараӡа иҭабуп ҳәа сызиаҳәа дахьсықәгәыӷуа азын. Ҳара-ҳара ҳмеицхыраар ԥсыхәас иҳамои, заҟа ҳаидгыло аҟара ҳамчгьы ӷәӷәамхои. Абри амчабжь иалагӡаны сизнеиуеит, дысзыԥшызааит! – иҳәеит Дадрыҟәа, ацҳаражәҳәаҩ диԥырхагамхакәа аҵыхәтәанӡа данизыӡырҩы ашьҭахь.
– Уххьзгеит, мчыбжьык харацәоуп!
– Ус акәзар, уаҵәашьҭахь шьыжьнаҵы шәышҟа амҩа ҳақәлоит.
– Даараӡа иҭабуп мап мкыкәа уахьақәшаҳаҭхаз!
Цҳаражәҳәаҩыс иаашьҭыз Елмырза акрыф-акрыжә, ҳаҭырла дахьрыдыркылаз азы аԥсшәа бзиа ахҳәаауа, ҳанеиқәшәонӡа ҳәа наҳәаны аҽныҵәҟьа ишьҭахьҟа дхынҳәны амҩа дықәлеит. Дадрыҟәагьы иажәа наигӡеит.
Рыцхыраара иаҳәаз рахь рдәықәламҭаз абааш ахылаԥшразы иаанижьыз Дарыҟәа идиҵеит, уахьынтәи ихынҳәаанӡа ирзынхаз аҟаҵатәқәа намыгӡакәа иаанымхаразы. Зегьыҵәҟьа уахь изцомызт аҟнытә, Дадрыҟәа абазгаа ширгәыӷхьаз еиԥш, ҩымш рышьҭахь бџьарла еиқәныхла иҟаз уаазқьҩык драԥгыла шьыжьнаҵы амҩа дықәлеит.
252-256 шықәсқәа рзы Амзара аҭоурыхаҿ ахҭыс дуқәа ҟалеит, уи ахыԥша Урымтәыланӡагьы инаӡеит. Урҭ ахҭысқәа зегь раԥхьагьы абазгаа ракәхеит иаҿаҳаз. Уи ахы шаркхазгьы абас ауп:
Убарҭ ашәарҭа мшқәа рыламҭалаз ҩбарбалк зҵаз ҽыуардынк асаба ашьклаҽ Себастополисҟа ахы рханы ишьҭхысаа амҩа ианыршәланы кыр хара инаскьахьан, уи иашьҭыббуаз асаба мҩаԥгаҩцәас иашьҭаххы инеиуаз хҩык аҽыуаа рҿы ианааҭалалак уажәыуажәы аҵәҟьырт ҳәа инкажьцәон, абжеиҳан рыблақәа рыз
хымтуа ианхылалак рнапқәагьы аарҿыршьлон. Аҽыуардын иангылаз Барторикс, тога ҳәа изышьҭаз ижәҩахырԥа ахьгәлаҵала игәышԥы иаркын, иарӷьарахьала ижәҩахыр аҟынҵәҟьа зеилкаара уадаҩыз сахьала ичаԥаны ҟәынак аман, уи акәын аԥша зҵысуаз ажәҩахырԥа аузмыжьуазгьы. Уаҟа дивагылан аҽыуардын ныҟәызцоз, рицар маҭәала еилаҳәаз арԥыск, уи ибжьы ҭганы еивакыз аҽқәа реиԥхныҩлашьа игәамԥхозшәа уажәыуажәы днарыҵаҟьалон, шьыбжьагәазыҵәҟьаз ус абаагәара аҭаларҭа агәашә ду иаадыххылеит даргьы. Иааз азусцәаз аҟарулцәа ишеилыркаазҵәҟьа иаразнак уахь инҭарыжьлеит, аха урҭ рнеимҭаз Орест абаашаҿ дыҟамызт, Ҳаҟьԥса аӡыԥшаҳәаҿы иҟаз аҽыхәшәтәыгатә ӡқәа рахь дцаны дыҟазаарын.
Ажәытәӡан абырзенқәа рхаангьы Ҳаҟьԥса аӡыԥшаҳәаҿы иамаз аӡҵәыҵәқәа, аӡҭҟәақәа, аӡҵәаԥшьқәа иҟарҵоз аҳәынҵәаршьашьы хәарҭара шамаз еилкааны ҽыхәшәтәыгас ирыман, уажәы аурымқәагьы уи гәаҭаны аџьыкачмазареи, ацахьааи, абҩахьааи змаз цаны рҽалархәшәтәуан, аха уахь анеира иақәиҭыз ауаа барабарақәа ракәын, Барторикс иарҳәеит убрахь ицаны иҟаз Орест шьыбжьхьафара ҳәа лассы дхынҳәраны дшыҟаз. Ҵабыргны имҩаԥгаҩцәа дрыгәҭылак иаарласны дагьыхынҳәит иара, аха Барторикс иацәажәара иҽазымкыкәа дшааизҵәҟьа дышиашаз иҽыкәабарҭа дынҭалеит, идҩаланы иҟаз аҳәынҵәа амхны иҽирыцқьаразы. Иҽылаҳәаны дызлаҟаз ихарԥ ду ааишәыхны аӡҭачы ахықә инхықәижьлан, нас иан дшаалыхшаз дҟьантазӡа абақҳәа аӡы иҽналаижьит.
Аҽыкәабарҭа ҳәа ззумҳәара иҟои, игәаӷьны узҭаларымызт, наҟантәи иаагаз хаҳәцәхаԥшьла ичаԥан, усахьа ҭубаартә амақьа еиԥш иԥшқарахӡа арахь иуҿаҷҷон. Орест амшынҳәа еиԥш, днаҳәыааҳәуа аӡԥхала иҽырхьуа дахьҭаӡсоз ахь Барторикс дыԥшуа аӡҭарчы дхықәтәаланы дыззааз изеиҭаҳәара даҿын, убри аамҭаз иара ус гәалаҟазаарак имамкәа.
– … Аҳ Ресмаг аварварцәа ааникыларц дырҿагылоуп, аха макьана аибашьра ӷәӷәаҵәҟьа аҟынӡа имнеиц. Урҭ зышьҭоу Питиунт ақәлара шакәу сгәы исыҵанаҳәоит. Уажәшьҭа анс ҳҳәа, арс ҳҳәа, ишыҟазаалакгьы ҳҭагылазаашьа ашәарҭарахь ауп ахы ахьархаз…
Орест иаҳауаз иаалырҟьаны игәаԥсахы шеибанаркыз мҩашьо дыццакны аӡы дынҭыҵын, нас ишьҭахь Барторикс еиарханы мпахьшьла аҽырбара дналагеит, уи дизыӡырҩуанаҵгьы макьана ажәак иҿыҵымҟьацызт. Уаҳагьы дымцәажәаӡакәа, ишьапы аҟынӡа инаӡоз адима ҟаԥшь иалхыз ахарԥ дук наишәхырԥаны ибӷаӡара маҟакала иааҿеиҳәан, шьыбжьон ихәы ымфакәа дынхар ҳәа дшәозшәа ашьҭахь Барториксгьы дишьҭаларазы инапы наҟьаны инаиирбан, нас уантәи дышиашаз акрыфарҭахь иҿынаихеит.
Аурымқәа «триклиниа» ҳәа изышьҭаз акрыфарҭа адышьмагьы хаҳәцәыла иҟаҵан, уахьыныҩналаҵәҟьоз акәакьаҿ икҿагылан ахаҳәԥшқа шкәакәа шьаҟа иқәгылаз, аурымқәа аибашьраҿ ақәҿиарақәа рынцәахәыс иамоу ҳәа иршьоз, аса кны аҽыуардын иангылаз Баллона лбаҟа. Акрыфарҭа агәҭаҵәҟьа даҽа хаҳәшьаҟак иқәгылан, абзиабара нцәахәыс иамоу ҳәа ирдыруаз, ахыци ахәымпали зкыз, амҵәыжәҩақәа змаз ахәыҷы Кәпидон ибаҟагьы. Иара убас зегьы рылаԥш ахьақәшәаша игылан, аурымқәа рмифологиатә фырхаҵа ашьаурдын аҭархара зҽазызшәо Прометеии, нас зҽеилыхны ахаҳә иқәтәо Венереи рбаҟақәагьы. Убаржәы убарҭ абаҟақәа руак Барторикс илаԥш адырхаланы, игәаԥхачара бжьысны акы алакьысра цқьа игәы амыҳәо маҷк иахифааз азырханы, нас инацәақәа рбзо аҵыхәтәан Орест дизыԥшуа даатәеит.
– Аварварцәа рабашьраҿ ибзианы ухы узаарԥшыр, аимператор иҿаԥхьа ухьӡ-уԥша еиҳагьы ишьҭыҵып! –  иҳәеит Барторикс, ашьҭахь абҩатә саан гәаҩа дааханы ианҭәалаз аӡыла инацәақәа нӡаашь-аӡаашьны нас чабрала ирбо.
– Мап, иузымҳәеит! Аимператор сызлаигәаԥхари ҳәа сыҟам сара! Насгьы ахьӡ арҳаразы арахь саашьҭым!
– Иашоуп!.. Иашоуп! –  иҳәеит Барторикс, уаҳа ииҳәаша аниҿамшәа ашьҭахь уи днақәшаҳаҭхан.
– Мшәан, уа ишәызтәоу аруаа зҿуи? Аварварцәа шәааҵраҿ иааины иангылоз шәыцәазма, изаашәышьҭи асҟак иааигәаны? Питиунҭ урҭ рнапаҿы ианыҟала нас шәызегьы шәнеизакны адгьыл аҵаҿ аимператор шәшыҩнеикуа жәдыруаз, адунеи лашара уаҳа ахаангьы ишәирбарангьы шәыҟам! Уажәтәи аимператор зынӡа даҽа уаҩуп, уи Траиан еиԥш алаӡара зынӡагьы имаӡам, ичҳарагьы маҷуп, шәрыцҳашьаны ишәанаижьуагьы џьышәымшьан!.. Иаууеи, Суқьессиангьы уаргьы ацәҟьа шәхы аҿашәыршәызшәа збоит!
Убри аамҭаз Барторикс ицәымыӷхханы Орест днаиҿаԥшит, ихцәыҟаҵаҩцәа есҽны мчыла еиладырҳәуаз дшеиҷаҳауаз ихашҭны ажәырԥҳәа инапгьы налишьит игәаамыгӡакәа, нас иҿы дакуа-дашьҭуа хырқьиарак иҽыназикит.
– Сыгәра угозар, ашьоурақәа рынцәахәы Фурии дыснықәеит, аимпериа ахьчараз схы ақәҵара еснагь сшазыхиоу, убри сшаҿыз мацара снаджәыла сцеит саргьы! Суқьессиан иузааицҳауеит араҟатәи агарнизон аруаа уманы лассы уизнеиразы. Анцәақәа шаҳаҭуп, ушҟа гәалак иманы идсымбалац, гәыкԥсыкала дшузыҟоу еиԥш, уцхыраара ауп дзыҳәаз!
– Уажәы анцәақәа шәыхом… Ишәыхо ҳәа иҟоу еибашьрала ақалақь ахьчара заҵәык ауп!
– Мап, ҳара ҳахьыҟазаалакгьы ҳанцәахәқәагьы еснагь иҳацуп, насгьы агәра згоит Сатурн илаԥшхызаарала урҭ аварварцәа шыццышәитәуа! Абри агәра га уаргьы! –  иԥхьан ҽԥныҳәаны Орест ииҭаз хьаас иҟамҵа ахааназ гәынҷыхьакгьы рыбжьамлацызшәа аҵыхәтәан иҽааҟаиҵеит зыҭаҳмадара иаарҭагылахьаз Барторикс.
– Анцәақәа снықәуеит аимпериа аҿаԥхьа Суқьессиангьы уаргьы ахьымӡӷ шыжәго! Усҟан аварварцәа рхаҭыԥан Сатурн иццышәитәуа шәара шшәакәхоугьы жәдыруаз!
– Сара ус сыхҳәаара саҭәам Орест! Саншәашаз аамҭақәа цахьеит икаууа, шьҭа сзыцәшәо ҳәа исзаанхаз аԥсцәаҳа заҵәык иоуп!
Иаалырҟьаны аҩыџьагьы ԥыҭраамҭак аҟара еиқәышьшьы иаатәеит. Убри аамҭаз Барторикс ихы хьымӡӷшьаны инапсаргәыҵақәа рыла ихыиҿы аахиҩеит, аха нас даалҟьашәа ибжьы наиргеит макьанагьы игәы намӡо.
– Заҟантәы исҳәахьааз ақалақь зыхьчаша аӷбақәа иҵагьы аагатәуп ҳәа, аха иуҳәо заҳауада, аа, абар уажәы заҟа иаҳҭахны иҟалаз!
– Иазхоуп сыдҵәыуалара! Шәҩыџьагьы аҵыхәтәан шәаазқәылаз ашәаргәындара ҵыжәгазшәа збо салагеит… Агьаурым, агьаурым, сара сгарнизон аруаа аварварцәа рҵыхәа рышьҭарҽыла рышьҭахьҟа рыԥхарсра шрылшо агәра згоит! Геркулес дыснықәеит, урҭ арахә ӷьычцәа цҟьашәҟьа рықәҵара шҳалшо! –  иҳәеит Орест, есқьынгьы еиԥш уажәгьы ахақәгәыӷра ахьимаз азы иара ус гәеиҵахарак иуизнымбаало.
– Иҳалшараны иҟоу ҳанцәақәа роуп издыруа!
– Марс иса џьшьатә мсааит, ҳақәлара згәаӷьыз урҭ ахымдырқәа рыԥсыбаҩқәа Питиунҭтәи адгьылқәа рырҵәразы адәқәа ишырхысҟьо, иаанхогьы тәыс иҟаҵаны Урымтәылаҟа ишахызго! Сызхагыло арицарцәа схаҭа изгоит еибашьра!
Барторикс убри аамҭаз иҿаԥшылара маҷк иааҟәандахеит, насгьы Орест иҟаиҵоз ахақәгәыӷцәара ахьынӡаиашахара издырцәомызт, аха уи агәыҩбаҿыҩбара инаҭазаргьы уеизгьы игәы ишахәаз ааиныԥшыртә аҵыхәтәан иқьышәқәа еиҳа ачча рықәыхх иааҟалеит.
Барторикс Себастополисҟа иаара зыхҟьаз Гасдрубал Касси ианеиликаа, уи дахгәааны аҽԥныҳәа ныҟаиҵеит, убри аҽны ауха Орести иареи анеицәажәоз.
– Барторикс дажәит, ихшыҩгьы ҟагәахеит, шьҭа уаҳа илшом иашаны ахәыцра! Ааи, ааи, абри џьоушьаргьы аиашоуп исҳәаз! Зевс дымсааит, иамхаҟаҵо агәлымҩрақәа уажәшьҭа иқәра шакәу изырҟаҵо!
– Уажәы уи иакәым хьаас иҟаҵатәу, ҳзызхәыцша Питиунҭ еиқәырхашьас иаҭатәу ауп! Ус ианзыҟамла, даҽа ԥыҭрак ашьҭахь аварварцәа Себастополисгьы ишаадгыло удыруаз.
– Адунеи амаӡақәа рынцәахәы Фатум дысзылԥханы аӡбра мыцхәык садымхалт уи аҵыхәала иҟаҵатәу! – иҳәеит Орест, аҵыхәтәан ихы аарҽхәаны. Нас игәыҵаԥсаз инапқәа ааужьны дааины данынатәа еиҭах иажәа инациҵеит. – Питиунҭ аиқәархаразы аварварцәа рыӷбақәа аԥхьа иӡаарҟәрылатәуп! Нас имариахоит адәаҿы рабашьра!
– Агарнизон архәҭақәа аҿагыларахь ииасаанӡа урҭ иҟарҵаша ҟарҵоит! Иахьӡарыма аӷбақәа рбылра? –  иҳәеит Орест, убри аамҭаз акы дшарлакҩакыз иныԥшуа Гасдрубал днаиҿаԥшын.
– Ааи, аха убас адагьы уаҳа ԥсыхәа ыҟам!
– Шаҟа ирмарианы иуҳәазеи ибылтәуп ҳәа!
– Гефесҭ дыснықәуеит, убасала ақәылаҩцәа рыԥхарсра шҳалшо! – хақәгәыӷрала еиҭах даацәажәеит Гасдрубал. – Удҵа ҳазыԥшуп, убри анакәхо еилыскаарц азоуп суацәажәарц сзааизгьы.
– Питиунтҟа ацаразы уаҵәыуха амшын ҳхылоит.
– Асҵәҟьа ирласӡану?
– Изџьоушьеи асҟак? Амза хаҿылаша анцәахәы Селена лылԥхала уаҵәыуха агыламҭаз амшын ҳхылоит, агәрагьы згоит аиааира ганы ҳшыхынҳәуа.
– Асқьыфцәа рабашьра уара ушазхәыцуа еиԥшҵәҟьа имариа усым!
– Уи сара сзы иҿыцым, аха ҿагыларак аныҟаҳамҵа Питиунт аимпериа иацәыӡыр ҟалоит!
– Ус иҟамлароуп!
– Ус иҟамларц уҭахызар амшын ахылараз уҽеиқәыршәаны уҟаз!
Амзараҟа ицаразы аурымқәа агаҿаҿ аҽеизакра ианаҿыз аҽны аҳ Ресмаг адырра изааргеит, асқьыфцәа иреиоу ҩыџьа хацәақәак иацәажәарц шырҭахыз ала.
– Иаашәышьҭ! – иаалырҟьаны асқьыфцәа ахьизааз ааџьшьаны иаразнак днақәшаҳаҭхеит.
Урҭ аиаанӡа аҳ иқьаҳиа дааԥхьаны адҵа ииҭеит, иҭаақәаз идикылаанӡа аҳцәа рҟәардә ааганы издыргыларазы, иҭаххеит аҳак ишиԥу еиԥш «асасцәа» идикыларазы. Дук мырҵыкәа еимакы-еиҿак иааргаз аҟәардә ду анааимҵадыргыла, ишьамхқәа неиқәыршәны днықәтәеит урҭ рааира дазыԥшны, ус дук мырҵыкәа даргьы ааҩналеит.
– Сышәзыӡырҩуеит! – иҳәеит аҳ, урҭ хынтә-хынтә ихырхәаны ианаагыла. Убри аамҭаз руаӡәык ацәажәара иҽыназикырц аақәикит, аха акы аҳәаха иамраӡакәа ҩаԥхьа иажәа инациҵеит аҳ. – Иаалырҟьаны Скилакс ауаа сзааишьҭырц зиҭаххеи? Издыруада, игәыразқәоу аԥсуаа драбашьырц иҽахьазикыз шиашамыз дырны аҵыхәтәан дахьхәызар? Аҽакы еиԥшымкәа избом, уаанӡа аиҭанаиааира бзиа зыбжьаз асқьыф жәлари ҳареи аҵыхәтәан иарбан цгәы еиқәаҵәоу иҳабжьысыз! Еилкаашьак сзамҭац ҳара ҳахь абысҟак игәаӷ хышхыҵәартә дҟазҵаз!
– Аҳ, ухаҵкы! Иудыруазарц ухәҭоуп Скилакс згәаӷ имоу аурымқәа шракәу, аха игәҭакы анагӡара шәара шәаԥырхагахарц ақәышәкит! Акыр тәылақәа рҟынӡа зыӡбахә раҳахьоу Скилакс дуӡӡа ихы иаҭәеишьеит, иабашьырц ақәызкыз абазгаа раҳ имҵахырхәара, аха сҿагылара аанимкылар иуаажәлар ишакәым срызныҟәар ҟалоит ҳәа узааицҳауеит! Скилакс иҭахуп абазгаа раҳ иара диҩызахарц, убри азын иуабжьигоит иара иахь уцаны уиацәажәарц! Уи мап ацәикуазар, насгьы аибашьра аанымкылакәа сымҩа даԥырхагахарц ақәикуазар, усҟан ижәларгьы иаргьы рыдгьыл ианысхуеит ҳәа угәуҽаниҵоит! – иҳәан, руаӡәык абас жәаџьбарала ацәажәара ахы наиркит.
Ресмаг дӡырҩуа дахьтәаз убри аамҭаз игәыԥсхыԥжәара дахәаҽырц акгьы игмызт, аха иахьынӡаилшоз ичҳаны ацҳаражәҳәаҩ ииҭахыз ҳәаны даналга, ашьҭахь маҷк иҽаарлахҿыхшәа аҭак ныҟаиҵеит абасгьы:
– Ҳара аурымқәа ҳархьыԥшуижьҭеи акрааҵуеит, уи шыҵабыргу ихаҭагьы мап изацәкуам. Убри азы аурымқәа ирԥыҩланы ҳабашьра ҵаҵӷәыдоуп ҳәа сазхәыцуеит, насгьы аимпериа аҵаҟа иҟоу Питиунҭ ақалақь абазгаа баша рхы зақәырҵарызеи уи ахьчара зуалу аурымқәа рхаҭақәа ракәзар… Скилакс исызиашәҳәа, исзааицҳаз иажәа ҟәандақәа сшырҭҟәаз, инаалараҵәҟьа сзақәшаҳаҭымхаргьы аурымқәа рабашьраҿ сиԥырхагахом!
– Аҳ уажәақәа маӡак рыҵоуп, иуҳәаз шԥеилаҳкаари? – дҵааит аҩбатәи, иаҳаз агәра изымгакәа.
– Уи шеилкаатәу зынӡа имариоуп! Ҽырххарада еилсыркаауеит абџьар зышьҭаҳхыз уи акгьы зхарам суаажәлар реимҵәара иҽахьазикыз ишахҟьаз, насгьы идырааит убри данаҟәымҵ усҟан ҳара ҳганахьалагьы абџьаршьҭаҵара шзыҟамло! Ҳара ахаангьы асқьыф жәлар ҳарԥырхагамхацызт, раҳаҭыргьы аабон, аха сара исҳәаша ауп арахь иаарҳәны исзааицҳауа! Насгьы иқәылаз ҳара ҳакәӡам, иара иоуп анкьатәи ҳаизыҟазаашьақәа ихаршҭны арахь иҳақәлаз! Убри аҟнытә идыруазааит иҳақәлаз еснагь ҳшиҿагылаҩцәоу!
– Скилакс шәара дшәабашьырц зынӡагьы гәҭакыс имам, исԥырхагамхааит ҳәа ауп иузааицҳауа! –  иҳәеит еигьигь.
– Скилакс ҳабаиҿамгыло, инамӡаша ахәыҷы агара дакуам ҳәа, еибашьцәа ишакәым ала рхы мҩаԥыргозар! –  ахгәаарак инамырԥшкәа ацәажәара дналагеит Ресмаг. – Изихаиршҭуеи амшцәгьа аазгаз амш бзиагьы шаанаго! Аҽы зтәыз аҽыуаара даҳәон ҳәа, иара иахь сцаны сиҳәар акәхеит ҳара ахаангьы асқьыф
жәлар ӷас ишыҟаҳамҵацгьы, аха уи усҟак ихьаагатәым, еилибаамкарак ҟалазаргьы Скилакс иҟны саннеилак иҵагьы уи азҵаара ҳалацәажәап! Ишсыхәҭоугьы сиԥылар сҭахуп, иаарласны снеира дазыԥшызааит!
Ацҳаражәҳәаҩцәа дырҩегьых инеиҿаԥшит аҳ иажәақәа рацәак агәра рзымгацәо, аха алаҿымҭкәа рҽааныркылт. Аҩыџьагьы аҽырԥшӡара бзиа ишырбоз убаратәы ирымӷаз амаҟа ҟьаҟьақәагьы ахьлыхи араӡнылыхи рыла иҟаҵаз ҟәынала ичаԥан, аҳ уи аниба нахысгьы деилаҳахьан. Руаӡәык илаҽны иҟаз ацәыркаҷы азмырхакәа, есааԥынра изцәырҵлоз акан еиқәара иҿыҳәҳәы, ихыиҿы еилыӷрааӡа иаақәнаԥсахьан.
– Уаҳа акры изуцҳауама? –  дҵааит руаӡәык.
– Уаҳа акымзарак! Уажәазы изысцҳаз азхоит, нас иара иҿы саннеилак уаҟа ҭынч иҵагьы ҳаицәажәап!
Скилакс убри аҽныҵәҟьа изнаргаз ажәабжь дуалыуашо дааҟанаҵеит, игәгьы иаанагеит абазгаа раҳ дицәшәаӡаны дыҟазшәа, аха усеиԥш игәаанагара аҵыхәтәанӡа дазырҭынчуамызт аҽа ганкахьалагьы уи гәҽынҵарак иахьеиԥшыз аҵыхәала. Абасала аҳ ацҳаражәҳәаҩцәа иреиҳәаз ԥыҭҩык ижәҩахыруаа агәынамӡара рнаҭеит, уи зыхҟьоз ҳәа изқәиҵозгьы, Амзара еиқәырханы аурымқәа ираҳҭоума, ирҭахызар дара еибашьлааит, ҳара ҳхы зыхҳарҟьои ҳәа уаанӡагьы иарҳәахьаз шакәыз.
– Аҳ, ухаҵкы! – уи аҵыхәала згәы намӡоз аӡәы ибжьы наиргеит, уи ауха акрыфараҳәа ианааидтәалоз. – Мгәак ахьеилырхуаз лак рыдԥсылт ҳәа, аурымқәа рҵыхәала асқьыфцәа рҿагылара аҽазкра уи ҳгәаӷ еиҳагьы иднаркуеит! Ари еибашьра духар, насгьы ҳарзымиааикәа ҳанаҵаха хәыҷи дуи зегьы ннарҵәар ҟалоит!
– Иашоуп! Иашоуп! Асқьыфцәа башаӡа ҳгәаӷ дҳаркуеит!.. Амзара знапы аҵаҟа иҟоу аурымқәа роуп, ирҭахызар дара ирыхьчалааит!.. Ҳара ҳаззеибашьраны иҟоу еилкаам! – даҽаӡәгьы уи инаициҳәеит.
– Ахааназ ишәмыхьыц ашәыргәындара абыржәы иахьышәцәыласыз даараӡа иџьасшьоит! –  ргәалақәа ааныркыларазы инапы дааҩахеит аҳ. – Иараби, асеиԥш сшәықәгәыӷуамызт! Шәазхәыц, асқьыфцәа Амзара анрымпыҵархала нас уаҟа мацара ишаанымгыло! Урҭ аурымқәа роуп згәаӷ ҳамоу ҳәа ҳзаарыцҳауеит, аха аӷа еснагь гьангьашрыла дышныҟәаша дашьҭоуп! Аурымқәа рмал иашьҭоушәа ҳарбаны, нас ҳадгьыл ахьрымпыҵархалаша рҭаххаргьы ҟалоит! Урҭ уажәы ирымбеит иртәым адгьылқәа рымпыҵахалара!
– Аҳ диашоуп! – уи днақәшаҳаҭхеит агәынамӡаҩцәа ирықәшаҳҭмыз Сафал. – Ишәыхьзеи, абаақәа, асеиԥш агәкажьра иашаҵәҟьаны ҳагьҭанархоит! Аурымқәа ҳавагылозар, аԥсилаа рҟынтәигьы ацхыраараз иаҳзаараны иҟазар, нас ҳзыцәшәараны иҟоу арбану? Аҳ ишазгәеиҭаз еиԥш агәра ганы шәыҟоума, асқьыфцәа Амзара инақәланы нас абзиараз ҳәа наҳаҳәаны ицап ҳәа?
– Сафал иашаны иҳаиҳәеит!.. Ҳара ҳабналаны ҳаҩнқәа рҟны ҳаштәоу ҳацхырааҩцәа аакылсыр ишԥараҳҳәои? Шәбаашәит, ҳшәеит ҳәа раҳҳәарыма?.. Ишәаз иблақәа ҩба рбоит ҳәа, зегьы ҳахыршьаарашәа агәкажьра шәазымхәыцын!.. Ҳадгьыл ҳахьчарц ҳҭахызар, иахьынӡаҳалшо ҳаибашьыроуп, насгьы макьаназ аӡә дҟамлац жәларык зегьы ахызшьаахьоу ҳәа! – агәынамӡацәа днарҿаԥеит даҽаӡәгьы.
– Иашоуп! Иашоуп!.. Аӷа игәҭаку ҳаздыруам!.. Ҳаибашьыроуп!.. Ақәылаҩцәа шагьаҭуа ҳадгьыл ианықу аамҭаз ҳара ҳгәы рҭынч ҳзыцәарым!.. Ҽырҵасык ҟаҳамҵар, аурымқәагьы нас ҳахәда иқәыӷӷо иалагоит!.. Насгьы атәымуаа рзы ҳаибашьуам, ҳара ҳаззеибашьуа ҳхазын ауп! – аҵыхәтәан абас рыбжьқәа ааиларԥсеит.
– Ус акәзар, шәҽеиқәыршәаны шәыҟаз, уаҵәыуха аурымқәа аныӡхыҵуа иақәыршәаны ҳжәылоит! – иҳәеит Ресмаг, урҭ ирҳәаз иҽамарҩашьаны реицәажәара убри ала иааникыларазы.
Зхыԥхьаӡара арымӡаа ыҟаз асқьыфцәа рабашьра, ҵабыргны ари хаха ахҭырхара азцара иазҳәан, убри азы аҳ иӡбны иман ажәыларатә маанақәа ихы иаирхәарц, аха гәҭакыс имаз аахтны макьана уаҩы еимҳәацызт. Аҵыхәтәан аԥсҭырԥызаҩцәақәак аибашьра аҽалагалара иацәхьаҵуазшәа анибагьы, макьанагьы уи ацәыргара ахыццакра аԥсаны имбеит, амала убри ааигәаланаршәеит аабыкьа аҳҭынраҿы даныҟаз иаҳкәажә иалҳәаз ажәақәа.
– … « Ҳадгьыл знапаҿы иҟоу аурымқәа рзын ахҭархара аԥсоума! –  игәалашәараҿ иаанхаз иԥҳәыс лажәақәа убри аамҭаз иаалырҟьаны игәы иаақәҩҩит. – Саҳра сыхьчарц азоуп сзеибашьуа, сыхгьы ақәсҵоит уҳәеит, аха уаҳрагьы аурымқәа роуп изымпыҵаку! Ахьӡ
азы мацара ахҭархара хаҵарам, насгьы аҳ ихьӡ заҵәык азын рхы зҭадырхари аибашьраз еизганы иумоу ахацәа? Шәҩыла аҳәсақәа еибацәаны изынужьри, убасала еиҭымхараны иҟоу асабицәа рыгәнаҳа зуқәуҵои? Аҳәсеибацәа рышәи мацарагьы абанӡанаӡо, мышкы зны иухьӡаргьы ҟалоит!.. »
– «Бымшәан, агәнаҳара аҟынӡа иназгом! – ахәыцра дахьаҿыз илеиҳәаз аҭакгьы ааигәалашәеит. – Ишԥаҟасҵари, аибашьра еибашьроуп, аӡә дҭамхаргьы аурым! Ԥыҭҩык ҳҭахар еиӷьу, ҳажәлар зегьы ахыршьар еиӷьу? Абри бхаҿы ибзаагар уажәы исабҳәо бҳәараны быҟам! Насгьы иӡбны исымоуп, аԥсҭбарақәа рмаҷны аиааира шгатәу! Саҳра аибашьра азаазгаз, убасала аԥсра иашьҭаланы иааз аӷа аибашьраҿ дагьҭахоит! Сара аиааира ганы схынҳәуеит!.. »
Изгәамҭаӡакәа ихәыцрақәа ус аҽаџьара иниасит, уаҵәашьҭахь Скилакс сиацәажәарц снеиуеит ҳәа изицҳаз амц дыррахь, абржәы убри анааигәалашәа агәра игарымашь ҳәа аҵыхәтәан ихгьы дназҵааит. Ақәыларақәеи аимҵәарақәеи рзы аԥышәа ду змаз ирҩашьара ус ишмариамызгьы идыруан, аха уеизгьы макьанагьы ҩнуҵҟала доуҳамчык дарӷәӷәон абазгаа рҵыхәтәа аԥҵәашьа шамамыз ала.
Убарҭ амшқәа рыламҭалаз шьҭа алаҵара аамҭа шааиз анхацәа иднардырырц аҭаххазшәа «акуку» ԥсаатәгьы раԥхьаӡатәи аҿыҭбжьы, аԥсҭыр ахьтәаз инархыкны абна иаалыҩҩит. Анхара-анҵыра мшха ахацәа зегьы рабџьарқәа шьҭыхны аибашьра иаҿамгылар ада ԥсыхәа ахьыҟамлаз азы ргәы иалагәышьан, избанзар иацәшәон алаҵарақәа ирхьымӡакәа иаанхар ҳәагьы, насгьы абыржәааны рхы ианзамыхәа нас амлакра изацәцараны иҟамызт, зегь раасҭагьы ирыцҳахон ахәаҷы рацәа змаз аҭаацәарақәа.
Аурымқәа «питиконтера» ҳәа изышьҭаз аӷбақәа руак амшын ахылара иазырхианы ишӡыхгылаз, зааира иазыԥшыз Орест дзынтәалаз асакаса ԥшьҩык арԥарацәа аҵагыла ус агаҿаҿ иаакылсит. Орест шамахамзар ишәимҵалоз кәалӡмаҭәала иахьа деилаҳәан, абҩатә кәалӡхылԥа ихан, икьаҿӷәаӷәӡа иҟаз асаӡ иҟәынҳәалан, убри адагьы уаҳа даҽа бџьарк имамызт. Аҳәса наскьагаҩцәа убри аамҭаз рацәаӡакгьы илахҿыхцәамызт, иаалырҟьаны рхацәа еибашьра иахьдәықәлаз азы рызегьы илахьеиқәҵараны ирзыҟалеит. Машәырк рмыхькәа еибганы рышьҭахьҟа ихынҳәразы, аибашьраҿ хылаԥшра рызҭашаз амч маӡақәа змаз ахәдахаҵақәа, ахаҳәқәа, аимхәыцқәа рыхәда иахаҵаны, иныҳәа-ныԥхьо ирзеиӷьыршьон аиааира ганы лассы ирзааразы. Убри аамҭаз кәалӡцәҩычамаҭәа даҵаҽырбо аибашьцәа ирылагылаз Гасдрубал иҭеиҭԥш ду зегьы ирылукаауан, еихаԥсаз абҩатә гәыргәылҭбаақәа хәыдхаҵас ихәда иахажьын, аԥсҭырԥызаҩцәа иршәырҵалоз «полудамен» ҳәа изышьҭаз ажәҩақәыршә ижәҩа азганк иахырԥан.
Ус дук мырҵыкәа амшын ахыларазы Орест адҵа шыҟаиҵазҵәҟьа, аԥраӷба аҽырҵысра ацәыуадаҩны ԥшьаала аҿынанахеит. Агаҿа ааныжьны ԥхьаҟа инаскьацыԥхьаӡа убри аамҭаз амшын ихыслоз азыхәԥша ихырӡсаало еиҳаеиҳа агәахьы иагәыланахалон, рацәак мырҵыкәа кыргьы инаскьеит, аха анаскьагаҩцәа макьанагьы игыланы агаҿантәи азԥшра иаҿын. Амшын ихнаҵы аԥшасра ахырхарҭа акырынтә аҽеиҭанакуан, аха уи аамҭаз ажәҩаҵшьыҩцәа рыжәҩақәа амыжьӡы инӡаашьыло аӷба ацашьа инацхраауан. Убас мацара ишцоз ус Амзара азааигәаӡа, иахьыԥхьакырҭаз ӡыбжьахалак аҿы инеины аҵх агәазы инӡыхгылеит.
Орест игәы иҭакны иман амра агыламҭаз асқьыфӷбақәа рабашьра рҽазыркырц, избанзар убасҟан мраҭашәарахьала ирҿагылараны иҟаз аӷа ашьыжь ибла амра анхыҷҷало аибашьра ицәыуадаҩхоит ҳәа азхаҵаны дыҟан. Ус ашырккара ианалага, иаалырҟьаны џьарак дамкуа лаҩеираха исит, абыржәада еибашьрак дақәымшәацызшәа убри аамҭаз игәгьы ҭынчмызт, аҭаԥшыхәра ицаны иҟазгьы макьана ихнымҳәыцызт. Аамҭа наскьацыԥхьаӡа хыццакрак есааира даршаҟьо дшамаз ашьҭахь аибашьцәа зегьы ршьапы инықәиргылан, дрылагәдуны дрылаԥшуа ибжьы наиргеит.
– Аимпериа аруаа! Ҳара ҳзы акырӡа зҵазкуа Питиунҭ ақалақь тәымнапыкаҿ иҟамлароуп, уи ахьчараз ҳаргьы ҳхы ҳамеигӡароуп! Игәаӷьны ҳара ҳахь абџьар шьҭызхыз аварварцәа иагьҭахароуп аимпериа аса цҳафырқәа рыла! Ҳнеира дазыԥшуп агарнизон ахада Суқьессиан! – убасҟан инапгьы ҩышьҭыхны Амзара ақалақь шыҟаз инаирххеит.
Орест ируаа ӡхигараны даныҟаз аҽны Суқьессиангьы ижәҩахыруаа хазы инаидгаланы ирыӡбеит, Амзара азааигәа лӡаа рганахьала Алаҳаӡы ақыҭан амшын аԥшаҳәахьала ишьҭаз адәду аҟны итәаз асқьыфцәа ржәылашьас иарҭашаз. Аҵыхәтәан аԥсуаа рҟынтәи адгылара ҳәа акыр ҳауама ҳәа ианиазҵаа иреиҳәеит, Ԥсырӡха аганахьала абазгаа раҳ ирԥшны имоу иаԥсҭыр рҟынтәигьы ацхыраара рырҭараны ишыҟаз. Аҭагылазаашьақәа зеиԥшраз ҽеишәа идеилыркааны аҵаҳәарақәа анриҭа ашьҭахь ргәырҽаниҵеит, адҵа роураны ианыҟаз аҽназы ажәылара рҽазырхианы иҟазарц.
Амрагыларахь иҵлашааӡа ианааҟалоз аламҭалаз, «агоплитцәа» ҳәа изышьҭаз, абџьар хьанҭа иаҵаз аԥсуаа еибашьцәа аԥхьа инаргыланы аурым еибашьцәа Лӡаа рҽадырхалахьан, ус амра азбжак хыгьежьааӡа ианаацәырҵуаз уаҩ ишимбац ала аидыслара ӷәӷәа ҟалеит ақыҭа акалҭ анаӡараҿ. Асқьыфцәа ргәырҽынӡамкәа ианрықәла азнаказ еилагьыжьуа иааилахеит, аха агәыҭҟьа рҽамҭакәа ашьҭахь иаарласӡаны рҽеиҿкааны урҭгьы аибашьра ӷәӷәа ҭарҵеит аҵыхәтәан, убри аамҭаз ахҿақәа каууа ажәҩан иалаӡсо иалан, аха изықәкызи иҭанархози уаҩы изеилыргомызт. Реиҿагыламҭаз еиҳа аԥыжәара зкышаз адырра уадаҩхеит, аха нас ԥыҭрак ашьҭахь асқьыфцәа рымч еиҳа ираԥнагоушәа аурымқәа ианырба, реибашьра иалагӡаны рыбжьқәагьы еиқәдырго иалагеит абас:
– Ацхыраараз дзымццакуа змаанои Суқьессиан! Рыхабар ҳбом, иабаҟоу «агоплитцәа» Аԥсилаагьы ҳацхраауеит рымҳәеи, нас иабаҟоу дара? Иҽабеиҵәахи абазгаа раҳ, ихԥша џьаргьы иаабоумеи? – иналк-аалкны абас игәыӷрадаха иҟаз абжьқәа есааира ирацәахо иалагеит аҵыхәтәан.
Убас анбарҳәари ҳәа иазыԥшызшәа ус дук мырҵыкәа Ресмаги Дадрыҟәеи еибадырны ажәыларахь инеит, убри нахыс ауп аиааираз аԥыжәара аурымқәа рахь ииасуа ианалагагьы, уи акырӡа иарҽеит рҭагылазаашьагьы. Урҭ инарышьҭарххны ҩхырхарҭакла ажәыларахь еицнеит «агоплитцәеи» Суқьессиан дзыԥхьагылази, ари зегь рышьҭахьӡатәи амч хада ҳәа ирԥшны ирымаз акәын. Аӡхыҵреиԥш асқьыфцәа иргәыдлаз амч ҿыц иаарласӡаны инеиланаргьежьын акыргьы иаарбалыбаҭеит, уаҳагьы ҽеидкылашьак иақәымшәо убри нахыс дук мырҵыкәа рҿагыларақәагьы есааира иԥсыҽхо иалагеит. Русқәа шыцәгьахоз аҟара аҵыхәтәан ианеилыркаа рхы ахьдырхара рзымдыруа еиԥхьытта идәықәлеит, аха урҭ рышьҭалара уаҳа иаԥсамшәа аурымқәа ианырба, ргәы зынӡа иҭырҟьаразы ахҿақәа рышьклаҵо мацара, аршәаа ирзасуа, аҟырҟырҳәа ирышьклаччо иааҭгыланы рзыԥшра иалагеит. Асқьыфцәа ԥхеибаҵа иахьнеиуаз амақарра иаҿын, шәаҳиааиз џьышәшьоит, аха Скилакс лассы дышәҭаараны дыҟоуп ҳәа ргәы иҭыҳәаауа.
Асқьыф еибашьцәа рԥызаҩ Ариапилакгьы ԥгара зқәымыз игәыӷрақәагьы зегь реиԥшҵәҟьа акәын ишыҭбааз, убри аамҭаз аиааирақәа рзы деихпапала, уажәыуажәы инапы рхханы харантә ирбоз ақалақь ԥшӡа иақәкны ус иҳәалон:
– Убра иаҳзыԥшуп аиааира дуӡӡа! Асқьыф жәлар рҿаԥхьа уи иаҳнаҭоит аҭабуура дуӡӡа зцу ахьӡ-аԥша ду! Ҳара иҳалшоит, зегь ҳрызҟқәа знапы иаку Скилакс ақалақь беиақәа еимҵәаны еибгала дхынҳәыртә аҟаҵара! Игәымшәацәоу еибашьцәагьы амал рацәа иаҵақь иргарцқьы иақәиҭитәуеит! Шәара ишәаҳахьеит Питиунҭ қалақь амал рацәаӡаны изцу, ахәҳахәҭцәа рылагьы ишҭәу! Убри аҟнытә, егьа шәызгозаргьы заҟа шәҭаху жәгартә иҟаларазы, аԥхьа ишәзеиӷьысшьоит аиааира агара шәылшарцаз!
Ариапилак абас ааиҳәацыԥхьаӡа аибашьцәагьы уи еигәырӷьаны, убри аамҭаз ақалақь ақәлара иахыццакуа рабџьарқәа раҳаны ирҟымҟымуа «Ԥхьаҟа!.. Ԥхьаҟа!.. Ԥхьаҟа!» ҳәа иаразнак аибарҳәҳәара иналагон, абасала агәыӷра дуқәа рыҭаны заанаҵ рыҟаҭәара ахьилиршахьаз иабзоураны.
– Ахьӡаԥша ду агымзааит Скилакс имчра!.. Иаҳҭоубоуп ахааназ дкажьны ҳшиԥырымҵуа!.. Ак аиҵкьыс ак еиӷьны ифырхаҵарақәа нагӡахаларц ҳанцәақәа ҳрыҳәоит!.. Машәыр иқәымзааит ҳгәыӷырҭа ду Ариапилак! – аҵыхәтәан иара ихьӡгьы наԥыршьуан.
– Агәра згоит иаарласӡаны Питиунҭ ҳнапаҿы ишыҟало! Даҽазныктәи ажәылароуп иаҳзынхаз! Уи амшгьы шьҭа зынӡа иааигәоуп! – иаргьы ихырҳәаауаз игәы иахәаны аҵыхәтәан абасгьы иааиргәыӷуан.
– Ариапилак гәеилца, аамҭа баша иҳамгап! Шьҭа ҳаргьы ҳгәы ҿыӷьит, ҳаԥхьа унагыланы уҿынаха ԥхьаҟа!
– Даҽа маҷӡак иаашәычҳа, Скилаксгьы уажәшьҭа лассы дҳахьӡоит! Адҵа шааҳаиҭалак ҳдәықәлоит ақалақь аимҵәарахь! Шәымшәан, уа иҟоу амал зегьы иҳазхоит!
Уаанӡа абас аибашьцәа ргәы ахыхра иахьӡахьаз Ариапилак иқәшәацәгьаны дыҟан, илымшеит аиааира агара. Убри азын иҽамарҩашьашәа аибашьра зыԥсы алызгаз ирылеиҳәеит уажәтәи азы акгьы рылымшазаргьы аҵахара ишазҳәамыз, ари ахьаҵра шакәыз иҟаҵаз, насгьы рышьҭахьҟа иҟан ҵҩа змамыз реибашьҩцәагьы, аха ԥыҭҩык рыда егьырҭ зегьы рышьҭахьҟа еихеит аԥсра иацәыбналаразы.
Шамахамзар аӡәы игәра зымгацыз Скилакс, абазгаа раҳ изааицҳаз ажәа агәра ганы дыҟан, Амзара амҵан Ариапилак дзыԥхьагылаз еибашьцәа раӷьырак анҭахоз аҽны инеира дазыԥшны дтәан баша. Егьи, убас игәы иҭакны имазаарын, дыззыԥшыз Ресмаг дышизнеилак аҳәагәыжьқәа наишьаҵаны дирбаандаҩырц, убасала абазгаа еибашьрада рхы ирҭаразы диаԥцаны имҩахь иҿынаихарц. Абасала иҟаиҵақәашаз гәаныла ахәшьадара данаҿыз аамҭаз аԥхьаҟа иишьҭхьаз еибашьцәа убри аамҭаз аҭахара иаҿуп ҳәа гәҩарасгьы имамызт, абас рыхьып ҳәа ԥхыӡ ибаргьы ихеиҵомызт. Амзара азааигәара аидыслара ду анцоз аҽны иқьала аԥхьа дтәаны гәыӷра дула аԥхьаҟа иҟаиҵақәашаз дышрызхәыцуаз, убри аҽны ус иаалырҟьаны гәыԥҩык аибашьцәа игәыҭҟьаԥсыҭҟьаха еиԥхьытта иааиуазшәа аниба, убри аамҭаз дцәырҳаны дҿыхазшәа ашырҳәа дагьҩаҵнарҟьеит. Насгьы урҭ рҳаны раашьа злаҟаз ала иҟалаз иаразнак ицәа иалашәеит, ҵабыргны мықәшәатәык шырзыҟалаз агәра игартә еиԥш.
– Иабаҟоу сҽы!.. Ирласны исзаажәг сҽеиқәа! – игәы иазымчҳакәа аҵыхәтәан ибжьгьы наиргеит.
Еиқәычаԥа еснагь ихианы игылаз иҽеиқәа шизааргазҵәҟьа дыԥаны днақәтәан, згәы ҭрасны ихынҳәыз аибашьцәа днарԥыххыланы рыҵаҳәҳәара дналагеит рышьҭахьҟа ихынҳәразы.
– Шәабацо арахь!.. Ашәыргәындақәа!.. Абыржәыҵәҟьа шәышьҭахьҟа шәхынҳәы! Арахь шәсышьҭаланы шәҿаашәха! Аурымқәа зегьы ншәырҵәа! Аӡәы иԥсы ҭаны даанымхароуп!.. Ԥхьаҟа!
Скилакс ихьчаҩцәа убри аамҭаз еихьымӡаеиԥымӡо ишьҭаланы иахьнеиуаз ишьклаҿыҭра иаҿын хҿак даҿыҵашәар шыҟалоз ала игәыиҽынҵо, аха урҭ ирҳәоз имаҳаӡо иблақәа ашьа рхыҵәаланы дышьҭхысаа ԥхьаҟа ацара даҿын. Ус дук мырҵыкәа рхада инеимҭа иақәыршәаны ҩаԥхьа аидысларақәа ирылагеит, еиҭах адәқәа иаарықәҩҩит асақәа реиҿакшабжьқәа оумаха. Реидӷьызкыламҭаз асқьыфцәа ганк рҽарҭеит, аха уахь игылаз Ресмаг арахь иԥхаирсит, ладахҟьала Дадрыҟәа ихы зыхьирԥшыз дхьаҵуазшәа дирбеит, уи иашаз џьшьаны даргьы ааццакит, аха убри аамҭаз икаууа рга нахь зҿыназхаз ахҿақәа ԥхьаҟа изымцо еилаҭыруа иааиланархеит. Убри аамҭаз абнагьы хазы ахысра иалагазшәа илыҟьҟьаны ирықәыԥсоз ахҿа рацәа аӡәаӡәала иаҿыҵахәхәо ианалага иаразнакала рышьҭахьҟа еиҭаҭрысит, аха уи аганахь зҽырхианы игылахьаз аурымқәа инырҿаҳаит, аҵыхәтәан зынӡа ицәгьарахаӡоушәа Скилакс ианиба адҵа ҟаиҵеит ахьаҵразы. Икарауараха иҟаз аибашьцәа ари шаараҳазҵәҟьа иаразнакала рышьҭахьҟа еиханы идәықәлеит рхада изымԥшыкәа, убри аамҭаз рҭагылазаашьа злаҟаз ала рыԥхьагылаҩ акы ихьыргьы хьаас дрымамызт.
– « Амзара еиқәырхоуп!» – ахьаҵра иаҿыз асқьыфцәа дырзыԥшуа дахьгылаз убри аамҭаз абас игәы инҭиҳәааит Ресмаг.
Шьыбжьгәы инахысхьан еиԥш, ашьаарҵәыратә еибашьра еиқәтәаны иааҭынчрахеит. Адәы зегьы ԥсыбҩла ихҟьан, иҭахаз аурым еибашьцәагьы рацәаҩын, урҭ рхыԥхьаӡараҿ иҟан зыдгьыл зхы ақәызҵаз абазгаагьы маҷҩымкәа. Убри аҽны амшынаҿгьы хазы иҟалаз аидыслараҿ иҭахаз аурымқәа нырцәыҟа рыԥсы ырзгараны иҟаз Херон инышь ахьӡала аԥараҿырпқәа амшын иалаԥсаны рԥсыбаҩқәа Амзараҟа иӡхыргеит, ашьҭахь ишахәҭаз имҩаԥганы ақалақь азааигәа иҟаз анышәанҭрақәа рҿы рызегьы аҽныҵәҟьа анышә иамардеит. Наӡаӡа уаҟа рызқәаҭыԥ ҟалеит, Себастополисинтәи инеиз аурым еибашьцәагьы.
Асқьыфцәа аҽны ихьаҵзаргьы аибашьрақәа макьана иаанкыламызт, уи анахысгьы уарлашәарла аидысларақәа шцац ицон, аха аурымқәеи аԥсуааи еицхырааны ақәылаҩцәа ақалақь ааигәа инарышьҭуамызт. Ҩынтәҟагьы ақалақь абаагәара аҟынӡа ирыцәнеит, аха абжьааԥынтәи аҿагыларақәа аауханыршҭыртә ӷәӷәала иҟарҵоз ажәылара иабзоураны асқьыфцәа рҿаархацԥхьаӡа рышьҭахьҟа иԥхарсны идырхынҳәуан. Убас мацара амчыбжьқәа
еишьҭала аиасра иаҿын, амзаҿақәагьы акакала рҽырыԥсахуан, аидысларақәагьы макьана еиқәтәашьак рымамызт, зны арсынтәи ижәыларын, нас асқьыфцәа еиҭах арахь рҿаархаларын, абри ишаҿыз мацара ус аӡынрагьы аарыхьӡеит. Асы анлеи аидысларақәа еиҳа еиқәтәазшәа иҟалеит, аха уеизгьы ҿыц ажәыларақәа ишынарыцарҵара наҟ-ааҟгьы ргәырҽанны еиҿатәан. Асқьыфцәа аӡынра араҟа ирхыргарц шырҭахыз аҟара Суқьессиан гәҩарас ианыҟаиҵа, шьҭа ааԥынра шааилак дырҩегьых аидысларақәа рхы акраны ишыҟаз дымҩашьахуа ибарҭахеит.
Иҵабыргхаҭаны ааԥынра алагамҭазы асқьыфцәа ажәыларақәа еиҭарылагеит, реибашьышьатә маанақәагьы акыр еиҭаркит, аха егьа ҟарҵазаргьы аурымқәа ириааины ақалақь агашьак рзаҭомызт. Зны мышла инеиԥынкыланы ажәыларақәа рҽырзыркуан, нас аԥсеиҭакра аԥшьыргазшәа мчыбжьла рҽааныркылахуан, ус иаалырҟьаны еиҭах рҿаархахуан, аха егьа ҟарҵазаргьы ақалақь ааигәара неишьак рзаҭоумызт, арахь иаажәылацыԥхьаӡагьы ахыԥхьаӡара рацәалагьы аҭахара иаҿын. Абас ажәыларақәа аԥшьыргацыԥхьаӡа акгьы рылымшакәа цәыӡла ианхьаҵлак, анаџьалбеит, имышьҭеику адгьылаҿ саанагама уаҳа ԥхьаҟа сзымцартә ҳәа Скилакс хьаас икӡаны дыҟан, аха ишԥаҟаиҵари, аурымқәа алаԥш идыркызшәа дахьтәаз аҭыԥ дзахысуамызт. Ус ишааиуаз, кәыркәамза азы ашоура ухашыгә кылнаҵәартә ианкаццеиуаз иақәыршәаны, уаанӡатәиқәа иреиԥшымкәа аҵыхәтәантәи ажәылара ӷәӷәаӡа еиҿикаарц ақәикит ихамыждараз.
Акәтаӷь цәуҵар амра иаӡыртә ианыҟаз аҽны, рҭарчеиқәа рхашьқьыруа аԥхьа рҿаархеит ҽыла иҟаз асқьыф еибашьцәа. Аурымқәа аҽқәа рымамызт аҟнытә аԥхьа ажәылара рыдыркылар акәхеит Ресмаг еидкыланы имаз аԥсҭыри, нас аԥсилаа рҟынтәи цхыраара ирызнеиз, Дадрыҟәа дзыԥхьагылаз аибашьцәеи. Суқьессиан амалахазгьы ихәыцраҿгьы иҟамызт абасала мышкы зны ҭагылазаарак изыҟалап ҳәа, аха усеиԥш иаалырҟьаны шьҭа ианыҟалах, убри аамҭаз Ресмаги Дадрыҟәеи игәыӷырҭаха иԥсҿыхгаҩцәаны иахьизыҟалаз игәы даараӡа иахәаны дыҟан, раҳаҭырбарагьы шьҭа еиҳа иаагәцареикыртәгьы дҟанаҵеит. Убри аҽны уаанӡатәиқәа раасҭа еицәаны наҟ-ааҟгьы инеидыслеит, ус дук мырҵыкәа урҭ инарышьҭарххны рҿаархеит аурымқәа назлаз ашьаҟаргьы. Адәы иқәеибамыгӡо еижәыланы аҽнынтәарак иҟәыбаса аҭеибаҵара иаҿын, аха есымша еиԥш уажәгьы аԥыжәара аурымқәеи абазгааи ишыркыц иркын. Асқьыфцәа анс ҟарҵеит, арс ҟарҵеит, ирҿагылақәази дареи даара иқәибакшеит, аха ԥыхьа аасҭа еиҳагьы ирацәаҩӡаны иҭахозшәа анырба рызегьы аидыслара иаҿынҵәааӡа, насгьы дҵак роуаанӡа ҳәа имԥшыкәа рхала идырны ахьаҵра иалагеит. Скилаксгьа шьҭа дымҩашьахуа агәра игеит уажәы азыҳәан Питиунҭ агашьа шизамҭоз, насгьы арахь еибашьцәагьы рхала ахьаҵра ианалагагьы, ихаҭагьы убас аҭахны иахьазишьахьаз азы рҽааныркыларазы рылаҿимҭит. Убри аамҭаз зышьҭахьҟа еиханы идәықәлаз дырзыԥшуа дахьгылаз аҵыхәтәан игәгьы дынҭахәыцит, уажәы акгьы илымшазаргьы шьҭа аԥхьаҟа ишыҟаиҵашаз цқьа дазхәыцырц шихәҭаз ала.
Ашоура зауз ачымазҩы диеиԥшха Скилакс ишьараҿ дыҟамкәа игәырҩагәыҿкаагаз хәыцрак дҭаршәны даман ариабжьарак, иҽзыҩнеикыз иқьала аҩналарҭаҿ илашьҭыз аԥардагьы знызаҵәык иадымзаргьы еимҟьаны ҳәа аӡәы имбеит. Лассы-лассы дҩагыланы длаҩеиуан, нас еиҭах ахыԥҳәа иҭыԥаҿ днатәаны, дхәызжәоз уи ахәыцра хьанҭа дырҩегьых иҽнамаидон, убри аамҭаз дналҟьа-аалҟьаны иҭаҷкәым раҵәаны игәгьы дынкыдсылалон. Аҵәыршы иӷралазшәа дтәар дзымтәо, дгылар џьарак дзымгыло дахьгәашгәаҭеиуаз, ахаан имыхьыцыз ақәымҿиара деиланаԥсеит иҳәарын ихымҩаԥгашьа абыржәы аӡәы ибозҭгьы.
Ҽнак зны ус иаалырҟьаны Метродор ихалазаҵә даниԥхьа, игәҭакқәа шиԥсахыз аҟара иаразнак гәҩарас зегьы иааҟарҵеит, избанзар урҭ ирдыруан уи ихалазаҵә даниԥхьалоз, усҟан дара зегьы рзы имаӡаз уск хымԥада иалацәажәараны ишыҟаз аҟара. Убри аҽны еибырҳәараны иҟаз макьана ишырзымдыруазгьы уеизгьы
ргәы азҩеит, рқәылара ахьеиԥҟьаз азы аҭагылазаашьа аҽакала аҽамԥсахыр ада ԥсыхәа шыҟамыз, аха убри ҽыԥсахрас иҟалараны иҟаз акәын ирзеилымкаауазгьы. Аҩыџьагьы реицәажәара даараӡа иаухеит, шьҭа еилахәларцгьы рацәак нымхеит, аха макьанагьы аиԥырҵшьа иақәшәомызт. Убри аамҭаз гәыԥҩык аԥызаҩцәа ақьала ааигәа иахьгылаз, мшәан, абарҭ ирзымӡбаз арбанушь ҳәа еизҵаауан, аха ҩыџьа заҵәык ақьала рҽыҩнакны излацәажәоз адырра уеизгьыуеизгьы иахыццакыртә агәаҳәара дукгьы рымацәамызт, избанзар уи иаарласны рхаҭақәагьы ираҳараны иҟан.
Скилакс иааиԥхьаз Метродор диацәажәонаҵы иҿаԥшылара гәаԥсахеибакрыла иҭәын, илахь иалдаз арӷаз каҷырақәа есымша џьарак рҽеизганы иҟан. Убри аамҭаз мацәысҵас ишаҟьшаҟьоз иблақәа аҵыхәтәан илакыҵа зынӡа иҭылашьцааны ианааҟанаҵа, иаалырҟьаны дҳашҳатәарахазшәа ахаҳә баҟа дааиԥшхеит.
– … Адоуҳа амчра згымхаша аконунг, ухаҵкы! Гәыкԥсыкала маҵуҩыс иузыҟоу иудигало агәра га, дагьуашьапкуеит иҳәатәы хауҵарц! – дырҩегьых дааӷьаҵәыӷьаҵәит Метродор. – Уажәы азыҳәан убас ада уаҳа даҽа мҩакы ыҟаны сара избом! Ақәымҿиара ҳахгәааны аидысларақәа анаанаҳамкыла зынӡа ҳҭанархаргьы ҟалоит! Сгәанала маанала ианныҟәатәу аамҭа ааудгылт Скилакс, ухаҵкы! Ахылырҟәра ҳхахьы иганы аурымқәеи ҳареи аинаалара ҳабжьаҳҵароуп! Иуҭахызар Суқьессиан иахь уаҵәыҵәҟьа схаҭа сцоит!
– Сабдуцәа рыбаҩ снықәуеит, даҽазнык абас анаауҳәа ухы хҵәаны зегьы иахьырбарҭу аҵәы иахарсны идыргыларц адҵа шрысҭо! Иараби, узлазбо абри уеилаҳазшәа збоит! – иҳәеит Скилакс, иаҳаз данааиланаршәа заҳаҭыр ибоз иарӷьажәҩауаҩ дизгәааны.
Метродор еиликаауан Скилакс уажәы абас дымчны дцәажәартә дҟазҵоз иқәымҿиарақәа ишрыхҟьоз, убри аҟнытә гәыбӷан имҭакәа ҩаԥхьа ибжьы наиргеит, иара иҳәатәахьы инагараз шьҭа рацәак шигмыз аҟара аниба.
– Сара сзы зегь акоуп! – иажәа инациҵеит Метродор. – Уара сумшьыргьы шьҭа аурымқәа рнапала сышҭахо саргьы издыруеит ҳашьҭахьҟа ҳанымхьаҵ! Скилакс уаҳа исыздыруам иуасҳәаша, исуҭаз азҵаара аҭак усҭеит, уажәшьҭа иҟауҵаша уара иудырып, сара сгәаанагароуп иудызгалаз! Уара уеиԥш иҟоу ахаҵа ҟәыӷа ииӡбаша изымдыруа дыҟоума! Абри цқьа ибзианы уазхәыц!
Метродор иҟаиҵаз абжьгара иаргьы гәаныла уи дазааихьан, аха аамҭалатәи ахьаҵрагьы ҵахарак иаҩызаны иахьишьз азы ақәшаҳаҭхашьа иҽизақәыршәомызт, насгьы ихамаԥагьара инарҟаҵомызт лҵшәада шьҭахьҟа ахынҳәра хьымӡӷыс ишьаны, избанзар Скилакс дахьцаз акгьы илымшеит ҳәа ахьраҳауаз ԥсрак еиԥш дахәаԥшуан, абри акәын еиҳарак ихьны иҟазгьы. Дзықәшәаз ақәымҿиара убри аамҭаз дарԥаԥашькны дшамазгьы, Метродор идигалаз цқьа даназхәыцқәа аҵыхәтәан маҷк иҽааирҭынчшәа ҟаиҵеит, аха иажәақәа макьаназгьы мапкрак еиԥшитәуан.
– Усзеилкаауам, Метродор! Уажәык аурымқәа зынӡа урыцәшәаӡазшәа збоит! Ҵахара ззымдыруа Скилакс иабжьугарц уаҿуп напҭацәыла ишьҭахьҟа дхынҳәырц! Мап, еиҭахгьы мап! Абааҵас сзықәгәыӷуаз сеибашьцәа раӷьыраҩӡак ахьсыцәҭахаз азы ашьа мукәа хынҳәышьа сымаӡам! Срыԥхьаны иаазгоит аҳҭынраҿы иаансыжьызгьы, Питиунҭ асала аԥырҵшьа сымаӡам! Исҳәынҷо аурымқәагьы ржьы фатәыс слақәа ирысҭар сҭахуп!
– Сгәы иаанагоит, иуҵысҳәаз анудумкыла усеиԥш аҭагылазаара зауа аурымқәа рхаҭа ракәхар ҟалап ҳәа!
– Егьа сҳәаргьы иҟасҵаз агәҽынҵара ухахьы имнеит! Иаахҵәаны исзеилкаауам, иашаҵәҟьаны ухы ахҵәара узеилаҳаз?.. Издыруада слымҳа сажьазар! Еиҭаҳәи иуҳәаз? –  еиҳагьы дааикәашәеит Скилакс.
Метродор дзышьцыламыз ала Скилакс дырҩегьых данаацәажәа иаразнак аҟаԥыҳәа дааиланаршәан, уаҳа акы аҳәаха иамраӡакәа иаргьы дшицәымшәоз иирбаразы аҵыхәтәан ибжьгьы ааҭицеит.
– Зцәазжьы зегьы аса ҭыԥла ирӷӷоу соуп сара! Шәахсҭак ахьысным ҭыԥкгьы ыҟам! Зегьы уаҳхадоуп, аха уақәиҭыстәуам асеиԥш сацәажәара! Сара есымшагьы гәыкала сузыҟан, сузеилкаауазар иахьагьы убасҵәҟьа сузыҟоуп! Абарҭ анапқәа , – убри аамҭаз инапқәа наимҵакны иажәа инациҵеит, – уара ухьӡ-уԥша ашьҭыхразы даара аџьабаа рбахьеит, иҟауҵахьаз ақәыларақәа раан аиааирақәагьы жәпакы узаанагахьеит! Ахәрақәа иснугьы уара ухьӡалоуп изысну! Уажәы уаалаганы ала еиԥшҵәҟьа суԥыруцаргьы сҭахым, издыруада сахьувагыло угәы ахшәазар аргама иҳәа, умш аабзиахеит, аҵаҳәара сҭахым схалагьы сцоит?
– Ааи, аха ахыларҟәроуп исабжьугарц иуҭаххаз? –  иҳәеит Скилакс, иажәа азҵаара еиԥшытәны иарӷьажәҩауаҩ дицәгәаазшәа аниба аҵыхәтәан маҷк иҽаартаташәа ҟаҵаны.
– Мап, Скилакс! Ахыларҟәра еснагь аҽырҭааслымра иазҳәам, аха аԥхьаҟаз аурымқәа уриааирц уҭахызар уажәы азын ухы лаурҟәыроуп!
Метродор даҽа зныкгьы абас анааиҳәа, убри аамҭаз иаалырҟьаны Скилакс ихшыҩаҿ аҿыхара зҽазызкыз хшыҩзцарак деиқәышьшьы дааҟанаҵеит, избанзар иарӷьажәҩауаҩ иҵиҳәарц иҽыззишәозгьы агьангьашра аҽазкрахьы ишиастәыз аҟара абыржәоуп ихшыҩ еимыгганы ианазцагьы. Уи дагьааигәырӷьеит, аха акьатеилашә даргәамҵуазшәа дызмырҭынчуаз Метродор еиқәиԥхьаӡаз агхақәа ракәын аԥырқьҳәа амца ицразҵоз, насгьы ақәымҿиарақәа зыхҟьаз шьҭа иаргьы игәы азҩон, аха убри иаҳарцы ииҭахымыз акәын Метродор цасҳәан изиуазшәа еиҳарак иҿакыз. Иаасҭа иара еиҳа еиликаауазшәа иҽахьыҟаиҵозгьы игәамԥхакәа данаргәаа ауп, нас изымчҳакәа Метродор иқәнагамыз ала диацәажәартә дҟазҵазгьы.
– Ааи, аха изухашҭуеи ҳаӷбақәа? Питиунҭ ҳазлақәлаша амҩақәа рацәоуп!
– Абыржәыгь иумаҳацкәа уҟоума ҳаӷбақәа хԥа рыда егьырҭ зегьы шҭахаз?
Скилакс ихыиҿы иаалырҟьаны ахаҳәеиқәаҵәа еиԥшха иаахеиқәараахан, убасҟан ихәдагьы ԥшьаала инаикәаҽит, убри аамҭаз зымҵәыжәҩақәа хдырҟәыдааз ашьаурдын деиԥшхазшәагьы ихы ааиамхабеит. Имыхьыцыз иқәымҿиараз шьҭа аԥхьаҟатәи игәҭакгьы имҟәыҵаныршшазшәагьы дҟаланы, аҵыхәтәан игәаҵан ихаҳәхьанҭараха хьаакгьы нҭагьежьит.
– Абазгаа раҳ уҳәатәы хамҵакәа аурымқәа дрыдгыланы дуабашьит! Усҟан башаӡа игәы нурхеит ҳәа акәымзар, арахь адәықәлара уахьахыццакыз азын Апполодор иуҵиҳәаз иашан! Абар аргама уажәы уи ахьыҵабыргхаз!
– Метродор… Ахааназ иухаумыршҭын, амч еиҳау даҽак шзыҟамло! Амч змоу иоуп еснагь аиааирагьы знапаҿы иҟало! –  иҳәеит Скилакс, ҿырԥшыгас иҟаиҵаз Апполодор иҭыӡшәа анаацәырига.
– Иабаҟоу умч? Иабаҟоу уиааира?.. Мыцхәы ахақәгәыӷцәара мацара ԥхьаҟатәи аԥеиԥшқәа шыҟалаша азыӡбом! Апполодор аханатәаахысгьы ибзиаҵәҟьаны идыруан аԥсуажәлар азусцәаз, аха усҟан иҳәатәы хаумҵеит! Шьҭа иҟалаз ҟалеит, уажәшьҭа изызхәыцтәу аԥхьаҟа иҟаҳҵаша ауп! Питиунҭ еиҭах ақәлараз иашаҵәҟьаны агәаҳәара умазар аамҭала ихьаҵтәуп аҩбатәи ақәлара еиҳа еиҿкааны иҟаларазы, избанзар шьҭа ишыҟаҵатәу уажәтәи ҳқәылара иаҳнарбаз рацәоуп! Иаҳнардырит даҽакала ажәылара шеиҿкаатәу!.. Абри уара ухаҭагьы шьҭа уазымхәыцыцкәа уҟаларым!
Скилакс игәы ԥызжәашада аҽак ахьимаҳауаз азы дахьтәаз уажәыуажәы дааҭрысуан, ахәыҷы диабжьозшәа аҵаҳәарақәа ахьииҭоз азгьы ихыиҿы рыцҳарак иамҽхакын, ихацламҳәа ажьқәа ахьеибарххоз даарыцҳаушьартә аҟынӡа имчыдара иныԥшыртәгьы дҟанаҵеит. Убри аамҭаз дҳәаԥиӡа дахьтәаз, ахыц иҭаркыз алым даҩызахазшәа акәын игәеибафара шыҟаз, аха убас дшыҟазгьы макьанагьы акала игәыӷрақәа ирӡырц иҭахымызт, ҩаԥхьа ииҳәац иҳәон.
– Ҳашьҭахьҟа иҟоу сеибашьцәа зегьы срыԥхьараны сыҟоуп! Лохантигьы исыҵаимырҟәрылар шьҭа лассы дҳахьӡароуп!
– Мап, Лохантигьы уажәы акы духәо ҳәа дыҟам! Питиунҭ рзымгакәа ихьаҵит ҳәа аниаҳа, мҩабжара дааихьаны еибашьцәа ааникылт… Скилакс ишубо анцәақәа ирҭахымхакәа аиааирагьы зыҟалом! Урҭ иргәаԥханы удырманшәалароуп ҳәа акәымзар мчыла уҽазукит ҳәа акымзарак улшарангьы уҟам!
– Сҵыхәтәа аныԥҵәо сара сынцәахәқәа рышьҭахь ансеиадырхалак акәхоит, аха усеиԥш макьана акгьы збом! Сиааирақәа ирхылаԥшхәу Папаигьы усеиԥш макьана агәҽынҵара симҭац сныҟәарақәа раанкылараз!.. Еилукаау?
– Иухаумыршҭын аурымқәагьы анцәахәқәа рацәаҩны ишрымоу! Аԥсуаагьы нцәада иҟоу џьумшьан!
– Аурымқәа рзы аџьнышгьы дынцәоуп!
– Ишыҟазалакгьы аџьнышгьы дара дырзабзиахеит уажә азын!
Ҳара ҳанцәахәқәа ҳхамҵгылеит ишубо, ҳаибашьҩцәа рыхәҭак Питиунҭ амҵан иҭахеит!
Макьанагьы еицрашәаны иҟаз Скилакс ихи-иҿы ҩаԥхьа амамеиқәара нахатәан, Метродор аҵыхәтәан иациҵаз дҟәызгаха дааиқәнакит. Ԥыҭраамҭак аҟара ихы иқәыжьшәа дыштәаз, убри аамҭаз ихәда ихы ашьҭыхра ацәыуадаҩхазшәа ус аарла дааҩахан, нас аԥсхых диеиԥшны ибжьы ҭааӡа инаиргеит.
– Метродор! Абжьааԥны сгәы ҟауҵон, егьа уадаҩра ыҟазаргьы сгәалаҟазаара ахьышьҭухша уашьҭан, аха иахьа иуҳәақәоу цәгьаӡа сдыршанхеит!
– Ақәымҿиарақәа аныҟоу иҟам-ианымла ацәажәара хжьарахоит Скилакс, уаҳаракыра! Ианаҭаху аамҭаз аиаша нҭкааны иҳәалатәуп, мамзар Апполодор иҳәан еиԥш, асқьыфцәа ҳҵыхәтәа абраҟа инҵәоит!
– Уажәык иуҳәаз зынӡа игәкажьгоуп! – иҳәеит Скилакс, зегь рыла Метродор дышиашаз шидыруазгьы рҭагылазаара зеиԥшрахаз иара изеилымкаауашәа, ихшыҩ зынӡа илашәхазшәа аӡәы аҵаҳәара ахьиҭоз азынгьы иаҳаҭыр ланарҟәуашәа аниба ашьҭахь ҩаԥхьа иажәа инациҵеит. – Хьымӡӷ зымгац сеибашьыга бџьар «акинаки» снапы ишаку сыхьӡ-сыԥша лаурҟәырц уҭахымзар шьҭа исҳәо уаазыӡырҩы!.. Заанаҵ асеиԥш аҽыршәара аԥсам, уи хҭархароуп абас угәы аныҟала! Гәкажьрала ацәажәара аибашьцәагьы ргәашьымхы рымнахуеит, зыгь рыла агәаӷьрагьы рыцәнарӡуеит! Убасҟан акәхоит асқьыфцәа ҳҵыхәтәа иашаҵәҟьаны аныԥҵәаҵәҟьо!.. Еилукаама абри?
Аҩыџьагьы рыбжьара ҩаԥхьа еимҟьарак аҟара иааҭынчрахеит, аха убри аҿымҭра аанкыланы иҟазҵазгьы реиқәшаҳаҭымхара акәын изыхҟьозгьы.
– Ҳанцәахәқәа гәыкала изхылаԥшыша Скилакс! –  игәырҩаха ирыбжьышьшьы иҟаз аҭынчра ааилеиган ҭынч ибжьы наиргеит, насгьы акгьы мҳәакәа Скилакс дизыӡырҩуазшәа аниба еиҭах иажәа анагӡара иҽыназикит. – Исоуҳәаз ушахымԥо здыруеит, аха суҳәоит убри аҵыхәала саргьы уаасзыӡырҩразы! Абри уара иузымдыруа ҳәа акәым, аха аԥсуааи аурымқәеи аханатәаахысгьы еибаҭахны иҟамлацызт, ашьҭахь ишубаз еидгылт иаҳҿагыларц! Ҳаӷбақәа ракәзар, шьҭарнахыс Питиунҭҟа рымҩа аркуп, амала еилыскааз убри ауп, урҭ иааибыҳәаны уажәы иаҳҿагылазаргьы, зегьы акоуп еснагьы аимак зыбжьоу есымша изеидгылартә изыҟалашам! Убри аҭагылазаара ауп уара уззыԥшыша, убри акәзароуп шьҭа ухы иаурхәашагьы!
Скилакс убри аамҭаз иқьышәқәа ҭырқәацәааны дтәахьтәаз, игәыԥжәагаз абри иажәа анбааникылоишь ҳәа дахыццакуа дааҟәымҵӡакәа дҳәацымацуан, ус Метродор ииҭахыз зегьы ҳәаны даналга ашьҭахь иблақәа зҵаарала иҟаҵаны инаидирхалт ииҳәаз аҭак иаҳарц иҭахны, аха Скилакс итәашьеи ихаҿсахьеи злаҟаз ала усшәа игәы иаанагеит, ииҳәаз зегьы ихахьы инеимгеит, мамзаргьы агәра игартә даршанхеит ҳәа ҩ-гәаанагарак дазаагылартә. Абас дизхәыцуа дышихәаԥшуаз, иашаҵәҟьаны Метродор иажәақәа маҷӡак аҟара аҵыхәтәан дшарҭааслымыз аҟара ааиныԥшыртә даацәажәеит.
– Уи азы аԥхьа аԥшҩы ииҳәогьы саҳароуп! Аӡәы димырбакәа уаха дысзаага! –  иҳәан, Скилакс убри аамҭаз ашырҳәа дҩагыланы инапқәа игәыҵаԥса даагылт.
Аҩыџьагьы абас ианеицәажәа ашьҭахь адәахьы иԥшны игылақәаз шьҭа иҩналаразы дрыԥхьеит. Ус дук мырҵыкәа урҭ ааины рҭыԥқәа рҿы иаатәеит, аха Скилакс ацәажәара дахымццакыкәа убри аамҭаз илаԥш џьара ганха икыдырхалашәа хәыцрак иҽаҭашәа дтәан. Изыԥшуа итәаз ашьҭахь иаргьы илаԥш нарыдырхаланы, есымша ишиҟазшьаз еиԥш, абыржәгьы ҽырԥагьала дцәажәо аԥызаҩцәа идеилиркааит, Метродори иареи реицәажәара зызкыз, амала иқәҿиарадахаз рныҟәара аманшәаламхара зыхҟьаз ҳәа амзызқәа аҽаџьара ирхеит. Даргьы уи ҵабыргуп ҳәа азхарҵартә аҟынӡа иҟанаҵазшәа аниба, ашьҭахь убри ала иажәа кьаҿ хыркәшо аҵыхәтәан абасгьы нациҵеит:
– Аԥсеиҭакраз уаҵәы инаркны аибашьра аанкылахоит! Абар ҩышықәса ҵырц акгьы агым аурымқәеи ҳареи ҳаиҿагылоижьҭеи, аха ишыжәбо ҳаргьы ҳзаиааиуам, даргьы рымч ҳақәхом! Ҳашьҭахьҟа ҳхынҳәуеит ақәылара рҿыцны аҽазыҟаҵаразы! Питиунҭ ампыҵахалараз аурымқәа рхырӷәӷәара зеиԥшраз еилаҳкааит, мчыс ирымаз ԥаҳшәеит, шьҭа маҷк ҳаԥсы ааиҭакны нас лассы арахь ҳаиҭахынҳәуеит!
Ишымгәыӷӡоз иаалырҟьаны иҟаҵаз адҵа еигәырӷьаз ҟалеит,
аха напҭацәыла иахьыхынҳәуаз згәамԥхақәазгьы акгьы ахымҳәаакәа рҽааныркылт, насгьы рхада ас иҳәазаргьы ахьаҵра маанас иаҵазгьы зегьыҵәҟьа ирзеилымкаакәа инеиҿаԥшы-ааиҿаԥшқәазгьы ҟалеит, избанзар ирдыруан Скилакс данқәылалоз аанҿасрада ԥхьаҟа мацара дышцоз, ашьҭахь иаалырҟьаны асеиԥш уажәы адҵа аныҟаиҵа, хымԥада шьҭа ари акы иамааноуп ҳәа аҵыхәтәан гәҽанҵаракгьы аарнаҭеит. Абасала уахьгьы иҟамкәа арахьгьы иҟамкәа аҽнышьыбжьон ахьаҵраз иҟаҵаз адҵа, Метродор акгьы захимҳәаауеи ҳәа џьшьахәыс иҟаҵаны уи иахьгьы уажәыуажәы инхьаԥшлон, аха уаанӡа ирбахьац иакәымшәа иҽыҟаҵаны аҿымҭра иҽаҭаӡаны дтәазшәа анырба, иаразнак цәалашәарақәакгьы аарнаҭеит.
Дук мырҵыкәа ус амшгьы ааилахәлеит. Скилакс иԥсшьара аамҭа шааихьазгьы аԥшҩы лааира дазыԥшны дхәыцырҭа мацараха длаҩеиуа иқьала дшыҵаз, ус Метродори лареи ааҩналеит.
– Ԥсы зхоу зегьы рымаӡақәа рдырҩы Иреиа! Исцәымӡакәа исеилыркаа ҳныҟәарақәа рҵыхәтәа шыҟалаша! Абри азоуп сызбыԥхьазгьы! – иҳәеит Скилакс, аԥшҩы даниртәа ашьҭахь иаргьы дааиасны дналҿатәан.
– Аҩсҭаа дызҟәыблаахаша ҳара ҳконунг! Уи азы аԥхьа иаҭахуп изакәызаалак уҟәыхк! – лҳәеит аԥшҩы, убри аамҭаз лҽаарҟазаӡаны, аха ӡыӡымкрак лныԥшуа.
– Ибысҭари?
– Ухцәхәыцгьы азхоит!
Лажәа ҩбамтәкәа, иӷарԥшархахьаз ихцәы убри аамҭаз дналасны хыцәхәыцк налԥааны ишыналиркызҵәҟьа иаразнак ацәымза инадкыланы, акы адылбалазшәа илархаҩархо акраамҭа днахәаԥшит. Нас лаԥхьа иқәгылаз арыжәтәжәыга храҿа иҭалҭәаз аӡы инхыршәланы, илҳәоз узеилмырго ԥыҭраамҭак дҟәындҟәындуа днақәцәажәеит. Зных лыблақәа нхылҩон, аха нас аԥсцәаҳа инаур лылаԥш иааҵагылазшәа уаҩ дахьыҟаӡамыз џьара аԥшра дналагахуан, абас акырынтә ианыҟалҵа шьҭахь Скилакс ихцәы зыхлыршәлаз аӡы лнапала иқьышә инықәкны маҷк днаҿлырхәеит. Убсҟанҵәҟьа даҽа зныкгьы днақәцәажәашәа ааҟалҵан, нас абҩатә саан гәаҩа инанҭәаланы ахцәхәыц нӡаалхын, дахыӡыӡымкуа ацәашьы инахакны амца нацларылсын еиқәыҷыҷы илблит.
– Ҟаҳ! Ҳат, иабихәац! – убри аамҭаз иакәымк адылбалазшәа лышьҭахьҟа дааҭрысшәа ҟалҵеит.
Скилакс ас аниба иаразнак аҟаԥыҳәа иааицәымыӷӷхан дахьтәаз дааҳәацымацит, аха игәеиҭасра инамырԥшкәа иҽааиҟажашәа иуит. Анаџьалбеит, исалҳәарызеишь ҳәа иблақәа ҭраа дшылзыԥшуаз, ус лыбжьы налыргеит лара.
– Сыԥшыҩра анцәахәы Альруна изласларбо ала даараӡа агәырҩа хьанҭа умоуп уажәазы! Уусқәа зынӡагьы ихирым, аха уажәшьҭан азы иманшәалахоит ҳәа снарбоит! –  лҳәан, аԥшҩы ашьҭахь Скилакс днаиҿаԥшит игәы казыжьшаз ала дахьцәажәаз азы длыҵаҟьар ҳәагьы гәҽанызаарак лхы иаҭаны.
– Абас сшабҳәоз здыруан! – иҳәеит Скилакс, аԥшҩы аҵыхәтәантәи лажәақәа игәы иахәаны ихы рҵысҵысуа макьанагьы илаԥш лыдырхаланы. – Уажәшьҭа исеилыркаа сныҟәарақәа рҵыхәтәа зеиԥшрахаша? Еиҳаракгьы еилыскаарц исҭахугьы убри ауп!
Аԥшҩы лаԥхьаҟа ииаганы лыхәда ихшьыз асакәалеи хәыҷ дынҭалан, нас днапыршьышьуа дышҭыхоз ашьҭахь уахьынтәи хаҳә ссақәак ҭганы лаԥхьа ақәҵара дналагеит. Аҵыхәтәан еиҭах цқьа дынҭаԥшит акыр лцәынхазар лбаразы, аха уаҳа акгьы шыҟамыз анылба урҭ ахаҳәқәа зегьы џьарак иааизылкын, нас лнапы ашҵа инанԥсаланы Скилакс ихы ҩынтәҟа иаакәыхшаны инықәлыԥсеит.
– Ҟаҳ, сыҟамындаз! – уажәык зынӡа илцәымыӷӷхазшәа ааҟалҵеит лгәы нҭырԥсааны.
– Бааласны иҳәа иббаз? – аԥшҩы ацәажәара лцәыуадаҩхазшәа аниба иаалыдицалт Скилакс.
– Ҳат, иабихәац, арҭ амцқарқәа зынӡа урҟит ҳәа сыҟоуп!.. Иуаҳараны иҟоу угәы ԥнажәар ҟалоит, аха сара акгьы схарам сыԥшыҩра иснарбаз ауп исҳәарц исҭаху!
– Ажәа сабмыршьын!
– Уныҟәарақәа анаанумкыла аԥхасҭа ӷәӷәа узыԥшуп! Ҵабыргны уажәтәи аан уара ишуҭахыз изыҟамлазаргьы, нас уажәшьҭан азыҳәан аиааира уара иутәхоит… Абасшәа снарбоит аконунг, ухаҵкы!
– Зегьы акоуп аиааира сара истәхоит! Бхаҳәқәа иашангьы иб
нарбеит! – аҵыхәтәан уара утәы иакуеит ҳәа илҳәазгьы иаразнак игәы нҭаныргәырӷьааит.
– Уи зынӡагьы уамеигәырӷьацәан! –  нас дахьхәызшәа жәа мҽыӷак еиҭанеигәыдлыжьлеит лара.
– Избан?!
– Аиааирақәа акыр узыԥшуп, аха…
– Аха!..
– Мрагылараҟа адәықәлара уара узы ԥсроуп!
Убри аамҭаз Скилакс игәыӷрақәа неицәымбӷьыжәааны иаалырҟьаны ихыиҿы акыр иааицрашәеит, нас Метродор иахьгьы дынхьаԥшит, аха уигьы илахь еиқәҵашәа дӡырҩуа дтәан.
– Асқьыф жәлар мыӡырц уҭахызар уныҟәарақәа аанкыланы ушьҭахьҟа ухынҳәыроуп, мамзар ҵыбгарахоит иуԥеиԥшхараны иҟоу! – лҳәан, аԥшҩы уажәшьҭа ҵабыргны данбасыҵаҟьо ҳәа дӡыӷәӡа днаизыԥшит.
– Ус ҟалашьа амам! – убри аамҭаз игәы ааибафаны дҩаҵнарҟьеит.
– Ус акәзар асқьыфцәа рҵыхәтәа ыӡит ауп! Убри алагьы уаҳа уаҳрагьы шзыҟамло удыруаз!
Аԥшҩы илҳәаз Скилакс игәы оумакала ишыԥнажәазгьы ашьҭахь бжьыҭгала дааччеит, аха нас ибз наихәлашәан илакыҵақәагьы иаразнак ашәшьы еиқәаҵәа нархаԥеит.
– Аԥхьаҟатәи аныҟәарақәа ҳәа бызлацәажәо макьана кыр бжьоуп, акыр тәылақәа рыҩнуҵҟа уаанӡа егьрааны аҽыԥсахрақәа ҟалап. Усҟан бхаҳәқәа ирҳәо зынӡа аҽакхоит! – иҳәеит Скилакс, иблақәа ҵырҟәаҿны аԥшҩы длыхәаԥшуа.
– Уара уус дуӡӡақәа сара излеилыскаагәышьои аконунг, ухаҵкы! Угәҭакқәа рзы Папаи духылаԥшааит, аха аԥшыҩраҿы макьана саргьы агха смыхьыц! Альруна усшәа исыҵалҳәоит мрагылараҟа уҿынахара ҳажәлар рҵыхәтәа арцәоит ҳәа! Шьҭа уара уазхәыцла иҟауҵаша!
– Аԥшҩы илҳәо ада акгьы сзеилымкаауа џьыбымшьан! –  иҳәан, Скилакс уаҳа уи лзыӡырҩра иҭахымкәа дҩагыланы лышьҭахьҟала даалхагылт. – Ибдыруаз, убарҭ ҳныҟәарақәа роуп зегьы ҳаидкыланы ҳазмоугьы, урҭқәа ҳарҟәаҵхьазҭгьы уажәшьҭа хазхазы ҳаиԥырҵхьазаарын. Убас ианыҟала ауп ҳаныӡуагьы.
Скилакс абас ааиҳәан, нас инапы наҟьаны идирбеит ихала даанрыжьразы. Урҭ анцагьы акраамҭаӡа дтәаны дхәыцуан, аҵх ықәҳа ацара ишаҿызгьы макьана ацәа дакуа ҳәа ибомызт, дтәанаҵгьы заҟа еидихәыцлаз шьҭа ихаҭагьы издыруамызт. Игәаанагара рацәа акыр еиҿирԥшит, еиҳа ииашахара арбану ҳәагьы ишәеит-изеит, аха зегьы акоуп аҵыхәтәан Метротодр ииҳәаз еиҳа иашоуп аҳәа азхеиҵеит.
Абасала асқьыфцәа зықәшәаз аҵахара иахҟьаны дук мырҵыкәа рыҩнуҵҟа аҭыӡшәа дырҵасит, аха аиҳабацәа ирҳәоз дара рзы ҭоубак ирзаҩызан аҟнытә рхада ииӡбаз аҿаԥашьа рымамызт, убри аҵыхәала ахынҳәра згәаԥхазгьы изгәамԥхазгьы уаҳ иаламцәажәакәа рҽааныркылт. Иҟарҵарыз, изымуа мчыла иауамызт, иаарычҳар акәхеит. Макьанагьы Скилакс игәыӷрақәа иаԥысуа дшыҟаз ус ҽнак зны, Хрисагон Крикс ицәыӡыз Триглит ақалақь ҩаԥхьа издырхынҳәразы аурымқәа уахь ицараны иҟоуп ҳәа изааргаз ажәабжь, уиак ибӷа зынӡа аҿеҩҳәа иааԥнаҵәеит. Убри аамҭаз Метордор еиҳәахьазгьы аҳаҷаҳәа акы ианааигәаланаршәа, шьҭа убас ада ԥсыхәа ыҟам ҳәа убри ихаҿы иааганы уи азы уаҳагьы лакҩакрак ҟамҵакәа аҽныҵәҟьа иагьыҟаиҵеит адҵа, аурымқәа рыхьӡаанӡа ирласӡаны рышьҭахьҟа идәықәларазы. Питиунҭ ақәлараҳәа иахьааз ирықәымҿиакәа адырҩаҽны шьыжьнаҵы инаҵысны амҩа иқәлеит, еихьымӡаеиԥымӡо еишьҭагылаз аҽыуардынқәеи, шьапыла иҟази, аҽқәа рыла иҟази еиҿкаарак рымамкәа рҽеиԥхьырттаны акәын рцашьа шыҟазгьы…Асқьыфцәеи аурымқәеи рыбжьара ҩышықәса изҿыз аибашьра аанкыланы абасала алҵшәы хыркәшахеит, аха ԥшьышқәса рышьҭахь 256 шықәсазы иҟарҵаз аҩбатәи ақәылара қәҿиарала инырҵәан, амала уи ахҭыс ҟалаанӡа аамҭалашәа иҟалаз аҭынчнхара атәгьы алацәажәара ахәҭаны иҟоуп.
Аамҭаеикәшара аанызкылахьада, уи аӡәы имч ақәхарангьы дыҟам, цәгьагьы бзиагьы азеиԥшны ашықәсқәа аҩнахуа ицоит аанҿасрада. Иааҟәымҵӡакуа ихәлоит ишоит, есымшааира убри иаҿуп, аха иазырӷьом ашьҭахьҟа иннажьуа ахәрақәа, ԥхьаҟа инаскьацыԥхьаӡагьы аԥсуаа жәлар рызгьы ахәра ҿыцқәа еиҳагьы ирызцәырнамгозар, маҷӡак иадымзаргьы аамҭакьаҿк иалагәырӷьартә макьана изыҟамлацызт. Аамҭа хьаҳәрада ицоит ажәлар ирхыргоз ргәырҩашәк аманы, уи инашьҭагыла инеиуаз амшқәагьы ԥеиԥш лашак рымамкәа гәаҟҵәаҟрыла иҭәны ашьшьыҳәа иниасуан. Жәытәнатәаахыс иҟалахьоу ҳәа еиҭаҳәо иааргоз аамҭа ахҭысқәа зегьы ирдыруан, иахьагьы уи аамҭа еиӷьмызт, аха аԥхьаҟа иҟалараны иҟаз акәын ауаа зегьы рзы имаӡаз, еиҭаҳәарак ҟаланы мышкы зны ҳашԥеиӷьымхари ҳәа гәыӷрак еиднакылозаргьы уи ԥхыӡк ирзаҩызан, аӡәымзараӡәы издыруамызт аԥхьаҟа ирԥеиԥшхаша, абар сынтәатәи ааԥынрагьы ахандеира иатәымхакәа ииасырц рацәак агмызт.
Кәыдрыхықәтәи абааш аҟынтәи абахәқәа цыҩцыҩуа унарҿаԥшуеит, уаҟа ашәарахқәа еибарԥо иаҿоуп. Рхатә уск иаҿызшәа инеихарҩы-ааихырҩуа, нас еибарбылгьо лассылассы ашьхақәа инарҿатәалон џьарак зҽеидызкылоз аԥҭа жәпамҳаҳарақәа, иахьагьы урҭ ирыхьӡарц рҭахызшәа арсынтәигьы даҽы ԥыҭк еиханы уахь ацара иаҿын ирзыԥшырц иааҭгылазшәа ашьхақәа ирхагылаз урҭ аԥҭа ҟәашқәа рыҽрыдыркыларц. Ладеи ҩадеи зҽеиҵҳәа иубоз ашьхара еибазыркуаз ахра ҭакнаҳақәа, абахәқәа, ахра ҿҟьарақәа ак аҵкыс ак еиҳаны иаауԥынгылоит урҭ, акаҩ-акаҩҳәа рыбжьқәа аарыҩныҩлоит акаԥкаԥқәагьы. Арантәи агаҿа аҟынӡа ԥыҭк набжьан, аха игәрымуаз амшын агәараҳәа ацәқәырԥақәа ахьааҿықәслоз абжьы ааҩуан, ариабжьарак излаҭынчмыз ала амшцәгьа ишазҳәаз ҩашьмызт. Адунеихаан аахысгьы абахәқәа ирыбжьыҩрны илеиуаз Кәыдры аӡиас икәеикәеиуа шаҟа иҳалалыз аҟара алеишәаџьбара шамазгьы дырбо уи аҽынгьы амшын армақарырц аҭахызшәа еибаха-еибафо иазцон, уа иахьынкылсуазгьы амшын инажәлашәа ԥыҭк аҟара аҽынагәыланахалашәа ааҟанаҵон, аха нас амч мхакәа амыжьӡы иналаӡҩаны аҽаарҭынчуан, уи анахыс уаҳа ашьҭамҭак ыҟамкәа амшын иналаӡуан.
Ашьха иаавҵыҵны амра ԥыҭк иахьынхалаз азнаказ ишьаҳаиҭхазшәа ҭыԥкаҿ иаакыдхалт, аха иаха аахыс иҟамижьҭеи џьаргьы цәгьарак шыҟамлаз абазшәа нас есааира ишынаскьоз узгәамҭаӡо ажәҩангәы иаҵаӡсо аҿынанахеит. Убри аҽны иаалырҟьаны Кәыдрыхықә абаа аҟынтәи адырра ҟалеит аласа ахахареи, асреи, аԥареи здыруа аҳәса рхы рҽахаршәаланы ацхыраара рырҭаразы. Адгьанашьгьы ари шаалаҳазҵәҟьа саргьы сцароуп ҳәа данаақәгыла, лҩызак длыцымкәа лхала дабасышьҭуеи ҳәа лан Какашьа илгәамԥхакәа иаразнак уи мап ацәылкит, аха лаби лашьцәеи лцара иақәшаҳаҭхеит.
– Исыццо ҳәа аӡәгьы дышԥаҟам, сан! – лҳәеит Адгьанашь, адгылаҩцәа анлоу ашьҭахь лҩызцәа еиқәыԥхьаӡо. – Ҟрамсада лыԥҳа Шьадина, Ҳамидан лыԥҳа Ардица, Гәашьана лыԥҳа Миранда уҳәа ҳгәыла ӡӷабцәа ӡәырҩы уахь ицарцгьы еибырҳәахьеит. Уажәы сара срыцымцакәа сҽааныскылар ишԥасзырҳәои сықәлацәа, иаразнак аҵәы сахарымҵои! Аҳәса русгьы анырҭаххах, ҽмырҳа ҟаҵаны аҩны сызлатәари! Абри базхәыци, сан!
– Дад, уиаҟара аҳәара аҭахым, бҩызцәа ахьцо баргьы брыцца, башьцәагьы уи иақәшаҳаҭуп. Саргьы исҭахуп ибылшо ала абаашаҿ брыцхраарац. Аҳәсагьы шәыцхыраара иаҳәазар, шәаҭахуп азуп изшәыларҳәа, бҩызцәа ахьцо баргьы бца, дад, – иҳәеит Гьыргәал, иԥшәма илҳәаз зынӡагьы агәхьаа мкыкәа.
– Мшәан, ҳаргьы уа ҳҟалоит, ҳалхылаԥшлоит, илымабымкын ҳан! – рҳәеит аишьцәагьы.
– Сара исҳәо уеизгьы изаҳауада! Дара иааргәаԥхаз зегьы иашоуп, сара исҳәо ҟалашьа амоума, идыдбжьны ираҳауеит! Баша аҩны сыҩноуп ахьӡуп! Исҳәаз шәлымҳа аҭаҩара иҭамлазар, ишәҭаху ҟашәҵа, џьым! – лҳәан, Какашьа лыҽлыргәаашәа ҟалҵеит зегьы еидгыланы лҳәатәы анхарымҵа.
Адгьанашь даныҩадас нахыс лан илҿылҵааз ахахареи, асреи, аԥареи, ақәҵареи есҽны даҿызаргьы лгәы ахшәоумызт, аҟазараз аҵыхәтәан лангьы илаԥылго далагеит, лнапкымҭа збахьазгьы
иџьаршьон, уи азын илыҵашьыцуаз лықәлацәагьы рацәаҩын. Асахьа рацәа иарганы иҟалҵоз ауарҳал ԥшӡақәа ирыхәаԥшразы иааны избоз агәылацәагьы маҷҩымызт, даргьы ирзыҟалҵаразы илыҳәақәазгьы ыҟан, асыга данаҿасуаз лнацәкьар ԥшӡақәа рыццакышьа улаԥш ахьымӡо, аласкәыгә иаҿыганы илхахоз аласа ҵабыргны аҵысхә аҟара иласын, аԥшӡа ахәы аҟара иԥшқахон, иҟалзҵозгьы анҵра ду аман.
– Сан, бгәы иалабмырсын бҳәатәы ахьхасымҵаз! – лҳәеит Адгьанашь, лҩызцәеи лареи абаашахь ианеиццоз аҽны. – Бымшәан, уахь сныҟәаларгьы аҩнусқәагьы срыхьӡоит! Аҟаҵатәқәа зегьы бхала брыдсыжьло џьыбымшьан!
– Аҩнусқәа саргьы срыхьӡоит, аха машәырк шәыхьыр ҳәоуп изысҭахым, – налҭалкит лыԥҳа лҩызцәагьы ларгьы агәашә аҟынӡа ианынаскьалгоз аԥхьатәи амш аҽны.
Убри аҽны инаркны Адгьанашь лҩызцәеи лареи есҽны абаашахь аныҟәара иалагеит, хәылбыҽхала рыҩныҟақәа рахь ианаамҭаз ихынҳәуан. Мышқәак рыла Адгьанашь лнапкымҭа аҳәсақәа зегьы еицгәарҭеит, араҟагьы илыҵашьыцқәазгьы ҟалеит. Мирандеи Ардицеи ирдыруан Адгьанашь Баҭыршаҳ дшылгәаԥхоз, аха уи макьана рыԥсы иахырӡааны аӡәы иарымҳәацызт, уи шырдыруаз ларгьы илыдмырдырырцызт, амала амаӡа аҵәахра зцәыуадаҩыз Асҭа лакәын изқәымгәыӷуаз. Уи аҵыхәала џьара акы ламхамҳәарцаз заанаҵгьы лгәылҽанырҵахьан, аха уеизгьы илзымчҳакәа ҽнак зны ихахо ишеидтәалаз, рхы иҭамкәа ргәы иҭамкәа ус Баҭыршаҳ иҭыӡшәа аацәырылгеит лара. Убри аамҭаз лҿы еихалкразы иахьлыдтәалаз дкылбӷыҷаауа иналыцәхасшәагьы руит, рыблақәагьы цәыркшаны иналыддырбеит, аха иҟарҵаз агәҽынҵара избада изаҳада, цасҳәан еиҳагьы дацраланы уи дшыҷкәына бзиоу, иара еиԥш илгәаԥхо макьана дшылымбацыз, шьыри иигазгьы дымкьаҭеи ҳәа лажәа анылмыртәаӡа, Адгьанашь дызҿыз нышьҭаҵаны ашырҳәа дҩагыланы адәахьы дындәылҵит.
– Иабихәац, иаабымҳәар усгьы бгәы иамуит! – лҳәеит Минас, лгәы нырхашәа. – Абри, бара, маӡак шԥабзымҵәахәеи, уеизгьы! Быбз иамҳәаргьы аҽакы иаҳәоит, усоуп бара бшыҟоу!
– Бгәы бырҭынчма шьҭа? Убри ахьыбҳәаз бынакьаҭа ҟалеит, уажәшьҭа ҭынч быцәап! –  иналҿадырхьит егьырҭгьы.
– Мшәан, исҳәеи цәгьарас! – иааџьалшьеит Асҭа. – Арԥыск дысгәаԥхеит сҳәазар, уи азын кыр ҟалама? Аӡәы бзиа ибара сақәиҭӡами? Ишәцәажәашьои бара, аа? Шәызегьы аҭалусер шәалашоуп! Иараби, ишәҳәо шәара шәыда аӡәы иҳәоугьы смаҳац!
– Абри, цасҳәан ишылзыбуыз ҳзеилымкааз џьыбшьоума? Урҭ игәаԥхаеибашьҭоуижьҭеи акрааҵуеит, уи баргьы ибдыруеит, изакәызеи уажәы бара быбжьаԥаланы бызҿқәо? – лҳәеит Мирандагьы.
– Шәхы шәсааит сҳәар шәрыцҳауп! Изакәи, мшәан, шәызегьы шәеицҿакны алакышьашь еиԥш сышәкит, митәык сҳәазшәа! Сара дылцәызгар ҳәа шәшәома? Шәар шәҟны хәмаршақәгьы усгьы аӡәы акы изҳәашам! Шәанаџьалбеит, ас убахьоума! – аиашаз аҵыхәтәан ларгьы маҷк иаалцәымыӷххеит.
– Акы аныбҳәо бхәыцны бцәажәала! – налаҭалкит Ардицагьы.
Уи аҽнынтәарак Адгьанашь деиқәыхьшәашәаха акәын дшыҟаз, лгәы кыдзыргылахьаз Кәанач дылзымхозшәа уажәы Асҭагьы дналзацлеит аӡәыҳәа… Кәанач иҭыӡшәа анцәыраҳгах, аҭыԥҳацәа есыхәылбыҽхала аҩныҟа ианыхынҳәлоз харантә дгыланы дырзыԥшлозаарын, издыруада Адгьанашь лхала дцоны дҟалозар ихы лықәиршәаразы, аха усеиԥш макьана аразҟы имоуцызт. Аҭыԥҳацәа еицрышәашьа шрымамыз аҟара анеилирга, ашьҭахь аҩныҟа рцамҭа иақәыршәаны џьарантә даауазшәа амҩан рԥылара хҭеикит аҵыхәтәан.
– Абри Кәанач ҟадыџь игәаԥхо абра аӡә дҳалоуп, аха уи лара лыԥсы иахырӡааны илызҳәом! – ҽнак зны амҩан еиҭах данаарԥыла лгәы иамукәа абас ҿаалҭит Асҭа.
Убасҟан аҭыԥҳацәа неихәаԥшны иааибарччеит, аха уи Адгьанашь еиҳагьы дааикәанаршәеит. Иаҽԥнырҳәаз иаргьы игәамԥхакәа, ииҳәара иҿамшәо дааихашәит.
– Кәанач, мыжда, уакә сакәзар, иугәаԥхо ҳуаӡәык ҳахьынтә аӡәы унацәа налықәыкыр, нас егьырҭ ҭаца ҩызара ҟаҳҵарын, – лҳәан, Асҭа инцәыҵакшәа убри аамҭаз лҩызцәагьы днаралацәҟәысит. – Издыруада сара сакәзар узаҩаӡо? Уԥхамшьакәа исырдыр, нас уи саргьы саазхәыцрын!
– Сара сзы зегьы шәынцәахшақәоуп, аха сызгәаԥхо лоуп макьа
на иҟам, – дахьҵәылырхыз шхьымӡӷишьазгьы даҵамхакәа аҭак ныҟаиҵеит аҵыхәтәан.
– Уара уҿы еихымҵуазар, нас аԥхьа аӡӷаб илҳәарыма ушылгәаԥхо, – лԥышәарччара инашьҭарххны нас еиҳа быжьҭгала дыччо еиҭх аҵәы наилалхит Асҭа.
– Дзымцәажәозҭгьы аԥҳәыс дааганы дкажьуазма, – есҽны дахьырԥылоз азы лгәаԥсахы еибакны абас аалҿыҵҟьеит Адгьанашь.
Абри знык иаҽԥнылҳәахьан, уажәгьы аҭыԥҳацәа ишраҳауаз дырҩегьых ас анылҳәа иҳаҭырларҟәраны иԥхьаӡазар акәхап, уаҳа ажәак мҳәакәа ашырҳәа днарыдҟьаны дыҭҟьа иҿынаихеит.
– Адгьанашьхеит, абас аӡәы иарҳәома! Ахҿа игәыдыбҵазшәа зынӡа бааилгаӡеит! Бгәаӷ зибыркуеи? – лҳәеит Минас, мыцхәы аԥхашьареи анаалашьеи злаз Адгьнашь уажәы ирбахьац лакәымшәа лҽахьыҟалҵаз ааџьалшьан.
– Уи, ус ихәҭоуп!
Убри аамҭаз аҭыԥҳацәа маӡала инеиҿаԥшыааиҿаԥшит, аха Адгьанашь илҳәаз акгьы ахырымҳәааит абри азгьы лгәы иалсыр ҟалоит ҳәа азхаҵаны, убри аҽны инаркны уаҳагьы уи иҭыӡшәа иаламцәажәеит.
Амчабжьқәа еишьҭагыла аиасра иаҿын. Убарҭ амшқәа руаказ Кәанач дкылԥш-кылаӡырҩуа Гьыргәал иҩны аԥхьа днавс-аавсит ӡәыр дыҟазар еиликааразы, аха уаҩ дыҟамшәа аниба, Адгьанашь амра дыцәтәаланы асҭәы арышҳара лхы ақәырԥсны дшаҿыз ус агәашә аартны ашацаҳәа ашҭа дынҭалеит иара. Рымӡарха иқәланы иааиуаз дшаагәалҭазҵәҟьа, иаҽԥнылҳәақәахьаз лымдыруази иаразнак иаалцәымыӷххеит, аха нас лгәы аалыԥсахын, ицәымӷра аҵкыс лыламыс ааиҳахан дызҿыз даҟәыҵны днаихаҵгылеит.
– Арахь усышьҭаланы уаҳа умаан ҳәа уасымҳәахьаз? –  аԥсшәа аҳәахаҵәҟьа иамраӡакәа лҽыргәааны аҽԥныҳәа еиҭах инаихьылҳәеит.
– Ишԥаҟасҵари бзиа бсамхабазар! – уи аамҭаз аласбеиԥш днылҿагәыбзыӷит иара.
– Заҟантәы иуасҳәахьеи мап ҳәа? Шьҭа аман сумырҳәозар, баша ушьапқәа умырааԥсан!
– Ус бзыгәҭасуа уаҩым сара!
– Нас иугәҭамсша аҽаӡә лахь уца! Арахь уаҳа уқәымлан!
– Мшәан, бсыҵаҟьоума! Бынасыԥ баҵаҟьаны ашҭа иҭыбымцан! Аҭыԥҳа аԥхьатәи лыбзиабара еснагь ишәарҭоуп, цқьа ианылзеилымкаа нас дахьнархәуеит! Уи атәы сара сахысхьеит, ибзианы издыруеит уи закәу! Иахьыбҭахым аӡәы иахь баб бирхаанӡа, еиӷьуп бызҭаху заанаҵ бхы идыбкылар!
– Абыржәыҵәҟьа ашҭа уҭыҵ акәымзар сыҳәҳәаны агәылацәа зегьы еизызгоит! Макьана сашьцәа ирасҳәар сҭахым акәымзар, абри аараҳар ухы шхырсо удыруаз!
– Бара ибҭаххар, башьцәагьы ақәшаҳаҭхоит!
– Усҭахым ауми иҟалаз! Даргьы лассы ихынҳәраны иҟоуп, ухы дмырбакәа заанаҵ уцар уара иузеиӷьхоит!
– Аа, усоума!.. Азамана!.. Ус акәзар, шьҭа аҽакала ҳаицәажәап!
– Аҽакала, уи шԥа?!
– Хаала ианалымҵлак ахацәа ишԥаҟарҵои, мап зкуа дымҵадырсуеит! – абас знык иҳәахьан, уажәгьы иҳәеит.
– Дид, хаас, аҽныҵәҟьа сҽысымшьуеи! Изуасҳәазаалакгьы ухы машәырк азумун! Аиашаз, шьҭа суцәшәогьы салагеит! Акыргьы исычҳаит, аха избоит исҳәахьоу шузеилымкаауа, уаха сашьцәа шааилак снарыдтәаланы зегьы-зегьы расҳәоит, акыр улшозар нас дареи уареи шәеицәажәап!
– Бара избо, анкьатәи сыԥҳәыс лаҵкысгьы беицәазар ҟалап! Сгәы бацәымыӷххартә балаҟазаап баргьы! – иҳәан, Кәанач инапы ааҟьаны днықәгьежьаан хьымӡӷык даҵаланы дцозшәа ашҭа дынҭыҵит.
Лӡааҟа ицаны иҟаз рыхабарк ыҟамижьҭеи шьҭа ҩышықәса ҵырц акгьы агмызт аҟнытә, Адгьанашь гәҭыхас ишьҭыхны илымеижьҭеи акрааҵуан асҟаамҭа инзырхазеи ҳәа. Аҵыхәтәан даазқәылаз абри зынӡа хәыцырҭас ианыҟалҵаӡа, Кәанач даныҟаз аҽны ашьыбжьышьҭахьшәа лгәы иамукәа, аԥшҩы ҳәа зыӡбахә лаҳахьаз Ҟаимаҭхан лахь инықәыршәны лхалазаҵә дцеит. Анцәахәқәа рықьашанақәа ԥхьакны иахьыҟаз абааш лшьапы аныҩналаргылоз лгәы аҭҳара-аҭҳара ҳәа акәын ишеисуаз, убасҟан цәалашәаракгьы лоуит лымаӡа даргьы ирдыруазшәа лгәы иабаны. Шәаӡыӡарак дахәаҽуа
дхарахаԥшуа дышгылаз ус лгәылҽынӡамкәа аԥшҩы ахаҳәҭӡы даалҵызшәа лаԥхьа данаацәырҵ, илҳәара лҿамшәакәа азнаказ даакәанызанит, убасҟан лхылҿы иааныԥшыртә лӡамҩақәагьы уаркалеиуа иагьааҟаԥшьхеит.
– Акы бшаанацаз збоит, сыӡӷаб! Дарбанзаалакгьы сара сахь иаауа ииҭаху зегьы еилкааны дцоит абанҭ иббо ҳанцәахәқәа рымчала! –  лҳәеит аԥшҩы, аҭыԥҳа дахьгылаз дзеиҭамҵуа данаанха.
– Иашаны бгәы азҩеит! Здоуҳа ҳагымхаша ҳанцәахәқәа, ҵабыргны сыхьӡала бсызрацәажәарц сыбзааит! – иахьакәым лшьапы лыргылар ҳәа дшәаны убри аамҭаз аԥшҩы лахь маҷк днаскьаны нас еиҭах лажәа инацылҵеит Адгьанашь. – Ахақәиҭра ззылԥхаша ҳанцәахәқәа рацәажәашьа бдыруеит, сахак бымазар еилкаатәык сымоуп!
– Ҳыҳ, ахақәиҭра! – убри аамҭаз аԥшҩы лхылҿы гәынамӡарак иаамҽханакит, аха нас лыбла ҵарыхәҵәақәа рыла аҭыԥҳа длыхәаԥшуа лыбжьы ҭахәаҽ налыргеит. – Ҳара ҳаиԥш ҳанцәахәқәагьы рхы иақәиҭым азоуп ара изыҩнаку! Знык ҳхы ҳзақәиҭхар, усҟан даргьы рхы иақәиҭхоит!.. Быԥхамшьакәа иҳәа ибҭаху, ауаа ирԥеиԥшу расҳәаларц азоуп саргьы ара сзыҟоу!
– Аӡәы изы бысзыԥшырц сыбзааит! –  лҳәеит Адгьанашь, убри аамҭаз ԥхашьарак дахәаҽуа еиҭах лӡамҩақәа ааицрашәан.
– Аа, уи атәы мариоуп! Ара баатәеи уажәыҵәҟьа сыбзыԥшуеит! –  лҳәан, аԥшҩы Адгьанашь лывараҿ нас ларгьы днатәан цқьа лгәазхара дызлыхәамԥшызшәа лыблақәа налыдлырхалт. – Ихароума дахьыҟоу?
– Зынӡагьы иааигәацәам!
– Сыбзыԥшырц бҭахызар аԥхьа ахьҷаҷԥсак ҟабҵароуп. Акы бымысхында ҳәа акәым, аха аԥшыҩра ус иаҵасуп, чабразаргьы бмарҭхәык нбыжьроуп, сыӡӷаб!
Адгьанашь уи акгьы ахымҳәаакәа, ахәда џьуҳар ҟаитанла иқәҵаны лнапала иҟалҵаз ақьафына харԥ аартланы, убри аамҭаз аԥшҩы лкалҭ инылалҵеит. Ҟаимаҭхангьы уи дазыԥшызшәа ахарԥ еиҵыхны инарҳәыаарҳәуа днахәаԥшит, ишылгәаԥхазгьы иаразнакала иаалныԥшит, нас дҩагылан аҳамҭа лыманы џьара дныҩнапҟа дцеит. Уаҟа рацәак лыҽнмырхакәа лҳамҭа ныжьны, аԥшыҩраҿы лхы иалырхәақәоз лҳаса-масақәа уахьынтәи илыманы даадәылҵын, нас урҭ аишәа инықәҵаны иаразнак лусура лҽыназылкит.
– Арҭ брықәцәажәаны иқәԥса! – убри аамҭаз хаҳәеицарсақәак Адгьанашь лнапы инанылԥсалеит.
– Исҳәари?
– Изакәазы бааз бымҳәои!
– Сыбжьы рдуну?
– Мап! Ибҳәо сара исмаҳароуп!
Адгьанашь лнапы лқьышәқәа инарыдкыланы маӡала акы аалҳәақәан, нас иллыркыз ахаҳә еицарсақәа анаақәлаԥсаҵәҟьа, убри аамҭаз аԥшҩы урҭ акы рыдылбалазшәа лхы шьҭацаланы акраамҭа лылаԥш надлырхалт. Урҭ ахаҳәссақәа еиԥхьытта ианаақәыԥса нахыс напыла акы ахькьысра азин ыҟамызшәа лаԥшыла рызегьы акакала иҭҵаауа ибзианы данрыхәаԥш ашьҭахь, нас лхы ҩышьҭыхны лыбжьы налыргеит.
– Аа, бара, ақьаафыр! Сара ибсырбап аӡәы лԥырхагахара закәу!.. Ззыҳәан быԥшуа арԥыс ӡӷабк дышивагыло збоит, иҟалап убри дыбԥырхагахар!
– «Хымԥада, ари Асҭа лоуп!» – убри аамҭаз атыҟҳәа абас лгәы инҭылҳәааит Адгьанашь.
– Ус сҳәеит ҳәа бгәы кабмыжьын, уи дицәымыӷхханы бара бахь дианагартә иахьаҵәҟьа иҟасҵоит, – лҽырҟазаӡаны даацәажәеит аԥшҩы.
Аԥшҩы асеиԥш шаалҳәазҵәҟьа Адгьанашь даашанханы дналҿыԥшит, еилылкаарц илҭахыз акәымкәаны зынӡа даҽакы дахьалацәажәоз џьшьахәыс иҟаҵаны.
– Мшәан, сара еилыскаарц исҭаху уи акәӡам! Дарбан ӡӷабху уажәы иааԥшыхыз! – лҳәеит Адгьанашь, аԥшҩы илҳәаз даргачамкны лыблақәа ҟәазӡа иааҟалан.
Убасҟан аԥшҩы лыџьымшьқәа еихьыреивырӡа иҟаҵаны Адгьанашь дналыхәаԥшит илҭахыз ахьылзақәмыршәаз хьымӡӷгашәа, аха илыхьыз агха лнамырԥшкәа лҽаамариашьашәа ашьҭахь дналазҵааит.
– Сарахәаша, ибҭахыз цқьа исзеилымкааит ҳәа сыҟоуп! Бзышьҭоу хәыҷык аҟара аасзеиҭаҳәишь?
– Зыхьӡала сааз ауаҩы иԥсы ҭоу иҭаму сабҳәарц азоуп! Лӡааҟа еибашьра ҳәа дахьцаз иӡбахәык ыҟамкәа дыбжьаӡит!
Аԥшҩы уаҳа ажәак мҳәакәа лусуга маҭәахәқәа ҩаԥхь днапыршьышьуа днарылалеит, убри аамҭаз лусуреи аҟәындҟәындреи еилагӡо ԥыҭраамҭак лхаҳәқәа драцәажәон, аха Адгьанашь ллымҳа лызкыдҵаны дшылзыӡырҩуазгьы илҳәоз лзеилымкааит. Нас ҩаԥхьа ахаҳәқәа ҿыц инықәлыԥсан, аԥхьа аасҭа уажәы еиҳа игәцаракны рыхәаԥшра аахҭалкит, ԥыҭраамҭакгьы лылаԥш ахмырԥаӡо дыштәаз ашьҭахь аҭҳарацәаҳәа ацәа даалҵызшәа лҽаариашаны лыԥсы ааивылган, абыржәы еилылкаазшәа лқәышәқәа ачча рықәыхх, ахаҳәқәа иларҳәаз аиҭаҳәара лҽыназылкит.
– Бымшәан, иара дызшаз ибзоураны иԥсы ҭоуп! Хьаас дҟабымҵан, игәгьы бзиоуп! Абыржәы икыду амза аҭәымҭаз ишьҭахьҟа дхынҳәуеит, усшәоуп ишыснарбо…
Адгьанашь лыҩныҟа дхынҳәит, аха аԥшҩы илҳәаз рацәак лгәы азыҟамҵеит.
– «Уигьы илдыруа ҳәа акгьы ыҟам, арахь дзакә хазыноу ҳәа зегьы ддырҽхоит!» – абасоуп уажәы азын уи аԥшҩы лгәыҿы дшаанхаз.
Адырҩаҽны Адгьанашь лҩызцәа дырзымԥшыкәа лхала заанаҵ абаашахь дцеит, шьыжьнаҵы Дарыҟәа дыԥшааны диацәажәаразы. Дабазбари ҳәа дҵаа-ԥшаауа дышнеиуаз ус аӡәы илеиҳәеит, аҭәа ахьеизыркуаз ананыраҿ дшыҟаз. Дыццакны уахь лҿыналхеит, аха мҩабжара днеихьаны еиԥш ус ихаҭа арахь даалԥылеит, дагьеигәырӷьеит ихала дшыҟаз анылба.
– Ушысҭахыз узбеит! – лҳәеит Адгьанашь, дҿаԥхаҿаччо иааиуаз Дарыҟәа данаалыдгыла.
– Баазгеи шьыжьшаанӡа?
– Аказы суҳәарц сааит!
– Иҟалеи бсыҳәартә?
– Ариабжьарак Баҭыршаҳ иаҳәшьа Маҳмида сыхҭакны слымоуп ларгьы дҳацларц. Убри аҵыхәала суацәажәарц шьыжьӡа сааит. Сара исыздыруамызт, аха уи ларгьы улымҳа инҭылшьхьазаарын, аха уара иуҭахымхеит ҳара ҳазҿыз аус лҽазылкыр. Абри еилыскаар сҭахын… Усҟан изуҭахымхеи дҳацлар?
– Сара ишԥасҭахымыз, аха лашьа Баҭыршаҳ изымдыруа сақәшаҳаҭханы даазгар сҭахымхеит. Дхынҳәны даар ииҳәо ҳаҳап, уаанӡа дыԥшааит.
– Ааи, аха лашьа даанӡа дҳацлар ҟамлаӡои?
– Изыҟамлои, аха лан дақәшаҳаҭхару?
– Уи лақәыршаҳаҭхара сара схахьы изгоит.
– Аусуцәа ҳазхаӡом, ус бзыҟаҵозар сара еиҳагьы еиӷьсымшьои.
Нас аҩыџьагьы неивагыланы еицәажәо ишнеиуаз, уажәшьҭа лхаҭа лымаӡа лыҵаҵыр ҳәа дацәшәо, излацәажәоз аҽакахьы инахыганы ирмаанашәа днаиазҵааит.
– Маҳмида лашьа ихабарс иҟои? Абри есҽны гәҭыхас илымоуп, уиоуп еиҳаракгьы арахь аара зылҭаху!
– Уи ихала иакәӡам, уахь ицаз зегьы рыхабар аӡәгьы издырӡом! Амала, абыржәы, ҩымшҟа раԥхьа усшәа лымҳаҭасқәак соуит аибашьра еилгазшәа, аха уи ахьынӡаиашоу сызбаҳәом! Уҳәансҳәанқәа рыгәра злоугари!
– Уи аниашахоугьы ыҟами.
– Анцәа ибыциҳәааит иашахартә!
Амра аҭашәара рацәак агмызт, аҭыԥҳацәа уи аҽынгьы уаҵәынӡа абзиараз ҳәа еибыҳәаны ианеиԥырҵуаз. Адгьанашь дкарауараха ашҭа лааҭаламҭаз ус Маҳмида аҩны даадәылҵын, дҿаԥхаҿаччо дылԥыларазы лҿаалхеит.
– Зыцәгьа уҳәо ушә дылагылоуп ҳәа, иахьа бҭыӡшәа шсымаз ауп бшаазгьы! – лҳәеит Адгьанашь, уажәы ара дахьылбаз дааигәырӷьаны.
– Аҽаԥсык бмааир сцон!
– Иацы акәымзи ҳанеибабоз, иахьа баазцеи?
– Саншьа иԥҳәыс Сабина цәгьала дҟалан, абаӷцәламса сашьҭаланы сааит.
– Иаалырҟьаны илыхьзеи?
– Акыр здыруоу, иаха лыца акы ааҭагьежьын дмыцәаӡакуа иаалыршеит.
– Ахәшә ҳәа акгьы лышәмыржәӡеи?
– Амалаҳам ҳҳәеит, ахьынахәшә ҳҳәеит, хкыс иҟаз зегьы лыдаагалт, аха макьанагьы дҽеим.
– Ас ишыбҳәо дыӷәӷәазар, нас дганы Ҟазырҳан дылшәырбарауааз! Уажәы абаашаҿ дыҟоуп лара.
– Қақалагьы дааҳамгеи, аха иҟалҵаз иара ус акы иаалмыхәеит. Ҟазырҳан лыхәшә ауп уажәы иҟаҳҵарц иаҳҭахугьы, аха ҟәбар хәыҷык азна ацхеи нас абаӷцәламсеи аҭахуп лҳәан, уи азоуп сзаазгьы.
– Џьоушьҭ, дыбзиахап шәылцәымшәан!.. Башьа ихабар ҳәа кыр баҳахьоума?
– Дыгәхьаабгама?
– Ибцәажәашьои!
– Ех, ех, ех! Бҽырмаананы ҽыргаӡа ҟабымҵан, сара акгьы сзымдыруа џьыбшьоума! – убри аамҭаз лыбла разқәа иҵагьы иаалырхааит Маҳмида.
– Џьым, ԥхыӡ иббама! Иареи сареи ҳаҭыр еиқәаҳҵоит ауп, егьыс бара бахьхәыцуа ахь зынӡагьы сыҟам, – лҳәеит Адгьанашь, убри аамҭаз лгәы иалсызшәа лҽааҟалҵан.
– Ус бара бымсааит! Абыржәы аныха бнамҵагыланы бызқәру, сышиашам ҳәа? Сашьа бшигәаԥхо быздырӡом… аа? Ус бхәы бнахатәаны ибфааит ишыбзымдыруа! Арахь баасҿаԥши!
– Анцәа ибоит, усеиԥш макьана акгьы сеимҳәац! Иабантәиаабгеи ибҳәақәо?
– Шьҭа иаазырхеи бызҿу аҽыргызмалрақәа! Сара сбызжьо џьыбшьозар, агха ду бымоуп!
– Излазбо, баргьы ҿа сбырҳәарц бҭахуп, – лӡамҩақәа еицрашәаны дааччеит Адгьанашь. – Дарыҟәа абри иабҳәахьазар сыбланӡӷьит ауп! Бқәы акы шиасымҳәац ҳәа? Ибҭаху мсааит аиаша шыбҳәара!
– Усеиԥш акгьы иасымҳәац, аха ишидыруа аҟара здыруеит.
– Унан, сыԥсында, ус џьара акы иаҳахьазаргьы ԥхашьарамхеи, уажәшьҭа сышԥеиҿаԥшуеи!
– Анцәа бимшьааит! Нас, аӡәы акы ааизымдырырц бҭахызма, бара?.. Азамана, уи ҳаналацәажәаша аԥхьаҟа иҵагьы аамҭа ыҟоуп. Исцәыхәлар ҳәа сацәшәоит, уажәшьҭа сдәықәлап, мамзар акәара сызҭысуам.
– Бзыршәоузеи, макьана цәыкьоуп.
– Ааи, аха уажәааны схала аҭысра сгәы иаҭахым!
– Бшәаҵәҟьозар акәараҟынӡа былбаазгап?
– Мап, џьоушьҭ, ус сҳәеит ҳәа зынӡа сшәыргәындо џьыбшьума!
– Дарыҟәа дақәшаҳаҭхеит абаашахь бнеира, аха шьҭа бан илуыр! – лҳәан, Адгьанашь убри аамҭаз даҽа зҵаарак ахь инахылгеит.
– Ҵаны!
Адгьанашь Маҳмида днаскьаго убри аҭыӡшәа агәашә анҭыҵгьы ишрымаз мацара акыргьы инаскьеибагеит, аха ҿыц еибабазшәа макьанагьы аиԥырҵшьа иақәымшәо еидхаланы еидгылан.
– Сарӷьабла ааҟәымҵӡакәа иԥырԥыруеит, анаџьалбеит, сгәы иамыхәаша аӡәы акы сеимҳәнда! – лҳәеит Маҳмида, реиԥырҵымҭаз.
– Жәабжь ҿыцк баҳауеит, башьа дхынҳәуазар акәхап!
– Сарӷьа бла анҵысы абзиара ишатәу гәасҭахьеит, аха агәра злабгари!.. Аҳы, абзиараз Адгьанашь! Сахьааиз стәанхацәеит, мамзар иашаҵәҟьаны сынаскьагара иагьбықәшәоит… Сцеит сара! –  лҳәан, Маҳмида нас лнапы налызҟьаны ашацаҳәа дыҭҟьа лҿыналхеит.
Адырҩаҽны Адгьанашь абаашахь дцаразы аҽеибыҭара дшаҿыз, ус арбаӷь ду ашәхымс иаалагылан еиқәырццак налықәҿанаҭит.
– Бааԥсык соуҳәазар, уара ухы иақәшәааит!.. Шьшьы! – убри аамҭаз арбаӷь дназыҭрысны иныԥхалырсит.
Шьыбжьоназ ҳәа фатәқәак ҭаҵаны ишьҭылхыз лсакәалеи аашьҭыхны агәашә дааҭыҵуаны еиԥш, уи арбаӷь ашҭа агәҭа иаақәгылан еиҭах иналышьклаҿанаҭит.
– Иаҳәашазеи аӡыршы ҭарҭәааит, изакәызеи уааҟәымҵӡакәа иахьа исауҳәо! –  убри аамҭаз гәҭынчымзаарак гәырҩаха лгәаҵан аҽааиқәнаҳәалан гәаныла еиҭах уи арабаӷь дазаӷьуа лымҩахь лҿыналхеит дааццакны.
Арбаӷьгьы акы адыруеит ҳәа ирҳәоз иашахеит, Лӡаантәи ихынҳәыз аибашьцәа агәгәаҳәа абааш иаадгылеит убри аҽны. Амҩа ианықәлоз реиԥырҵшьа шыҟалазгьы абас ауп: Агарнизон ахада Суқьессиан инапхгаратә баҩхатәра иабзоураны асқьыфцәа Амзара иҭанҵәарц аԥсык аарыгхеит, ирыцәҭахаз рыԥсыбаҩқәа аиҳарак адәы ишықәжьыз иааныжьны рышьҭахьҟа еиханы идәықәлеит. Убри аамҭаз аублааи асаӡқәеи реиԥш абазгаагьы еигәырӷьон аибашьра ахьеилгаз, ҽыҵәахра ҳәа ашьхақәа ирызцазгьы ақәылаҩцәа алҵны ицеит ҳәа анраҳа, ашьҭахь рышьҭахьҟа ихынҳәны рыҩнқәа рахь иаауа иалагеит. Ирацәаҩын аибашьра
агәырҩа ду ззынажьызгьы, зыҷкәынцәа хнымҳәыз, зхацәа ҭахаз аҳәсеибацәа, аха ишыҟазаалакгьы, алԥсаа дзаузгьы гәаныла игәырӷьон ианамыуӡах ма рыхшара ахьеиқәхаз азын.
Агәырӷьареи алаӷырӡи анеицыз аамҭаз Ресмаг иаҳҭынраҿы аимҭыхара ду ыҟан, адәаҿы аишәа еиҵҳәақәа ргыланы леи-чыси еиҩысуа аҭхаџьра шыҩк иамҽхакны иаман. Аԥшьырҳақәа ирҭаҵәахыз афатә хкқәа ирзаагӡа ишырҳәо еиԥш, аҵысхш агымкәа ачеџьака еилажьын, ацәҟатақәа азмырхакәа абӷныжә ӡарақәа шеибгаз иӡны хәҩы-фҩы рыбжьара иқәгылан. Аӷш машьараԥқәа рыла аҳаԥшьақәа ирҭганы аҩы зларнаҳауаз аԥҳалқәеи аирыӡқәеи рыла иааганы уажәыуажәы ирыладыргылон, аҳ иара ус акы деигӡомызт ацхыраара ду изҭаз рзы. Ари аҳ имацара ҟәадас иқәымзар ҳәа, аиааира згаз рыхьӡала ашьтәақәеи, аӡгәадар каҵкәырқәеи рыла афатәқәа ирыҵаланы, аҳаблақәа рҟынтәигьы хазы аҳҭынрахьы рҿаархеит ӡәырҩы.
Дадрыҟәа иҩызцәеи иареи хынҳәраны ианыҟаз аҽынгьы шьыжьнаҵы аҳҭынра ашҭа адныҳәалацәа рыла иҭәын, иандәықәлоз аламҭалаз Ресмаг инапы ианҵаны, ихьырыӡныԥсараха иикыз аса чаԥак зегьы идырбо ус иҳәеит:
– Абри, сеигӡаны аибашьраҿ исымкыц! Макьана шьак аҿамшәыц! Ҳазшаз сиҳәоит, иахьа инаркны убас ишыцқьоу мацара иаанхарцаз! Абазгаа зегьы ҳахьӡала бзиазеиӷьшьарала ҳамҭас исҭарц сҭаххеит, ҳаԥсы ҳац икылакны ҳаныҟаз аамҭаз ацхыраара ҳазҭаз, аԥсилаа рҵеи хьӡырҳәага Дадрыҟәа! Агәаанагарагьы сымуп аԥсилааи абазгааи аринахысгьы ҳаидгылара абри аса иадырганы иаанхап ҳәагьы!
Убри аамҭаз игылаз аӷыу ааилдырган, рнапы аинҟьабжьы дыдраҵас ашҭа иаахыҩит, аха аҳ иԥырхагамхаразы иахмырҟьацәакәа лассы рҽааныркылт. Акыр ианааҭынчраха, ус, иӡышӡа иҟаз ҭаҳмадак даарылҵын, аҳамҭа еимыздоз Ресмаги Дадрыҟәеи ахьеидгылаз днарыдгылт. Ари абазгаа зегьы рхыбаҩ ҳәа изхәаԥшуаз, рныҳәацәашь зкыз Гагач иԥа Ҳазараҭ иакәын. Ишлахьаз иџьамшьқәа еимассы, урҭ рыҵаҟа ицәыҵԥшны иааԥшуаз ибла еиқәарақәа аԥсҭазаара уадаҩрақәа акыр шырбахьаз акәын зегь раԥхьагьы ирхыубаалоз. Ачоуҳа маҭәа ишәыз ахыхь аусцәакьаҿ ишәхырԥан, иажәцәеимаақәа рхыхь амесҭқалԥад ахагылан, аныцә иалхыз ҷапырхәа шахак ибӷаӡара алаҿаҳәан.
– Дад, сыҷкәын, уҩызцәагьы уаргьы ацхыраара ду ҳашәҭеит! –  игәазхара Дадрыҟәа даниҿаԥшы ашьҭахь ихәарҽхахьаз ибжьы нарганы, нас аҳ дахьгылаз ахьгьы дынхьаԥшын абасеиԥш иажәа инациҵеит Ҳазараҭ. – Аԥсынҵры зауша Ресмаг, саауыкәыхшоуп! Ухшыҩ ҟәыӷа шьарда ннаҵааит! Игәаӷьны ҳамҭас иуҭиуа аҳәаҭҳа шьҭарнахыс аԥсуаа зегьы ҳаидгылара иабаҟаны, уара ишуҳәаз еиԥш, иаҳхылаԥшхәу иҟаиҵааит!.. Дад, Дадрыҟәа шәахьнеиуа зегьы иҳазрашәҳәа иаҳзыҟашәҵаз адгылара ду ахаан ишаҳхамшҭуа! Аԥсынҵра ду ҳазшаз ишәаҭәеишьааит, дадраа!
Ҩаԥхьа анапеинҟьабжьқәа аагеит. Аҳ инапы ианҵаны иикыз асачаԥа Дадрыҟәа ианииркуаз аамҭаз, рнапеинҟьара еиҳагьы иаадырӷәӷәеит, акраамҭагьы еихсыӷьуамызт.
– Уахьгьы арахьгьы ҳаидкыламкәа ҳаҳрақәа хаз-хазызаргьы ҳарҭ зегьы аԥсуаа ҳауп, ҳаидызкыло ҳәа иҟоугьы ҳаԥсуареи ҳџьынџьдгьыли роуп! Ԥсадгьылк ауп иҳамоу, аиқәырхара азгьы ҳарҭ зегьы ҳзы уалԥшьоуп, ҳаҳрақәа ҳаиҟәыршозаргьы иԥхьан ишысҳәаз еиԥш, иахьала ҳадгьыл ԥшьа ҳаиднакылоит иаҳзыхьчар! Иухьчо, иаргьы уахьчоит ҳәагьы рҳәоит, уи иаҵанакуа ззымдыруагьы ԥсыуак дыҟам… Абазгаа шәажәа ҟәыӷақәа сахьнеиуа еиҭаҳәаны, ҳара ҳзы акырӡа зҵазкуа аҳ иҳамҭа ду зегьы идырбаны, шьҭарнахысгьы ҳаидгылара ишбаҟоу деилсыркаап! Еснагь аиааирақәа ҳзыԥшызааит! Аԥсуаа зегьы ҳаиԥымхаразы Анцәа ду даҳхылаԥшааит! – аҳамҭа ҭабуп ҳәа ахҳәаауа иажәа аахиркәшеит Дадрыҟәа.
Ус реиԥырҵра аамҭа анааи, еивагыланы еицеибашьызгьы гәаларшәагас ҳәа хазы зҳәаҭҳақәа еимыздақәаз ҟалеит, аиуара рыбжьарҵарц зҭаххазгьы рацәаҩхеит. Шьҭарнахыс ашьакаҭәара иатәымкәа, абзиарақәа рзы ҳаиқәшәалааит ҳәа неибыҳәаны, амра ҩыҵхаханы маҷк инаскьахьаны еиԥш, аԥсилаа реибашьцәа аҳҭынра ашҭа инҭыҵны амҩа иқәлеит. Адырҩаҽны амш аилашәшәымҭаз, ус агәгәаҳәа Кәыдрыхәақә абаа иаадгылеит.
Еибашьра иҟаз хынҳәит ҳәа ааигәа-сигәатәи аҳаблақәа ишаарылаҩызҵәҟьа, анцәа иџьшьоуп ҳәа ирыдныҳәаларазы хәыҷи дуи
рҽеибарк абаа ашҟа иԥхеибаҵа рҿаархеит. Аиааира ганы ихынҳәыз рыхьӡала араҟагьы акрыфара-акрыжәра еиҿыркаарц анақәырк, Дадрыҟәа уи игәы амыҳәеит, ирыцәҭахаз жәеизаҩык ауаа анышә иаҭаны дара аимҭыхара ҟаҵаны ачеџьыка ахатәара. Урҭ рҭынхацәа ари шаараҳазҵәҟьа ишԥаҟашәымҵо ҳәа иаақәгылт, иҭахаз рыԥсы ҳәа акры ыҟазар шәара ишәыцуп, ачеџьыкаҿгьы ишәыцахатәоит, шәыхынҳәра азгәашәҭ, уи азын згәы иалсуа дҟалом ҳәа Дадрыҟәа дазааргарц ақәыркит. Ас анырҳәа, ус акәзар иҭахаз рҭынхацәа аԥхьа ҳнарыдышшылап, џьоук ашәы рышәҵаны иантәоу аамҭаз ҳара ҳаԥсы ахьеиқәхаз ҳаигәырӷьоушәа акы аҽазкра ԥшӡам, урҭгьы ирҳәо ҳаҳап ҳәа аҵыхәтәан иаазгәеиҭеит ахыццакра ҟарымҵаразы.
Ихынҳәижьҭеи цасҳәан Адгьанашь лыхабарк ахьилмырбацыз Баҭыршаҳ цәгьашәа даргәаҭеиуан, ирықәныҳәарц лашьцәагьы макьана имааицызт, анаџьалбеит, Гьыргәал иҩнаҭаҿы машәырк ҟамландаз ҳәагьы игәы инҭиҳәааит, ишынҭаацәаз рыхабарк анимбаӡа. Длышьҭаланы дцар ҳәагьы азнаказ усшәагьы игәы иааҭашәеит, аха дшааизҵәҟьа лышьҭаҵаарагьы ԥхеишьеит, арахь дцаны иҭаацәа имбацызт аҟнытә аԥхьа лара дбаны, нас ҭынч ҩымш-хымш раҟара ианшьа иҩнраҿы даагыларц иаҳасабын.
– Дарыҟәа суҳәоит, Адгьанашь лыхабар сзеилкаа! – иҳәеит Баҭыршаҳ, адырҩаҽны уаҳа дзызҵааша данимба. – Анцәа иџьшьоуп, шәеибганы шәахьааз ҳәа даны дагьҳадымныҳәалац, илыхьыз сыздыруам! Џьара акы ҟалеит акәымзар ҳаара лаҳаны даагыломызт!
– Мшәан, аус лыцызуа Гәашьана иуалымҳәаӡеи Адгьанашь дахьцаз?
– Арҭ ахымшк дсымбац лҳәеит.
– Ус акәзар уигьы иламҳәакәа дцеит.
– Дабацеи?
– Абааш азы, Гьыргәал уардынла аџьыкахыш аагара дахьцаз Шәқәырчаҟа ларгьы диццеит! Уааижьҭеи уанылмазҵааӡа дахьыҟаз удыруаз џьысымшьеи!
– Шәқәырча аџьыкахыш назгеи?
– Аблархәытәи аџьыкаршцәа ирыҿҵааны Шәқәырчагьы аџьыка ршра иаламгеи! Уи аԥшьызгазгьы азусцәоу удыруоу, Адгьанашь лашьцәа роуп!
– Суҳәоит, убранӡа усызӡа! Ара зынӡа иааигәоуп, ашьыжь удәықәлар амра еихаӷәышәара инеиаанӡагьы уа уҟалоит! Нас саргьы сгәы рҭынчны Наанӡа сцар сҭахуп!
– Уаҳәшьа Маҳмидагьы ара аҳәса аус рыцылуеит, аха аҽаҩра аҭагалараҿ саншьа сицхраароуп, мчыбжьык аҟара сзымаар ҟалап лҳәан, ҩымш раахижьҭегьы уахь дцаны дыҟоуп.
– Адгьанашь лакәхап абаашахь дааларц дазыҟазҵаз?
– Нас, уаҳа дарбан!
– Узцома иахьысҳәаз?
– Уахь иахьа цатәыс ишсымаз удыруазшәоуп ишақәуршәаз, – иҳәеит Дарыҟәа, убри аамҭаз дааччаны.
Баҭыршаҳ дыширгәыӷыз еиԥш, Дарыҟәа дыҩҽыжәланы аҽны амҩа дықәлеит, ҵабыргны шьыбжьгәы ҟамлацкәаны ус агаҿа дазкылсит. Аҟәараҿы ишьҭаз адгьыл ҭаҳараҿ, амшын иаваҵаны иҟаҵаз ажрақәа дрыхәаԥшуа дахьнеиуаз иџьаишьон абас зларӡбазеи ҳәа. Ажрақәа зегьы еимаздоз хазы даҽа жра дук амшын иалырсын, устәиала амыжьӡы ҭаланы нас егьырҭ ажра ссақәа рахь инеиуан. Урҭ ажрақәа зегьы мыжьӡыла ианҭәлакь ашьҭахь амшын ахь икылсуаз ажра ду аҿышәҭ неимаԥсаны ианыршәҳалак, нас амыжьӡы шьҭахьҟа изымцо ажрақәа иаарҭахон. Ашоурақәа раан ихылҩа-ԥсылҩаны ианҭабалак ашьҭахь иҵаатәалоз аџьыкаӡырӡ ҭганы нышәаԥшьлыхла иҟаҵаз аиаҳәа ԥшьыркца хәыҷқәа ирнырҭәалон, нас ашьаҟақәа инарықәыргыланы амцақәа нарыҵаҵаны аџьыкаӡырӡ еиладыршуан, убас мацара амыжьӡы анааҵабалак аиаҳәақәа иаарыҵахон иҟәашӡа иҟаз аџьыкахыш.
Дарыҟәа иҽы аҿы ианкны урҭ аџьыкаршцәа днарылс-аарылсуа дышнеиуаз ус Гьыргәал дшаагәеиҭазҵәҟьа, иаалырҟьаны дахьааз џьшьаны ибжьгьы наиқәиргеит.
– Дарыҟәа аҽнышьыбжьон уаазцеи?
– Сушьҭаланы сааит Гьыргәал! Мандарантәи иацы иааны Дадрыҟәа иҳәеит аџьыказ! Ауардынқәагьы сышьҭахьҟа аара иаҿуп!
– Ишԥа, Дадрыҟәа дхынҳәыма?!
– Жәацы ихынҳәит.
– Ҳаи, Анцәа иџьшьоуп, еибганы иаазар!.. Аџьыказ абраанӡа
ушԥаишьҭи, иарахәаша! Исзааимыцҳар ирысымҭар ҳәа дсыцәшәама?
– Амалаҳәагьы ирҭахӡам, ишәыршуа аџьыка аласеи аныцәи иаҭнырԥсахлар рҭахуп, иҷкәынцәа ирымхны ириҭартә иҟаиҵааит ҳәа узааицҳауеит!
– Иабихәац, сыҷкәынцәа қәырџьқәоуп ҳәа раҳазма! Мандараа иара иҿы ицаны рхы еиҭарымҳәар, насгьы аԥсахә аарымгар аџьыка раҳамҭарашәа ишԥазхәыци, аҟадыџьқәа! Анцәа иџьшьаны, амшынӡы зегьы иҳазхоит!
Гьыргәал дцәажәонаҵы Дарыҟәа анаԥшыааԥшра даҿын, аха Адгьанашь џьаргьы илаԥш дыҵашәомызт. Убри аамҭаз амшынԥша гәыҟаҵагаха асра иаҿын, ариабжьаракгьы амшқәа меихәласкәа икаххаа имҩасуан. Еихьымӡа-еиԥымӡо еишьҭагыла агаҿа иааҿықәслоз ацәқәырԥақәа уажәыуажәы аԥслымӡи ахаҳәссеи еилыршәшәо абӷанҷ иахьныласуаз ахьхьаҳәа ашәа аҳәозшәа, еихсыӷьрада абжьы шгац игон. Зны инықәыӡәааны иаамҵанарсуан, нас уашьҭха иаархынҳәны арахь иааҿықәнажьлон, убас мацара наунагӡа абӷанҷ лахьынҵас иаман, амшын аԥсы ҭанаҵгьы убас мацара ҭахак аиоурангьы иҟамызт.
Гьыргәал иҷкәынцәагьы аԥсшәа реиҳәаразы Дарыҟәа ажрақәа днархыкәша-аархыкәшо дышнеиуаз ус машәыршәа илаԥш дааҵашәеит, ааигәа иҟаз акәараҷҷа амшын иахьалалоз ахықәан Адгьанашь аӡәӡәара дшаҿыз. Асала лымариа шибазҵәҟьа иҽы ашәшьыра иҵаҿеиҳәаразы лымацара дзымҵагылаз ал-ҵлазаҵә ашҟа иҿынаихеит, арахь дахьырбозгьы убасала лааигәы дызланеишазгьы аҭагылазаара иоуит.
– Адгьанашь бцәа иаламшәаӡеи саара зыхҟьаз? Уаҳагьы была мԥырмԥырӡеи? Блымҳақәа ҿымшааӡеи? Бмеицәкьысӡеи? –  ԥсышәаҳәарак ҟамҵакәа иҽы ҿеиҳәонаҵы лара лахь дымԥшӡо лафла даацәажәеит Дарыҟәа.
– Ааигәа акы умыӡбацызт! Уажәы еиҭах ҵәык насылуҵар уҭахгәышьоуп, аха саргьы изуа сакәым! – убри аамҭаз иара дшылбахьазгьы аҽы ҿеиҳәонаҵы длызгәамҭозшәа ҟаҵаны лус дшаҿыз ашьҭахь ибжьы анаага лышьҭахьҟа даахьаҳәны дыччаччо аҭак ныҟалҵеит лара.
– Агәырӷьаҿҳәаша бзаазгеит! Жәацы дхынҳәит Баҭыршаҳ! Иҭахуп аԥхьа бара ббаны, нас иҭаацәа рахь дцарц!
Убри аамҭаз дҟаԥшьыхәаҵәараӡа дааицрашәан, иаалырҟьаны илзеилалаз агәырӷьареи аԥхашьареи дахәаҽуа, азнаказ илҳәара лҿамшәо дааҟалеит. Лӡамҩақәа цаҳәцаҳәо ишыҟалаз аалнырыртә, дышҿыҟаԥшьаахаз аҟарагьы лцәа ианалашәа, ашьҭахь Дарыҟәа дицәыԥхашьаны нас наҟ дынхьаҳәшәа даагылт.
– Дахьсықәшәаша адырра сылҭааит ҳәагьы бзааицҳауеит, – иҳәеит Дарыҟәа, аҭыԥҳа иаалырҟьаны лыҽшааиҭалкыз изгәамҭоушәа иҽыҟаҵаны.
– Сиҭахызар сахьыҟоу иԥшаап! – убри аамҭаз ԥагьарак лхы инаҭашәа даацәажәеит, аха илҳәаз нас днахьхәызшәа лажәа инацылҵеит. – Уаҵәы ашьыбжьышьҭахь ҳахьеиқәшәалац аҭыԥаҿ днеиааит. Иара идыруеит уи ахьыҟоу.
– Уеизгьы қьыӷьариас сҟашәҵеит шәҩыџьагьы, уажәшьҭа сцо\-ссауа уахь сшәыбжьаз! Баргьы, наҟ ирласны ҿа ибҭар шәааилымгеи, хара-хара шәеишьҭазар аҵкыс! – еиҭах лафла даацәажәеит Дарыҟәа.
– Аҩныҟа уанбахынҳәуеи?
– Аџьыкагацәа ааираны иҟоуп, урҭ шааилак схынҳәуеит.
Баҭыршаҳ адырҩаҽны уи аӡҭыҽҽа лбааҟьаны иахьнеиуаз дахәаԥшуа дхықәтәалан Адгьанашь лааира дазыԥшны. Аҩыџьагьы еиқәшәарҭас иахьалырхыз уи аӡыхшәа улымҳа азкыдҵа уаазыӡырҩыр ашәа хаа азҿыҵуа аԥхьарца иаҩызаха, имаӡаз абжьы хкы рацәа шахылҵуаз уаҳауан, аӡылбааҟьа ахьҭыҽҽозгьы иҭбааҭыцәӡа аӡиа хәыҷы ҟанаҵахьан. Аӡы аҭыҵырҭаҿы аԥсыӡкра бзиа избоз хәажәбыцала ишшны кәыцҳаҵас адарчқәа ҭадыргылон, усеиԥш иҟазҵозгьы ахәыҷыхбыџқәа ракәын, насгьы аԥхын мшқәа рзы ахәлара аарыхьӡаанӡа есҽны ишҭахәмаруаз иаархыргон. Лара Адгьанашь лхаҭагьы иҵагьы данқәыԥшыз егьраангьы даҵагыланы лҽылкәабахьан, еаҵәаӡа иҭатәаз аӡиа дыхиаала заҟантәгьы дхыӡсаалахьааз, иара уажәгьы данаавслоз шаҟа илҭахыз даныхәаҷыз еиԥшҵәҟьа лҽааилыхны дынҭашьқьыр-ааҭашьқьырырц, аха хаҵа ицаша аҭыԥҳа зырдагь лымацара лыҽшылкәабо аӡәы дибар нас иҟам-ианым ахыргыланы илзырҳәар ҳәа дацәшәон.
Баҭыршаҳ агәҿыӷьра дханагаланы дшамаз ус дакылсит ларгьы, убри аамҭаз азнаказыҳәан ишеихәаԥшуаз иааидхалт, аха акы аҳәара рзымгәаӷьызаргьы убри аамҭаз аҩыџьагьы рыгәқәа еиԥыланы рҽеиладырҵәахьан. Аԥхьа ицәажәарыда ҳәа еизыԥшызшәа еихәаԥшуа ишгылаз, ус лыбжьы налыргеит лара.
– Шәхынҳәит! Анцәа иџьшьоуп! – абри акәӡоуп илҳәазгьы.
Убри аамҭаз Баҭыршаҳ ихы данааҩаха амзаҿа ахькыдыз илаԥш наахеит, ажәҩан иаҵибаазеи ҳәа, ашьҭахь ларгьы уахь дынхьаԥшны днаҵаԥшит.
– Амзаҿа ббоума, ҳҩыџьагьы ҳаиднабалт, ари зхы аркхаз ҩыџьа рынасыԥ аизааигәахара ауп изызҳәо! – иҳәеит Баҭыршаҳ, арахәыц аҟара ипаны ажәҩан ашҵа иаҵаршәыз амзаҿа инапы нақәкны.
– Унан, ахәлыԥҵарақәа цәырҵзаап, иахьыԥыруа убома! – лҳәеит лара, ииҳәаз лхы алахылгараз.
Ирцәыӡыз акы иашьҭазшәа ахәлара иалԥраауаз урҭ ахәлыԥҵарақәа зынӡа инархыкны уажәыуажәы афырҳәа инархыԥраауан, зны аладаҟа, зны аҩадаҟа рхы рханы. Ахәлара шрыхьӡахьазгьы абзиабара адоуҳамч еиқәнаҳәалахьаз ҩ-гәык аиԥырҵшьа иақәымшәо иахьеидгылаз, уажәыуажәы рхы ҩышьҭыхны уи амзаҿагьы инахәаԥшлон. Уаҳа еибашьрак ҟамлакуа ажәлар ҭынч инхо-инҵуа, бзиа еибабо, ианаамҭо аҭаацәарақәа ирылало, ирхылҵуагьы аибашьраз ирмааӡо иҟазҭгьы ишԥассирхарыз аԥсҭазаара!.. Аԥсҭазаара!.. Аԥсҭазаара!.. Абас лгәы иҭыҳәаауа дгылан Адгьанашь, шьҭа аҩныҟа ишыхынҳәтәызгьы дазхәыцуа.
Уи ашықәсан асдук амукәа, ҵаа ӷәӷәакгьы зыҟамлакәа аӡынра ниасын, ус дук мырҵыкәа ааԥынмшқәа еишьҭала рҿаархеит. Убри ашықәсан иӡысаамҭакәа иаарҩарамкәа анхацәа раарыхрақәа аамҭа бзиа ахьақәшәаз еигәырӷьаҵәа иҟан, кәыдрыхықәаагьы сынтәа еиԥшҵәҟьа аҽаҩра барақьаҭ ҟало рымбеижьҭеи акрааҵуан. Аигәылацәа анааидтәалалоз ргәы алаҟаны, аҭагаларагьы ҳахоум ҳәа еибырҳәон рџьабаа ахьырԥылаз еигәырӷьаны, аха абыргцәа ус рҳәомызт, асеиԥшҵәҟьа аҽаҩра аҟалара абзиара иазҳәамхаргьы ҟалоит, аҵыхәтәан ражәа иналаҵаны ԥшӡала ажәлар анцәа ирҿаҵа ҳәагьы иныҳәон.
Аурымқәеи абазгааи ирзеиԥшыз ақәылаҩцәа анрықәла еидгылашәа ҟарҵеит, аха аҭыԥантәи ауааԥсыра хазы абаашаҿ рҽеидкыланы иахьыҟаз знызынла иааргәаланаршәон дара рзы иҿырԥшыганы иҟалахьаз хҭыск. Ажәытәӡа зны Аникет зыхьӡыз аҭыԥантәи арԥыск инапхгарала, ӡырҳәаа ицырхырааны аурымқәа ргарнизон ӷбақәа ахьӡыхгылаз дақәланы ишибылхьаз рхадыршҭуамызт иахьагьы, убри аҟнытә уи аҵыхәала иааҟәымҵӡакәа Суқьессиан аҵаҳәаҩцәа иарҳәоз игәамԥхозаргьы, уажәы Кәыдры нырцә абаашаҿ зҽеидкыланы иҟази дареи убасеиԥш еиванамгаларазы макьаназ рылаҿымҭкәа дааиуан.
Асқьыфцәа хынҳәны ианца ашьҭахь еибашьрак ҟамлаӡазшәа, Ҟалӷьҭа ахы-аҵыхәа зегьы еиқәышьшьы иҟан, аурымқәа ракәзар, убри аахижьҭеи аԥсуааи дареи аҳаҭырқәҵара рыбжьалазшәа аӡәы иламкьакьацызт, аха абыргцәа ибзиаҵәҟьаны ирдыруан иҟалаз аиқәышьшьра иаамҭалатәиз аҭынчра шакәыз. Аиҵбацәа ахьаарықәшәозаалакгьы ирарҳәон ршьамдгьыл атәымлаԥш ахнаҵы ҭынчнхамҩа роураны ишзыҟамлоз, аибашьрақәагьы рҵәыхәтәа шԥымҵәацыз, уажәы иаалырҟьаны ирзыҟалаз аҭынчрагьы шынаунагӡамыз, макьаназ абџьар аԥхьакра шзаацәаз уҳәа, акыр алабжьарақәа рырҭон. Знарцәымҩа иқәлоз абацәа руасиаҭ рыҷкәынцәа ианырзаанрыжьуаз рҳәаҭҳақәа рнапы иадыркуан, рыбаҩи рыԥси змырдоз адгьыл ахьчара еснагь иазкызарц. Убри аамҭаз аҵеицәагьы аныхақәа нықәуа ҭоуба руан, рабацәеи рабдуцәеи ишыҟарҵоз еиԥш, даргьы рыԥсадгьыл ахьчараз рыԥсы шахҭнырҵоз агәра ддыргаразы.
Ус иааит аҽыҩраҭагалара аамҭагьы. Анхацәа раарыхрақәа аԥчаҭлаҿ калкәытла иҭәаҭәаны, нас ирыцқьаны ацақәа ирҭарԥсон, ибзианы ишаз арыц жәлас иалхны ҽаантәи ашықәс азгьы аԥшьырҳақәа рҿы ирҵәахуан. Ирзыҵаз аҳаԥшьақәеи ҩӡамакьаҭқәеи аҩы хкқәа рыла ихыхәхәо ирҭәны, нас аҳауа зҭамлартә
рыхқәа нышәаԥшьла ишьыхны иршәаҳауан. Ашьхымӡақәа ирҭыргоз асаранџь жәпақәа аҟәбарқәа ирҭаҵаны иԥхьаркуан, афатә хкқәа злаҟарҵашаз ацхарпа абҟәыл дуқәа рыла хазы аҳәса ицәыҵарҵәахуан, аӡынразы ӡышхәас иржәлоз ашымҳарӡы, ажьырӡы, аӡырцха, абақьмаз уҳәа арыжәтә хаақәа заанаҵ идырмазеиуан, уи иачычазгьы аҩныҳәсақәа ркәын. Ахацәа ахаҵамусхә ишаҿыз еиԥш, аҳәсақәагьы аԥҳәысмусхә хазы иаҿын, аӡынра агәҭаз рымгәахә иагымхаразы заанаҵ ашәхақәа дырҩон, аҳаҭархәыхәқәа рыла ачаҩыр хәшаха еизыркуан, игәхырҷагаха иҟаз ахшхәшала адыргьлақәа дырҭәуан. Андуцәа ракәзар, урҭгьы ирылшоз ала асас ихәы ҳәа арасеи, акакани, аџьынџьыхәеи, алаҳарҩеи, аҵәарҩеи уҳәа рыла ршәындыҟәрақәа дырҭәуан. Рҭаҵәахқәа еснагь иачычаз рмаҭацәа ирыцәӷьычны ирымфаразы, изҭарҵәахуаз асапатқәа рыла иаркны ацаԥхақәа рыԥраҳәақәа рыҵаҟа қьнысҭала ицәыҵарҵәахуан, аӡынра ниасаанӡагьы андуцәеи амаҭацәеи уи шеимаркуаз мацара иаархыргон. Аԥҳәыс ԥсыцәгьа лысас ихәы лфаанӡа лгәы зҭынчхом ҳәа, андуцәа рҭаҵәахқәа маӡала иӷьычны аҭыԥ иаақәрымҵакәа ргәы зҭынчхомызт, убри ашьҭахь акәын амаҭацәеи дареи еснагь ирыбжьаз аимакгьы анаарыбжьыҵуаз.
Агаҿахь макьана аҳауа ҟәандан, аха ашьхарахь есааира ихьшәашәархон, ашьамаҟеи аԥсасеи зманы ашьха иҟаз ахынҳәра иалагахьан, сык ауаанӡа абоурақәеи аџьмаҭрақәеи иагызиабзаз гәарҭон, арахә џьара изымцартә иҭанасины иҟалозар изҵагылашаз ананырақәа рышьаҟақәа ҵдырӷәӷәон, иажәхьаз ахыбқәа ҟауарла ирыԥсахуан. Аҟашәа еизакны ачындырқәа ирнырҵон, шьыжьла ирырҭашаз хазы ананырақәа рҿы ацалаҟьақәа рҭәны иԥхьаркуан, уаҟа иазымкуаз ҭәаҟәаны еиқәырҵон, зхы иахьымӡаз аӡә дҟаларгьы зусқәа ирылгахьаз уааҳәара ҟаҵаны уи ицхраарц рхала изнеиуан, еиҳарак зхацәа ыҟамыз аҳәсеибацәа, нас ахшара рацәа ирылатәаз ахацәа заҵәқәеи ракәын зегь раԥхьагьы изыцхыраауаз. Аҳауа хьшәашәахацԥхьаӡа еилыхаран иҟаз, хҭацәыхак аӡәы имамкәа уахасахаҳәа зегьы рхатә ҩнусқәа ирҿын, ишырҳәо еиԥш, аӡынрагьы ааины ашәхымс иаалагылахьан. Убри аамҭаз ацәқәырԥақәа рҽеигәыдҵо агаҿахь еихоз амшынгьы еиҳа аҽарцәгьон, усҟан Урымтәылантәи иаауаз аӷбақәагьы рхыԥхьаӡара еиҳа имаҷхон Аҟәеи, Амзареи, Аблархәыи иаагыларц зҭаххоз ҭуџьарцәақәак рыда, егьыс иӡхыҵуаз ашхәақәеи аканџьақәеи акык-ҩбак ракәымзар, шамахамзар аӷба рацәа рныҟәарақәа еиҳа еиԥхьбон. Аӡынра агәҭаз акәын арахәӷьычцәагьы ршахақәа рымӷыҵраҵа иандәықәлоз, урҭ иҟарҵоз ацәгьара анрыҵыҵлак иахырҟьаны аиӷахара ахьрыбжьалозгьы ыҟан, аха уи аамҭаз аҟәыӷацәа нарыбжьацәажәаны, ауаҩԥсы дҟалаанӡа еинрааланы лассы аӷанџь аҭыԥ иқәырҵон.
Амшқәа еиласуа, нас ихкәоушәа ишааиуаз ус ҽыдламза аҽааҩшамҭазы аҳәатаҳәа инеимагыланы асоура иалагеит, есҽны асаҩ аҽарӷәӷәацыԥхьаӡа асы зқәырхуаз аҩнхыбқәа хәлаанӡа ҩаԥхьа ацынхәра еиҭанақәнауан, хазы иҟарҵоз аграпарақәа еиҭах еималон, уи аамҭаз арахә царҭа рымамкуа ананырақәа иаарыҵахон. Мышқәак рышьҭахь маҷк ихкәазшәа ахы унарбон, аха еиҭах аура ишалагоз мҩашьо ажәҩан ҵеиқәаҵәааӡа иааҟалахуан. Ашәҩақәа рышьамкәа мҿык, ӡык рзаамгартә аҟынӡа еиқәыцәашь асы шьҭан, ауардынқәа ныҟәашьа рымамызт аҟнытә знызынла русқәа рҽахаршәаланы џьанахла амҿы ааганы еиқәырҵон.
Аӡынра агәҭазҵәҟьа кәыдрыхықәаа зегьы рылахь еиқәызҵашаз агәырҩа ду рзыҟалеит. Аҵыхәтәантәи амшқәа рзы ачымазарақәа ирыхҭаркыз, зфырхаҵарақәа еицырдыруаз амҿыуасҭа ҟаза ду, аӷбаргылаҩ Ҳабраҟ иԥа Ноузыџь иаалырҟьаны иԥсҭазаара далҵит. Хымш дыкҿаҵаны дырџьабонаҵы иԥсыжра шыҟалаша ҳәа иҭынхацәа еизаны ианеилацәажәоз ӷәӷәала аимак роуит, џьоукы ирҭаххеит дҳашҳартәны ахаҳәдамра дҭадыргыларц, аха даҽа ԥыҭҩык уи мап ацәыркит, усҟан аԥсы ахы изақәиҭхом ахаҳәдамра иҭахоит, иҳашҳартәу аԥсыбаҩ иадхалоит, еиӷьуп ақьырсиан ҵасла анышә даҳҭар ҳәа зҳәақәаз еиҳахеит. Аҵыхәтәан зегьы еизааибаганы иақәшаҳаҭхеит, Ноузыџь иабацәеи иабдуцәеи рҳаҭгәынқәа ахьыҟаз Кәыдырҭа ахахьы дганы анышә дамардарц, иаргьы иҭынхацәа рҿаԥхьа уасиаҭны инижьхьазаарын абас: «Сызқәаҭыԥ ахьыҟашәҵозаалакгьы сҳаҭгәын шәмырӡын!»
Амзара амҵан иҟалаз ахҭыс ашьҭахь аурымқәа рҟынтәи адҵа ҟаҵан ашьха каҵәарақәа рхыҵырҭақәа рхылаԥшра арӷәӷәаразы, лассылассы қәылараҳәа зҿаазхалоз гәынааи аланааи рахмыжьразы, аха аурымқәа ирҳәеит ҳәа ахаангьы рхы аџьыка ықәрымхыцызт
мсымаа, урҭ еснагь рхала идырны Марыхәи, Ҟәлыхәреи, Наҳари ашьхакаҵәарақәа рҿытәи абаашқәа рыхьчара иаԥыршәаны знызаҵәыкгьы иҟамлацызт. Кәыдры ахы илҭарсны Сакьан, Дгьанҵәыш, Аӡӷара, Аӡҵәыҵәы, нас арахь ааскьа Чҳалҭеи, Лаҭеи, Ажареи, Дал инаркны Ҵабалынӡа иҟаз ахырӷәӷәаратә баашқәа ӡынгьы ԥхынгьы изыхьчашаз ауаа ргыланы ирыман, иара убас акырӡа зҵазкуаз акәны иҟан Кәыдры аԥсҭа иахагылаз ҩ-бахәык рықәцәаҿ иҟаҵаз абаашқәагьы. Урҭ амрагыларахьала амзаҿеиԥш иҭакәыршаны ахыхьчагатә ҭӡамцла иҭыхкаан, ладахьҟала иахьчон ухлахаҵ аргьажьыртә иҭакнаҳаз абахәҿҟьарсҭақәа, абарҭ абаашқәа рымпыҵахалараз ақәылаҩцәа акырынтә иақәыркхьан, аха акгьы рылымшакәа еснагь аахадула рышьҭахьҟа иԥхадырсуан. Аԥсилаа рбаашхада еиуаз Ҵабалтәи абааш ахыхьчаразгьы даараӡа иманшәалан, иаласаны иҟаҵан аҽыхьчагатә цәаҳәақәа ҩбаны, урҭ рыцәқәан иалаҟаҵан ахысырҭатә ҟлаанқәа, иара убас иаман ақәылаҩцәа раанкылараз иахьырҿагылашаз аҭыԥ ҭбаақәагьы. Абри аамышьҭахь ихадаз ҳәа иԥхьаӡан Аӡӷаратәи мсымаа рбаашгьы, урҭ ианакәзаалакгьы аурымқәа рҳәатәы ахьхарымҵоз иахырҟьаны хьырхәрак аҳасабала зныкымкуаны иақәыркхьан убри абаа рымпыҵархаларц, аха мсымаа иҟарҵоз аҿагыларақәа ирыбзоураны гашьак рзаҭомызт, уи ашьҭахьгьы акраамҭа иакәшаны иштәалозгьы акгьы рылымшакәа ихьагәгәа рышьҭахьҟа иаахынҳәны акырынтә ицахьан. Ашьхатәыла инхоз мсымаа абасала, ӡынгьы ԥхынгьы иааиԥымырҟьаӡакәа, рхыхьчарҭатә баашқәа иаарԥыршәаны изыҟамлацызт.
Аӡынра ииасуа ианалагалк акәын аурымқәагьы агәҭынчымзаара еиҳа ианрызцәырҵлоз, насгьы иаалырҟьаны асқьыфцәа иҟарҵаз ақәылара аныргәырҽыннаҵа, аӡынра ниасны аԥхаррақәа шааҟалазҵәҟьа, абырзенқәа рхаан Ԥсырӡха азааигәара Гәандра ашьхаҿ идыргылахьаз ахырӷәӷәаратә баагәара аиҭашьақәыргылара нап адыркит. Арахь агаҿахь акәзар, Себастополис азааигәа иҟаз адгьылҳарак аҟны зыргылара нап аркыз ахырӷәӷәаратә бааши уи зыхьчашаз ахаҳәҭӡамци ҟаҵаны аабыкьа иалгеит, иара убас Кьалашәыри Ҵҟбыни агаҿаҿ аԥшыхәарҭатә баашҟәарчқәагьы рыргылара шьҭа иалгарц рацәак рыгмызт. Себастополис ақалақь азааигәа иҟаз ахәыҳарак аҟынгьы иҟаҵан бааш ҿыцкгьы, уи абаашахь нхара ииасыз алегионер Орест данахылоз, аҳаҭыр ду зқәыз аурым хәаҳхәҭҩык ҳамҭас иганы ииҭеит иуада арлашаларц «Уԥсы аиқәырхаразы уимҵахырхәала зегьы зкәу Гермес Меркурии» ҳәа, урым бызшәала аҩыра зныз ацәашьҭра. Иԥҳәыс лзынгьы игеит «калаф» ҳәа изышьҭаз, амалуаа рыҳәсақәа иныҟәыргалоз, ссиршәа ихьӡыркны ичаԥаз аҳәса ирхарҵалоз ахылԥагьы. Орест абаа ҿыцахь диасит ҳәа заҳауаз, изааигәаз иҩызцәагьы ӡәырҩы акака изнаргеит ҳамҭала игәы ҟарҵаразы, аха урҭқәа зегьы раасҭа деигәырӷьеит атәыҳәсақәа ахьизнаргаз.
Амшқәа акатаҳәа еишьҭагыла ииасуан. Аамҭа ааԥынра инахыҳәҳәарц шьҭа рацәак агмызт, аха макьаназгьы иахьабалакь ҭынчран, убри аамҭаз ақәылаҩцәагьы ԥхьатәазшәа рхыԥшак џьарантә иааҩуамызт. Ашәарахи агыгшәыги џьарак еилоукыр иаҩызан аҭыԥантәи ауааԥсыреи аурымқәеи реицынхашьақәа шыҟаз, аха ишыҟазаалакгьы аҵыхәтәан ҟыҟҿыҟк рыбжьамлакәа иааиуан, аибашьрақәа згәы кыднаргылахьаз ахацәагьы рабџьармаҭәақәа нышьҭаҵаны уи аамҭаз рхатә усқәа ирханагаланы иаман. Ашәарҭарақәа еиԥхьбаны абас ианҭынчраз ҽнак зны Соунар ҳәа Наӷбоутәык аӡиас Џьыҟәмыр амшын иахьалало аԥшаҳәаҿы ԥраӷба шанак ҟаиҵеит ҳәа анраҳа, амшын иадҳәалаз ӡәырҩы цаны ирбон, иаҵашьыцызгьы рацәаҩхеит, уимоу Соунар ихыигәы ҟаҵа, абри аҩызаҵәҟьа даргьы ирзыҟаиҵаразы илаӡақәазгьы ҟалеит.
Адырҩашықәсангьы анхацәа рҽаҩрақәа беиахеит, ианаамҭазгьы аҭагалара иахьӡеит. Иҳамбаӡакәа аӡынра ҳхьымӡеи ҳәа иџьшьаны зегь шеизҵаауаз, Қьырса аухаҵәҟьа асгьы леит, аха ҵыԥхтәи аӡынра еиԥшҵәҟьа аҽазмырцәгьеит. Убри ашықәсан ажьарныҳәа ауха ииыз аҵеи акеҩҳәа икьаасабжьы Аҵәаԥшьратәи абааш иааҭыҩҩит, иаразнак зегьы ирдырит иҟалаз. Иабиԥазаҵәыз иҵәҩаншьап ахьмыӡыз азын аӡәаӡәала инеины Дарыҟәа дидырныҳәалон, ииыз раԥхьатәи ихҭылҵ.
– Ахаҵарԥыс иакәын исҭахгәышьаз, аха Анцәа исаҭәеишьо зегьы бзиоуп! – иида ҳәа иҩызцәа аниазҵаалак абас нарҭеикуан Дарыҟәа.
– Аӡӷабгьы дуаҩԥсыми! Аӡӷаб дыҟамзар амаҳә дузҭода, иара уара ухаҭагьы узымаҳәхарызу? –  инаихлафуан адныҳәалацәа аҵеимш илылагәырӷьаны.
– Хьӡыс илышәҭеи? – иҵаауан зегьы.
– Рабиа!
Аӡҟы данырныҳәа ашьҭахь мызкы аҟара ааҵхьаны еиԥш, анкьа зны еибашьракаҿ Аҭлаԥс зыԥсы еиқәирхахьаз Аџыр иԥа Сиҭ ҽнак зны ҽырххала Лаҭантәи даакылҟьеит ииыз аҵеи дибаразы, аха уи мацара иазкымызт иаара, аԥшқәа дналхагыланы данрыдиныҳәалоз аамҭаз иҟама ҭганы агара ҿаҟәо ус иҳәеит:
– Ари аҵеи дызхылҵыз рышьҭра сеилаҳауеит, иахьарнахыс ҭацас сара дыстәуп, сыҷкәын Баҭырзаҷ иԥа Синаҭ изы! Сара снаҩс аӡәы хҿак каиршәыргьы иҟасҵаз агараҿаҟәара аҵас анеилажәга, аиӷара шҳабжьало жәдыруазааит! –  ҳәа ажәа ныжьны аҽныҵәҟьа дҩахынҳәны дцеит.
Абаашаҿ иаразнак иаарылаҩит ииыз Баҭыршаҳ иаҳәшьаԥҳа, Амзара аиқәырхараан аибашьҩы ӷәӷәа ҳәа зегьы еицгарҭаз рҩыза Баҭырзаҷ иԥа Синаҭ изы ҭацас дааникылт ҳәа, убри аамҭаз Дарыҟәа иԥҳа лгара рҿаҟәеит ҳәа заҳауаз Баҭырзаҷ иқәлацәа изгәдууны, убри нахыс аҵәы илырхуа иалагеит.
– Аӡы шыцәаз иубеит Баҭырзаҷ! Баҭыршаҳ иаҳәшьаԥҳа ҭацас дахьуоуз жәҩангәашәԥхьара узаатит, иудыруазар! Уаб иакәмызҭгьы ҭацас дуоуп ҳәа уҟазма? Уҷкәын Сиҭ дышдухалак иаразнак дизаага, аӡәы дуцәымҵаирсаанӡа!
– Шәахьаҵашьыцуа аума ас зышәҳәо! Ианаамҭаз аҳәсақәа аажәгазҭгьы сара сеиԥш шәаргьы аҭацацәа шәмоурыз, аха заанаҵ шәыҳәсақәа ргарақәа зҿаҟәаша анышәмоу, ишыжәбо иахьа уажәраанӡагьы ҳәсада шәаанханы шәыҟоуп! – ҿаԥыцла даҵамхакәа убри аамҭаз абасала аҭак нариҭон иаргьы.
Дарыҟәа ичара ашьҭахь цасҳәан аҳәсаагара иатәхазшәа ашықәсан ачараурақәа шьардаџьара ирацәахеит, арԥарацәа еиҿыԥшны еиҵашьыцызшәа убри нахыс аԥҳәысаагара ҳаблацыԥхьаӡа ихҭаркит, шәарҭарак ҟамлакәа инеиԥынкыланы хышықәса ачарақәа ираамҭахеит ҳәа азуҳәартәы иҟалеит.
Ҟалӷьҭа аамҭала ианҭынчраз убарҭ ашқәсқәа рзы аӡиас Фасис (аӡ. Рҩан) аимпериа аладахьтәи аҳәаа аагоит ҳәа ақәыркызаап асқьыфцәа, аха акгьы рылымшакәа ихьаҵны рышьҭахьҟа ихынҳәит ҳәа лымҳаҭасла иааҩыз ада уаҳа џьара ишәарҭахеит ҳәа уаҩы имаҳацызт. Инеиԥынкыланы хышықәса аԥсуажәлар зегьы ҭынчраны ирхыргеит, аха убарҭ аамҭақәа рзы аурым империа иразҟы еиқәаҵәаны иазыҟалеит инеиҭанеиҭаҵуаз ақәылаҩцәа рҵыхәала, урҭ рнаҩсангьы хазы атәцәа рхақәиҭразы рықәгыларатә ҵысрақәа ирыхҟьаны амчра аиҵатәрахь икылнагеит. Рым аимпериа иаҵакыз адгьылқәа ирықәынхоз ауааԥсыра рыҩнуҵҟа ақьырсиантә динларҵәара иабзоураны ажәларшьҭрақәа реидкылара иацхраауеит, аимпериа амчрагьы ӷәӷәахоит ҳәа иахәаԥшуан, аха убасала аимпериа шзеиқәымхоз иазкны Рым еицырдыруаз ашәҟәҩҩы ду Тертуллиан иазгәеиҭеит: «Ихасҵоит, избан акәзар ари зегьы хыҭҳәаауп!» ҳәа, аха абасала ирыҵаиҳәаз хазҵодаз, зегьы ириааиуа ҳәа иҟоу амчра заҵәык ауп ҳәа макьанагьы агәра ганы иҟан аимпериа анапхгарауаа.
Питиунт игылаз аурым гарнизон ахада Суқьессиангьы аҟәыӷараз аӡәы ишьҭахь дгыломызт, аха зегь раԥхьагьы иара ихаҭагьы убасеиԥш ихеиҵартә дҟазҵоз, аимпериа аиқәырхараз арратә мчы арӷәӷәара заҵәык ауп ҳәа акәын дшазхәыцуаз. Аҵыхәтәантәи аамҭақәа рзы амшын нырцәынтәи иааҩуаз ажәабжь гәкажьгақәа иалиҳәаара изымдыруа, уи агәрагьы рацәак изымго ҽнак зны Орести иареи еидтәаланы ианеицәажәоз, еиҭах абри аҭыӡшәа аацәыригеит.
– Аимпериа аиқәырхаразы арратә мчы ашьҭыхра акырӡа аҵанакуеит, аха усеиԥш изыҟамлакәа аҵыхәтәан ишәарҭахаз зынӡа даҽакхеит! – лахҿыхрак имамкәа ацәажәара даҿын Суқьессиан. – Акаллониатә тәылақәа ирхаргылоу анапхгарауаа рхатәԥышәала императорцәас маӡала рхала рхы ҟаҵаны, рхатәымчрақәа ашьақәыргылара иахьалагаз ауп Рым Дуӡӡа аԥсыҽхарахь иназгазгьы! Абри иахҟьаны иахьабалак атәцәа рҵысрақәа ҿыкхеит, абасала иҟалаз ашәарҭарақәа уи аимпериа аилаҳара арццакыр ҟалоит!
– Мшәан, абарҭқәа изеилымкааӡои аимператор? – ибжьы џьшьарак аныԥшуа Суқьессиан иажәа алгаха иамраӡакәа днаиԥыҩлеит Орест.
– Аимператор!.. Аиаша уасҳәап, уаанӡа адунеи ахәҭак зырхыџхыџуаз ҳимпериа зынӡаск иҵаирбгеит уиаӡәк! Ииҳәо ҳәам, ииуа уым, иажәа ҭлапҟақәа рыда акымзарак даԥсам! Арахь иара
иааиҳәаз ада аӡәы дизхәыцырцгьы иҭахым! Зегь зымчу иакәны ихы ахьиԥхьаӡо аҵыхәала зегь изымариоушәагьы игәы иабоит! –  игәынамӡара аартны аҳәара ахьигәаӷьыз азын убри аамҭаз ихи-иҿы зҵаарала иҟаҵаны нас Орест днаиҿаԥшит Суқьессиан.
– Аԥхьа-аԥхьаӡа исзеилымкаакәа уи аҵыхәала суҿаԥалон, аха шьҭа суқәшаҳаҭуп, избанзар аҵыхәтәан еилыскаақәаз рацәахеит! –  иҳәеит Орест, ихиҿы еизадаӡа ишыҟаз иаанханы, аха реицәажәара иарҿыхаз агәынамӡара илыжжуа. – Даараӡа сгәы иалоуп аимператор ихалазаҵә аимпериа ду аразҟы ахьиӡбо! Аиашаҵәҟьа уҭахызар, еиӷьу думбакәа еицәа дуздыруам ҳәа, лассылассы амператорцәа злагаз аҽыԥсахрақәа роуп иҟалаз аиҵахарақәа уаҳа акала еиӷьхашьакгьы азымҭо!
– Абыржәы излаҟоу аасҭа аҭагылазаарақәа иҵагьы еицәахозар, усҟан ҳамаҭәақәа ҿаҳәаны ҳаргьы арантәи ақәҵра ҳақәшәоит.
– Иабихәац, ус сҳәеит ҳәа асҵәҟьа зынӡа угәы каумыжьын! –  иҳәеит Орест, убри аамҭаз ҽырхаҵарак ааинырԥшны. – Макьаназ ҳхы ҳахьчартә алшарақәа ҳамоуп, аӡәы ҳҿагылара анигәаӷьгьы асқьыфцәа зықәҳаршәаз еицәа дақәҳаршәоит.
– Аԥсуаа еснагь иудгылап ҳәа агәрагара умоума?
– Иҳадымгылар ҳада ԥсыхәас ирымои.
– Мап! Аԥсуаа ирыдгыло знык данырба, нас уи иахь имиасыр рурым! Аханатәаахысгьы ҳара ҳарҭахны иҟамлацызт, насгьы урҭ рхала иҟазарц ауп еснагь изышьҭоу ҳәа уасымҳәахьеи!
Убри аамҭаз Орест дааҳәаҵәаҳәаҵәны акы иҳәарцы иҿы анааиртуаз аламҭалаз иаалырҟьаны Суқьессиан инапы дааҩахеит иажәа даԥырхагамхаразы, усала ажәауаара анимоу ашьҭахь иҿы шаартыз иаанханы еиҭах изыӡырҩра дналагеит.
– Иумаҳахьеи Митридат Рым дшаҿагылаҩыз, – иажәа анагӡара иҽыназикит Суқьессиан, – уи хынтә аимпериа дабашьхьан. Ахԥатәи аан аԥсуаагьы иара идгыланы аурымқәа ирҿаиргылт усҟан…
– Иабихәац, ажәытәӡан зны иҟалахьоу абауҭаху, уаҵәтәи амш ауп ҳзызхәыцша! – иҳәеит Орест, иаҳаз игәы шыҟанамҵазгьы ихи-иҿы маҷк иаарлахҿыхшәа. – Зыхьӡ уҳәаз иаамҭа цахьеит, митридатаа рдинастиа ықәӡаахьоижьҭеи, ианбатәи аамҭоу узынцәажәо. Уажәы ари адгьыл знапаҿы иҟоу ҳара ҳауп, иахьаҳцәымӡша акәзароуп ҳзызхәыцлаша!
– Мап, мап! Ииасхьоу узымдыруазар аԥхьаҟа хара ԥшышьа амаӡам! Аԥсуаа раԥхьаҟа изырԥшыша рымоуп азоуп абас зхысҳәааз, насгьы мышкы зны даҽаӡәы инапы аархханы сшәыдгылаҩуп ҳәа реиҳәар, иаразнак иақәшаҳаҭханы уи иахь рхы кыдырҵар ҟалоит ҳәа. Ус ианыҟала, усҟан ҳаргьы ара ҳаҟазаара аԥсаны избом. Иахьа ҳимпериа аҭагылазаашьақәа злаҟоу ала анкьеи уажәи еиҿурԥшуазар, убрахь иахьысҳәаз ахь акәхоит ҳхы архараны иахьыҟо! – абарҭ ажәақәа аниҳәа ашьҭахь зынӡа илахь ааиқәиҵаӡеит Суқьессиан.
Убри аамҭаз Орест дааимҳәаны иҟырҟы ааирыцқьан акы иҳәарцы иҽыназикит, аха нас иаалырҟьаны хәыцрак иҽнеиҭеит, ииҳәарц ииҭахыз цқьа еиӷьны дазхәыцырц иҭаххазшәа. Суқьессиангьы иҵагьы ииҳәақәашаз шыҟазгьы уаҳа ацәажәара игәы амыҳәо, убри аамҭаз ҿымҭкәа ихы ларҟәшәа дтәан. Орестгьы хазы дынкахәыцуа дыштәаз акры анҵы ашьҭахь ус иаалырҟьаны ихы иааҭагьежьыз акы даарҳәаҵәыҳәаҵәын, иажәақәа шҵакыдаз шидыруазгьы излацәажәоз еиԥҟьар ҟамлозшәа ибжьы наиргеит.
– Ҟалӷьҭатәи адгьылқәа аимпериа иацәымӡразы аимператор цқьа ихы иҭагалатәуп!
– Рымҟа дансыԥхьаз убасҟан убрыгьы игәаласмыршәеи, аха абжьгарақәа иуҭо уалагар, аҵыхәтәанӡа дузымӡырҩыкәа иаразнак аҳәацәара далагоит аара уара иуқәҵауа. Уижьҭеи абар хышықәса лҭакәкәа ицеит, аха иабаҟоу иаҳзааишьҭыз аӷбақәа?
– Дгәааны дахьыҟоу акәхап изааимышьҭыз.
– Усеиԥш уазҳәада?
– Ы, уара уами изҳәаз!.. Сара аӷбақәа шәзынасышьҭлап, шәара ӡырҳәаа акакала ирышәҭала ҳәа сеиҳәеит умҳәеи усҟан! Убри азын акәхап лахьеиҵых ҳирбар зиҭахым! Уи аҵыхәала, Гефест иса еиԥшҵәҟьа диашоуп, уа акы узахҳәаартә иҟам!
Орест иҟаиҵаз аҽԥныҳәа Суқьессиан ишигәамԥхазгьы уи дацәымгәаакәа игәҭыхақәа иҵагьы иаартны акырқәа еиҳәеит, насгьы иахьа еиԥшҵәҟьа асҟаамҭа еидхаланы асҵәҟьа гәыкала макьана имеицәажәацызт.
– Гефест иса ихәараны дыҟам аԥсуа жәларшьҭрақәа даҽа варварцәак рхы анрыдыркыла!
– Суҳәоит, егьызлам азыҳәан ацҭәы алумхын! – иҳәеит Орест,
уи дазыразымхакәа. – Суқьессиан абра уҩашьазар ҟалап! Даагозар абазгаа раҳ Ресмаг аварварцәа рыдгылара зынӡагьы ишиҭахым здыруеит! Уи аҵыхәала иаҳәшьаԥа атәыла далцаны дкеицеит!
– Ишԥоуҳәеи?!
– Мшәан, уажәыгьы иумаҳацкәа уҟоума, Ресмаг иаҳәшьаԥа маӡала асқьыфцәа рыҽрыдкылараз аусқәа рыӡбра дшаҿыз аниҵидыраа атәыла дшалицаз? Иџьасшьоит ари ахьумаҳац!
– Ус акәзар, Гермес исаҭәеишьаз сгәеилцара самжьозаарын! – иҳәеит Суқьессиан, убри аамҭаз илахҿыхмыз игәалаҟазаара еиҳагьы иаахәашьын, нас ганха џьара дынхьаԥшны иажәа инациҵеит. – Абар уажәы уи ахьиашахаз! Аԥсуааи аварварцәеи рыбжьара уажәнатә маӡала асеиԥш ацәажәарақәа ахы адыркызар, шьҭа ԥеиԥш бзиа ҳзыԥшым!.. Уажәнатә асра иалагаз аԥша уажәшьҭан ифырҭынхаргьы шыҟало аадыруазароуп!
– Исзеилымкааит? – ахааназ згәы меиҭасыцыз ауаҩы иажәақәа даадыршынхеит Орест. – Ресмаг иаҳәшьаԥа маӡала аусқәа дзырҿыз ихазын акәзаарын. Уи дзышьҭаз, асқьыфқәа ицырхырааны ианшьа аҳра дахҳәаны нас иара дахагыларц иҭахын азоуп!
– Орест! Уи дзышьҭаз акәым ишәарҭоу, ишәарҭоу зынӡа аҽакуп! –  ииҳәарцы ииҭахыз намыгӡакәа иаалырҟьаны акы дназхәыцит Суқьессиан. Ихы ларҟәшәа дыштәаз нас даалҟьаны иажәа инациҵеит уажәы аҭуан ахь илаԥш нарханы. – Ишәарҭоу, абазгаа раҳ иаҳәшьаԥа ҳара даҳҿагыларц ахьигәаӷьыз ауп!
– Избан, уи аӡәзаҵәык асҟак изицәшәатәу? Насгьы Ресмаг иаҳәшьаԥа дышизныҟәаз ала, уи ҳара дышҳадгылаҩу еиҳагьы аргама иарҵабыргит?
– Мап, еиҳа изызхәыцтәу узеилымкааит!
– Адгьыли амшыни рынцәахәы Уран дыснықәуеит, иуҳәарц иуҭаху акымзарак шысзеилмыргаз! Сара сполитикым, аха сгәырҵҟәыл усҵәҟьагьы ибааԥсым!.. Исзеилкаауам, ишәарҭам изацәшәатәу! – иҳәашьагьы ихаҿсахьагьы џьшьарак еицырзеиԥшны даацәажәеит Орест.
– Макьана иузеилымкаацқәагьы ыҟоуп Орест! – иҳәан, Суқьессиан нас инапқәа игәыҵаԥсаны иҽыриаша даатәеит. – Избанзар, аԥсуааи аварварцәеи маӡала аицәажәарақәа аԥшьыргазар, ҳҭагылазаара дук мырҵыкәа ашҳам злаҭәоу аӡы иаҩызахоит.
Убри аамҭаз Орест дӡырҩуа ихы ларҟәны дтәан. Абыржәоуп уи иажәақәа рхы ахьцоз маҷк игәникылартә даныҟала, аха цқьа аҵыхәтәанӡа еилырганы идырыртә еиԥш макьанагьы ихшыҩ иазеилмыргацызт, насгьы иҭахымызт Суқьессиан акы ааиҳәацыԥхьаӡа, иуҳәаз сзеилымкааит ҳәа ихҭакра, избанзар уи иара дарбзамыҟәуашәа дҟанаҵон.
– Ара еилкаатәу, – иажәа анагӡара даҿын Суқьессиан, – аварварцәа мшәаӡакәа арахь рымҩа алхра иахьалагаз ауп. Урҭ зықәгәыӷуа ыҟоуп азоуп рхы шхаз Питиунҭ изақәлазгьы… Ааи, уажәы ирықәымҿиазаргьы зегьы акоуп даҽа ԥыҭрак ашьҭахь еиҭах арахь рҿаарымхар рушам.
– Заанаҵ ҳанцәақәа рырҵәыуара аԥсам Суқьессиан! Аварварцәа ҳәа уара асҟак узыцәшәо макьана акгьы рылымшац!.. Ухахьы иааумгаша азы агәкажьра аԥсоума?
– Сгәалаҟазаара еиҭазкыз макьана уара иабаудыруеи Орест? Избанзар, абыржәы аҟара ихараны ахәыцра ҳҭахны ҳҟамлац! Ажәытәӡан зны амч дуӡӡа змаз Шумери, Ассириеи, Финикиеи, Вавилони реиԥш иҟаз, иара убас аабыкьанӡа адунеи ахәҭак зымҽхакыз Бырзентәылеи ирԥеиԥшхз аҩыза уажәы ҳара ҳимпериагьы убарҭ реиԥш иӡраны иахьыҟоу ауп сыргәаҭеиуа сызмоу! Убас шакәхәо ала ҳанцәақәагьы шьҭа уи гәҩарас иҟарҵахьеит, аха рыцҳарас иҟоу урҭ иҳаҵарҳәо ҳара иаҳзеилкаауам, аимператоргьы илымҳа аҟынӡа изнеиуам, инеиуазаргьы иаҳарцы иҭахӡам! – иажәа наҿахҵәаны убри аамҭаз дагьаақәаԥсычҳаит Суқьессиан.
– Рым алахьынҵагьы ҳанцәақәа усеиԥш ишьақәдыргылазар уареи сареи ҳхала иҳамчуи? Ишудыруа еиԥш, зегьы ҿҳәарак-ҿҳәарак рымоуп! Ампериа анцәахәқәагьы аамҭас иҳарҭаз шьҭа иааигәахазар акәхап! – иҳәеит Орест, иаргьы аҵыхәтәан илахь ааиқәҵашәа, аха нас иҽаарлахҿыхшәа иажәа инаԥишьит абас еиԥшгьы. – Аха, ус сҳәеит ҳәа макьаназ ҳимпериа аԥсы ҭоуп, арахь Помпеи аҵыхәтәантәи амш аҩыза аҟынӡа ҳнеизшәоуп ҳаицәажәашьақәа шыҟалаз… Ҳа, ҳа, ҳа!
– Орест агәкажьра ахьулам бзиоуп, уи ахаҵа иҟазшьоуп, аха иудыруазарц ухәҭоуп ҳимпериа иазаанхаз амшқәа зынӡа ишкьаҿхаз! –  иҳәан, Суқьессиан уаҳа ацәажәара игәы амыҳәо дҩагылеит изшьапык шеисиз мҩашьо дахьаалаҩеиз маҷк инаиҵшьшәа.
Убри аамҭаз игәаҵан игәкажьгаха иҭагьежьуаз ихәыцрақәа макьана дызрылымҵуа, иҵәыҵәӡа иҟаз ихаҿсахьагьы уаҳа акала ҽеиҭакрак амамкәа ус ишыҟаз иаанханы, ҩаԥхьа иажәа гәырҩақәа рыла даацәажәеит ашьҭахь арахь даахьаҳәны Орест дизыԥшуа. – Анкьатәи аимператор Деции Гаии Траиан иԥсы ҭанаҵы аимпериа аҿыҵра аӡәы изымгәаӷьыцызт, избанзар зегьы ицәшәон, аха уи инахыс аҭагылазаарақәа зеиԥшрахаз убоит. Абас иҟалаз аԥсыҽрақәа роуп саргьы сзыцәшәо!
– Уи иашоуп! – иҳәан, Орестгьы дҩагылан нас инапқәа игәыҵаԥса ахаҳәҭӡамц ижәҩахыр надҵаны даагылт.
– Уажәшьҭа еилукааит ҳәа сыҟоуп, аварварцәа амрагыларахь идәықәлартә амч роуртә иҟазҵаз? Шьҭа аргама иубаратәы иҟоуп Ҟалӷьҭатәи адгьылқәагьы иаарласны иаҳцәыӡраны ишыҟоу!
– Иузымҳәеит! Убриак сызхаҵом!
– Ихауҵом акәу! – иҳәан, Суқьессиан нас ақьаад рацәа ахьықәыз деимдаауа днарылалан аԥшаарагьы дадымхалацәакәа уахьынтәи бӷьыцк аарылхны Орест инаиркит. – Саргьы ишԥасҭаху агха сыхьуазарц, аха убри уаԥхьа, нас еилукаап агха сымоу исымаму!
Орест илаԥш ԥыҭрак аҟара Суқьессиан идырхаланы дышгылаз, ашьҭахь ииыркыз уи ақьаадрҳәы ааиҵыхны аԥхьара дналагеит, уаҟа ианын абас: «Аурымқәа ирыгәрагоу Базрыҟәа!.. Уареи сареи ҳаицәажәахьан, Питиунҭ ҳанақәло аамҭаз аԥсуаа ҳҿамгылартә иҟауҵарцаз! Уара уоуп сацәажәара аԥшьызгазгьы, аха нас уажәа еилаганы аԥсуаа ахақәиҭра шәызҭарц зҭахыз асқьыфцәа уаҳҿагыланы уҳабашьуан ҳәа сарҳәеит!.. Измаанои ари?.. Исзеилымкааит умаӡақәа?.. Абазгаа шәаҳ даҳҿамгылартә иаанкылара уҽзазумки?.. Уара ухарала сеибашьцәа рыхәҭак ҭарханы сышьҭахьҟа сыхнымҳәыр ԥсыхәа смоуит. Шәареи ҳареи ианакәзаалакгьы ҳаимабзиан, иҳабжьаз аҳаҭыр ухаршҭны аԥсуаа ҳраӷахарц изыдурҟаҵеи?.. Абарҭ сызҵаарақәа лассы рҭак саҳар сҭахуп, сазыԥшуп уажәа!.. Скилакс!»
Орест дзыԥхьаз иахиҳәаара изымдыруа иикыз ақьаад аҵыхәа анаауижь, убри аамҭаз уаанӡа ишыҟаз еиԥш ҩаԥхьа еиҭах еиларҳәны иааимпыҵахеит.
– Уажәшьҭа аригьы сымх, аԥсуа «гоплитцәа» рԥызаҩ Базрыҟәагьы аҭак шыҟаиҵо еилукаап! –  иҳәан, Суқьессиан ашьҭахь даҽа қьаадрҳәыкгьы аацәырганы инаиркит.
Уи ақьаадгьы ианыз Орест аҵәыхәтәанӡа данаԥхьа, убри аамҭаз изымбатәбараханы аҟәаҿыҳәа иҭыԥаҿ днартәеит. Суқьессиангьы уажәыуажәы илаԥш наидирхалалон, аха шьҭа еилукаама агха сымоу исымаму ҳәа иблақәа ирхибаалартә иҽыҟаҵаны иара иахь дыԥшуа дгылан.
Урымтәылантәи дырҩегьых иаалырҟьаны ажәабжь мҽыӷақәа ааҩуа ианалага Суқьессиан иаразнакала гәҩарас иҟаиҵеит, аимператор аимпериа ауснагӡатәқәа азакәанԥшра аиҭарц дшазықәԥоз, аха убри аамҭаз аргама иҿагылаҩцәа шыҟалаз апреторцәеи аквесторцәеи рыдагьы дара асенаторцәагьы ацезарцәагьы гәыԥҩык еидгыланы инаԥхара ишаҿыз аҟара. Игәаанагарақәа ҵабыргны дажьартә дыҟамызт, избанзар убри аамҭаз уи зырҵабыргыша акәны иҟан аимпериа азын ибӷаԥҵәаганы иҟалаз Шьамтәылеи, Британиеи, Азиа-Маҷи, Мысреи рҭагылазаашьа, урҭ аимпериа иаҿыганы нас хазы реидкылара зылзыршаз асенатор Пальмири Септеми Оденат императорс иҽыҟаҵаны днахагылт, иаразнак ихгьы иазиҳәеит «Мрагыларатәи аԥхьагылаҩ» ҳәагьы. Абасала ауаашьҭрадуқәа рыҩнуҵҟа иҿыкхаз аиҵашьыцрақәа ирыхҟьаны иҟалаз аԥсыҽрақәа аимпериа даара ианыԥшит зегь рыла, убасала агәашәқәа ззаатхаз аманшәалара рнаҭеит ақәылаҩцәа рордақәагьы, урҭ ирыцәшәаны ашьҭахь аҳәаақәа рыхьчараз қьырала ауаа аахәаны аруаа ирхырԥхьаӡало аҟынӡагьы, аимпериа аиҳабырауаа нанагеит аҵыхәтәан.
Абасала ашәарҭарақәа рхыԥша ааҩра ианаҿыз ҽнак зны Суқьессиан иҽыкәабарҭаҿ днаҳәыааҳәуа, игәаҵаӷаранӡа иҟаз аӡыԥха изылԥханы аӡҭарчы данҭаз аамҭаз Орест дизыӡырҩуа уажәыуажәы иара иахь дынхьаԥшлон, аха макьана уи азын игәаанагараз имҳәацызт. Орест уаҳа аӡы аӡаалара игәы амыҳәо
ихарԥ ду иҽылаҳәаны дахьхықәтәалаз ус Суқьессиан дхыӡсаало дааин, абҩатә гәыгәымла аӡхықәаҿ ахаҳәцә иқәгылаз аҩы еиқәаҵәа ахраҿа инҭаҭәаны данаҿхәа ауп ибжьы анирга.
– Изласаҳаз ала, Галиитәи апровинциагьы аимпериа акыҳәа иацәыӡызшәа иԥхьаӡа! Убри акылдаџьаҟә, алеишәа цәгьа ахьимоу аҵыхәала иҳәатәы аӡәгьы дахаҵгылом, уи уа саныҟазгьы иаразнак игәасҭеит, – абас ааҳәаны ахраҿа лҭаркәкәаны ижәны инықәиргылан, нас ачарма ианыз ажьымжәа жьыргәыцк амхны инаиҿаршәны ҩаԥхьа зқәала дыӡсо аӡықәҭахь иҿынаихеит.
– Ажәакала ҵыбгароуп аимпериа иаԥеиԥшу!
– Ари сара аҳәара саҿуижьҭеи, уажәоума ианеилукаа! –  иҳәан, Суқьессиан ибжьы аарганы аӡы иҽынӡааирҟәрылан, нас иаразнак уахьынтәи дынхәыҵҵәраан илымҳа аӡы ҭамларазы ихы нкаиҟьа-аакеиҟьеит.
– Шаҟа имырхьаакәа иуҳәазеи!
– Уаҳа ҳәашьас иаҭатәу сыздыруам! Аимператор дыӷәӷәазҭгьы асқьыфцәа драбашьны Босԥортәи адгьылқәа еиҭах ирхынҳәыр ҟамлои, аха иааг усеиԥш алшара! Уи мырхынҳәыкәангьы амрагыларахьтәи аимпериа дгьылқәа еснагь ашәарҭа шамац иаанхоит! Абри асенаторцәеи ацезарцәеи реилатәараҿгьы ицәырызгеит, аха ҽмырҳа ҟаҵаны сызҵаара зынӡа аҽаџьара ирбрит усҟан!.. Ажәакала, Рым аимпериа ду аилаҳарахь ахы археит, абри ауп шьҭа избо! – нас арахь даахьаҳәны Орест дахьхықәтәалаз ахь дааԥшуа еиҭах ибжьы наиргеит Суқьессиан. – Абаақалақь ҳәа иаҳаԥхьаӡоз ақалақь ду Илурат анкаҳа нахыс Босԥортәи адгьылқәагьы аимпериа иацәыӡит. Мрагыларахьала қалақьқәас еиқәханы иҟоу Триглити, Питиунҭи, Себастополиси, Гиуеноси, урҭ рнаҩс аладаҟа Фасиси заҵәык роуп иаанхаз. Иабаҟоу егьырҭ ақалақь дуқәа, иааумго уажәы! Ихәыцуа шьҭа еиликаароуп, еиқәырхашәа иҳамоугьы уажәы џьоукы аҩаӡо ишалагаз!
– Лымҳаҭасла иуаҳауа зегьы рхаҵара уадаҩуп!
Суқьессиан уи аҭак ҟамҵакәа нахьхьынтәи дыӡсо иҿааихеит. Инапқәа абақҳәа аӡы иналажьуа дхыӡсааланы аҭӡамц данаадгыла, имахәҿақәа аӡыԥсы рыцрыкәкәа ахаҳәцә инықәиҵан, Орест диҿаԥшуа ус иҳәеит:
– Иаҳҳәа-иааӡа аимпериа ашәарҭа иҭагылоуп, аха абри зхахьы иаазгашагьы уаҩ дызбом! – нас инапқәа нықәырсны аӡы дынҭыԥан, дшыцәаакыз ихарԥ ду наишәхарԥаны Орест днаиватәеит. Ԥыҭраамҭак аҩыџьагьы меицәажәо иштәаз ус дырҩегьых ибжьы наиргеит Суқьессиан. – Аиаша уасҳәап, схы сгәы ахшәаҵәҟьаны сыҟоуп. Аҭаацәарақәа ирхылаԥшхәу Гименеи дысзылԥханы сыԥҳәыси сареи мышкы зны аҩныҟа сзыхынҳәыр, уаҩ дахьнымхаӡо бнаршәырак аҟны сцаны анхара сҽазыскуеит… Уаҳа сылшом, скарахеит!
– Усеиԥш ахақәиҭра зҭахымда, аха Ҟалӷьҭа анаҳзымыхьча ҳахшара рзы Мрагылараҟа наунагӡа рымҩа аркхоит, уаҳагьы иаабараны ҳаҟам ари адгьыл ԥшӡа!
– Иабаҟоу изыхьчаша амч.
– Анаџьалбеит, ишуҳәо еиԥшҵәҟьа аимпериа аҵыхәтәа ақәӡаарахь инеима!
– Геркулес иџьшьоуп, шьҭа абри еилукаауа уҟалазар! Араҟагьы ҳҭагылазаара даарак ибзиоу џьумшьан! Ҩмшҟа раԥхьа иусырбаз анҭ ашәҟәы маӡақәа ирнызгьы ааугәаларшәала!
– Асҵәҟьа сақәгәыӷуамызт!
– Убри азоуп изуасҳәаз ҟалӷьҭаагьы рыгәрагара уадаҩуп ҳәа! Наҟынтәи цхыраарак анаҳмоу ари атәыла аанкылара ҳамч ақәымхар ҟалоит… Иабихәац, шьҭа иазхоуп гәкажьгала ацәажәара, уиаҵкьыс ҳашьҭы шьыбжьхьафара! – иҳәан, Суқьессиан ашьҭахь дҩагыланы иҿынаихеит.
Орест иаразнак дымгылакәа игәы дҭахәыцуа убри аамҭаз маҷк иҽынирхеит, аха нас дҩагыланы игәалаҟазаара хәашьы деиҵырӷәӷәа-еиҵырӷәӷәо дшакыз Суқьессиан днаишьҭалеит.
Абасеиԥш иҟаз ацәажәара хьанҭа ҵысхьан Себастополис итәаз аурымқәа рыҩнуҵҟагьы, аха макьаназ агәкажьра рҽарҭар рҭахымызт. Барторикс иԥҳәыс ԥшӡа Дино лымаҵ аура иахамшәалоз аҳәсақәагьы ишәарҭахар ҟалап ҳәа есҽны амца ацраҵаӡаны иларҳәоз зынӡагьы лара лхахьы иҟамызт, избанзар усеиԥш акырынтәгьы илаҳахьан, арахь уеизгьыуеизгьы бааԥсрак ҟало лымбацызт. Лхаҵа Барторикс иаасҭа лара акырӡа деиҵбын, иара диԥҳазар иқәнаган, насгьы дџьаршьон асеиԥш иҟаз аԥҳәысҿа
лаб иқәлаз бзиа дылбартә идылбалазеи ҳәагьы. Зегьы рылымкаа лымаӡа здыруа ҳәа иҟаз, аурымқәа рыруаа ирхыԥхьаӡалаз, «агоплитцәа» ҳәа изышьҭаз рԥызаҩ Сааҭ иԥа Едыгьа заҵәык иакәын, уи илыҵидыраахьан ақалақь ахылаԥшҩыс иҟаз Дамианои лареи маӡала ишеиқәшәалоз. Убас ҽнак зны длеижьаны амшын аҟәарахьы данигаз лымчмырхакәа инапахьы дааигеит, насгьы лгәылҽаниҵеит лхаҵа иахь акы анламхаҳәа, усҟан Дамиано цәыбзас дышлымаз наганы лхаҵа идагьы зегьы ишреиҳәоз ала. Убри инаҿаршәны Дамиано Едыгьа игәаӷ шьҭыхӡаны дыҟазаарын, убри аҵыхәала ҩынтәҟагьы днаиҿыххьан, аха Едыгьагьы унаидыххыланы иуршәашаз иакәызма, иаразнак ажәала мацара дааиқәикуан. Брторикс иԥҳәыс Дамиано дышлыхнаҳәааз анааиликаагьы иаразнак ихы шхиҵәоз идыруан аҟнытә ицәыбзаԥҳәыс димазкыз усҟан рацәак изиамҳәакәа даанхеит, аха убри аҽны инаҿаршәны иагьиӡбеит имаӡа здыруаз ауаҩы имариак шааиоулак даԥырихырц, рацәак аамҵыцкәаны уи аҩыза аҭагылазаашьа маншәалагьы иоуит. Ҽнак зны Едыгьа иҩызцәақәаки иареи еицны џьарантә ишаауаз, убасҟан цасҳәан ҳәа амҩан иааиҿаҳаит.
– Шәабацо арахь? Изыдҵада инашәыгӡо? – ибжьы қәымчрак аныԥшуа урҭ днаразҵааит Дамиано.
– Ҳара ҳахьцо-ҳахьаауа амҩан иаҳԥыло зегьы раҳәара ҟәадас иҳақәым! – иҳәан, Едыгьа иаахжәаны аҭак ныҟаиҵеит.
– Агарнизон иҟанаҵаз адҵала ахара аныҟәараз азин злашәымоу ала ақәыршаҳаҭга сшәырба! – иаӷа дахьибоз ихаԥыцқәа аҿҿа рыҵга еиҳагьы дааицрашәеит Дамиано.
– Азин зҭаху шәара аимпериа аласбақәа шәоуп, ҳара ҳадгьылаҿ ҳаҟоуп, иахьаҳҭаху ҳцап-ҳаап, уара уақәшаҳаҭхарақәа аҭахны избом! – тәамбарыла аҭак ныҟаиҵеит Едыгьа.
– Ари гәынҽаҵароума иаанаго?
– Уи Барторикс иԥҳәыс улазҵаар иуалҳәап! – иҳәан, Едыгьа убри аамҭаз дагьааԥышәарччеит.
Едыгьа абас ааиҳәоны еиԥш, џьарак изымгылоз иҽы џьбара анықәҵәиаауаз аамҭазы, Дамиано ивагылаз руаӡәык имӷыҵраз асаԥар еиха наимӷԥааны, згәаӷ имаз ауаҩы иқәкны ишилшоз имҩаниҵеит. Уи акәхеит, Едыгьа ишьҭахьҟала иҟәаҟәа иҩалагылаз аиха акы инамырҟаҵакәа, ажәакгьы инамырҳәакәа иҽы днахырҩны азаҟьаҳәа ашьапы днаҵаҳаит.
– Илыҟауҵеи, Дамиано?! Аимпериа иадгылаҩыз ауаҩы дҭаурхеит! Суқьессиани Барторикси рҿаԥхьа шьҭа ҿырԥас иауҭои? –  амҩаԥгаҩцәа руаӡәык ицәымыӷхханы ибжьы наиргеит уи аамҭаз.
Амҿы иаларҵаз аиха еиԥш, Едыгьа иҟәаҟәа аиха алызза иҽы данахырҩуаз аамҭаз қьаадрҳәык имаӷра инавҵшәаны ишынкашәаз урымк илаԥш ишынахьысҵәҟьа ашырҳәа дылҽыжәԥан, Дамиано уи аҭакҟаҵара дахьӡаанӡа иаашьҭыхны инаиркит. Уи ақьаад артлара иҽаназикуаз аамҭаз ицқәаз адҵа нариҭеит абас:
– Ишәырбаандаҩы егьырҭгьы!
Едыгьа иҩызцәа рхала рымч рықәхомызт аҟныт, ҽырххарак ҟамҵакәа рхы рырҭеит. Урҭ рҳәынҷара иаҿнаҷы Дамиано идыркыз ақьаад ааиҵыхны илаԥш шаахигазҵәҟьа, иаразнак ихиҿы неихалашеит. Ақьаадаҿ иаҳәон: «Сгәыӷрақәа зыдҳәалаз Скилакс!.. Исзуҩыз узҵаарақәа рҭак ҟасҵоит абасала. Сара угәрагара ду сыман ҳаидгылаҩцәахап ҳәа, аха башаӡа сгәы сажьеит. Уара уазҵаауеит еибаҳҳәахьаз ажәа еилаганы аурымқәа урыдгыланы усабашьит ҳәа. Сара уаанӡагьы урҭ рыдгылара уалԥшьаны исыдын, аха иуасҳәахьаз ухахьы инамгакәа ухаҭа уакәхеит зажәа еилазгаз. Шьҭа угәра злазгари, Ҟәбан уаарны ушьапы ҳадгьылԥшьа ишналаургылазҵәҟьа аҭыԥантәи анхацәа рҳәуа, уи иаҿагыларц ақәызкуаз зегьы нырҵәо уҿааухазар! Иабаҟоу аӡәгьы силакьысуам ҳәа иуҳәаз уажәа? Абри ауп аурымқәа срыдгыланы суабашьыртә сҟазҵазгьы! Абри иузызҩыз аҭак аныҟамла, иудыруаз сызқәуыргәыӷыз мцын ҳәа сшазхәыцуа! Сажәақәа ухахьы анагаразы макьанагьы аамҭа умоуп! Сазыԥшуп иуҳәараны иҟоу!.. Базрыҟәа!»
Дамиано даԥхьонаҵы иқьышәқәа ачча рықәыхх иҟан, убри аамҭаз гәанылагьы игәы дҭагәырӷьон дшымгәыӷӡоз иаалырҟьаны ахырқьиага ахьиоуз азын, ауаҩы дзыхирҟьаз ахҿыхгагьы абар иҿаҿаӡа шьҭа инапы иакын. Ииулакгьы дзыцәшәоз ауаҩы диԥыригеит, шьҭа Барторикс иганахьала игәы ҭынчын, насгьы асқьыфцәеи абазгааи рыбжьара маӡала аицәажәарақәа шцоз алагьы ашәҟәы маӡа икит, убасҟан усшәа агәрагарагьы ихы иаиҭеит, иҟаиҵаз аҵыхәала аҳамҭа аҽаԥсатәра илиршазшәагьы.
Амзара ишнеизҵәҟьа абааш аԥхьа дылҽыжәԥан, дышиашаз уи ашәҟәы маӡа иаразнак инаганы агарнизон ахада инапы инаиркит. Суқьессиан аҟаԥыҳәа уи илаԥш шынахигазҵәҟьа амшмыхәла деиԥшха иаразнакала днеихалашьцан, убри аамҭаз ахыц иҭаркыз абгалаџ џьарак иамкуа анахьарахь ишныҟәо еиԥш, игәы дамыртәкәа дҩацә-ҩацәуа алаҩеираха исит. Нас акы игәы инҭеикызшәа ашьҭахь дахьтәаз дааины агәаԥҳәа иҟәардә иҽынанижьлан, убасҟанҵәҟьа лаԥшҵашәарак иоуны уаҟа игылақәаз аарак рыдибалазшәа аҵыхәтәан акакеиҳәа днарыҵаҳәҳәеит.
– Шәышԥагыло шәҟыԥс-ҟыԥсӡа! Ҳазнаԥхаз Базрыҟәа абыржәыҵәҟьа дааганы абра саԥхьа дшәыргыл!.. Уажәыгьы ара шәгылоума, шәласы!
– Уажәыҵәҟьа Суқьессиан, ухаҵкы! – ҳәа неицырҳәан, иаразнак индәылибаҳәаны ицеит Базрыҟәа иаагаразы.
– Уи дышьтәуп, мамзар аринахысгьы даараӡа дуԥырхагахар ҟалоит! – дзыцәшәоз ауаҩы имариа аниоу ацҭәы нациҵеит Дамианогьы.
Ицеит мчыбжьык ниаҟьаны, аха адгьыл аҵаҿтәи аҭакырҭақәа руакаҿ ҳәагәыжьла ахаҳәҭӡамц иадҿаҳәалаз Базрыҟәа иахь макьана уаҩ дмааицызт. Убри аамҭаз агәырҩа хьанҭа дыхәнажәарц акгьы игмызт иара, уаанӡа мыцхәы зҭеиҭԥш иашьклаԥшуаз, аԥшреи асахьеи згымыз уажәы уахьихәаԥшуаз алымт злашьыхыз ихцәы еиқәаҵәа еилыжәжәа, ижакьа еимиааны, иӡышоз иқьышәқәа еиҟәыԥԥа, ихы инаркны ишьап аҟынӡа алымтбаа ицрыкәкәа, ацәа згыз иблақәа аҿыцәаара иалагаз ацәашьы еиԥшха иҭааӡа, мышқәак рыла дузымдырыртә деихәлаҳаит. Дааиижьҭеи аԥсҭазаара бзиа иалашьцылаз ауаҩы, ҳаҭыр ду зманы еицырдыруаз уажәы аҭӡамц цәаакы дадҿаҳәалоижьҭеи ихшыҩ аҭыԥ иқәҟьаны деилаԥсазшәа аҵыхәтәан ихала ацәажәарагьы ҵигеит, нас иаалырҟьаны дызхыччоз ихаҭа изеилмырго ччараха исуан, дыччон зхы еиқәшәамыз еиԥшҵәҟьа, нас ус-ус дааихсыӷьны убри нахыс уаҳа иаҳаидеик ыҟамкәа деиқәышьшьы дааҟалахуан.
Шьҭа ихы далаԥшхьазар далаԥшхьеит ҳәа аныргәахуаз ҽнак зны ичанаба иҿырхырц ианнеи, иаалырҟьаны анкьатәи иаҳаҭыр ахәага изыхынҳәызшәа ааиамхабеит, аха уаанӡа ихаҵкы казмыршәуаз аурымқәа уажәы хьаасгьы дрымамкәа иааисуа ипҟара ианалага, убри нахыс уаҳа иара итәыҳәа акгьы шыҟамыз ихшыҩ назцеит. Иидыруаз амаӡақәа идырҳәаразы дандыргәаҟуаз акырынтә ихдырра ицәыӡыртә аҟынӡа днаргеит, ажьырҵәы ршны иларыкшон, аӡәы иажәа аниҿырхуаз аурымқәа зышьцылахьаз аргәаҟрақәа рыла ашаха данҵаны инапқәеи ишьапқәеи еимҿадырххон, аха убри аамҭаз иӷазбжьада знызаҵәыкгьы дмыҳәҳәеит. Иргәаҟҩцәагьы дџьаршьон абриаҟара ачҳара илазҵазеи ҳәагьы, нас убри иҵагьы иԥыршәарц рҭахызшәа ашьҭахь зынӡа уаҩ ишимбац ала изныҟәеит, аха идысхахьаз ицәеижьы уажәшьҭа хьаак аманы ибомызт, амала данрымпыҵаԥсуаз аламҭалаз жәақәак рҳәара аарла дахьӡеит.
– Сгәы иа-лл-оуп, ас-с-сқьыфцәа р-раагара сахьа… сахьахьымӡаз! Аԥсны иаа-р-лас-сны шәаныӡаароуп!..
Базрыҟәеи Едыгьеи рҭахара дук мырҵыкәа лӡаа рыҩнуҵҟа изҩаха аҭыӡшәа ду ахылҿиаауа иалагеит, азнаказ иныҵыҩ-ааҵыҩны нас еиқәтәазшәа иҟалеит, аха ашьҭахь убасеиԥш еиҭарҿыцны, аԥша иаанаго аԥсӡы еиԥшха ргәынқьбжьы ахара ицо иалагеит. Ишԥаргәаӷьӡеи рылакьысра, иааргәамԥхар ҳаргьы убас акәхап шьҭа зегьы ишаҳзырруа ҳәа, ицәырҵыз агәынамӡарақәа иаалырҟьаны абааԥсахьы ахы архо иалагеит аҵыхәтәан. Амца афархь-мҿы ахәлаужьыр амцабз ацаапкны ишацгыло еиԥш, иҭадырхаз рыуацәеи рҭынхацәеи ашьоуразы иаҿаапкӡаны аурымқәеи дареи ааидымсылар ада ԥсыхәа рымамкәа аҟынӡа ианыбыжкӡа, ашьҭахь абзарҟаҩцәа ҳәа изхәаԥшуаз абыргцәа бжьаланы аилабжьарақәа ирылагеит, аха ҳшьа аауроуп ҳәа игылаз убри аамҭаз аӡәы иҳәатәы иазыӡырҩырц рҭахымызт. Аҭагылазаарақәа иахьакәым ахь икылсуашәа ианыҟала Суқьессиангьы даднагалт, аха игәаӷ шьҭыхӡаны иҟаз зынӡагьы дыдмырцәажәеит иршьқәаз аара рықәҵаны иара итәқәа дрыдгыларц анақәик, уи аамҭаз зыхшыҩ иахыҵны иҟаз аҭынхацәеи урҭ рыдгылаҩцәеи аршәаа иасуа ацәажәара даҟәырхит. Агарнизон ахада ибон уаҩ иҳәатәы змаҳауаз абазгаа ашьра ҟазҵаз аарырымҭакәа рҽааныркыларц ргәы ишҭамыз, насгьы ус ҟаҵашьа ахьимамыз азын иҭакны ирымақәаз егьырҭ ахҩык аурыжьыртә иҟаиҵеит издыруада уи иннакылозар ҳәа дазхәыцны, аха амыждараз урҭ аноурыжь ауп еиҳагьы ианшәарҭаха, избанзар урҭ ирҳәеит Едыгьа дызшьыз Дамиано шиакәыз. Абри шеилыркаазҵәҟьа Едыгьеи Базрыҟәеи рҭынхацәа ҽнак зны иааибыҳәаны агарнизон иақәларц агәырқьҳәа абаагәара аҭаларахь еихеит, урҭ инарышьҭалеит адгылаҩцәагьы. Убри аамҭаз аурымқәа ирцәымыӷхханы гәашәс иҟаз зегьы ыҵарҟаца иадыркит, аха зыхшыҩ иахыҵны иҟаз уи еиҳагьы ӷәӷәала иаргәаан «Ашьакаҭәара шәҭахымзар арахь дцәырганы дҳашәҭ, алаӡахша Дамиано!» ҳәа, рабџьарқәа ырҟымҟымуа агәашәқәа ирыдеибаҳәала иахьгылаз рықәҿаҭра иалагеит. Згәы иазымчҳақәаз ԥыҭҩыкгьы абаагәара ихыҵразы инкыдыззала-аакыдыззалеит, аха ахалара рылымшакәа иӷырыӷыруа иаавахеит, насгьы кьыбада ахыҵра амуашәа анырба иаахынҳәны арахь рҿаархеит. Аурымқәа гәыӷуан абаагәара анҭыҵ игылаз ахацәа ргәы ԥҵәар рыҩныҟақәа рахь ишԥамцари ҳәа, аха аамҭа шаҟа инаскьоз аҟара еиҳагьы ргәаӷ хышхыҵәаны рыбжьқәа ӷәӷәахо иалагеит. Уи аамҭаз амцацраҵаҩцәагьы иршьқәаз рҭынхацәа еиҳагьы ргәахы еибаркуа ирыларҳәон, абыржәнатә ршьа мукәа ианынха нас аурымқәа зынӡа рхы ишықәтәоз, иаарҭахызгьы рылагӡара рыҽшазыркуаз, убри аҟнытә зегьы еицхырааны абааш иақәларц ргәы азырхаҵара рҽазыркит. Акрааҵуан аҭыԥантәи ауааԥсыреи аурымқәеи еиванамгалакәа иааиуеижьҭеи, уимоу абыржәы ирыбжьалаз ахҭыс акәмызҭгьы аҳәатәеиқәшәарахь инеибагазшәагьы иҟан, Суқьессиангьы ибзиаҵәҟьаны идыруан абазгаа рҟазшьақәа зеиԥшраз, алакьакьара шырҭахымыз, иагьшырнымаалоз, идыруан цәгьарак рзумукәа ишуԥырхагамызгьы.
Убри аамҭаз аҟәыӷацәа егьа рҳәаргьы ахацәарԥар реиқәкра рылшомызт, аргама ирбон иаалырҟьаны амашәыр ӷәӷәа ҟамлар шамуаз, дадраа, изқәышәкыз аибашьра ахы аркроуп изызҳәахо ҳәа рыларҳәацыԥхьаӡа уи еиҳагьы иацаапкуан, абар-абар абаагәара ишынагәыдлара ихышхыҵәаны иҟаз ргәаӷқәа еиҳагьы есааира аҽарӷәӷәон. Акыргьы иааԥшит, аха аурымқәа рганахьала аҭак ҳәа акгьы анырмаҳа, амш ҳаларгома арҭ алахшақәа ҳәа ԥыҭҩык арԥарацәа иааибыҳәаны иԥыҟҟаны иааргаз ахацқәа аҭӡамц инкыдыргыланы, ашьабысҭа аҟара рыбаҩ рцәыласны абаагәара ахы инықәибаҳәеит, аха раанкылараз заанаҵ ирԥшны идыргылахьаз аурымқәеи дареи иара уаҟаҵәҟьа инеиҿагылт. Гәаӷла иҭәыз ахацәарԥар рхы мшаҭакәа аса цҳафырқәа мҩанырҵон, раҵкыс ирацәаз аурымқәа рымч шрықәымхозгьы ҩыџьа-ҩыџьала, хҩы-хҩыла иаанкыланы реилыцҟьаара иаҿын. Аамҭа ԥыҭк ныбжьысхьан еиԥш, абаагәара иҭыҩҩуаз абжьыцәгьақәагьы еиҳа имаҷхо иалагеит, ус-ус мацара аҵыхәтәан зынӡа иааиқәтәеит. Убри аламҭалаз агәашәқәа ҟьаҟьаӡа иаатит, аха уахьынтәи уаҩ дҭыҵуамызт. Адәныҟа иаанхаз абыргцәа рыхқәа рыкәаҽ ишгылаз ус дук мырҵыкәа Суқьессиан амҩаԥгаҩцәа ицны дшааиуаз урҭ даарыдгылт, убри аамҭаз лахҿыхрак имамкәа илахь еиқәышьшьы, иҟалаз ахҭыс даараӡа игәы иалазшәа иҽыҟаҵаны.
– Иҽеимкәа иҟалеит! –  иҳәеит Суқьессиан, иҿаԥшылара хьанҭаӡа.
– Ҳара ҳауп изхароу, ҳаҷкәынцәа ҳазнымкылт, дад! – аурым бызшәа здыруаз быргк убри аамҭаз гәырҩала иҭәыз ибжьы ниргеит.
– Адгьыл иахылаԥшху Геиа илбоит ҳара акымзарак шаҳхарам, ашьакаҭәарагьы зынӡаск ишаҳҭахымыз! Сгәы иалоуп, цқьа аилибакаара ҳаӡаанӡа шәыҷкәынцәа рхала рхы ахьҭадырхаз! Башаӡа рхы ҳдыршьит! –  иҿаԥшылара уаҳа акала еицамкыкәа лахьеиқәҵарала ацәажәара даҿын Суқьессиан.
– Рызагьы ҭахама?
– Ԥыҭҩык еиқәхеит! Урҭ уажәыҵәҟьа арахь иааргоит!
Цқьа аицәажәаха раӡаанӡа иаалырҟьаны бжьыцәгьақәак ааган, нас есааира иааигәахо иалагеит. Ус дук мырҵыкуа, абаагәара ахы ахьынҵәоз шыҟаз ауаа рацәа авибаҳәа, ираҳаны иркыз рабџьарқәа ырҟам-ҟымуа, абыржәы ишиашоу аурымқәа ишынаргәыдлара иҿҟьаса ишааиуаз рылаԥш иааҵашәеит. Убри аамҭаз абыргцәа иаарцәымыӷххан, анаџьалбеит, арҭгьы машәырк рхы иазыруеит ҳәа ргәахәны инарԥыххылан, нас рнапқәа ааҳаракны иаагылт рҽааныркыларазы.
– Аиреи аԥсреи зшаз Анцәа шьарда зымчу дҳаманы ҳшәыҳәоит шәаагыларазы! – зегь реиҳа ақәра змаз ҭаҳмадак убри аамҭаз раԥхьа днышьамхнышгылеит. – Шәабацәа рҳаҭгәынқәа ирымаҿуп шәҭыԥ шәахысрызар!.. Ҳныхақәа снықәуеит, иахьала аурымқәа акымзарак шырхарам ала! Иццакцәаз ҳаҷкәынцәа роуп! Зегьы ҳаибарӷәаҵәыӷьыҵәуа ҳашрыдгылазгьы ҳҳәатәы хам
ҵакәа рхала рхы ҭадырхеит! Шәаргьы убри шәԥеиԥшхоит шәҽаанышәымкылар! Шәара шәмаҷҩуп, арҭ рацәаҩӡоуп, шәҭыԥ шәанахыҵгьы акымзарак шәылдыршом! Гаӡарыла ахҭырхара шәамеилаҳан! Иаашәычҳа, дадраа!
Еиқәныхла игылаз ахацәа гәаӷла рыблақәа ҭыҵны ишцозгьы ҭынч изымгыло еилагылан, иара ус ажәакгьы аӡәы иҿыҵымшәацызт, ашьҭахь рханӡа игылаз хаҵак иҿааихан, дшьамхнышгыланы ирԥырагылаз ани аҭаҳмада дицхырааны дааиргылт.
– Ашьоурақәагьы ҵакык-ҵакык рымазароуп, аха ҳаҷкәынцәа аибашьрахь икылыргеит ҳҳәатәы хамҵакәа, – иахьатәи ахҭыс игәы иаланы ацәажәара дналагеит ииргылаз уи аҭаҳмада. – Еиҳаракгьы ирыхьыз уи ауп, ахычҳара аҵкыс ириааиз аццакра иахәнатәит. Сара атәымԥсы садгылаҩым, аха иахьала урҭ акгьы шырхарам ала ҳанцәақәа зегьы снықәеит, уи азын сыгәра жәга!
– Иашоуп! Иашоуп! – рҳәан, ивагылақәаз егьырҭ абыргцәагьы уи инаицдырӷазит.
– Иҭадырхаз ршьа мукәа иаанҳажьыр, нырцәыҟа ҳаннеиуа ҳрыдыркыларым! – иҟалаз ахҭыс зхы иақәҵаӡаны иҟаз аӡәы игәы ианазымчҳаӡа дмақаруа ибжьы наиргеит.
– Нас ишԥа! Ҳаҷкәынцәа нзырҵәаз шьҭа уацәас иҟаҳҵарыма? – даҽа бжьык џьарантә иаагеит.
– Сшәықәшаҳаҭуп, дадраа, аха шәара шәшаҿу ала иауам! Сӡышра ҳаҭыр ақәшәҵозар, шәаасзыӡырҩы! Шәара шәымч зынӡа имаҷуп, арҭ шәзыриааирым! Асеиԥш абӷьааҳәа шәыҵеибарҟьо шәалагар, Лӡаа ҳадагьы акырџьара ашәарҭара иҭагылар ҟалоит шәара ишәыхҟьаны!
– Адаӷаҷиафацәа ҳаҷкәынцәа ндырҵәалап, ҳара иҳачҳалап! Абри ауп иҳауҳәарц иуҭаху! – даҽаӡә ибжьы аагеит.
– Уҽаанкыл, дад! – ицәажәоз аҭаҳмада инапгьы ҩышьҭихит иххәыцразы. Аҵыхәтәан иажәагьы дацраланы ибжьы наиргеит. – Ачҳароуп ҳажәларгьы иахьанӡа еиқәырханы иаазгаз! Аццакра ззеиӷьхаз ҳәа макьана сара исмаҳац сахьынӡажәбо сшааихьоугьы! Избоит аказы шәхы шәшамеигӡо, аха ахҭархара акәым ихаҵароу, уажәы ахеиқәырхароуп иаҭаху! Сара сгәанала ахеиқәырхарагьы фырхаҵароуп!
– Аҳаҳаи, ццакрак шәмыхьын, дадраа! – ицәажәоз аҭаҳмада иқәлацәаз егьырҭгьы ажәауаара риҭарц иҭаххазшәа иажәа анааникыла аганахьшәа игылаз быргк арахь дааскьаны ибжьы наиргеит ишынҭрысра игылаз ахацәа дрылаԥшуа. – Ашьоуроуп саргьы сыхзырҵәаз! Уи аҵыхәала сзықәшәақәахьоу зегьы ишәыздырам! Сыҷкәынцәа аҩыџьагьы уи иақәӡхьеит, феида рзалымгакәа сашьцәа рыбжаҩыкгьы уи рхы ахҭынырҵахьеит! Аиаша шәҭахызар, убри ашьоурақәа роуп еиҳарак ҳҭазырхоугьы! Ашьа ахьуушагьы убап, аха уажәы шәара шәаазцаз шьоурам, ари еибашьроуп, хҭархароуп изқәышәкыз! Иаалырҟьаны аибашьра аҽазкра, ҳажәларгьы шыхнарҵәо, ишҭанархогьы зегьы раԥхьагьы азхәыцра ашәҭозароуп!
– Нас, иахьа иҟашәҵаз азын ҭабуп ҳәа раҳәаны ҳхынҳәрыма? –  даҽа бжьыкгьы рыгәҭахьшәа иаагеит.
– Ҳабыргцәа ирҳәо иашоуп, ҳаарызхәыцып ҳаргьы! – убри аамҭаз хаҵак арахь дрылҵны даагылан нас иҩызцәа рахь дынхьаҳәны иажәа инациҵеит. – Ашьа ицаша ада иалагылом ҳәа, ишҳаҵарҳәаз еиԥш ҳамхаццакны ҳхы машәырк азааур ҟалоит! Ҵабыргны, бга ахьҭам ла ҭашуам рҳәоит, аха уажә изқәаҳкыз аԥсы ихәарҭам, абза ихырҵәагоуп! Ацәгьа нагӡагьы ыҟам, бзиа нагӡагьы ыҟам, ҳаиҳабацәа дуқәа иҳаҵарҳәаз ҳхаҿы иааганы ҳҽаанаҳкылап! Уажәазын маҷк ҳааԥшып, нас аԥхьаҟа иҟало аабап!
– Аҟәыӷацәа ҳәа ҳазхәыԥшуа абзарҟаҩцәа рҳәатәы хаҳамҵозар, нас дарбану зҳәатәы хаҳҵараны иҟоу? Ашьшьыҳәа иныҟәаз хара дцоит рҳәоит, аха заџьал ааигәахаз иуаҩышьа иԥсахуеит ҳәа, ашьоуразы еилашуа ҳагәқәа ааԥсахны аҽырҟәыӷара еиҳа амҩа аҳҭап! Ҳабыргцәа рҳәатәы хаҵаны ҳхынҳәып ҳаҩныҟақәа рахь!
Убри аамҭаз ацәажәабжьқәа рацәахеит. Аууҳәа иахьеилаз ирҳәоз узеилыргомызт, аха рыбжеиҳараҩык еибырҳәоз, абыргцәа ирабжьыргаз мап шацәктәымыз акәын. Уи еиҭах аӡәыкҩыџьак наҿаԥазаргьы, аҵыхәтәан уеизгьы зегьы еиқәышаҳаҭханы реиҳабацәа ражәаҿ иаагылт.
– Дадраа, аҵабырг шәхаҿы инеизар, иҭахаз аҷкәынцәа рыԥсыбаҩқәа аашьҭыхны шьҭа ҳашьҭахьҟа ҳхынҳәып! –  иҳәеит раԥхьаӡа ирԥыххыланы иаанызкылаз аҭаҳмада.
Ццакрыла зхы ҭазырхаз рыԥсыбаҩқәа анышә ианарҭа ашьҭахь,
Едыгьа иҭынхацәақәаз имырҳауҳаукәа маӡала инкылатәа-аакылатәо абааш иахаҩо иалагеит, урҭ рхы иақәҵаӡаны иҟазаарын раӡәк алажә еиԥш дышьны дахьрырҭаз аҵыхәала ргәы иҭаркыз шьҭа иахьхәрангьы иҟамызт. Рацәак аамырҵыкәа иагьрылдыршеит Дамиано имариа ԥшааны иҭархара, ҳамҭас иҟарҵазшәа ихы хҵәаны аҽныҵәҟьа Суқьессиан изырҭит аԥсуаа ршьа мукәа ишаанырмыжьуаз еилдыркааразы. Убри илаҿаршәны лӡааи аурымқәеи есааира еимацәгьахо иалагеит, насгьы агәаӷ, агәаӷ ахылҿиаауан, урҭ ирҿыԥшны абзыԥқәагьы ирылахьшәашәахьаз агәаӷ еиҭах иаарылаҿыханы аҽцәырнагеит, ишныҵҟьара рҽырхианы рабџьарқәа еиҭадырмазеит. Уи аамҭаз ашьшьыҳәа иҟаз гәымааи аблархәааи урҭгьы ргәынамӡарақәа ҿыцханы аурымқәеи дареи аҭыӡшәақәа рылеибахуа иалагеит, бзыԥааи лӡааи иҟарҵоз иаҿыԥшны даргьы ацәгьоурақәа рҽазыркит, еиҳараӡакгьы аурымқәа кагәаны рӷьычра еиҳа рҽадырцалт.
Абасала иԥаԥашькыз аԥсуаа раанкылараз хьырхәрақәас иҟарҵашақәаз аурымқәа аӡбра ишаҿыз ҽнак зны, аимператор Требониан Галл иҟынтәи ашәҟәы кылҟьа иааит, Суқьессиан ирласӡаны Рымҟа дцаразы. Агарнизон ахада иҭахымхеит абри аҩыза аҭагылазаара уадаҩ аныҟаз аамҭаз уахь ацара, аха аимператор даниԥхьа мцашьас имааз, убри аҟнытә аҽныҵәҟьа амҩа ақәлараз аҽырхиара дналагеит. Уахь дызлацашаз аӷба иаарласӡаны ианеиқәдыршәа ашьҭахь, агарнизон анапхгара ижәҩахыруаҩ Барторикс изааныжьны, ҽнак шьыжьнаҵы ицага ӷба амшын инхылт Урымтәылаҟа ахы рханы.
Иаалырҟьаны аԥсуааи аурымқәеи реизыҟазаашьақәа шыбааԥсхаз ала дук мырҵыкәа асқьыфцәа рҟынӡагьы ажәабжь наӡеит, насгьы лымҳаҭаслагьы ираҳаит агарнизон ахадас иҟаз Суқьессиан иԥхьаны Рымҟа дшыргаз алагьы, уи аԥхьатәи ақәылара аан дара аҵарханы аиааира ахьигаз аҵыхәала аҳамҭа иҭаразы аимператор диԥхьаны дигеит ҳәагьы раҳаит, аха уи ахьынӡаиашаз еилкааҵәҟьаны ирымамызт.
Скилакс ари аҩыза аҭагылазаашьа иоураны дыҟамызт, иаразнакала иагьиӡбеит уи ихы иаирхәаразы, убри аҟнытә ҽнак зны ижәҩахыруаа зегьы ааиԥхьеит драцәажәарц. Еиҳа иқәыԥшқәаз рахьынтә аилацәажәара далахәын мыцхәы иуаҩхԥараз уи аҵыхәала егьырҭ раасҭа бзиа иибоз Ариапилак, иара убас акы аниӡбалоз дыҟамзар ҟамлоз, мԥсахрада ҵаҳәаҩыс имаз Апполодор, егьырҭ дзықәгәыӷуаз аԥызаҩцәа Колакси, Метродор, Артаксом, Липоксаис уҳәа ӡәырҩы, урҭгьы алахәымкәа усгьы аибашьратә усқәа рылацәажәашьа амамызт, дара ыҟамкәангьы Скилакс ихалазаҵә акы аӡбра ахааназгьы иҽазимкыцызт. Убри аамҭаз зегьы рылаԥшқәа кыдырхаланы еиқәышьшьы итәан рхада ииҳәараны иҟаз заанаҵгьы иахьырдыруаз азы ирыдигалараны иҟаз арбаныз рхала ргәы иҭыҳәаауа. Иӡдыржәуа аса аԥырӷы иааҽҳәыганы аӡы ианӡааукылалакь аҟаԥшьра шахыӡаауа еиԥш, ус Скилакс ихи-иҿы ааиқәараханы ибжьы анаага, убри аамҭаз рызегьы рыхқәа неицышьҭыхны рхада дахьтәаз ахь рылаԥшқәа наиддырхалт.
– Исаҳаз мцымхеит! Адыррабжьгаҩ-хьшьыцба исзаанагеит акры зҵазкуа аҩбатәи аацҳабӷьыцгьы. Убри ҵакыс иамоу шәаргьы шәыхшыҩ азышьҭны цқьа шәазхәыцыр сҭахуп, насгьы сазыԥшуп иҟаҳҵашагьы шәыӡбарц.
Абасала данаацәажәа итәаз ааҳәаҵәыҳәаҵәит, аха рхада адыррабӷьыц ҳәа дзынцәажәоз аӡбахә иахьанӡагьы ирмаҳацызт аҟнытә иреиҳәаз иалырҳәаара рзымдыруа аӡәиаӡәи инеиҿаԥшы-ааиҿаԥшуа иштәаз, ус аӡәы ибжьы наиргеит абас:
– Уажәақәа ззырхо ҳзеилымкааит ҳконунг, ухаҵкы! Ишәарҭоу кыр ҟалазар, инҭкааны иҳардыр?
– Зегьы ижәдыруеит ақалақь Фасис ақәлара алҵшәа шаҳнамҭаз! Убри аҟнытә Ҟалӷьҭа ҳалсны ҳамцакәа мрагылараҟа цашьа ҳамаӡам, аха адырра соуит иҳацхраараны иҟаз аԥсуа Базрыҟәа аурымқәа цәгьаԥсышьа иҭаны иԥсҭазаара далархит ҳәа. Абазгаа раҳ иакәзар урҭ дрыдгылаҩуп, уи ҿыц аԥсҭыр реизгара даҿуп ҳәагьы ааицҳауеит ԥшыхәра уахь исышьҭыз ауаҩы, аха аԥсуааи аурымқәеи еибаргәааны уажәы маҷк еивҵасны иҟазаргьы, агәрагара уадаҩуп аидгыларагьы рыбжьыҵит ҳәа азхаҵара!
– Еилаҳкааз убри ауп, – иҳәеит Артаксом, – убри абазгаа раҳ ҳәа узҿу ҳара ҳзы ишәарҭоу иакәны дызбом! Ари оумашәа ибатәӡам, избанзар уи аҳ аурымқәагьы баны дынхаӡом!
– Абазгаа раҳ ҳгәаӷс имоуи даҳҿагылартә, насгьы ҳара ҳзышьҭоу аурымқәа рнапаҿы иҟоу Питиунҭ заҵәык ауп, ҳазқәылараны иҟоугьы дара аурымқәа роуп! – иҳәан, Метродор уи дидгылаҩхарц иварахь дынхьаԥшны Артаксом днаихәаԥшит абазгаа раҳ игәрагацәара шимамызгьы уеизгьы иаргьы уи дақәшаҳаҭхауа.
– Абазгаа раҳ ҳара ҳзы дызлашәарҭам ҳаиҳәааит абри зырҵабыргырц зҭаххаз Артаксом! – убри аамҭаз ибла ҵырқәа рыла итәаз аӡәаӡәала инархыганы нас аҵыхәтәан илаԥш Артаксом инаидирхалт Скилакс.
– Скилакс, ҟәыӷа, иԥырхагои иԥырхагами шидыруагьы абас дансазҵаах нас уи сшазхәыцуа изеиҭасҳәап! – иҳәан, Артаксом аӡәгьы дахьыҟаӡамыз џьара дыԥшуа ацәажәара иҽыназикит.
Убри аамҭаз убасеиԥш ҭынчрак иаамҽханакит амҵ ԥыруазар абжьы уаҳаратәы аҟынӡа, аӡәы иҟытԥсык ыҟамкәа зегьы рылаԥшқәа Артаксом идырхаланы изыӡырҩра иаҿын.
– Ҵабыргны, Ресмаг усҟан дҳабашьит, аха аурымқәа дрыдгылаҩуп ҳәа зынӡагьы ихашәымҵацәан, – иажәа анагӡара даҿын Артаксом. – Анцәақәа зегьы раб Папаи дыснықәеит, аԥсуаа аурымқәа баны ишнымхо, уи шәаргьы ибзиаҵәҟьаны ижәдыруеит. Абри зырҵабыргыша акәны иҟалеит абыржәы аакьыскьа аԥсуааи дареи неибамырҵәар ада ԥсыхәа рымамкәа иахьааҭагылаз. Ишәмаҳацкәа шәыҟоума абазгаа Питиунҭ иқәларцгьы рыҽшазыркыз, аха акгьы рылымшакәа иқәылаз абаагәара ишҭанҵәаз, усеиԥш иахьыҟалаз уи ҳара ҳзы даара ибзиоуп!
– Уи ҳаргьы иҳаҳахьеит! – ацәажәара иаҿыз днаиԥыҩлеит Скилакс.
– Убри иҟалаз ахҭыс ҳхы иархәаны мрагылараҟа ацаразы амҩа аиқәырхара ҳалшароуп, насгьы Суқьессиан иҟамзаара иақәыршәаны абыржәтәи ҳдәықәлара убриаҟара игәыҭҟьагахароуп, аурымқәа аҩ иҵанацалартә аҟынӡа инанагартә. Убасҟаноуп ҳамҩа аԥырхагахарагьы даԥсыуа даурым аӡәы ианизымгәаӷьуа! – аҵыхәтәантәи иажәақәа игәы еилашӡаны ауп ишиҳәаз Артаксом.
– Табити илԥхала ухәышҭаарамца ухылҵышьҭрақәа зегьы рзы иҿымцәаауа инаунагӡахааит, абасеиԥш ҳазҳәаз Артаксом! –  иҳәеит Метродор, уи гәыҭыӷьӷьала иахьиҳәаз азы агәеизҳарак анааинаҭа.
Убри аамҭаз Скилаксгьы гәахәарак шиоуз убаратәы, еснагь еиқәыхьшәашәаз ихи-иҿы абыржәы маҷк иааԥсасины, ибла гызмалқәа рыла Артаксом дихәаԥшуа, ииҳәаз дшақәшаҳаҭыз ала дыргаҵас ихы наирҵасит.
– Уажәшьҭа ҳамҩаԥхьаҟа ицәырҵраны иҟоу аӷа дарбану? –  ииҳәахьаз макьаназ ҿагыларак амоукәа зегьы ақәшаҳаҭханы иахьизыӡырҩуаз иаргьы игәы иахәаны, ихәыцра ҵаулақәа зеиԥшраз иҵагьы идирбарцы иҽазышәо ҩаԥхьа ибжьы наиргеит Артаксом. – Аурымқәа роуп ҳәа шәыҟазар? Мап!
– Ажәа мыцхәы ҳамыршьыкәа, иҳауҳәарцы иуҭаху уааласны иҳәа! – уи изыӡырҩра игәы ԥнаҵәазшәа ихаарадаз ибжьы наиргеит Скилакс.
– Скилакс ус иҭахызар, сажәа сыркьаҿуеит!.. Аҵыхәтәан ишәасҳәарц исҭаху убри ауп, Суқьессиан уажәы Аԥсны дыҟам, уи иҟамзаара ҳхы иархәаны Питиунҭ еиҭақәлатәуп ҳәа сазхәыцуеит! Убри
инақәырццакны Себастополисгьы анҳазга, нас амрагылараҟа ҳамҩа ҟьаҟьаӡа иаартушәа шәыԥхьаӡа, убасала ҳнапаҿы иҟалоит Ҟалӷьҭагьы!
– Сара уи сзақәшаҳаҭхом! – ацәажәара дақәиҭыртәырц дамыҳәакәа ихатәԥышәала дҩагыланы гәынамӡарыла ибжьы наиргеит Колакси.
– Избан? –  дҵааит Скилакс.
– Питиунҭ ззынижьыз уи аҵлаҳәысҭажә Барторикс ҟырмыџ шьҭа ҳламаҵуарқәагьы дрыцҳашьаны имеишыртә аҟынӡа днеихьеит, – абас ацәажәара ахы наиркит Колакси. – Ахшыҩца иҩны дакыроуп, аха Суқьессиан уи еиӷьу димамзар акәхап, убри аҟнытә Питиунҭ инапы ианҵаны дцеит!.. Акы сшаҿыз даҽакахьы сианагеит, аха ашәарахқәа раҳ алым ажәны иантәалак ашьҭахь хьыԥсааӡа ишыҟало еиԥш, Рым аимпериа амчхара ахыԥсаарахьы ахы шархаз шьҭа агаӡагьы еиликаауеит. Иахьа аимпериа зхаанханы иҟоу аимператорцәа баӷьырбабоушәа акы иаҿызаргьы, уеизгьы рыԥсы ацамҭаз аԥсеизгара иахьалагаз рыҽдырӷәӷәоушәа рҽахьазыркыз ауп макьанагьы аурымқәа акы рылшоушәа дзырбо! Аха, убас мацара шьҭа дук хара ишзымцо агәра жәга!
– Уи иашоуп! – ижакьа ӡышқәа инацәақәа рылшьуа макьана ажәак мҳәакәа дӡырҩуа дыштәаз ибжьы наиргеит Апполодор. – Адунеиаҿ амчрақәа еснагь иуаароуп. Империак анықәҵлакь даҽа империак гылахуеит, уи ашьҭахь аҽак цәырҵхуеит, иахьа уажәраанӡагьы абас мацара иааиуеит. Усоуп аԥсҭазаара шаны ишыҟоу! Аԥсыӡқәа иреиҳау аԥсыӡсса кны ишылбаанадо еиԥш, еиҳа зымчу аимпериа егьырҭ аимпериа маҷқәа ахьахәланарбгаша иашьҭоуп. Ҳара асқьыфцәагьы аурымқәа ҳазлареиӷьу ҳәа акгьы ҳалаҟам!
– Иабихәац, убзиахәхәа ушцәажәоз аҵыхәтәан иацуҵаз зегьы ҳгәы армаҷит. Ари иахьамацароума, уаазқәылаз гәыкажьгамзар еиӷьу узымҳәац! Ишԥеилкаатәу Апполодор – амаҷ азынгьы амҵ иазыҵҟьоз уажәы иахьынӡаилшоз ичҳаноуп дышҵааз Скилакс, нас итәаз рахь илаԥш наирхеит.
Колакси иажәа анагӡаха анирымҭа, уаҳа ацәажәара иҽазымкыкәа ахыгәҳәа иҭыԥаҿ днатәан, нас илымҳа азкыдҵа егьырҭ рзыӡырҩра дналагеит.
– Аурым империа аԥсыцәгьароуп еснагь изқәыӡуа! – рхада изҵаара аҭак ҟамҵакәа ицәажәара инациҵеит Апполодор. – Иампыҵаку маҷу џьушьап, аимпериа аҳәаақәа иҵагьы идырҭбаарц ианашьҭала, зан иаҵамгылаз аҽҵыс ақәыџьмақәа ирфеит ҳәа аҽеиҩшарахь инанагеит! Ихәу бгак адәыбгақәа иаарылашәар, илышьҭагәаны еимыжәжәа иқәрҵоит, урҭ римпериа иахьызгьы убри ауп! Ацха хаауп, аха ацхаҟәа шалоугьы удыруазарами!
– Апполодор! – иҳәан, Скилакс убри аамҭаз инапгьы дааҩахеит иажәа ҟәыӷақәа рыда уи иҟынтәи аҽак анимаҳа. – Рым алахьынҵа акәым уажәы ӡбатәыс иҳамоу, ҳара ҳлахьынҵа шыҟалаша ауп узлацәажәаша! Абри ауп аԥхьа исаҳарц исҭаху?
– Мрагылараҟа ҳдәықәлара иарцәар ҟалоит иҵыхәтәантәиу асқьыфцәагьы ҳлахьынҵа! –  жәҩантә мчык лбааны ицәажәозшәа ауп анцәақәа иҽреиԥштәны ицәажәашьа шыҟаиҵоз Апполодор. – Ҳара аурымқәа ракәӡам иҳаӷоу, иҳаӷоу ҳныҟәарақәа роуп! Џьоукы ртәы шаҳҳәо, убри ала иӡыр ҟалоит ҳара ҳҵыхәтәагьы!
– Хымԥада ҳақәӡаара ааины иааҳадгылаҵәҟьеит сгәахәуеит! –  иҳәеит Скилакс, убри аамҭаз днеицрашәан. – Апполодор, уара ууаҩ ҟәыӷоуп, насгьы аԥхьаҟа иҟалараны иҟоу заанаҵ зыхшыҩ еилнакаауа уоуп! Исыҵауҳәақәоугьы рыгәра згоит, аха уԥсы иахырӡааны изумҳәои убри ашәарҭа ҳәа уааҟәымҵӡакәа еснагь иуҿаку алҵшьас иҟаҵатәу? Аа?
– Ақәҿиарақәа ззылԥхаша Скилакс! Иудыруаз ахы иахәыцуа заҵәык ауаҩы ишизымхо, уи иҵагьы аџьабаа арбаны ахы анумырхәыц мҩабжароуп уахьынӡананаго!
– Ари ҽԥныҳәоума, мамзаргьы зынӡа акгьы сзеилымкаауашәа саҳаҭыр лаурҟәырц уҭаххоу? Уажәақәа шԥеилкаатәу? –  дҵааит Скилакс, аха макьанагьы ицәажәашьа ҭынчын.
– Мап! – иҳәан, Апполодор Скилакс днаизхьаԥшит. – Инарҵаауланы ҳанхәыцша абыржәы аҟара иаҳҭахны иҟамлац, избанзар есымша мчылеи даушлеи мацарала асқьыф жәлар еиқәхашьа рымаӡам!
– Изхыуҳәааи?
– Изхысҳәааз убри ауп, қәылара мацарала наунагӡа хеиқәырхашьа зыҟамлац! Избанзар, ақәыларақәа еснагь ицәырнагоит
иҿыцу аӷацәа! Ҳаибашьрақәа рынцәахәы Циугьы убри ҳаҵеиҳәоит кыр ҳзеилкааӡозар, аха ибжьы ҳаҳарҳар ҳҭахым!
– Уҳәашьақәа злаҟоу ала, асқьыфцәа ҳҵас каҳажьны, ҳабацәа рфырхаҵарақәагьы шәхаршҭны ҭынч аҩны шәтәаз ҳәоуп иҳауҳәарц иуҭаху!.. Усоума?
Убри аамҭаз иаалырҟьаны Апполодор хәыцрак дҭанагаланы ихы налирҟәит, игәнигозгьы ииҳәоз Скилакс иахьизеилымкаауаз акәын, уи адагьы ӷәӷәала ихьааигон егьырҭ ажәларқәа реиԥш асқьыфцәа рхатәы ԥсадгьыл анроухгьы наунагӡатәи аанхара иахьашьҭамыз. Идыруан аԥсадгьыл змамыз ажәлар егьа иӷәӷәазаргьы мышкы зны ишыӡуаз, уи анаҩсангьы шьцылараны ирымаз аибашьрақәеи ақәыларақәеи рҵыхәтәа ирласӡаны ишарӡуаз. Абри убас шакәыз ҿырԥштәык аҳасабала уаанӡагьы инарбахьан, иара ихаангьы иҟарҵоз ақәыларақәа рыжәлар шармаҷуаз, еиҳараӡакгьы ирызкамыжьуаз рныҟәарақәа мышкы зны рышьҭамҭа ыҟамкәа зынӡа иарӡыр шыҟалоз, абри ахьизымхәыцуаз, уи дазхәыцырцгьы ахьиҭахымыз акәын Скилакси иареи есымша изеиҿыхозгьы. Аибашьрақәеи ақәыларақәеи ԥсҭазаарас иҟаҵаны иахьрымаз аҵыхәала мышкы зны ишарӡуаз азхәыцра ахаҭыԥан, Скилакс иҳәатәаҿы асқьыфцәа зегьы ргәаҳәарақәа ахьыҟаз азын акәын цәгьашәа игәнигозгьы.
– Уиаҵкьыс еиӷьми мрагылараҟа ҳдәықәлара шырманшәалатәу ааҳаҵуҳәар? – иҳәеит Скилакс, ихы ашыгәраҵәҟьа ашьа еизаны ишасуазгьы иқьышә азганк ырччашәа.
– Сгәы иалоу убри ауп, – даақәыԥсычҳаны иажәа инациҵеит Апполодор, – анкьа аиҭанаиааира зыбжьаз аԥсуаагьы ӷасы иҟаҵаны иаҳҿаҳаргылт! Абри ауп макьаназ иҳалҳаршахьоу!
– Урҭ ҳара ҳраӷацәахар ҳҭахымызт, аха иҳаӷахарц ақәызкыз рхаҭақәа роуп! – иҳәан, Колаксаи убри аамҭаз Апполодор днаиҿаԥеит.
– Шәаҳмабашьын ҳәа ажәа знаҳҵахьаз аԥсуаагьы ҳара ҳзы ишәарҭахеит аурымқәа реиԥшҵәҟьа! –  уи днақәшаҳаҭхеит Скилаксгьы. – Аӡәы ҳәа ҳҳәатәы хазымҵаз абазгаа раҳ иоуп, аҩбатәи ауаҩы дарбану уи макьана дшәыздыруам!
– Усеиԥш иҟоу дазусҭада? Дмаӡамзар ҳаргьы дҳардыр! –  иҳәеит Ариапилакгьы, афырхаҵараз еснагьы аҽалкаарала Скилакс игәыҟаҵара иашьҭаз иажәа налаиҵан.
– Абжьас ан иаҵанаҵы мчы амам, аха ианыҩадаслак аԥстәқәа рзы ишәарҭаны иаақәгылоит, усҟан амч иақәгәыӷны зегьы рзыҭрысра аҽазнакуеит! – иажәа ааҿахҵәаны итәаз илаԥш нархигеит Скилакс.
Убри аамҭаз зегьы рыԥсыԥ алагаҩагара ааныркылазшәа рҟытԥсы ыҟамкәа иажәа данбалагои ҳәа иӡыӷәӡа изыԥшын, аха Скилакс уаҳа акгьы мҳәакәа имаҟа иавҵаз қьаадрҳәык аавҵихын нас Метродор иахь инаирххеит даԥхьаразы.
Акыр иҟәаҷхьаз абӷьыц хәыҷы аҳаҭыр баны ашьшьыҳәа иааиртлан аԥхьа илаԥш нахигеит, аха аԥхьара иҽазикаанӡа Скилакс иахь дынхьаԥшит.
– Зегьы ираҳаратәы уаԥхьа! – иҳәеит Скилакс, ибжьы днаҵамчны.
Ирссаӡаны ианыз аҩыра цқьа изеилмырго, Апполодор аԥхьара дналагеит: «Аныҟәара дуқәа рыԥхьагылаҩ, акыр тәылақәа рырҭааслымҩы Скилакс!.. Адырра ҿыцқәа узынаицҳауеит «Ашьауардын» ҳәа ахьӡшьара зуҭахьоу Палаксаи!»
Апполодор аԥхьара даҟәыҵны ихы данааҩаха, убри аамҭаз зегьы еицҿакны рыбжьқәа наиқәдыргеит.
– Узаҟәыҵи аԥхьара? Анаҩс! Анаҩс! Уаԥхьа иацҵаны!
– « Иузынасыцҳауеит, аԥсуааи аурымқәеи абыржәы еиԥшҵәҟьа реимабзиара бжьысны ишзыҟамлац ала, ӷәӷәалашәагьы еивҵасны иҟоуп, аха аԥсуаа раҳцәа аурымқәа ирыдгыланы аҿагылара ҳзыҟарҵарц рыгәҭакуп! Рымҟа ицаны иҟоу агарнизон ахада Суқьессиан ԥыҭраамҭак дзыхынҳәуам, Питиунҭ ақәларазгьы аҭыгылазаара ҟалеит, аха мрагылараҟа ацаразы аԥсилаа рыдгьылаҿгьы аԥынгылақәа ыҟоуп. Аӡду нырцә, Сиракәызантәи ибналаз аԥсилуаҩык, анкьа тәыс иҟаз аӡәы ахырӷәӷәара бзиа ҟаҵаны дтәоуп, аибашьраз аԥышәа змоугьы ӡәырҩы еизигахьеит, ртәылаҿ аԥсилаа рыда даҽаӡә днымхо иҟаиҵарцгьы игәҭакуп. Излеилыскааз ала уи аурымқәагьы дырҿагыларц ӡбны дыҟоуп, убри азы уи имч иҵагьы ирӷәӷәаанӡа иаарласны Питиунҭ иақәлатәуп ҳәа азысыԥхьаӡоит… Уҟәыӷара еснагь еихырхәо Палаксаи!» – даԥхьаны даналга ихы дааҩаханы итәаз еиҭах днарылаԥшит Апполодор.
– Ишәарҭоу ҩбатәи ауаҩы ҳәа сызҿугьы абри иоуп! –  ибжьы днақәымчны инаиргеит Скилакс.
– Дшәарҭоуп ҳәа шәызҿу ажәа инҵатәуп дара ҳшырԥырхагам ала! – иҳәеит Колаксаи, еиқәыхьшәашәа иҟаз ихи-иҿы ааицакны.
– Дақәшаҳаҭымхар? –  ибжьы наиргеит Артаксомгьы.
– Дақәшаҳаҭымхар сеибашьцәа нарыжәҵаны рыдгьыл зегьы зӷәыхуеит! Питиунҭгьы саанымгылакәа Себастополис ақалақьгьы еимҵәаны, нас аԥсилаагь ршәаџьҳәара зҳәаша цынҵәарахкгьы дыҟамкәа шьаарҵәырала сырхысуеит! – убри аамҭаз игәаԥсахы еибаркӡаны даацәажәеит Скилакс.
Иаалырҟьаны зегьы неиҿаԥшы-ааиҿаԥшны, нас рылаԥшқәа Скилакс инаиддырхалт, аха ииҳәаз аӡәгьы акгьы ахымҳәаакәа еиқәышьшьы иштәаз иаанхеит. Арҭ ахьхәма игәахәзар акәхап, еснагь аҽынкылара зыцәмаҷыз, шықәслагьы зегьы иреиҵбыз Ариапилак изымчҳакәа убри аамҭаз ибжьы ҩҭцаны игәаҳәарақәа неиқәиԥхьаӡеит абас:
– Ишԥаԥсыхәои амал маҷымкәа иахьҭаҵәаху Цибил?.. Аурымқәа ирымпыҵаку Гиуенос?.. Амеилага иалатәоу аԥсилаа рырахәқәа рцәымгакәа ҳрывырҩны ҳцарыма?.. Адгьыл беиақәа ҳрызцарц ҳҭахызар аамҭа гатәым!
– Иашоуп, уаҳа хынҳәышьа ҳамаӡам!.. Ахьаҵрақәа ҳрышьцылар аиааирақәа шгатәугьы ҳханаршҭуеит!.. Аныҟәарақәа аанаҳкылар, ҳаидгылара арԥсыҽуеит, ҳамчрагьы армаҷуеит! – абас ԥыҭҩык Ариапилак иқәшаҳаҭханы инеицырҳәеит.
Скилакс ижәҩахыруаа ргәзыҳәарақәа ахьынӡаҟаз еилкааны, насгьы дара зегьы еицҿакны ирҳәаз даараӡа игәы иахәаны аҵыхәтәан ус иҳәеит:
– Ҵабыргуп, аныҟәарақәа еснагьы ашәарҭарақәагьы ацуп, аха уи хьаас иҟамҵакәа аилҟьаеилӷәыцәреи агәымшәареи ахьшәымоу шәысгәаԥхоит! Сымҩашьаххуа избоит ҳхьыӡрацарақәа рҵыхәтәа шԥымҵәац, агәра згоит ҳаԥхьаҟагьы иҵагьы аныҟәара дуқәа шаҳзаԥшу!.. Уажәшьҭа сгәы рҭынчны Питиунҭ сақәлоит, нас егьырҭ ақалақьқәагьы еимҵәаны Ҟалӷьҭа адгьыл саҭатәоит. Аурымқәа шьҭа ирызхоуп Ҟалӷьҭа иахьынӡалачахьоу, ҳаргьы иаҳҭахуп уи агьама аабарц!
– Ус ҟаҵашьа умам! – еиҭах иҽрыцҳатәны ибжьы наиргеит Апполодор. – Иҟаумҵан уи аҩыза ахамышҭыхәра, мамзар ахааназ иҳазмырҽеиуа игха духоит зегьы ҳзыҳәан!
Уи амҭаз зегьы рылаԥшқәа Апполодор иахь инадырхеит, насгьы ииҳәарц ииҭахыз рзеилымкаауа, аҵыхәтәан зынӡа дџьашьаӡаны акәын ишизыԥшуазгьы.
– Ирацәоуп ҳзызхәыцшақәа! Анцәақәа рылԥха сыманы суҳәоит, ахьӡ-аԥшала иҟоу уныҟәарақәа Ҟалӷьҭа иаанумкыларц! Иахьаҵәҟьа адҵа ҟаҵа Питиунҭ ақәлараз! Уаҟатәи агарнизон ахада иҟамзаара ухы иархәаны уи ақалақь еимҵәаны, нас уантәи ушиашоу иҵагьы мрагылараҟа анаскьара уҽазкы!
Макьаназ абас зымҳәацыз Апполодор ицәажәашьа уажәык зынӡа иааршынхан инеиҿаԥшы-ааиҿаԥшқәеит, ари ииҳәаз змааноузеи ҳәа азҵаара шрызцәырнагазгьы иԥырхагамхакәа, зны иажәа далгап ҳәа иӡырҩуа, убри аамҭаз зегьы рылаԥшқәа иара иахь ихан.
– Удәықәымлар шумуа збоит, аха уандәықәлах акыр тәылақәа знапахьы иаазгаз аныҟәаҩ ду Алықьсандр Макьедониатәи еиԥш, ушьҭахьҟа иуԥырхаго ҳәа аӡәы дыҟамкәа ухынҳәыроуп, усеиԥш ианзыҟамла усҟан хымԥада асқьыф жәлар зегьы ашәарҭа ишааҭаургыло удыруаз! – иҳәан, Апполодор иҵагьы аҳәатәы шимазгьы иажәа ааҿахиҵәеит шьҭа азҵаара рацәа иқәрыԥсараны дшыҟаз дырны.
– Уажәақәа даараӡа сдыршанхеит Апполодор! – иҳәеит Скилакс, егьырҭ реиԥш иаргьы уи џьшьахәыс иҟаҵаны. – Иҳауҳәаз аилкаара уадаҩуп! Аҟәыӷацәа шәцәажәашьақәа уеизгьы еснагь маӡак рыҵаҵәахуп, ибзианы уазымхәыцыр адырра уадаҩуп! Шьҭа иаҳцәымӡакәа иҳаилыркаа, уажәы иаалырҟьаны мрагылараҟа адәықәлара ахәҭаны изуԥхьаӡаз?
Апполодор иоуз азҵаара иаразнак аҭакҟаҵара дахымццакыкуа уи аамҭаз ихы ларҟәшәа акы дазхәыцуа дтәан, убасҟан зегьы рыблаԥыџьқәа аанкыланы уаҳа еихамҟәысуа, иӡышӡа ирылатәаз уи аҭаҳмада изыԥшуан, насгьы убри аамҭаз иагьааицгәарҭеит иаалырҟьан ииҳәази итәашьеи зынӡагьы ишеинымаалоз. Апполодор ижәҩахырқәа иҟәыԥсааны, имахәар пақәа ишьамхқәа ирықәҵаны
дахьтәаз иҟәырҩны ицраҳәазшәа акәын имчыдаха ишыҟаз, арахь иреиҳәазгьы агәыҟаҵара иатәымкәа, еиқәыхьшәашәаха иҟаз ицәаара ауҭра иҭадыргылаз ацәаҳа еиԥшха, аԥхьаҟа ирԥеиԥшхараны иҟаз урҭ амшқәа шәаџьҳәара рызнауашәа акәын рылаԥш дшыҵагылаз. Зегьы еиқәхаԥс ишизыԥшуаз, ԥыҭрак ашьҭахь ус иаагаз ибжьы ргәы хыҭхыҭуа иааҟанаҵеит.
– Аԥсуааи аурымқәеи уанырзымиааи, ишуасҳәахьоу еиԥш, нас иҿыцу аӷацәа рырҳароуп уныҟәарақәа иурҭараны иҟоу, – абас иажәа анагӡара дналагеит Апполодор. – Мрагылараҟа ацара аамҭала иаанукылозар, усҟан еиӷьуп Питиунҭ ақәлара уахымццакыр, аха угәҭакы уахыԥозар, усҟан зыӡбахә уасҳәаз Алықьсандр еиԥш амчра шуку уаанымгылакәа акыр ԥхьаҟа унаскьароуп!
– Ҳхылаԥшхәы Табити дыснықәеит, уажәақәа ирыҵаҵәаху амаӡа схаҿы аагашьак шысзамҭаз! – иҳәеит Скилакс, ччаԥшьк иқәышәқәа иаарықәҵашәа, аха ихыиҿы уи цқьа иазырлахҿыхуа ҳәа иҟамызт.
– Асқьыфцәа анкьатәи раҳцәа Скилуреи, Палаки, Октамасади реиԥш иҟақәаз аӷәӷәаӡақәа ирулакгьы аурымқәа ирабашьуа мацара митридатаа реимшьҭрақәа рнапаҿы иҟаз Босԥортәи адгьылқәа рымпыҵырҟьеит, – азнаказ Скилакс изҵаара дназыӡырҩшәа ҟаиҵеит, аха уи аҭак ҟамҵакәа нас иаароуны иажәа анагӡара деиҭаналагеит иара. – Убри ахыԥшоуп иҵагьы ампыҵахаларақәа ҳалшарашәа ахақәгәыӷра ҳазҭазгьы, аха уажәы Питиунҭ мацара азырханы шьҭахьҟа ҳхынҳәыр, агәра ганы шәыҟоума нас аԥсуааи аурымқәеи уи ашьоура иашьҭамлап ҳәа? Зегь раԥхьагьы иудырша абри ауп Скилакс!
Убри аамҭаз Скилакс ихшыҩ азышьҭ Апполодор иабжьгарақәа игәарԥханы дазыӡырҩуан, насгьы макьана изеилымкаацыз шыҟаз, уи иахьанӡагьы дыззымхәыцыцыз ихадаз хшыҩҵакык абыржәы дызхәаԥшуаз иабжьгаҩ иҳәараны дшыҟазгьы гәҩарас иааҟаиҵеит. Уи аҵаҳәара бзиак ишазырхаз аҟара цәалашәаракгьы инаҭахьан, убри азы азҵаарақәа ииҭарц шиҭахызгьы Апполодор иажәаҵакы аҵыхәтәанӡа иҳәаанӡа ҳәа дааизыԥшит, аха иҳәашьа дахыкәшаӡаны ироуӡоушәа аниба, иаармарианы иирҳәаразы днаиԥыҩлеит.
– Сыҵаҳәаҩ ду, Апполодор! Угәы ишԥаанаго, ҳныҟәара ду аҟынтәи ҳаныхынҳәуа ҳамҩа ԥҵәаны иаҳҿагылаша дҟалару?.. Насгьы убри азы абри игәы касмыжьып ҳәа цәала усмацәажәакәа, уи азы ухшыҩ ишуҵанаҳәо аартны исоуҳәарцгьы сҭахуп!
– Сара исаҭәам аиаша амҳәара! – иҳәан, Апполодор убри аамҭаз ишьапқәа наиҵаигалан имӷыҵраз аса кьагәа наиҵаиргәеит иааԥсаз ибӷа аԥсы аиршьаразы. – Сықәрагьы иаҭәам амцҳәара! Узызҵааз аҭак ҟасҵоит абас алагьы… амчра шуку мацара ԥхьаҟа удәықәлара, егьырҭ атәылақәагьы ухыԥша иацәшәо иҟанаҵоит. Насгьы урҭ ахәыцхеи аҽеибыҭахеи иахьӡаанӡа угәҭакы наугӡароуп, мамзар иашаҵәҟьаны ҳажәлар наушьклаӡ ицоит.
Абыржәоуп Скилакс ибзианы ианеиликаа арҭ ажәақәа ирыҵаҵәахыз ахшыҩҵак змааназ, ашьҭахь уи ибзиоу бжьгароуп ҳәа иԥхьаӡаны игәгьы иахәаны дагьааирҽхәеит.
– Сара издыруан ухшыҩ ҟәыбҷа макьанагьы еилфаҷа ишыҟаз! –  иҳәан, Скилакс ахаара зцәыӡхьаз ихыиҿы абыржәы маҷк иҭааӡа иаалахҿыххеит, аха иара уигьы деигӡазшәа кәтҿырҳасрак аҟароуп иахьынӡаидхалаз. – Апполодор, шьҭа исеилыркаа даҽакгьы! Угәы ишԥаанаго, аԥсуаа ҳҿагылара рҽазыркру?
Уи азҵаараз Апполодор дымлакҩаккәа иаразнак аҭак ныҟаиҵеит, заанаҵ зегьы дырны имазшәа иҽааҟаиҵан.
– Хымԥада!
– Избан?
– Аԥхьаӡа уанқәылоз аԥсуаагьы ӡәырҩы умшала иҭахаз ахьыҟалаз азы!
– Нас, иҟаҵатәуп ҳәа исыҵауҳәои?
– Издыруеит иуциыз уеаҵәахә макьана икыдшәараны ишыҟам. Убри ухы иархәаны ужәлар рышьҭамҭа амырӡразы, уахьцозаалакгьы иухьырԥшны ргашьагьы уақәшәозароуп!
– Иараби, Питиунҭ ҳанақәлоз ас уҳәаӡомызт, уажәы узахьхәуи уаанӡа иуҳәақәахьаз?
– Асқьыф жәлар инеиҭаҵ-ааиҭаҵуа анхарақәа ирышьцылоу ҳауп, – абри илахь еиқәҵаноуп аҳәара дшалагаз Апполодор. – Убри аиҭаҵрақәа ирыхҟьаны еиҿыҵуа ҳаимшьҭрақәа рацәахо иалагеит аҵыхәтәан, насгьы аҽыԥсаҟьарақәа ҳажәлар армаҷрахь инанагеит. Ахырӡрахь ҳамнеирц азы ҳахьцо зегьы ҳаицызароуп!
– Ҳаҳра дгьылқәа аанҳажьырцу?!
– Уи азҵаара ухала уазааит! Убри ауп цқьа уазхәыцырц исҭахугьы! – иҳәан, Апполодор убри аамҭаз ибла ҭаақәа рыла Скилакс днаихәаԥшит.
– Ааи, аха зегьы ҳахьцо ҳаицызароуп ҳәа умҳәеи?
– Ус сҳәеит, аха уи шеилкаатәу уазымхәыцит!
Скилакс убасҟан иԥшшәхәы ааицакхан, убри аҽԥныҳәа дшааикәанаршәаз убаратәы дахьтәаз дааҳәацымацит, аха агәынхара иҽамҭакәа иаразнак азҵаара наииҭеит.
– Уи арбану?
– Иуаӷоу нас иуахара арҳашьагь уақәшәозароуп! Абри заҵәык ауп ҳаҳрагьы ҳажәларгьы еиқәзырхараны иҟоу!
– Ҳым! – иҳәан, Скилакс иаҳаз игәы иаахәеит. – Абыржәы уеилыскааит Апполодор!
– Еилукаазар умԥшыкәа адҵа ҟаҵа адәықәлараз!
– Адҵа ҟасҵоит иаҳзымгаз ақалақь Фасис аԥхьа агаразы, нас ҩаԥхьа Питиунҭ ақәлараз!
– Ус акәзар уажәшьҭа ҳамҩақәа еиԥырҵуеит… Сара Фасисҟа сызцом! – уи аамҭаз гәынамӡарыла даацәажәеит Артаксом.
Убри ааамҭаз зегьы аашынханы уажәы Артаксом иахь инхьаԥшит. Еснагь аныҟәара дуқәа иреилаҳауаз, аибашьрақәа ԥсҭазаарас изыԥхьаӡоз ииҳәаз џьашьаны, иахырҳәаашагьы рзымдыруа ишынеихәаԥшы-ааихәаԥшуаз иаанхеит. Ԥымкрада есымша Скилакс игәҭакқәа ирыдгылаҩыз, ихәыцрақәагьы ицеиҩызшоз уажәы аиқәымшәарақәа рыбжьазҵазеи ҳәагьы, аҵыхәтәан гәаныла абасгьы ргәы инҭырҳәааит ԥыҭҩыкгьы.
Скилакс аҟәардә дшықәтәаз ҵаҟала аӡыӡ алырҟьаны иларыкшазшәа убри аамҭаз ашырҳәа дҩаҵҟьеит, аха игәыԥжәара макьана ажәак инамырҳәацызт. Иҿаҳахаз еиԥш дахьгылаз иқьышәқәа қәацқәацон, игәы мыцхәы иахьԥижәацәаз азы инапқәагьы ҵысуа, абыржәы дытҟәацрашәа иблақәа кылцаны Артаксом дизыԥшуан. Аԥсыӡ анкьаԥышҭа аныԥжәо еиԥш, ибжьы нкыланы изкыз ашьҭахь иаалырҟьаны иԥжәазшәа, ахәазаа ҳәа днаиқәхәааит уи.
– Уара уоума иҟасҵаз адҵа мап ацәызкуа!?
– Скилакс узы ахаангьы схы самеигӡац, уи бзиаҵәҟьаны уаргьы иудыруеит! – иаргьы игәаԥсахы ааибакны аӷьара-ӷьараҳәа ибжьы наиргеит Артаксом. – Ауаа ԥшрала еиԥшу аиҳа ргәаанагарақәагьы еиԥшхашьа рымам, саргьы исгәаанагараз ауп исҳәаз! Иахьаашәҳәозаалакгьы сцоит, аха Фасисҟа адәықәлара сақәшаҳаҭым!
– Избан?
– Фасис ақәлара аасҭа аԥхьаҟа ахьӡ-аԥша зцу иҵагьы аус дуқәа узыԥшуп! Ҳагәҭакы хада намыгӡакәа аҽаџьара ахырхара мап ацәыскуеит, ҳажәлар рлахьынҵа знапы иаку амчха лаша Скилакс!
– Нас, иарбан исабжьуго?
– Сара саҳәоит ԥыҭҩык аибашьцәа сыҭаны соуужьырц! Мрагыларатәи атәылақәа унапаҿы иҟаларц уҭахыҵәҟьазар, уахь сара сдәықәлоит сақәиҭутәуазар!
– Фасисгьы мрагылара иатәуп! – уажәы еиҳа иҽааиртатеит Скилакс.
– Ишубо Фасис ақәлара алҵшәа ҳнамҭеит!
– Артаксом саргьы уара уахьцо сцоит! – иҳәан, Апполодоргьы игәы шынамӡоз инырԥшны убри аамҭаз уи дидгылаҩны даацәажәеит.
– Ҳныҟәара еиԥҟьарц зегьы еибыҳәаны шәыҟоума!? Изышәҭаххеи хазы ацара?.. Сара сшәазҵаауеит, аҭак ҟашәҵа? –  ибжьы оумаха иааиргеит Скилакс.
– Иҵәахны исымоуп иахьанӡа уаҩԥсык исмырбац қьаад маӡак! –  гәаԥсахеибакрылатәи аццакра аасҭа аҟәыӷара аԥхьа иширгылоз еиԥш еиҭах иҽырҭынчӡаны даацәажәеит Апполодор. – Уи аншәырбатәу аамҭагьы шьҭа иааизшәа збоит! Ари амч дуӡӡа змоу, асқьыф жәлар зегьы хыбаҩыс иҳамаз иуахҭа зну ашәҟәы ауп! Ааи! Ааи! Уи Скилакс иабду иԥсымҭаз иҟаиҵаз иуасиаҭ зну ауп!
– Иахьанӡа ишԥасаумҳәацыз ари?! Лассы ицәырганы арахь исырба! – убри аамҭаз акы дшааиҵанарӷәӷәаз аҟарагьы убаратәы ибжьы наиргеит Скилакс.
Апполодор уаҳа мҳәакәа икәа дынҭалан, ихәда иахаз ахьдаҷеихаԥса ааҭиган, ԥшькәакьк зманы иадҳәалаз акәалаԥчаԥа хәыҷы аартны ашәҟәҭарӡ еицарсак уахьынтәи иааҭигеит. Нас аҳаҭыр баны ԥшьаала еиҵыхуа, иажәа инациҵеит.
– Асқьыфцәа зегьы ҳзы ауасиаҭ зҳәо абри иану ажәақәа ахҵара знырҵаз аҽы еиԥш, сгәаҿы ибылны дамыӷаҵас наунагӡа ианхала
ны иҟоуп убрижьҭеи! Ицәырзгараны ианыҟаз аамҭагьы иахьанӡа акәзаарын ҿҳәарас иамаз!
Аӡәы иркра изымгәаӷьуашәа иқәацқәацоз инапқәа рыла иааиҵыхны ихаҭа аԥхьара дналагеит. Уаҟа ианын абасеиԥш иҟаз ажәақәа: «Аныҟәарақәа ҵасны измоу асқьыф жәлар, даҽа дгьылк ахь еиҭаҵырц ақәыркуазар, рышьҭамҭа анымӡаарц зегьы ахьцо еицызароуп! Аӷа дырҳаны џьарак иаагылозар, рхы арӡра иатәхоит… Аныҟәарақәа раан еидызкылоны ҳәа иҟоу аҳәатәеиқәшәареи аизхәыцрақәеи заҵәык ауп амчрагьы рызҭо. Ус акәын ҳабацәа ишаҳдырҵоз. Исхылҵышьҭроу Скилакс, уара уақәиҭым уабду иуахҭа аилагара! Ццакрыла ухы мҩаԥугозар, ҳажәлар умҟәыҵаӡыр ҟалоит! Ухатәԥышәа мацарала уҿынаухозар, асқьыф жәлар рышьҭамҭа ыҟамкәа иурӡит ауп! Усҟан уҭыԥ ахьыҟало џьаҳаным акәхоит!»
Апполодор аԥхьара даалган, ауасиаҭ зныз ақьаад бӷьыц нас Скилакс иахь инаирххеит. Итәазгьы убри аамҭаз рҟыт-ԥсыт ыҟамкәа ираҳаз иатәнатәын, ргәалаҟазаарагьы маҷк иаабжьнахит, иашаҵәҟьаны изырӡшаз амҩа абыржәы ианызшәа ргәы ҟаланы.
– Уабду иуасиаҭгьы акгьы уанамҳәаӡеи Скилакс? – ус аҭынчра ааилеигеит Артаксом. – Аиааира дуқәа акыр улуршахьеит! Уажәы иуҭахуп наҟ-наҟазгьы ҳҿагылаҩцәа ҿыцқәа рҳаны ҳхынҳәырц, нас ҳазхымсыц адгьылқәа ҳашьҭахьҟа иааныжьны мшынгәыла ҳнаскьарц!
– Иашоуп! Ишьахәуп иуҳәаз! – иҳәеит Апполодор, иҵагалаз ишьапқәа ашьҭахь иааиҵыхны ибӷагьы ааириашан. – Скилакс изыԥшу аиааира дуқәа мап рыцәкны даҽа мҩакала иҿынаихар, ҳабацәа руасиаҭ назмыгӡаз ҳәа ҳхылҵышьҭрақәа ашәиԥхьыӡ игдырхом усҟан, иахьа уажәраанӡа еицрымшәакуа иааиуа асқьыф жәлар имшала машәыр дук ианақәшәа!
– Шьҭра дук иатәу ҳажәлар ирылшараны иҟоузеи ҳәа аурымқәагьы аҳәатәы раҳҭап! Ахьҭа иарчалаз ауасақәа реиԥш еидцала рышьҭахьҟа ирхынҳәны икаҳцеит ҳәа нас аимператор иҿаҽхәо ҳхыччарагьы иалагап усҟан! – урҭ днарықәшаҳаҭхеит Скиллгьы.
– Абарҭ зегьы рҳәатәы хаумҵозар, ҳаргьы ҳақәшаҳаҭым уаҳа уцныҟәара!.. Мап ацәаҳкуеит увагылара!.. Ҳабацәа руасиаҭ аилагара ҟалом! Амчхаркаҩ дуқәа уруаӡәкуп, аха уаргьы уақәиҭым уи аилагара? – убри аамҭаз ԥыҭҩык абас неицырҳәеит рхада ицәымшәакәа.
Зегьы ишырбоз Скилакс иҿаԥшылара хьанҭа ааицакын, анаҟә анхыҵуа еиԥш ихаҿсахьа ԥшьаала ихалашо мацара, аҵыхәтәан еилададаз ахырҵәымҵә еиԥшха еизадаӡа иаанхеит.
– Сара еснагь агәра згон сзықәгәыӷша авагылацәа шсымаз! –  иҟаиҵалоз аҽырџьбацәара цасҳәан иҟаиҵозшәа аҵыхәтәан игәалаҟазаара ԥсахны итәаз дрызгәдуны ибжьы наиргеит Скилакс. – Шәара шәеиԥш иҟоу аԥызацәа сывагыланаҵы асқьыф жәлар ыӡраны иҟам. Анцәақәа срашьапкуеит, шәҩызцәа аԥхьагылаҩцәа еснагь ҳажәлар ирыгымхаларц!
Азнаказ рлымҳа иажьаз џьшьаны инеихәаԥшы-ааихәаԥшит, аха аӡәгьы ажәак мҳәакәа рызегьы рылаԥшқәа еиҭах иара инаиддырхалт.
– Сара исҭахын шәԥысшәарц, аха избоит шәыгәра шгатәу, – аҵыхәтәан зегьы лаԥшыхаала дрылаԥшуа иажәа анагӡара даҿын иара. – Ԥхьаҟа адәықәлараз гәаҳәарас ишәымаз еилыскааит, уажәшьҭа сымҩашьаххуа избоит ҵабыргны ақәҿиарақәа шаҳзаԥшу. Сара сацәшәон Фасис ақәлара алҵшәа иаҳнамҭаз шәаҿаапкны шәаанхар ҳәа, сацәшәон ҩаԥхьа Фасис иақәлатәуп ҳәа шәҳәоз џьшьаны…
Иззымдыруаз аӡә дыҟамызт Скилакс агьангьашрақәа шьахәла дышрызҟазаз, уажәы аԥхьагьы зегьы деицгәарҭахьан ииҳәоз агәрагарагьы шыуадаҩыз, акы ануеиҳәоз даҽакы игәы иҭакны ишимаз, еиҳаракгьы убри азын акәын абжаҩык ицәымӷрагьы зрымаз, аха гьангьашрыла дызҳаҵо ҳагәра имгаӡои ҳәа иаҳәараҵәҟьа макьаназ аӡәымзараӡәы изымгәаӷьыцызт. Ақәыларақәа рырманшәаларазы ҵабыргны гьангьашрадагьы иауамызт, ивагылаз ауаа ргәаҵа аҭаԥшразы ус иҽыҟаимҵар адагьы ԥсыхәа имамызт, насгьы иааирԥшуаз агәымшәара анаҩсангьы уи инаҷыданы цәаҩаны илаз убри агьангьашра ауп абриаҟара ихьӡ арҳаракра алзыршазгьы. Уажәы ивагылаҩцәа дрыҵаланы иԥишәарц иҟаиҵаз агәрамгара иахыччарызу иахгәаарызу рзымдыруа аҵыхәтәан инахлафшәа ҟарҵеит, аха уеизгьы ԥыҭҩык ргәы нханы ауп гәаныла ишрыдыркылаз.
– Гәыбӷан сышәымҭан сыхьшьыцбақәа! Саҭоумҵан Апполодор! Гәыҩбарыда аҿынахаразы шәгәаҳәара аҵабыргра соуразы зны
зынла аԥышәарагьы аҭахуп, – иҳәан, Скилакс дԥышәарччо еиҭах аӡәаӡәала илаԥш нархигеит.
– Ус акәзар уажәы иуҳәазгьа агәра злаагари? –  иҳәеит Артаксом, изҵаара алаф еиԥштәшәа еиҭах уи агәрамгарахь ииаганы.
Убри аамҭаз уи ииҳәаз зегьы аҟырҟырҳәа иаарччеит, аха иханамгалацәакәа еибарԥшны иаразнак рҽааиқәыркит.
– Агәра жәгарц азыҳәан адҵа ҟасҵоит Питиунҭҟа адәықәлараз иахьа инаркны аҽазырхиара шәалагарц…
Абасала асқьыфцәа рхыԥша еиҭах ишәарҭаха иахьааҩуаз, какалк аниклоз ӡышхәас арыжәтә зжәлоз Барторикс уажә даазқәылаз иҽацәихьчо далагеит, иашаҵәҟьаны убранӡа днеизар шьҭа дажәит, ихшыҩгьы зынӡа иҟагәахеит, зегь рыла дуаҩыплаҳаҭхеит, иԥҳәыс диҵыҵны дицәымцарц азы ихы аиҷаҳара далагеит ҳәа дыхьӡыртәны маӡала ибӷа икыдыччало изызҳәозгьы ҟало иалагеит. Усеиԥш днарҳәартә иҟазҵазгьы, аҵыхәтәан даазқәылаз ачымазарақәа дыхҭаркуа дахьыҟалаз азоуп, ҵабыргны иаџьал ааигәахазшәа уахынла аԥхыӡ ҿаасҭақәагьы ибо далагеит, илацәақәа нҭааӡа аԥсцәа днарылалон, дахьгәаҟуаз аԥхӡбаа даганы дцәырҳаны дҿыхалон. Ажәра бзиа збахьада, аӡыӡ илакшозшәа знызынла игәаҵӷа ҿнаҵәартә хьаак дакуан, уи аамҭаз иԥсеивгара ҿкааны акраамҭа доунажьломызт.
Ишыҟаиҵалац еиԥш уи аҽынгьы шьыжьнаҵы дҩагылан, иԥҳәыс дахьышьҭаз ашә нывҵрааны дныҩнаԥшит, аха дҭаҳәахаа дыцәазшәа аниба ишьҭахьҟа днахынҳәын, шьыжьла иааиртлац ахышә аартны амшын дхыԥшыло даагылт. Убри аамҭаз иҭынчмыз ацәқәырԥақәа агаҿа иахьааҿықәслоз идагәаӡа иахылҵуаз аилаҽҽабжьы дазыӡырҩуа дышгылаз иахьынтәаах дыр, агьад ҳәа изышьҭаз амшын ҟызк ԥшӡакәакәараӡа амҵәыжәҩа дуқәа еиҵҳәа ишхыԥраалоз илаԥш иааҵашәеит. Уи гәахәас иҟаҵаны дшазыԥшуаз еиҳаеиҳа аҽыларҟәуа мацара амшын ианхыӡла, нас нахьхьи џьара амшыни ажәҩани ахьеивҵаз ахь илаԥш ниаганы инадирхалт. Аҵыхәтәан лаԥшырҭас иахьыҟаиҵаз аган ахь иаалырҟьаны хәыцракгьы ааизцәырнаган, итәыла агәхьаагара ихьыухьыууа еиҭах иҿыцҳаҳараӡа азгәышьра даахҭанакит, уи даргәаҭеиуа дышгылаз ус амра агыламҭаз акеҩ-акеҩҳәа иаагаз асаркьал асбжьы ихапапаз ихәыцрақәа аҟаԥыҳәа даарылнахит, иаанагозгьы апапцәеи адикәанцәеи раамҭа шааиз акәын. Убри аамҭаз иаргьы ихы ааӡатәны акара-акараҳәа иааиуаз уи асаркьалбжьы игәарԥханы дшазыӡырҩуаз ус ишьҭахьҟала иԥҳәыс дааидгылан, ҿыцбарах дылбазшәа лҽынаигәыдлырӷәӷәалеит. Лыблақәа гызмалқәа ырхааӡаны дшиҿаԥшуаз машәыршәа лхарԥ ааимҟьаны лгәыҳәԥқәа анаахты, уи шылбазгьы цасҳәан ҳәа имҵәахыкәа днаиҿақьақьаӡеит.
– Избан сызгәыдумкыло? Абазг ҳәсақәа аӡәы угәы лымҟызааит, иараби! Ус акы анаауҵыздыраа ахәшә уҭаны аԥхьа уара усшьуеит, нас саргьы схы наҟ салгоит! Абри уажәнатәгьы иудыруаз! – убас мацара лымаӡа ахьынӡалҵәахрыз шылзымдруазгьы лхаҵа диҿынҵәаауашәа есҽны диҿаччо макьана иахьынӡауаз игәы акра даҿын лара лтәала.
Даниднагала нахысгьы дызҿашәаны дыҟаз иԥҳәыс лыгьангьашра иабзоураны абыржәгьы хыбаарак даамҽханакит, аха иԥсыҽра инамырԥшкәа иҵагьы дааигәыҵаирӷәӷәеит, агаҿаҿ ихазы иԥхьакны иӡыхгылаз аԥраӷба убри аамҭаз илаԥш наҟәганы. Иаалырҟьаны шәарҭарак ааҟалар иԥҳәыси иареи злабналашаз аԥраӷба еиуан уи, избанзар аҵыхәтәантәи амшқәа рзы адыррабжьгаҩцәа ажәабжь бааԥсқәа еиқәырццак излаарыцҳауаз ала зеиԥш ҟамло акгьы ыҟам ҳәа, аӡхыларада акы агымкәа еиқәыршәаны иԥшын. Ахәалԥазтәи ашәаԥшь шҿыцәаауаз еиԥш, игәыӷрақәагьы есыхәлаԥазтәи ашәаԥшь маҷмаҷ иацҿыцәаауан, есҽны икылырҟьа изааргалоз ашәарҭа ахыԥша аҿиашьа шыҟаз изеиҭарҳәацԥхьаӡа. Суқьессиан иҟамзаарагьы ариабжьарак даараӡа иныԥшны акәын дшыҟаз, уи ихынҳәра дазымԥшыкәа Орест иахьгьы адырра ҟаиҵеит ҩаԥхьа ашәарҭара ҟалараны ишыҟаз ала, аха «Агәыҭҟьа уҽаумҭан!» ҳәа изааицҳаз ҩажәа заҵәык азырханы дзыҳәаз зынӡагьы ихахьы инеимгеит. Уи иҟынтәи асеиԥш адырра анизаарга, Барторикс аҵыхәтәан убасеиԥшгьы азхеиҵеит агарнизон ахада дыҟамзаргьы Орест ималазаҵә диааирашәа агәыӷра имазар акәхап ҳәагьы. Асқьыфцәа раԥхьаӡа Питиунҭ ианақәлаз акгьы рылмыршакәа рыԥхарсра Суқьессиан иахьилшаз азы, чынла иҵагьы дҳареикырц аимператор диԥхьаны дзигазгьы ҵабыргны уи азын акәын, аха асқьыфцәа аҩбатәи рқәылараан иҟалараны иҟаз аимператор идыруазҭгьы уаанӡатәи ичынгьы имихыр ҟаларын, иара Барторикс ихаҭагьы иԥсы ықәигаразы шьҭа арантәи дыбналаны иӷбала дцахьазаарын.
– Зымчхара мыӡша, Барторикс! Азин сыҭ ахԥатәи адыррабжьгаҩ иааигаз аҵыхәтәантәи ажәабжь ҿыцгьы уазырхәыцра аҟынӡа иназгарц! – убри аамҭаз иааҩнашылаз Енрико ибжьы наиргеит игәалаҟазаара зынӡаскгьы иҽеимкәа.
Дино убри аамҭаз лаԥхьа ааималџьгәан, урҭ реицәажәара даԥырхагахар лҭахымызшәа дырбаны луада дныҩнапҟеит. Убри ашьҭахь ауп Барторикс ишьҭахьҟа даахьаҳәны, ақалақь апреторс иҟаз Енрико цқьа дихәаԥшуа данаагыла.
– Сузыӡырҩуеит!
– Ахԥатәи адыррабжьгаҩгьы дхынҳәит.
– Уи еилыскааит. Нас иумҳәо уи иибаз, иаҳаз, еиликааз?
– Аварварцәа Триглит ақалақь рблит! Хрисагон ируаагьы иаргьы ҭахеит, иаанхаз ҟьаланы абна илоуп, аха уи акәым хьаас иҟаҵатәу! Триглит иӡыхгылоу аварварцәа рыӷбақәа ԥхьаӡашьа сзамҭеит ҳәа ажәабжь ааигеит уи!
– Аӷбақәа уҳәама?
– Ишындәықәлара иԥшны иӡыхгылазаап!
– Ирацәаҩума аварварцәа?
– Урҭ арымӡаа злаҟоу ала ашышкымсқәа рыҭра ианҭыҵуа иузыԥхьаӡараҳа ԥхьаӡашьа рымам ҳәа, дгәыҭҟьаԥсыҭҟьаха ауп дшыхынҳәыз уи!
– Ах, анаџьалбеит, анаџьалбеит! – иҳәан, Барторикс убри аамҭаз ихы еимлагәа иааикит. – Абриала ихыркәшахама Питиунҭ ҳаҟазаара! Иҳалшарыма ахьчара?! Иҳазҭарыда ацхыраара? Икаҳаит Триглит! Иҭахеит Хрисагон игарнизон! Хымԥада усеиԥш ҳаргьы иаҳԥеиԥшуп! Орест иакәзар ҳацхыраара дахыццакуам!.. О, Рым анцәахәқәа, шәабаҟоу абарҭқәа шызгәамҭартә! Сшәашьапкуеит, сыбжьы аашәшәырҳа!
Абыржәы инеимаҭәаны акьажыҳәа аҵәыуара далагарашәа акәын убри аамҭаз Барторикс ицәажәашәеи иҿаԥшылареи шыҟаз. Ус иаалырҟьаны ихаҿсахьа аҟаԥыҳәа аҽааԥсахит. Иаршышуа ауаҩы даналҵуа еиԥш, ашьҭахь иаразнак игәыԥжәара ааԥсахны, зынӡагьы шәарҭарак ыҟаӡамызшәа аҵыхәтәан ҭынч ибжьы наиргеит.
– Орест ихахьы иҟам Питиунҭ анкаҳа Себастополисгьы ашәарҭа ишааҭагыло! Уи аныӡ, усҟан аимпериа Ҟалӷьҭа зегьы ацәыӡит ауп, уаҳагьы иазырхынҳәрангьы иҟам!
– Аԥхьагьы ишәарҭан, аха ҳариааит аварварцәа! Усҵәҟьа угәы кажьӡаны умцәажәан сдеспот, ухаҵкы!
– О, Енрико, ҳанцәа дуқәа умырҵәыуан! Ааи, уара макьана уҷкәынцәоуп уиаҟараҵәҟьа узеилкаауам, ҳанцәақәагьы зырҵәыуа арбану цқьа иуздыруам! Аԥхьа аԥеиԥш азхәыцреи уи адырреи анулша акәхоит аразҟгьы уанамжьо! – ацәажәацәа дуқәа реиԥш иҽыҟаҵаны, аха аҵыхәтәантәи иажәақәа уасиаҭны инижьуазшәа ауп гәҭыӷьӷьала абарҭ ажәақәа шиҳәаз Барторикс. – Суҳәоит удәылҵырц, схала сыҟазар сҭахуп!
Енрико даахырхәаны ашырҳәа днықәҵәиаан, нас ашаца-ашацаҳәа ашә ахь иҿынаихеит. Уи дшындәылҵызҵәҟьа ҟәардәык амышьхуа имашьхәылҵ нықәыргыланы нас ихы аҵыргәашәа иҽнықәикын, ашьҭахь Барторикс игәы дааҭахәыцит абас:.
– «Мап! Мап! Уажәшьҭа аҩныҟа ихынҳәтәуп, иазхоуп ара сахьынӡаҟаз! Сеибганы знык уа сызнеир, еиҭах асахьаҭыхра сҽазыскуеит!» – убри иқәҿиаразы зылԥха ҳаура диҳәозшәа нас ааигәа иқәыз Моисеи иҳәахьа-ԥшьа зныз аԥшьа ҩыра аақәхны аԥхьара иҽыназикит, аха уажәы иблақәа акы рбо ҳәа иҟамызт, ихәыцрақәа зынӡа аҽаџьара акәын иахьыҟаз.
Убри аламҭалаз аҟарулцәа реиҳабы Тита Катул ацгәы еиԥш ишьҭабжь мыргаӡакәа дааҩналан, Барторикс ишьҭахьҟала дааины дааихагылт, аха дышизгәамҭаз аҟара аниба, нас дааиасны иаԥхьаҟала днаиҿагылт.
– Уаҳа аӡәгьы даармышьҭырц расымҳәеи!.. Уаазышьҭда арахь?
Барторикс ицәажәашьа убри аамҭаз Катул игәы иааҵанарххит, аха уи инамырԥшкәа дыззааиз аиҭаҳәара дналагеит.
– Триглитынтәи дааит мшынуаҩык! Акырӡа зҵазкуа жәабжьк аазгеит иҳәеит, хаҭала дуацәажәарцгьы иҭахуп!
– Дабаҟоу иара?
– Абаагәара анҭыҵ дыԥшуп!
– Даашәышьҭ!
– «Исмаҳац жәабжьыс иааигеи? – уи ддәылҵны данца ашьҭахь дырҩегьых хәыцрак иҽнеиҭеит Барторикс. – Триглит ақалақь каҳаит!.. Суқессиан иҟамзаара… Аҩныҟа сыхынҳәра аимператор иақәшаҳаҭымхара… Мап! Мап! Саргьы суаҩуп, уажәшьҭа исыхәҭоуп аԥсшьара! Шьҭа иаамҭоуп сахьынхоз Лациҟа ахынҳәра! Питиунҭ ҭахозар саргьы схы ақәсҵарыма? Триглит иаԥеиԥшхаз хымԥада Питиунҭгьы иаԥеиԥшхоит, убри ауп иааз ауаҩгьы исеиҳәарц ииҭаху!.. Сгәысҽаниҵоит!.. ».
Барторикс ашьҭахь игәы дамыртәакәа, ибаҩ хәарҽқәа аҿҿа рыхго инапқәа ицырхырааны деихеигәо дҩагылан, инымҵәаӡоз ихәыцрақәа деимырхха дшыркыз алаҩеира иҽыназикит, уажәыуажә ашә ахьгьы дынхьаԥшуа. Ус, рацәак аамырҵыкәа ашә аатын, убри аамҭаз аӡәы ихәамц абжа аавҵыԥшит, аха аҩналашьа дақәымшәо дкәанызануа ашәхымс данаалаха, дабатәи гыдҳәыру исзааз ҳәа игәы иҭыҳәаауа ибжьы наиқәиргеит.
– Геркулес ишьаҟа еиԥш уадырсызшәа ушԥагыло, уҩнал арахь!
Геркулес ишьаҟа ҳәа дызҿыз, ари аҿыцшықәсԥхьаӡара ҟалаанӡа ахԥатәи ашәышықәсазы мшынла иныҟәаҩцәаз финикиаа аӡыбжьында Гибралтарынӡа ианынаӡа, уаҟа ирбаз ацаҟьа дуқәа ҩба рзы адунеи абраҟа инҵәоит ҳәа азхарҵеит, урҭ ацаҟьақәа иагьахьӡырҵеит Мелькарттәи ашьаҟақәа ҳәа, аха абырзенцәеи аурымқәеи уи ахьӡ ԥсахны, Геракл, мамзаргьы Геркулес ишьаҟа ҳәа ахьӡыртәит.
– Иумаҳаӡеи исҳәаз? Издыруада, исзаарышьҭыз дагәак уакәзар?
Убри иаҳарц дазыԥшызшәа ашьҭахь ашацаҳәа иҿааханы Бартрикс днаидгылан, ихцәы шаҟа иԥшӡаны ирҳәыз иирбарц иҭахызшәа ихы наимҵакны ибӷаӡаранӡа дынкахырхәеит. Нас иҽаариашаны дышшәырӡа даагылан, иаԥхьа игылаз арицар бырг аԥхьа дҭиҵаарц иҭахызшәа иаразнак ацәажәара иҽазымкыкәа, ԥыҭраамҭак илаԥш наидирхалт.
– Уазусҭада? Уабантәиаанагеи? Узааи? –  азҵаарақәа наиқәиԥсеит иҩналаз дбаҟахазшәа анҿимҭӡа.
Уи қәрала иарԥысымҭара днархысхьан, аха ҿаԥшыларыла ақәыԥшрахь еиҳа дадукылартә дыҟан. Еимассы еималахьаз ижакьа асара иахыԥахьан, уахьихәаԥшуаз гәҩарас дҟауҵон уадаҩрақәак зыхганы иааз аӡәы шиакәыз аҟара. Иҽимԥсахижьҭеи кыршааҵуаз арҵабыргуан алымтбаа иаганы џьараџьара ишәхаԥжәаны ишәыз ицәамаҭәа, насгьы зда ԥсыхәа амамыз аҟынӡа иҩазахахьан. Акыр ихәашьыз ихи-иҿы караха ишыҟазгьы, амца зхыҳәҳәылаз ибла гәыӷрақәа макьанагьы гәеибафарак дакны дшамазгьы рныԥшуан.
– Сара, Хрисагон иӷбақәа руак акаԥданс иҟаз Џьеимс Бертон соуп! – ацәажәара иҽыназикит уи. – Триглит иӡыхгылаз ҳаӷбақәа зегьы анҭахоз саргьы сырҳәынҷеит! Ашьҭахь аварварцәа рхада Скилакс иахь срышьҭит!
– Ишԥоуҳәеи? Скилакс ихаҭа ублақәа рыла дубама? – уи иажәа днаԥыҩлеит Барторикс.
– Ааи! Абыржәы уара сшуҿагыло еиԥш дысҿагыланы сирҳәацәон! – абас анааиҳәоз аламҭалаз днеилышшаны даагазҽазит, аха иҽкамыжькәа ҟәардәык ахы кны иҽааникылт. – Саҭоумҵан, рацәак сылшара ыҟам! Амлакра зынӡа сшьамхқәа аркәадеит! Шьҭа сымч снанагом!
– Сызҵаара макьана аҭак ҟаумҵац?
– Уара уазҵааит аварварцәа рыцәцашьас иҟасҵаз! – иҳәан, Џьеимс иԥсы илышәшәо Барторикс иахь дынхьаԥшит.
– Иҳәа уаҟа иубаз, иуаҳаз?
– Уаӷеимшхароуп избаз! Уи аҩыза уаҳа анцәа исумырбан! Аварварцәа ахьгылоу азааигәа зыхқәа ҵәырԥссоу аҵәҩанқәа арсуп, аха сара Фартуна дысзылԥханы исыцхрааз аӡәы ила схы урҭ аҵәҩанқәа руак иахамгылакәа еиқәхеит!
– Иудырқәоз рахьынтә зхы убада?
– Ааи! Аханӡа игылаз ахы Хрисагон Крикс итәын. Анаҩстәи ҳескадра аиҳабы Сервилиа Марцелли ихы ԥшӡа акәын. Егьырҭ аоптиматцәеи, ацентурионцәеи, аоптионцәеи иртәын, иҟан исзымдырқәозгьы. Зхәамцқәа зцәыӡыз ахқәа гәазҭаз алаҳәақәа асны ажьабаа рыфара иалагахьан, аха сара ианызбаз рыбжакы макьана иудырыртә иҟан!
Барторикс иаҳаз ажәабжь хлымӡаах зынӡа игәалаҟазаара бжьнахын, убри аамҭаз игәаҵан хаҳәхьанҭак нҭаҳазшәа дааҟанаҵеит, иаалырҟьаны ӷәӷәала уи ишьара дшықәнаҟьаз убаратәы иҵысуаз иқьышәқәагьы еихагылашьак рзыҟаҵомызт. Аҟәардә иқәыз иарӷьа напы адабла ақәҳазшәа имҵысӡо ишыҟаз, нас ашьоуразы аса иазыҩзшәа иаалырҟьаны аҭрысра иалагеит.
– Атҟәацәа рацәаҩума? – ихы дымҩахакәа дҵааит Барторикс.
– Уаашәҩык иреиҳауп!
– Уара узларыцәцеи?
– Аԥсра сахыԥеит саныгаа раҳ ибзоурала!
– Спадаг?
– Ааи! Иара ҳаԥыкаҿ иҽыҵәахны дтәоуп! Уи иуаа роуп сахьыҟаз уахынла маӡала инеины схы сақәиҭызтәызгьы!
– Изырҭаххеи уеиқәырхара?
– Уара уахь саарышьҭырц! Ухьӡала иҩу ашәҟәы узаазгарц!
– Нас, убри ала уаламгоз! Арахь исырба!
Убри аамҭаз Џьеимс икәа дынҭаланы абӷьыц шаацәыригазҵәҟьа, Барторикс аҟаԥыҳәа днаимпыҵасны инаимҟәыҵԥааны иаразнакала аԥхьара дналагеит, уаҟа ианын абас еиԥшгьы: «…Саныгаа зыниаз агәаҟрақәа зегьы неиҵыхны аҩра акырӡа аҭахуп, аха иааркьаҿӡаны иузынасыцҳауагьы еилукаап ҳәа сеигәыӷуеит. Ишуаҳахьоу еиԥш, асқьыфцәа Ҟәбан ирсны ааскьара иаҿуп, аха ҳара урҭ ҳрҿагылартә амч ҳамам, Триглит игылаз аурымқәа зегьы ахшьаауп, ирацәаҩуп ирҳәынҷазгьы, иҭархоуп рыӷбақәагьы. Сҭаԥшыхәцәа рыла еилыскааит, асқьыфцәа еиҭах Питиунҭ ақәлара ргәы ишҭоу, убри азы шәгәышәҽанысҵарц сыӡбеит, аҭагылазаарақәа шшәарҭахаз ала изысыцҳахьеит абазгаа раҳ Ресмаггьы. Аҵыхәтәан излеилыскааз ала ақәылаҩцәа иаарласӡаны шәышҟа идәықәлараны иҟоуп, рнеира шәазыԥшыз!.. Аиааирақәа шәзеиӷьысшьо, Спадаг!»
Даԥхьаны дшаалгазҵәҟьа хәыцрак дынҭанагалт Бартрикс. Иблақәа ахьынкыдхалаз иаанханы дшыԥшуаз, ус ацәа далҵызшәа ихала ихы дацәажәеит, дматанеиуазшәа иҳәашьа ҟаҵаны.
– О, Зевс даҳхылаԥшхәуп! Ажәҩани адунеи анцәахәы Уран унапы ҳануп ҳаиқәхараз! Шьҭа аргама избоит Питиунҭ ҩаԥхьа аԥҭа еиқәаҵәа ахаԥараны ишыҟоу!.. О, Артемида иарбан мшу аварварцәа ақалақь иақәлараны ианыҟоу?.. Исазҳәарыда уи? Анцәақәа сшәыҳәоит ма ԥхыӡла акәзаргьы исыҵашәҳәарц!
Анцәақәа драшьапкуа абас рыхьӡқәа ааиқәиԥхьаӡеит, аха урҭ ахьынӡаихылаԥшраны иҟаз изымдыруа игәырҩақәа иаалырҟьаны даҽа гәырҩак наизацланы ихы имхагәхьааха дыштәаз, ус инапы ашҵақәа аҟьаԥ-аҟьаԥҳәа хынтә иааиниҟьеит. Данбасыԥхьо ҳәа уаҟа дыԥшызшәа ус ашә аимԥааны имаҵуҩык дааҩнашылеит, аха акы азҵаара дахьақәиҭымыз азын инапқәа иаԥхьаҟала инеикәаԥсаны, дӡыӷәӡа иҽыриаша даагылт иоураны иҟаз адҵа дазыԥшны.
– Себастополисҟа сызлацаша аҽыуардын сызшәырхиа! – нас Џьеимс иахь дынхьаԥшны иажәа инациҵеит. – Уара ара уаанхоит! Уахьынтәи схынҳәаанӡа аԥсшьара усҭоит, нас аус хьанҭақәа узыԥшуп!
– Угәаԥхара самаҵауҩуп Барторикс, ухаҵкы!
– Питиунҭ ақалақь аиқәырхара ҳҽазаҳкроуп! Ргәырҽанышәҵа агарнизон аруаа, иаарласӡаны ахылаԥшра дырӷәӷәарц.
Барторикс абас ааиҳәан, нас излаилшоз ала дааццакит, аха уажәшьҭа ҭаҳмадаҵас шьаҿассала дчангалеиуа ауп ашә ахь ишҿынихаз. Иҭахын иԥҳәыс иналаҳәаны, иахьаҵәҟьа Себостополисҟа амҩа дықәларц.
Анхацәа рылаҵатәқәа ианаарылгоз аамҭазы, асқьыфцәа дырҩегьых рҿаархоит ҳәа ираҳаз ажәабжь ҽаасҭа иаалырҟьаны зегьы ргәы ҭнашьааит, уи ашықәс азгьы абазгаа гәыӷуан сынтәакгьы еибашьрада ҳашԥазӷыҵымсри ҳәа, аха усҟан аҩсҭаа дырхыччозаарын, аԥхьа аасҭагьы еицәа ианиараны ишыҟаз рыԥхыӡгьы иаламшәацызт. Иахьоума, уаҵәоума ианакәхоз рыздыруамызт, аха агәҩара рыман иаарласӡаны еиҭах арыцҳара иаҿаҳараны ишыҟаз.
Убри аҽны, амра аҽыҵәахра азымгәаӷьуазшәа амшын аӡаалара ацәыцәгьаханы нахьхьи џьара аҽыларҟәӡаны уаҳа налымшо икараханы иааҭгылазшәа иааԥшуан, аха нас дук мырҵыкәа иааццакны амшыни ажәҩани ахьеивҵаз ԥшьаала инавҵаӡит. Ашьҭахьҟа макьанагьы гәыблрак азынхазшәа ҳамҭаҵас шәаԥшькгьы ҟаԥшьӡа иазыннажьит, аха нас ԥшьаала аԥшӡара ахыӡаацԥхьаӡа алашьцарагьы ашьҭахх адгьыл зардагь аҽахырԥо мацара, ус дук аамырҵыкәа адунеи зегьы еиқәылашьцаӡа иааҟалеит. Уаҵәтәи
амшгьы шыҟалаша еибырҳәозшәа, еидҵәаҵәала иаацәырҵыз аеҵәақәагьы еибарлацәҟәуа иахьааԥшуаз, абарҭ ауаа адгьыл дуӡӡа изықәимырбаӡоушәа ҭынч измыртәоузеи ҳәа гәҭыхас ирымазшәа харантә илбааԥшуан. Убри аамҭаз ақәаб дуқәа амцақәа иахьырхыкнаҳаз агәараҳәа аилашра иаҿын, аибашьцәа ахьеилатәаз иаарыкәыршаны изҷыԥшьашаз аҟарулцәа ықәдыргылахьан. Уаххьафара иналагоны еиԥш, ус Скилакс ажәабжь изааргеит, ахыҵәахраз дара рахь иабазгыз арԥыск дшырзааз ала.
– Абар Скилакс! Абри иоуп сызҿыз! – иҳәеит Колакси, зыжәҩахырқәа ҟьаҟьаӡа иаԥхьа игылаз арԥыс илаԥш изиҟәымго. – Питиунҭынтәи саауеит иҳәеит! Ишубо насыԥны анцәақәа дузаарышьҭит, сгәы иаанагом ари еиӷьу амҩаԥгаҩ дуоуп ҳәа! Сиашаӡами?
Скилакс иаразнакы уи зҵаарала дыхҭамкыкәа, иблақәа еихмырсыӷьӡакәа аԥхьа лаԥшыла дыҭҵаауа днаивагьыжьы-ааивагьыжьны днаихәаԥшит. Ҵабыргны арԥыс ҭҟьак шиакәыз аҟара зырҵабыргуа ҳәа агәрагара изыргаша рацәан, зегь раԥхьагьы ихаҵашьа ӡырызго ҳәа идибалаз иҟәынҳәалаз аса ду акәын, уажәы иџьшьаны дызхәаԥшуазгьы убри акәын.
– Шьахәк шуакәу збоит, шьҭа ухы аасырдыр!.. Иухьӡуи? – дҵааит Скилакс, илаԥш ахьынаидирхалаз даанханы.
– Ҭаҭрашь.
– Изтәыда узлааз аӷба?
– Сара стәоуп.
– Ухатәгьы умоуп акәу!?
– Изсымамхари, – иҳәеит Ҭаҭрашь, ичанаба иҿихуазшәа зҵаарала дахьыхҭеикыз шьҭа ихы иалнарҟьо.
– Аҩызцәагьы умазар акәхап?
– Аҩыза дызмам уи аԥашә змам аҵәҩаншьаҟа деиԥшхоит.
– Изуҭаххеи уҩызцәа уманы ҳара ҳахь аиасра?
– Иахьҳаҩаӡо азын.
– Иазусцәада?
– Сыӷба аӷацәа рацәаҩны иарҳахьеит, аурымқәа рыҽкынҵа иахьӡаадырҟәлыраша иашьҭоуп. Сыԥшаара иахьаҿым ҭыԥк нымхеит, убри азы исыӡбеит аамҭала шәара шәҿы схы ԥхьаскырц, – иҳәан, Ҭаҭрашь Колакси иахь дынхьаԥшит, аха рацәак уи илаԥш идмырхалацәакәа ҩаԥхьа Скилакс иахь дынхьаҳәны изҵаарақәа даарзыԥшит.
– Уҭадырхарц изушьҭои? Иҟауҵеи цәгьарас?
– Питиунҭ ақалақь преторс иахагылаз Дамиано инапала сашьеиҳаб данҭаирха ашьҭахь, саргьы саалаган сашьа ишьа зуит. Дамиано ихы хҵәаны агарнизон ахада Суқьессиан изысышьҭит, убри аахыс аурымқәа ӷас сҟаҵаны исышьҭоуп сҭадырхарц.
– Ааи, усеиԥш саргьы акы саҳақәахьеит… Нас, нас, инагӡеи уажәа! – арԥыс ицәажәашьақәа ааигәаԥхеит Скилакс.
– Иара Суқьессиан ихаҭагьы имариа соур, уигьы ихы хҵәаны ҳамҭас аимператор изысҭир сҭахуп! Иара иҵыхәала уааханҩажәаҩык рҟынӡа абазгаа рыҷкәынцәа Питиунҭ абаагәара иҭындырҵәеит! – абарҭ ажәақәа игәы азыԥжәаӡаны ауп ишиҳәаз Ҭаҭрашь.
– Ҳара ҳагәра злаугеи?
– Шәыгәрагара мацарагьы сашьҭам, сшәыцхраарцгьы сҭахуп.
– Изла?
– Сара еилыскааит Питиунҭ еиҭах шәақәларц шышәҭаху, аха рыцҳарас иҟоу аурымқәа уахгьыҽынгьы агаҿа ахылаԥшра бзиа арҭоит. Лӡаа аганахьалагьы ар ргыланы ирымоуп, даушла рҿаларагьы шәарҭоуп.
– Узлаҳацхраауеи ас ушәоушәа уцәажәозар?
– Анцәа иумҳәан урҭ срыцәшәартә! – игәы адыжәҳәа дынкыдсылан нас иажәа днацралеит Ҭаҭрашь. Иҿаԥшыларагьы уаҳа еицамкыкәа еиқәара-еиҵараха ишыҟаз иаанханы еиҭа нациҵеит абасгьы. – Саргьы сыӷбала сшәыццар сҭахуп қәылара! Сшьа кәапеиашәа исызтар, нас ԥсраҽнынӡа сгәы сырдон!
– Избоит, аурымқәа даараӡа ргәаӷ шумоу, уи еилыскааит, аха иԥхьан исҳәаз аҭак макьана исумҭац… Иудкылоу уҩызцәа заҟаҩы ыҟада? –  убри деиҭаназҵааит Скилакс.
– Сара снарылаҵаны ҩажәижәаҩаҩык…
– Ҩажәижәаҩаҩык излашәылшеи аурымӷба ампыҵахалара, мамзаргьы ирымышәхәҳау?
– Уи ҳара ҳнапала иҟаҳҵаз ӷбоуп. Ҳнапала ахьӡми, Дадлан инхо аӷбаргылаҩ ҟаза дук иҟаҵамҭоуп. Ҩызара ҳазуа иҳацу уи иԥа ибзоураны ауп ҳнапаҿы ишыҟалазгьы.
– Ублақәа ирхызбаалоит еилҟьаеилӷәыцәк шуакәу! – иҳәеит Скилакс, иаԥхьа игылаз арԥыс игәы дахәаны. – Питиунҭ агаҿа ҭыԥқәа бзианы ишыудыруа еилыскааит, уаҵәы шьыжьӡа сыӷбақәа ураԥгыланы имҩаԥга! Ацхыраара ахьсуҭоу азын иуқәнагоугьы схасыршҭуа џьумшьан!
– Ишԥа!? Шырԥазӡоу? Ҵабыргны абыржәоуп шәара саншәыцәшәа! – иҳәан, Ҭаҭрашь игәы ааиҭаԥазшәа убри аамҭаз ишьҭахьҟа шьаҿақәак ааҟаҵаны днаскьеит.
– Избан?! – иџьшьаны дҵааит Скилакс.
– Ҽынла шәарҭоуп, иаразнак шәыӷбақәа гәарҭоит! Еиӷьуп ҳәа азысыԥхьаӡоит уахынла адәықәлара!
– Шьапыла иҟоу аруаа уахыкала Питиунҭ анеира рылшарым!
– Агха ду ҟауҵоит шьапыла амҩа ианықәугалагьы.
– Ҳым! – еиҭах иааџьеишьеит Скилакс.
– Уеибашьцәа шьапыла рдәықәҵара, урҭ Питиунҭ инеиаанӡа аурымқәа ргәырҽынҵароуп изызҳәахо. Усҟан амшын ахьгьы ахылаԥшра дырӷәӷәоит!
– Уцәажәала сузыӡырҩуеит, – иҳәеит Скилакс, арԥыс иажәа анааҿахиҵәа.
– Аурымқәа шымгәыӷӡо иаалырҟьаны ауп Питиунҭ ақәлара шымҩаԥгатәу. Убри арманшәалараз ашьаҟаргьы раӷьырак ӷбала игатәуп.
– Ари избо ишыҟаҳҵашьагь ҳаҵиҳәарц даҿуп! – иҳәан, Скилакс иқьышәқәа мчыла иаарччашәа убри аамҭаз Колакси иахь дынхьаԥшит.
– Ишуҭаху ихаҵа, сара еиҳа ишышәзеиӷьу ҳәа шәсырманшәаларц сҭахуп, избанзар ибзианы издыруеит иахьыԥхьакырҭоу агаҿа ҭыԥқәа. Питиунҭ азааигәа аԥхьа ашьаҟар ӡхыганы, нас аамҭакала шәыӷбақәагьы шәыцырхырааны аурымқәа ацәа ишалу ашацкыраз ақалақь ақәлара еиҿышәкаар алҵшәа шәнаҭоит, сыгәра жәгозар. Мап шәҳәозар, шәара ишышәҭаху иҟашәҵа, – иҳәан, Ҭаҭрашь нас инеимда-ааимданы Скилаксгьы Колаксигьы илаԥш нархигеит.
– Скилакс иахыуҳәаауа сыздырам, аха сара уи сақәшаҳаҭуп! –  иҳәеит Колкси, арԥыс ихәыцшьақәа игәы иахәаны.
Скилакс уи аҭак имҭакәа ҩаԥхьа илаԥш Ҭаҭрашь инаидырхаланы, ицәажәара аанимкыларазы ус иҳәеит:
– Уажәақәа сгәы хырхит, арԥыс!
– Сыгәра жәгозар шәсырманшәалоит, мап шәҳәозар снахынҳәны сцоит, – иҳәан, Ҭаҭрашь иажәа азырханы иаахиркәшеит.
– Угәра анызго Питиунҭ снапаҿы ианыҟалалак ауп! – иҳәан, Скилакс арԥыс илаԥш наиҟәганы нас Колакси иахь дынхьаҳәны ус иҳәеит. – Абри ишиҳәо еиԥш ҳманшәалахар иҩызцәагьы иаргьы заҟа рҭаху ахьи араӡни ҳамҭас ироуртә иҟаҵа! Абзиара ҟазҵо абзиа ҭак иоулароуп!
Убри аамҭаз Ҭаҭрашь иҽыргәааны, еиҭах ганха маҷк днаскьаны, акы даҳәарц даазшәа дахьырԥхьаӡаз ихы иақәҵаны ус иҳәеит:
– Иԥхьангьы абри уҳәеит, аха акгьы ахысымҳәааит. Уажәы еиҭахгьы иахьцәыругаз зынӡагьы исгәамԥхеит. Сара сажәа сҭиуам, иагьысзаахом исыдыжәгаларц ишәҭаххаз ҳамҭала. Уашхәа-Мақьаԥсыс алԥхала сҩызцәагьы саргьы ҳӷарқәам аурымқәа рыӷбақәа амшын ихнаҵы, насгьы сара ҳамҭак сышәҭандаз ҳәа сышәзымааит, убри аҟнытә сзақәшаҳаҭхом шәара шәҟынтәи акы адкылара.
– Сара исҳәаз иарбанзаалакгьы мап ацәкра аӡәгьы дақәиҭым, абри удыруаз!
– Абазгаагьы знык ирҳәаз иахьхәӡом! Џьара ҳамҭак ҳазҭарыда ҳәагьы игәараӡам! – иаазгәеиҭеит Ҭаҭрашьгьы.
Ари арԥыс зҳәатәы иахымԥоз, иқәымчрагьы шамуаз дырны аҵыхәтәан ихы рҵысуа , Скилакс ус иҳәеит:
– Аҳамҭа мап ацәызкхьоу дсымбацызт уара уда! Ус уҭахызар, нас мчыла исызудгалом!
– Питиунҭҟа ацара шәгәы ианбаҭо? –  уи аҭак ҟамҵакәа азҵаара ныҟаиҵеит Ҭаҭрашь.
– Уаҵәуха!
– Уаҵәха мап.
– Избан?
– Аԥхьа исҳәаз уазааизар, уаҵәы схаҭа Питиунҭҟа сцар акәхоит. Иахьыԥхьакырҭоу аӡхыҵырҭаҿ уахынла ҳзырманшәалаша агаҿаҿ сдырцәа нартәаны, аурымқәа срымпыҵамшәар мчыбжьык ала сышьҭахьҟа схынҳәуеит, амала сцаны сызлааша ҽы-ӷәӷәак сҭахуп.
Убри аамҭаз Скилакси Колакси неиҿаԥшит. Урҭ реиҿаԥшышьақәа злаҟарҵаз ала, Ҭаҭрашь игәы азҩеит макьанагьы игәра цқьа ишырзымгацыз аҟара.
– Сара ишәнызбаалоит исҳәаз шәшацәшәаз, – иҳәан, Ҭаҭрашь убри аамҭаз дааԥышәарччеит. – Ахыԥхьакраз шәара шәахь саазышьҭыз, маӡала Питиунҭ инашьҭны ишәымоу Палаксаи иоуп.
– Палаксаи!?
– Ааи!
– Нас уаанӡагьы убас умҳәоз! – иҳәеит Скилакс, ариаҟара дыргәаҟны дахьирҳәацәоз игәы иныҵырххшәа. – Уаҵәы ауахьад днарыларԥшны игәаԥханы иалихуа ишәҭ!.. Ишуҳәаз еиԥш, мчыбжьык аҿҳәара усҭоит, уи ианахыԥагьы ҳаагыло ҳаҟаӡам, избанзар Питиунҭ агаҿа ҭыԥқәа ҳаргьы ибзианы иаадыруеит. Аԥхьа ҳанақәлаз иҳақәымҿиеит, аха уажәы… уажәы иҭынҳарҵәоит иаху зегьы, уи азы амчгьы ҳамоуп!
Абас ала еицәажәаны Ҭаҭрашь данырԥырҵ ашьҭахь, Скилакси Колакси рхала еидхаланы еиҿаԥшуа игылан, аха аԥхьа ицәажәарыда ҳәа еизыԥшызшәа макьана аҩыџьагьы рыбжьқәа дмыргацызт.
– Исзааугаз ари арԥыс оумаӡак иоуп! – акры анҵы ашьҭахь ибжьы наиргеит Скилакс. – Сгәы иаанагоит Питиунҭ аӷәыхраз иҳабжьигаз шьахәуп ҳәа! Ус умхәыцӡои уаргьы?
– Сара сиқәгәыӷуеит уи!
– Иаабап! Џьара мыхьтәык ҳзиӡбарц иҭахызар дабаҳашьҭуеи, иҩызцәагьы иаргьы ҳнапы иакуп!
– Ус схәыцуам сара! Аурымқәа ргәаӷ шимоу ала уи ахҳәаа аҭахӡам, насгьы игәра шгатәу арҵабыргит Палаксаи иӡбахә ахьиҳәаз!
Убри аухаҵәҟьа Скилакс Апполодор дааԥхьаны иеиҳәеит, Питиунҭҟа адәықәлараз иӡбны имаз игәҭакқәа маҷк аҟара ишиԥсахыз.
– Иашаны иуҵаиҳәеит уи арԥыс! – иҳәеит Апполодор, аҵыхәтәанӡа данизыӡырҩы ашьҭахь. – Арантәи Питиунҭынӡа рацәак бжьам, уаха удәықәлар ҳаӷбақәа шырԥазынӡа уа иҟалоит. Анцәақәа ирыбзоураны ари абжьарак амшқәа бзиоуп, аҵх ҳҽалак ацарагьы маншәалахоит! Дузеилкаазар ҭынхак еиԥшҵәҟьа абзиа уҵаиҳәеит!
– Излазбо уаргьы уақәшаҳаҭуп ашьаҟар Питиунҭ азааигәа рыӡхыгара?
– Уи зеиӷьыҟам ауп! Ганкахьалагьы иџьасшьоит уаанӡа усеиԥш абри аӡәгьы ҳхахьы иахьымааицыз азын!
– Ааи, аха ҳаҽқәагьы аӷбақәа ирҭаҳцалоума?
– Урҭ мап! Ҽыла иҟоу аибашьцәа ашьҭахьҟа иԥшызааит!
– Ҽыда ҳамч ақәхару ақалақь ампыҵахалара?
– Абаагәара ашьаҟар хымҵуазар, аҽқәа усгьы иузахырԥом! Насгьы абаагәара анҭыҵгьы аидыслара ҳақәшәар ҟалоит, усҟан ихәарҭахоит аҽқәагьы!
– Ақалақь аҟны адагьы ашьхара аганахьалагьы урҭ ар ртәаны ирымоуп, убраҟа ауп аибашьра ӷәӷәа ахьҭаҵатәугьы! Усҟан ақалақь ампыҵахалараз астәи еиҳа аҭагылазаара ҳауан!
– Иашаны уазхәыцуеит! – днақәшаҳаҭхеит Апполодор.
Амчыбжьгьы шьҭа инҵәон, аха Питиунҭҟа ицаз Ҭаҭрашь ихабар макьана иҟамызт. Скилакс уи гәҭынчымрак шинаҭаз убаратәы дыҟан, аха макьанагьы дгәыӷуан дыззыԥшыз ауаҩы иаара, уи дагьамжьеит. Абжьбатәи амш аҽны амра абыз амшын ианынӡаанакылоз аламҭалаз лаҳәак даҟараны ҽыуаҩык ахәы дшаахшәаз ԥыҭҩыкгьы рылаԥш дааҵашәеит, уи ихы рықәкны есааира дара рахь дааскьоушәа анырба, шьҭа агәра ргеит Питиунҭҟа ицаны иҟаз ауаҩы шиакәыз аҟара. Скилакс убри аамҭаз дгәамҵхамҵуа дшыҟазгьы иахьынӡаилшоз игәҭынчымзаара хәаҽуа дышкыдҩаалаз, ус дааҩнашылеит Колакси агәырӷьаҿҳәаша игарц иҭахызшәа длахҿыхӡа.
– Скилакс! Питиунҭҟа ицаны иҟаз дхынҳәит!
– Арахь уиԥхьа!
Ус дук мырҵыкәа маҷк ааԥсара иныԥшуа ашәхымс даалагылт Ҭаҭрашь, аха даныҩнала Скилакс имҵахырхәараҵәҟьа ихы изаҭәамшьакәа ибжьы наиргеит.
– Сусқәа цқьа аҭыԥ иқәымҵакәа заанаҵ сзыхнымҳәит, насгьы бзиа избаӡом сыгәҭакы аҵыхәтәанӡа инамыгӡакәа ихыбжа-ҿыбжаха ааныжьра, сара ус цәаҩас исымоуп!
Убри аамҭаз Скилакс даахықәтәалашәа Ҭаҭрашь изыӡырҩра даҿын. Аиқәылара иаҿыз афархьмца еиԥшха мцабзҵас ашьҭыҵра
иаҿыз игәҭынчымзаара ԥшьаала дшеибанаркуаз еиԥш, уажәы убас еиԥшҵәҟьа игәшыра ԥшьаала илахьшәашәо акәын иаҳауаз дшеиқәнартәоз.
– Ԥшьыџьараны аӡхыҵырҭа агаҿа ҭыԥ рхиоуп, – иажәа анагӡара даҿын Ҭаҭрашь. Аамҭа-аамҭала Колакси иахьгьы дынхьаԥшлон. – Уаҟа иаҳзыԥшуп иҳацхрааша ауаа. Палаксаигьы дыԥшааны игәиҽанысҵеит, шәеиқәшәазар шьҭа уахагьы шәдәықәлар ҟалоит.
– Иахьала шьҭа ҳахьӡом! Ҳандәықәлаша уаҵәуха акәхоит!
Адырҩаҽны амшын ахылара иазырхиаз аӷбақәа, амш ахәлара иазыԥшны иӡыхгылан, Хамсараџьаа ҳәа изышьҭаз аеҵәақәа рцәырҵра иақәыршәаны шьҭа аҿынахара иаамҭоуп ҳәа Скилакс ианигәахәз аамҭаз адҵа ҟаиҵеит адәықәлараз. Убри аамҭаз амшын агызгара зынӡа иҭынчын, аӷбақәагьы мҵысӡо ԥшьаала акәын ишнеиуаз, насгьы амза аҭахамҭаз аԥсабарагьы акыр ианыԥшит, аха агаҿахь адгьыл ацәаара еиқәаҵәаӡа иааԥшуаз ибзианы ажәҩан аҵкар иадубалартә иҟан. Икәалыкәаџьо илбааԥшуаз аеҵәақәа ахькыдыз, адунеи дуӡӡа адоуҳа амчала ахааназ рҭыԥ изахымсуа қәацарак рымамкәа лахьынҵас иахьырнаҭаз, уи ргәы иалазшәа еаҵәақәк ныҟәара идәықәлазшәа иналк-аалкны акык-ҩбак нкыдшәаны ажәҩан лашьцаҿ рышьҭа ҭӷәыхаа ианҵаны ижжаӡа хланҵы инҭалон, аха иахьцоз егьырҭ ирзымдырырц рҽырцәырӡозшәа мҩабжара ажәҩан иналаӡуан. Скилаксгьы амазгәыҭ дахьадтәалаз уажәыуажәы ихы иҟәырҩны ихәда абжьы анаагалакь, убри аамҭаз акы наигәҭасызшәа ихала дцәырҳаны даалҵуан, убасҟан дынхьаԥш-ахьаԥшны иватәаз Скиллгьы днаихәаԥшуан, нас дааҟәымҵӡакәа ацәажәара иаҿыз Апполодор иахьгьы дынхьаԥшуан.
Ҭаҭрашь ибла ҵырқәа уахгьыҽынгьы азеиԥшын, егьа ихаразаргьы, егьа илашьцазаргьы ԥраӷбак изгәамҭакәа иаҩмижьыцызт, уахынла аныҟәарақәа дахьрышьцылахьаз азы аҵх лашьцақәа иара изы ԥынгыланы изыҟамлацызт, ажәҩан шәшьызаргьы гәаныла мацара иахьиҭахыз аҭыԥаҿ днеиуан, амшын иҽадиҳәалеижьҭеи инарҵахьаз рацәаӡан. Абыржәгьы илаԥш еихмырсыӷьӡакәа аҵх лашьца далаԥшуа есымшааира агаҿахь ихан, аха рӷазҵас еиқәаҵәаӡа иибоз адгьыл ацәаҳәа аҟынтәи макьана лашарак аркны имбацызт, ашьҭахь даҽа ԥыҭк аҟара ианынаскьа ауп ибжьы аниргаз.
– Абар уи аҭыԥгьы!
– Ҳаама? –  дҵааит уаҟа ивагылаз Метродор.
– Амцақәа ахьеиқәу умбоӡои! Урҭ рнаҩс даҽы ҩыџьара еиқәызароуп! Ааигәа уаҩ дшыҟам ала адырра ҳарҭоит!
– Аӡә дыҟаӡазаргьы арантәи башьас иамоузеи? – убри аамҭаз урҭ днарыдгылеит Колаксаигьы.
– Мцак ада еиқәымызҭгьы ишәарҭоуп ҳәа аанагон, аха ишыжәбо ԥшьыџьараны еиқәуп!
Рацәак мырҵыкәа аӷбақәа хара-хара еицыӡхыҵны рԥынҵақәа аҟәара иныларкыртә иааӡыхгылт, убри аамҭаз ажәҩаҵшьыҩцәагьы рыжәҩақәа амшын иналарсны иаагылт, аибашьцәа зегьы ҭыҵаанӡа рыӷбақәа аӡӷара иламхаразы. Скилакс зегьы раԥхьаӡа аҟәарахьы даныӡхыҵуаз аамҭаз, игәиҽынӡамкәа ацәашьы кны ус аӡәы дааидгылт.
– Шәааишьа бзиоуп, ақалақь ақәлараҿгьы анцәақәа ухылаԥшааит Скилакс! – иҳәеит уи.
– Палаксаи!
– Ааи, сара соуп.
– Ара уабаанагеи?
– Шәымҩаԥызгаз иуеимҳәаӡеи ара сшыԥшыз?
– Ааи, ааи, уажәшьҭа агәра згоит уи арԥыс игәра шгатәу!
– Нас, игәрагамыз ауаҩы дузынасышьҭуазма Скилакс!
Агаҿахь аиасра иаҿыз аибашьцәа ирзыԥшуа аҩыџьагьы еицәажәонаҵы амшгьы ашарахь инагәагәеит, ус дык мырҵакәа амра гылараны иахьыҟаз аганахь ашьхақәа рықәцәан аԥсы ахыгга маҷӡак нцәывҵлашааит. Даҽа ԥыҭрак ашьҭахь уи алашара ахәанга амҽхак есааира аҽырҭбаауа мацара ажәҩан аҽадыршәаҟьала ицәхаԥшь еиқәараӡа ашьыжьтәи шәаԥшьны ианааҟалоз аламҭалаз, асқьыфцәа наҵысны ацәа иалаз ақәалақь иақәлеит. Ашамҭазтәи аҭынчра еилазгаз абжьыцәгьақәа оумаха иаарласӡаны зегьынџьара иаамҽханакит, убри аамҭаз ацәа иалҵуаз аурымқәа рабџьарқәа шьҭԥааны адәахьы еихон, аха иҟалаз аилкаара иахьӡаанӡа иаразнак ақәылаҩцәа рса инаҿаҳауан. Ус дук мырҵыкәа асқьыфцәеи дареи неиҿагыланы, напышьашәала инибакыланы аибарԥсра иналагеит.
Амра ашәахәақәа ԥсаҟьаны ажәҩан иҵарԥхо, иӡдыржәуаз аса аԥыӡаӡ еиԥш абыз ҟаԥшьӡа ашьхақәа ианаарывҵнагоз аамҭазы, аурымқәа зегьы ршьапы иқәгыланы ақалақь ахьчара рҽазыркхьан, ԥыҭрак ашьҭахь цхыраара ирзааит Лӡаа игылаз рыруаа рыхәҭакгьы, убри аламҭалаз агәашәқәа ирҭамӡоз асқьыфцәа абаагәара ихыҵны ақалақь рҽаларыжьырц рҽыршәон, аха акьыбақәа ирықәибаҳәа рҿанаархалак хыхьынӡа ахалара иахьымыгӡакәа абаагәара ахьчаҩцәа еицхырааны алабоуқәа рыла иргәыҵасны икарыжьуан, убри аамҭаз еиҭанкыдыргыланы еиҭанақәибаҳәахуан, убас мацара убри иаҿын…
Уи аҽны асқьыфцәа хынтә ижәылеит, аха изыманшәаламхакәа ус ахәлара аарыхьӡеит, адырҩаҽынгьы даараӡа рҽырҟьазаргьы абаагәара изҭамлакәа ишжәылоз мацара иааилахәлеит. Убри ашьҭахь мышқәак раҟара рыԥсқәа анааиҭарк, ҽнак зны шьыжьӡа уаанӡатәиқәа иреиԥшымкәа уаҩы ишимбац ала ажәылара ӷәӷәаӡа еиҿыркааит, даара ахамшҭыхә днарбазаргьы уеизгьы уи аҽны ирылдыршеит абаалдық агәаргәалеи ианҵаны агәашә хада иажәҵо мацара аԥжәара, аха уаҟагьы рымҩа кны иаагылт аурым еибашьцәа.
– Абарҭ роума шәыззымиааиуа!.. Ԥхьаҟа! – иҳәан, Колакси уи аамҭаз еибашьҩцәа днарықәыҳәҳәеит.
Дук мырҵыкәа ақалақь аҩнуҵҟа аҳәҳәареи аҟаабжьқәеи иаарымҽханакит, есааира ирацәахон аӷызбыжьқәагьы, убри аамҭаз ҩ-жәларык еиҿагыланы рыхәламшәқәа ҵибакааны анибарҵәара иаҿын иртәымыз адгьылаҿ иааны, иҭахоз ирыцҭахон аурым гарнизон иахыԥхьаӡалаз аԥсуа еибашьҩцәагьы, урҭ рахьынтә ирацәаҩын ақәылаҩцәа ишырзымиааиуаз баны ибналахьазгьы. Аҩнқәа рыбжьысырҭақәеи ашҭақәеи рҿы еигәыдыззала иахьымеи-барԥсуаз ҭыԥ ҭацәык убомызт, уахьхьаԥшлакгьы еиԥыланы еиҿасуаз ахҿақәа, амраҿ ицырцыруаз агәраҳақәа, амца зҿыддуаз аса цҳафырқәа, ишшапаӡа еилыршьуаз аԥсалабақәа, адыжә-сыжәҳәа еидыслоз аманызақәа, имҩанырҵоз асаԥарқәа уҳәа рыла, анибарҵәара иахьаҿыз ахҭысқәа иуаӷеимшхараны акәын убла ишаахгылоз. Згәы ҭҟьаны иҟаз аурымҳәсақәа рхы ахьырҵәахра рзымдыруа иахьеибарҩуаз, аҳәса баны ираҩымсуаз аскьыф еибашьцәақәак урҭ рылаԥш ишааҵашәалак аибашьра рхаршҭны, нас иԥхеибаҵа дара инарышьҭалон. Зегь реиԥшҵәҟьа арыцҳарадақәдыршәеит Барторикс иԥҳәыс ԥшӡа Диногьы, ари леиԥш ассир данырба илаҩсуазма, дзымпыҵашәаз иаразнак деимҵырԥааит, деимакны деимҵаркит, алыцәҳақәа реиԥш аӡәаӡәала иналхибаҳәеит…
Ахьына лҿарҵазшәа Дино лгәы еилахынҳәуа лыхдырраҿ данааи, лымаҭәақәа лышәхаԥжәаны адышьмаҿы дшышьҭаз, насгьы дзықәшәаз арыцҳара ус-ус ԥшьаала ианаалгәалашәа, азнаказ дахьааиҵақьызқьызыз ауп ҳәа ҵәыуарыла уаҳа алаӷырӡ лҽамҭакәа деихеигәо афергьҳәа дҩагылан, нас абат ԥшқәа еиԥш дгыргыруа лҿыналхеит. Убри аамҭаз аханбааш иахыз зегьы нахыӡааны ицазшәа аӡәы ихабарк лымбаӡо деиҵыӷәӷәа-еиҵыӷәӷәо дышнеиуаз, лыхьчаҩцәа еилараа иахьышьҭаз ус лылаԥш ианааҵашәа, убасҟан ауп ақалақь ҵабыргны рыцҳара дук ишақәшәаз аҟара агәра анылга. Лаԥхьаҟа днаскьацыԥхьаӡа абаш абжьысырҭақәа рҟны зхы ԥҽыз, зыбла ҭахыз, зхы хҵәаз, ашьа згәыҵашыз уҳәа рыла иҿаасҭаха илбоз аԥсыбаҩқәа рыда уаҳа уаҩԥсык дыҟаӡамкәа аԥсцәеи лареи рымацара ишеизынхаз анеилылкаа аҵыхәтәан арҵәаагьы ааҭлыргеит, аха егьа дыҳәҳәаргьы изаҳауада. Дқәықәма-шәықәмаха лылаӷырӡқәа лҿыкәкәа, ус абааш даадәылҵны амардуан ҳарак данаақәгыла, убасҟан адәахьы илбаз ахааназ илхамшҭша иуаӷеимшхараны лыбла иаахгылт. Убри аамҭаз лхы ахьылгара лзымдыруа, шьапыргыларҭак ыҟамкәа еилажьыз аԥсцәа дмагамаго дрылсны дышнеиуаз, илдырқәоз ҳәа иҟақәаз рахьынтә зегь раԥхьа лылаԥш дааҵашәеит, абыржәы ихьӡ аалҳәар ахьышәҭҳәа дҩагыларашәа забџьар зымпыҵырӷәӷәа ишьны ишьҭаз Енрико, убасҟан ӷәӷәалашәагьы дааиҵақьызқьызит, илҿыкәкәаз лылаӷырӡ ԥхақәагьы аԥсы ихыиҿы хьшәашәа инаҿаԥсеит, аха уаҳа уи ихәаԥшра лгәы иаламӡакәа еилараа ишьҭақәаз аԥсцәа днарылс-аарылсуа еиҭах лҿыналхеит. Аԥсыбаҩқәа днарыхҟьашо дышнеиуаз, ус даагәалҭеит аԥызаҩ Иулиигьы хҿа дук илызза аԥсцәа дышрыҵажьыз, ашьҭахь уантәи лҿынаханы дышнеиуаз еиҭах илбеит иҵагьы илдырқәозгьы, Енрико иҩыза бзиа Рикардо, илеиҽырбақәоз Мичелло, Енио, Миқьелла уҳәа аӡәырҩы, аха
лхаҵа Барторикс макьана џьаргьы лылаԥш дыҵамшәацызт, издыруада иԥсы ахәага ҭаны џьара дышьҭазаргьы дахьылԥшааша лыздыруамызт. Илаԥшҵашәароушәа иҿаасҭаха лыбла ихгылаз анашанатә сахьақәа ашьҭахь лхы еиланаԥсазшәа зны дыччо, абжеиҳан ауеимадаҳәа инеимаҭәо абаагәара дҭыҵырц дышнеиуаз, ус аӡәы лышьҭахьҟала лгәылҽынӡамкәа даацәырҟьан аҟаԥыҳәа длымҵасны дааникылт, убри аамҭаз иаразнакала лқьышәқәагьы еимлагәа икит лыбжьы лызмыргаразы.
– Абаагәара аҭыҵшьа амам, аварварцәа макьана адәаҿы итәоуп! – иҳәеит уи, иблақәа шаҟьшаҟьо ихаҭагьы дшәаҟьаны дшыҟаз убаратәы дшәаԥырҳаԥуа.
– Уазусҭада? – лқьышәқәа шаауижьыҵәҟьа аарла дҵааит лара.
– Адриан… Гаи Марии Адриан!
– Иҳәа аиаша! Иҭахама зегьы? Аа?
– Зегьы ахшьаауп! Дҭахеит бхаҵа Барториксгьы!
Лхаҵа абыржәы еиҳа даарыцҳалшьазшәа, ашьҭахь лнапқәа налҿагәаны ауеимадаҳәа еиҭанеималҭәеит. Убри аамҭаз Адриан иҭаххеит днаигәыҵыҳәҳәаны диргәабзыӷырц, аха усҵәҟьа изымгәаӷьыкәа жәала дналабжьашәа иуит.
– Бгәабзиара беиҷаҳа, иҭахаз уажәшьҭа ҵәыуарыла рыԥсы узҭаҵом!
– Исҭахуп аҩныҟа схынҳәырц!.. Суҳәоит, усыцхрааны џьара ԥсыхәак сызуы!
– Исыздыруам сызлабыцхрааша, ҳаӷбақәа зегьы блуп!
– Себастополисҟа сганы сызгаша ӷбак саҭ!
– Уи ҳахьӡар!
– Избан ҳзахьымӡо?
– Избанзар, арҭ аварварцәа Себастополисҟагьы рхы дырхар ҟалоит! – иҳәеит Адриано, иаргьы дахьгәыӷрадаз азы убри аамҭаз аԥсбза диеиԥшханы.
– Ухаҵами, абааԥсы, суҳәоит иҟауҵалакгьы сурманшәаларц! Ус анузыҟаҵа, аҩны ҳашнеилак заҟа уҭаху ахьы уагәыласыртәоит!
– Уи ҳаԥсы ҿнахуа иҟам, уажәы баргьы саргьы ихьны иаҳзыҟалаша ҳаԥсқәа шеиқәҳархаша ауп!
– Уара уабатәиу?
– Сара Финикиатәуп! Уаҟа исзыԥшуп хәҩыуаак сыхшареи сыԥҳәыси! Исымбеижьҭегьы акрааҵуеит, даараӡа игәхьаагангьы сыҟоуп!..
Асқьыфцәа Амзара еимҵәаны ирҭахыз зегьы аналырга ашьҭахь, нас рацәак уаҟа иаанымгылакәа инаҵысны мрагылара шыҟаз рхы рханы идәықәлеит. Аблархәы ианазааигәахәоз аламҭалаз Аҭлажәыҟәа ацҳаражәҳәаҩ дырниҵеит, ибааши иуаажәлари ирылымкьыскәа иаанрыжьуазар дшырԥырхагамхоз ала, даргьы иаразнак уи иақәшаҳаҭхеит, аха уи ацынхәразы дҵак аҳасабала изықәдыргылеит ақалақь амал ҿагыларыда ириҭаразы, фатәы-жәтәылагьы еиқәиршәаразы, дамеигӡакәа ашьамаҟагьы рзеидикыларазы, уи дақәшаҳаҭханы дҟалозар ақалақьи ауааи иара ишиҭаххаз еиԥш ҳрылакьысуам ҳәа изырцҳаит. Аҭлажәыҟәа изнаргаз аҭак убас изаарыцҳараны дшыҟаз ихаҭагьы идыруан, убри аҟнытә имал ицәыргаргьы аԥсеиқәхара еиҳа ихадараны иԥхьаӡеит.
Абасала иаармариаӡаны асқьыфцәа рнапаҿа иҟалаз Аблархәытәи ақалақь ршьапы шналадыргылазҵәҟьааимҵәара нап адыркит, убри аамҭаз Аҭлажәыҟәа имазҵаакәа, зынӡагьы датәамбаӡакәа имазара аизыҳәҳәара иахьаҿыз игәи илаӷырӡи еилаҵәон, аха ишәызхоуп шьҭа шәҽаанышәкыл ҳәа раҳәашьа имамызт, иҳәаӡаргьы иҳәатәы хазҵо ҳәагьы иҟадаз. Икажьны ирбазшәа ҿагыларыда ироуз амал аҽыуардынқәа инарықәыжьны, уаҟа ирыздырмазеиз афатәи-ажәтәи аашьҭыхны, анхацәа ирылганы хазы ирзеизыркыз ашьамаҟеи аԥсасеи нарыԥцаны, ҩымчабыжьҟа рышьҭахь уантәи инаҵысны Себастополисҟа рхы дырхеит, аха иаразнакала ақәлара рҽазымкыкәа ақалақь азааигәа ақьалақәа ргыланы инатәеит, дара инарышьҭарххны амшын аганахьалагьы рыӷбақәа ааины хара-хара иааӡыхгылт.
Иаалырҟьаны зааҵраҿ ашәарҭара ныҵаҳаз аурымқәагьы еилақь еилатәаз ақәылаҩцәа инарзыԥшлон ҳәа акәымзар абаагәара аҭыҵра иахыццакуамызт, аха ҽырҵысрак ҟарымҵаӡоушәа Скилакс ианиба иаразнак игәы азҩеит абри акы ишамааназ аҟара, ҵабыргны уи аамҭаз Орест адҵа риҭахьазаарын ажәылара ӷәӷәа аиҿкааразы. Орест асқьыфцәа ирыгәҭакыз шидыруазгьы ҽнак зны
ирзишьҭыз ацҳаражәҳәаҩ иҿала изаарыцҳаит ақалақь еибашьрада ириҭаразы, мап анакәха Питиунҭ иазыруз аҩыза еицәа шазааргз ала, аха убри нахыс иара иганахьала уаҳа аҭак ҳәа акгьы ҟамлеит. Уаҳа еимадарак рыбжьымскәа ишааиуаз ус шьыбжьышьҭахьык иаалырҟьаны абыкь быжьқәа иаагаз асқьыфцәа арырҳан, иаразнак зегьы ршьапы иаақәнаргылт, убри аамҭаз Скилакс аҟаԥыҳәа идырит ари ажәылара ишазҳәаз аҟара. Ҵабыргны ус дук аамырҵыкәа кәалӡмаҭәала ичаԥаз агарнизон ахьчаҩцәа абаагәара иҭыҵны рҿаархеит, аха ааигәаҵәҟьа имнеикуа ԥыҭк шрыбжьаз рҽаныркылан харантә ирзыԥшуа иаагылт. Убри аамҭаз зегь рханӡа игылаз Орест уажәыуажәы ицхырааҩцәа наидгаланы акы нарыҵеиҳәон, аха урҭ рацәажәара иҽаламгалацәакәа лаԥшхырԥарада аԥхьаҟа дыԥшуа иааркьаҿӡаны акәын аҭакқәа шриҭоз. Асқьыф еибашьцәа ргылашьақәа цқьа иангәеиҭа ашьҭахь икәалӡхылԥа аԥынӡар налырҟәны ихыиҿы ааиҵәахын, нас иикыз аса ҟьаҟьа иаԥхьаҟа инаирххеит идәықәларазы, убри аамҭаз хҿак рылымҟьо еиқәхаԥс игылаз аибашьцәа цәқәырԥаҵас иаазазаны, нас аӡхыҵреиԥш иааццакны ԥхьаҟа рҿынархеит.
Асқьыфцәа урҭ рааишьа иазыԥшуа абыржәымзар-абыржәы ирыжәлараны иҟаз хьаас ирымаӡамызшәа иахьгылаз макьана ҽырқәацарак ҟарымҵацызт, ус акыргьы ирзааигәахеит дара, хҿахысрак аҟара ианырзааигәаха ауп ахҿала ахысҩцәа рахь Метродор адҵа аныҟаиҵа. Иаалырҟьаны аԥхьа наҟ-ааҟгьы инеиҿагыланы ахҿақәа неиларҵеит, убри аамҭаз уахьгьы-арахьгьы иҭахоз рхыԥхьаӡара есааира ирацәахон, аиҿахысрақәагьы ԥыҭраамҭак еиқәтәомызт, аха ашьҭахь ахҿамҩасқәа еиҳа ианмаҷхоз аамҭаз асқьыфцәа рҽеидырӷәӷәала ахыхьчагатә ԥыракқәа рԥыракны, раԥсалабақәа раԥхьаҟа ирханы рҿанаарха, аурымқәагьы наҵысны урҭ ирԥыларц рҿынархеит. Рацәак аамырҵыкәа ус адыжә-сыжәҳәа ианааидысла, еилалаз ашьхыҵәқәа реиԥш азнаказыҳәан инеилаӡҩеит, еилахынҳәуаз аӡеибафара еиԥшха аԥхьа инеилагьыжьы-ааилагьежьит, нас еилибаргазшәа ргәышԥқәа неиҿаргыланы аҵыхәтәан оумакала еибашьуа адәы иаақәлеит. Амчреи амали ззеимакыраз ҩ-жәларык иртәымыз адгьыл иаҭааны наҟ-ааҟгьы аԥсалабақәа еилыршьуан, асақәа рыла рыӷрақәа ҭибажәжәон, рыхәдацәақәа ҵибакааны еибахәаҽуан, аха макьана ихьаҵуаз дыҟамкәа аҩганкгьы аҵыхәтәанӡа инибырҵәаанӡа ҳәа ӡбны иҟазшәа иахьеиҿагылаз уажәыуажәы ацхыраараз амч ҿыцқәа рызнеиуан, иҭахахьаз маҷыршьозшәа аԥсыбаҩқәа есааира аԥсыбаҩқәа рыцлон.
Убри аамҭаз, Скилакс игәы ҵкапуа харантә дгыланы еибашьҩцәа дахьырзыԥшуаз реибашьышьа рацәак игәаԥхацәомызт, ашьҭахь ианизымчҳаӡа, ҽыла ижәылараны иҟаз ихаҭа раԥхьа дҩагыланы иҿынаихеит. Рацәак мырҵыкәа аурымқәа зынӡа иахьақәымгәыӷуаз аганахьала ус ианаарылагьыжьы, убасҟан ахеиҿкаара акыр иаарыцәмаҷхеит, иаалырҟьаны реибашьышьагьы акыр иаахьысҳахеит. Еидшылаӡаны анибарҵәара ишаҿыз акәымкәаны ус Орест дҭахеит ҳәа ижәабжь ҿаасҭаха ианаарылаҩҩы, дук мырҵыкәа аурымқәа аԥсыҽхара рҽарҭеит, иаалырҟьаны ахеиҿкаара анрыцәмаҷха, уиак зынӡа ргәы аарҭрысын, аҵыхәтәан ахьаҵра рҽазыркуа иалагеит…
Амш ааилахәлоны ус аидысларақәагьы ааиқәтәеит. Себастополис итәаз аурымқәа ргарнизон анкаҳа, ишырцәыӡызгьы анырба зыԥсы еиқәхаз рҽырҭааслымны рхы рырҭеит, иагьрыҳәеит Урымтәылаҟа ихынҳәырц зҭахыз ацара иақәиҭыртәразы, Скилакс уи игәаԥханы иаразнак дақәшаҳаҭхеит. Иҭахаз аурымқәа адәы иқәганы анышә ианамардоз Орест идамраҿы ахаҳәса ахадыргылт бырзен бызшәала аҩыра абас еиԥшгьы анҵаны: «О, ауаа рацәа, абра дамадоуп Орест, алегионер еибашьҩы, уи игәаларшәара аҳаҭыр азы ҳара абраҟа ауахәама ҳаргылоит!» – аурымқәа макьанагьы цқьа агәра рызгомызт ишаҵахаз, мкьанагьы игәыӷуан мышкызны еиҭахынҳәрашәа, Орест анышә дахьамардаз аҭыԥаҿгьы ишаахынҳәлак ихьӡала ауахәама дыргыларашәа.
Иаалырҟьаны аԥсуаа ртәыла ашәарҭа ааины еиҭашнықәҳаз ала аԥсилааи мсымааи рҟынӡагьы ижәабжь бааԥсны инаҩит, уи ахыԥша нас инаҵысны иаарласӡаны ақыҭақәагьы итутууа инархыҵәеит. Аԥсилаа рықалақь ду Себастополис еимҵәаны рыдгьыл зшьапы алазыргылаз асқьыфцәа ирыцәшәаны ибнамлакәа зшьапы инанагоз зегьы еигәныҩны рабџьарқәа шьҭырхит, рхы шхаз Аҵәаԥшьратәи абааш ахь рҿаархеит, уаҟа итәаз Дадрыҟәа иаԥсҭыр рыҽрымардаразы. Урҭ аԥхьа аҳәсеи ахәыҷқәеи еиқәдырхаразы
ашьха аԥсҭақәа рахь иганы иԥхьаркуан, нас уантәи ишиашаз ахацәа зегьы рҽеизгара иахьаҿыз Кәыдрыхықәҟа ицаразы.
– Анаџьалбеит, ҳадгьыл аԥеиԥш шԥацәгьаз! Анцәа ду лахьынҵас изаиҭазеи есымша ақәылаҩцәа аҭааларц! Иараби, иадырбалазеи абри ҳадгьыл! – ргәы иҭаӷызуа қәыԥсычҳарыла абасгьы еибырҳәон ахацәа ахьааидгылоз.
– Иаргьы рыцҳахеит, ҳаргьы агәаҟрақәа ҳзырцәымцеит!
– Уаанӡагьы заҟаҩы аҭаахьада, аха ҳадгьыл аҳақ макьана аӡәгьы изымгац, уажәгьы ирызгараны иҟам!
– Ааи, аха ас ианбанӡа? Ҳара ҳаиԥш ҳахшарагьы гәаҟрыла имҩасларцу?
– Шәгәы шәмышьҭын, ҳхы ҳанақәиҭхашагьы аамҭак ҟалап!
– Ааи, ааи, ҳара ҳахьымӡаргьы ма ҳахшара ахьӡап!
– Аха уаанӡа иқәԥалатәуп!
– Ҳадгьылаҿ иааны атәымуа ахьеибарԥсуа ҳаргьы дара ҳрықәӡуеит! Жәытәнатәаахижьҭегьы гәаҟрамзар, гәырҩамзар бзиарак ҳзыҟамларц ҳалахь ишԥаныз, ҳара рыцҳақәа! – абас ицәажәон абыргцәагьы.
– Ақәылаҩцәа адәықәлара изахымццакуеи? Издыруада еибашьрада ҳхы рыҭара ҳаздырхәыцырц иҟарҵозар? – абаашаҿ зҽеиқәыршәаны иԥшызгьы абас еибырҳәо иалагеит ақәылаҩцәа ҽырҵасы рымамкәа ианаанхаӡа.
– Издыруада, ҿагыларада амҩа раҳҭар еиӷьзар? Аурымқәа змыхәаз ҳара ҳзыриааирыма? – абри аргама аҳәара ззымгәаӷьыз џьоукы абас маӡала еибызҳәақәазгьы ҟалеит аҵыхәтәан.
Еишьҭала ииасуан амшқәа, аха асқьыфцәа ахьтәаз рҭыԥ иахыҵуамызт, издыруада рышьҭахьҟа ихынҳәырц ақәыркызар ҳәа иазхәыцқәаз аныҟала Дадрыҟәа уи дазыразымхеит, иагьрылаиҳәеит аԥсилаа ирыламкьыскәа ирылсны ицозар амҩа шрырҭоз, аха мап анакәха усҟан ирҿамгылар шыҟамлоз агәра диргеит.
Дадрыҟәа ичымазара даналҵ ашьҭахь ҽнак зны аԥсилаа раҳ иахь ажәа ицҳаит, ақәылаҩцәа Кәыдры аӡиас рахмыжьразы еицхыраарц, аха Аҟәа аиқәырхаразы Иулиан ԥыҭҩык аибашьцәа иманы дахьцаз макьана дыхнымҳәыц ҳәа ажәабжь изааргеит. Аҳ иганахьала шьҭа иаарласны цхыраарак рураны ишыҟамыз анидыр ашьҭахь аԥсилааи мсымааи ауаа рылаҵаны зегь рахь ааԥхьара ҟаиҵеит, абџьар зкыртә иҟоу дарбанзаалакгьы ахеиқәырхараз еицгыларц. Зегьы раԥхьаӡа далаа рганахьала Шьаҳан иԥа Аҭланбақьи ҵабалаа рҟынтәи Сафран иԥа Сасрани зыԥхьагылаз амҩа иқәлахьан, абар-абар шьҭа абааш иазааигәахарц рацәак рыгмызт, урҭ инарышьҭарххны иааираны иҟан иашҭхәааи абжьаҟәааи.
Аҵыхәтәантәи амшқәа рзы мсымаа иҿыкха ирылалаз аимҳәаду чмазара шамахамзар уаҩ дыннажьуамызт, аибашьра зылшартә иҟаз ахацәа ӡәырҩы уи зыҩны иннакылазгьы ҟалеит, убри аамҭаз ҩнаҭакаҿ анеира узымгәаӷьыртә ишыҟаз ауп, аӡәы дацәынхар ҳәа ишәозшәа абааш аҟынӡгьы иааӡаны, мышкы зхы нықәҵаны зыҩны имыцәацыз Ҳәымпыл иԥа Азамаҭгьы уи дшагаз. Дадрыҟәа дара игәнигеит асеиԥш иҟаз ахаҵа ӷәӷәа иаамҭамкәа иԥсҭазаара дахьалҵыз, аха изҩахаз ачымазара ҿкы абзиеи ацәгьеи ҳәа уаҩ деилнахуамызт, иамҩатәны хәыҷидуи ннажьуамызт. Нырцәынтәи зыԥсқәа хынҳәқәаз иреиуан Фираҭи Уахсиҭи, иара Дадрыҟәа ихаҭагьы инаицрасшәа ҟанаҵеит, аха егьырҭ реиԥш аимҳәара ацымкәа, изакәытә чмазараз ихьыз иан Ҟазырҳан лхаҭагьы илзеилымкаауа инаихҟьеит, илыржәуаз ахәшәқәа рахьынтә еиҳа ихәаз арбаныз лдыраанӡагьы ус рацәак аамырҵыкәа дыккаӡа даалҵит.
Макьаназ еибашьрак ҟамлакәа ишааиуаз ашьҭахь амшқәа аӡынрахь ахы анарха, заанаҵ рыӷбақәа ԥхьаркразы Кәыдры аӡиас амшын иахьалалоз аӡыҳәҭа иҭаларц акгьы рыгымкәа ишааиуаз ус иаалырҟьаны иаацәырҟьаз асқьыфӷбақәа рышьҭахьҟала рымҩа кны иаарыкәшеит, убри аҽны амшынаҿ иагьыҟалеит аӷбақәа реидыслара ӷәӷәаҵәҟьа ззуҳәашаз ахҭыс, уажәшьҭа усгьы ҭахароуп
иаҳԥеиԥшу ҳәа ӡырҳәаа рхы мшаҭакәа иаразнак ақәылаҩцәа инарҿагылт. Ирыкәшаз асқьыфӷбақәа ирзымиааикәа аԥхьа урҭ рнапаҿы иҟалеит Сааиҭ иӷба, уи ицҭахеит игәымшәақәаз Спадакәеи, Аԥсиҭи, Башхәыхәи, Заурыми рызегьы рыԥсыбаҩқәа уи аӷба ишаныз ацәқәырԥақәа гәыблыла иагәыҵаҳәҳәы аҵахь иагеит, амшын ду ҳаҭгәынс ирзыҟалеит наӡаӡа. Амшынаҿ иҟалаз ахҭыс Дадрыҟәа даараӡа деиҵанарӷәӷәеит, игәнигеит рҩызцәа рҭахара, аха иҟалаз шьҭа хнырҳәышьа амамызт, изхаанхаз аӷбазаҵәгьы шьҭа ирыхәо ҳәа иҟамызт, избанзар шьҭарнахыс аибашьра рықәшәараны иахьыҟаз адәаҿы акәхон.
Убри аҽны асқьыфцәа амшынаҿ ақәҿиарақәа шроузгьы Артаксом уи лахьеиҵых инамҭакәа, ашьҭахь даалаган Скилакс ашәҟәы изиҩит игәынамӡарақәа абас еиԥш анҵаны: «Зхыԥша атәылақәа арӡыӡо амчхаркаҩ, Скилакс!.. Заанаҵ еибаҳамҳәахьаз уара удҵа ҳамамкәа амшынаҿ аибашьра ҳҽазаҳамкырц? Аӡиас ду нырцә иҟоу ахырӷәӷәаратә бааш мышқәак рыла иугарцы умыӡбахьаз! Нас иҟалеи? Асҟаамҭа имгакәа шәынзырхеи? Иҟашәҵаз амццакра иахҟьаны ҳгәаҳҽынӡамкәа ацәыӡ дуқәа ҳауит. Аӡиас ду амшын иахьалало ӡырҳәааи ҳареи ҳааидымсылар ԥсыхәа ҟамлеит, акымкәа иҳацәҭахеит ҳаӷбақәагьы! Иҭахеит хышәҩык инарыцны иреиӷьыз ҳамшынуаа! Шәара ҳшышәзыԥшыз ауп абас шҳахьыз!.. Скилакс ухаҵкы! Сара сазҵаауеит, избан абааш агара узахымццакуа?»
Скилакс абасала изааргаз ашәҟәы дшаԥхьазҵәҟьа иаразнакала ишьара даақәнаҟьан, игәаԥсахы еиҟәыҷҷо убри аамҭаз дагьыҩыҵнарбыбит, иаалырҟьаны ахац иҭаркыз алым деиԥшха џьарак дамкуа дшаҟьшаҟьо абааш ахаҳәҭӡамцқәа даарыҩнахеит. Иажәыз аламаҟ амҵҵәҟьа ақәтәар ахы ишаламӡо еиԥшҵәҟьа зегьы дырзыҭрысуа, ихшыҩ дахыҵны дгәамҵхамҵуа дшыҟаз, ашьҭахь Колаксаи диԥхьаны дааигеит уи акгьы шихарамызгьы изхара диацәҳаны игәы ирдаразы.
– Аринахысгьы ақәҿиарақәа рылԥха зауша, Скилакс! Абыржәоуми абрантә санца, узсыԥхьеи? Угәы узырхьша акыр ҟалама? –  дшааҩналазҵәҟьа дҵааит Колаксаи.
Скилакс ацәҳара иҭахны дшыҟазгьы аҵыхәтәан днеиԥхьхәыцаан дмыцәҳакәа иҽынкыланы, иикыз ашәҟәы ырҟымҟымуа убри аамҭаз иҽхыршәааны Колаксаи иқьышә инықәирххит.
– Жәларык рконунг, ухаҵкы! – ашәҟәы илаԥш шынахигазҵәҟьа иаргьы уи шигәамԥхаз иажәа иалыржжуа даацәажәеит Колаксаи. – Сақәиҭутәуазар схаҭа сцоит аӡнырцә иҟоу абааш аилаԥыххаараз? Иахыугьы еидҿаҳәала исаԥцаны арахь иузаазгоит! Иахыуҳәаауеи абри?
Скилакс иаразнакала игәы иахәеит Колаксаи ихахьы иигаз. Амра иарԥсасиуа аҵаа еиԥш, убри амҭаз игәыԥжәара ԥшьаала аҽаардан, ашьҭахь уи ақәшаҳаҭхарыла ихы рҵысуа ус иҳәеит:
– Лассы уи абааш ҭарцәны аӡнырцә усзыԥшыз!
Колаксаи дхынҳәны иқьалаҿ данааи, дамхаццакцәаны ихахьы иигаз ахыдҵа ашьҭахь цқьа даназхәыц, сыбз ахышьшьааит сҿы иҭамгылоз, иабасҭахыз абри аус аҽалажьра ҳәа аҵыхәтәан дахьхәны ихы дназаӷьит, аха шьҭа ииҳәаша наҳәаны убри абааш агара иара ишилшоз алагьы дыргәыӷны даахьан. Метродор инапынҵа иара ихахьы иганы ихала ихы ахьаҿаиршәыз гәҭыхас иҟаҵаны дшыҟаз, ус уи ауха амш еимаҵәаӡаны излагаз ақәоура дааигәырӷьеит, макьана еилымгандаз ҳәагьы убри аамҭаз анцәақәагьы днарашьапкит, аха ишаахкәалак шьҭа уеизгьы дәықәымлашьагьы имамызт. Мышқәак рышьҭахь ус маҷк инеихыккашәа иааҟалеит, аха хаҳәи-мҿыхәи рбылгьо зыҭра иҭыҵны еибаха-еибафо илеиуаз аӡиас ду макьана урыртә иҟамызт, убарҭ амшқәа рыламҭалаз Скилакс ҩаԥхьа Колаксаи диԥхьаны дааиган, идиҵаз адҵа наигӡаразы макьана ҽырҵасрак шыҟаимҵацыз шидыруазгьы, иажәақәа лафқәа ҩысҭаарак рыҵагаланы дыҽхырҵааит абас еиԥшгьы:
– Колаксаи, макьанагьы ара уҟоума? Дыкны данбасзааугои аӡнырцә снеира иазыԥшу ауаҩы?
Колаксаи иаҳаз ажәақәа шҳамҵас иаразнак дааимнадан ицәа дынҭанырбзааит, адҵа анамыгӡаразы Скилакс аӡәы дшимеигӡозгьы убри аамҭаз ихшыҩаҿ иниаҟьеит, аха илакҭақәа цәыркшаԥаны шәаӡыӡарак рхыҳәҳәыла ишыҟазгьы игәы мыршәакәа аҭак ныҟаиҵеит абас:
– Уара узы хахәс сҟалааит адуӡӡа, Скилакс! Ари абжьарак амшцәгьа шыҟаз убон, аӡиасгьы макьана урыртә иҟам! Заазгәаҭара азыҟасҵеит амшцәгьа иалагӡаны адәықәлара шшәарҭаз, убри аҟнытә аӡиас арразы аԥанқәа гәазҭаша ҳәа исышьҭыз ауаа
шыхынҳәлак сдәықәларцы сгәы иҭоуп! Насгьы аӡы ашьҭыҵра иагымхакәа аршьа амам!
– Уи анбакәхо?
– Уаҵәы анакәымха, хымԥада уаҵәашьҭахь акәхоит!
– Уаҵәашьҭахь! – еиҭеиҳәеит Скилакс, убри аҿҳәара дааиқәнартәан. – Хымԥада уаҵәашьҭахь иахымгакәа удәықәыл! Дҵангьы иусҭоит дысҿагыларц згәаӷьыз ауаҩы дуаԥцаны дысзааугарцы, мамзаргьы ихы хҵәаны абра исурбарц!
– Уи нагӡоушәа иԥхьаӡа! Амала убри азын саргьы гәаанагарак сымоуп, аҳәара сақәиҭутәуазар?
– Бзиак акәзар иумҳәо.
– Зыхшыҩ сыгымхаша, Скилакс! Еилфаҷоу ухшыҩ ҟәыӷа азымхәыцыц ҳәа исҳәом, аха анахьгьы арахьгьы сажәа еинҟьанеируа алыбзҩыбзра бзиа ишызымбо уеизгьы иудыруеит! Сара убасеиԥш сазхәыцуеит, аӡиас арра зынӡагьы ҳҽазымкыкәа амшын иахьалало аҩадахьы џьара иӡхыҵзар ҳарманшәалон ҳәа, избанзар уи аӡду арра ҳҽазаҳкыр акыр ҳадхалоит, иаҳцәаго ҟаларгьы ҟалоит. Иаҳзымгац убри абааш агаразы еиӷьу аҭагылазаарақәа шҳамоу, баша ҳхы ашәарҭара изҭаҳаргылари?
– Иҟаимаҭуп! Иуӡбаз сгәаԥхеит, ус акәзар уи иахьаҵәҟьа уҽазкы!
– Иҭабуп, сеилкааны уахьсықәшаҳаҭхаз!
– Суқәшаҳаҭхап, сзықәыргәыӷыз узынагӡар.
– Саҳ, ухаҵкы, уи азын угәы рҭынчны уҟаз!
– Иаабап.
Амшқәа аӡынрахь ахы шархахьазгьы, Ашьашла агаҿан аџьыкаршра иаҿыз шьҭа рҩныҟақәа рахь ихынҳәырц ргәы ишҭаз ауп ус уахык рзааигәараҵәҟьа ӷбақәак шыӡхыҵуаз шгәарҭа, ирзеилмыргоз бызшәак ала ишцәажәоз, насгьы иқәылаҩцәаз џьоук шракәыз аҟара анеилыркаа убри аухаҵәҟьа Адгьанашь лашьцәа иааибыҳәаны Дадрыҟәа иахь иҿҟьаса ицеит ирласӡаны адырра ирҭаразы. Абааш ианаадгылоз макьанагьы ашарахьы ахы амырхацызт, ихырҟәысуа еидтәалаз аҟарулцәа рыда абаа иахыз зегьы убри аамҭаз иҭахәхәа ацәа иалан. Цқьа имшацкәаны ус адәахьы џьоукы рыбжьқәа анырацәаха Дадрыҟәагьы дарҿыхан убри аамҭаз илымҳа нкыдҵаны дагьааӡырҩит, аха имеиқәтәаӡоушәа аниба ашьҭахь дыццакны иҽааилаҳәаны абааш дындәылҵит. Ашҭа агәҭаны еидгәыԥла еидгылаз ахацәақәакиаарыдгыламҭаз, Адгьанашь лашьцәа ирҳәарцы ирҭахыз аҳәаха реибамҭо, аӡә даҟәыҵыр егьи далаго, асқьыфцәа Ашьашла агаҿаҿ ишыӡхыҵыз аиҭаҳәара иаҿын.
– Шәзеидгылои ара? Иҟалеи? – ицәажәоз аишьцәа азнаказ Дадрыҟәа ибла иазеилмыргеит, рыбжьалагьы изымдрит ашьҭахь ихы нарыдкыланы цқьа дрыхәамԥшыкәа. – Аа, шәара шәоума! Уажәааны шәаазар акы шәшаанацаз ҩашьом... Иҟалеи ашацкыраз шәаҳҭаартә?
– Усоуп Дадрыҟәа, ухаҵкы! – иҳәан, аишьцәа руаӡәык ибжьы наиргеит. – Уҳәан-сҳәанымкәа ҳабла иабаз еиҭаҳҳәарцы ҳааит! Азнаказ иазусцәаз ҳзеилмыргеит, аха ашьҭахь рцәажәашьала еилҳкааит зхыԥхьаӡара рацәаӡоу асқьыфцәа шракәыз, аус ахьаауа азааигәа аҵхабжьон агәазы рыӷбақәа рыла иӡхыҵит! Агаҿаҿ идыртәаз ашьаҟар рыдагьы даҽа ӷбакала иӡхыргеит аҽқәагьы маҷымкәа!
– Урҭ раара ҳазыԥшуижьҭеи акрааҵуан, – иарҳәаз иҽырҭынчӡаны иаазгәеиҭеит Дадрыҟәа. – Шьҭа ԥшрак ҟамҵакәа аибашьра шәҽазшәырхиала. Заанаҵ ижәдыруазарцгьы сҭахуп, абазгааи аурымқәеи ирызнымкылаз ақәылаҩцәа рҿагылара ҳаргьы ауадаҩра дуқәа ҳақәнаршәар шыҟало.
Ус дук мырҵыкәа ианша абыргцәагьы ргәаанагарақәа еиликааразы ауаа рышьҭаҵаны ишьҭит, ус шьыбжьагәы инахысхьан еиԥш, аҟарулцәа реиҳабы Барсыҟәа дааины иеиҳәеит дзыԥхьаз абыргцәа зегьы иара ишизыԥшыз ала. Убри аамҭаз Дадрыҟәа уаанӡатәи илахҿыхрақәа илабаны уажәы еиқәыхьшәашәаха иҟаз ихи-иҿы акыр еицакханы, ҩнуҵҟалагьы гәҭынчымзаарак деимырхха дшакыз инубаалартә данааҩнала, убри аамҭаз абыргцәа зегьы адруҳәа инаихаҵгылеит.
– Шәабацо шәгыланы, шнатәақәа, шәыххь згеит! – иҳәеит Дадрыҟәа, ҳаҭырбарала инапы дааҩахан. Ашьҭахь дшынатәазҵәҟьа ииҳәарц ииҭахыз ааҭырҟьаны ацәажәара ахы наиркит абасала: – Шьҭа зегьы ишәаҳахьазар акәхап иаалырҟьаны ҳара ҳҟынгьы ишшәарҭахаз! Саныгааи абазгааии еимҵәаны ааскьара иаҿу асқьыфцәа раанкылара аурымқәа рымч ақәымхакәа
ҳара ҳахьгьы рхы дырхеит, иаха рыӷбақәа рыла Ашьашла агаҿаҿ иӡхыҵит рхыԥхьаӡара маҷымкәа! Аԥсилаа ҳаҳ дахьцаз Аҟәантәи уаҳа дыхнымҳәит, уи деиқәхоу дҭахоу макьана аӡәгьы аиаша ҳаздыруам! Мармал абааш иахызгьы ахыҵны ицеит, ҳара ҳганахь урым зхылаҳәоу ҳәа уаҩ днымхакәа ҳхала ҳхы ҳазаанхеит! Абазгаа ракәзар шьҭа иҳацхраартә иҟам, ԥыҭҩык ҳзаарц рҭахызаргьы рымҩа куп! Ишыжәбо аусқәа зынӡагьы иҽеим! Иаалырҟьаны ҳазҭагылаз ашәарҭара аҵыхәала шәаргьы шәгәаанагара еилыскаарц сҭахуп, уи азоуп шәысзыргәамҵызгьы!.. Аурымқәа змыхәаз асқьыфцәа рабашьра ҳҽазаҳкру, мамзаргьы ҳхы ԥхьаҳкру? Шәыххьзгеит, иахышәҳәаауеи абри?
Иаразнакала ирҿеикыз азҵаара азнаказ еиқәышьшьы иааҟанаҵеит. Аԥхьа ажәа аҳәара зтәхарыда ҳәа еизыԥшны еихәаԥшуазшәа ацәажәара алагара иахымццакуа ишыҟаз, ақәра наӡа аҟынӡа имнаӡацыз, аха урҭ зхы рхызԥхьаӡалоз наатәи абыргцәа дрыцна иааз, ауаҩы ԥанда, ақадақьҩы ҳәа дара ирдыруаз Аабыџь ҳәа аӡәы иблақәа ҭархәлакны ус ибжьы наиргеит, ихы иҭамӡашала ҟәыӷарыла иҭәызшәа убри аамҭаз иҽаарҟасаны.
– Ақәылаҩцәа иҵагьы ԥхьаҟа иаашьҭтәуп! Ари абааш аанкылара шәылымшаргьы, рабашьрала ишәхьырԥшны Кәыдырҭа аҩхаа ишәызҭагалар, нас уаҟа рҭынырҵәара еиҳа ишәзымариахоит!
Наатәи абыргцәа ирҭахымхеит Аабыџь дахьрыцнагалаз, аха рхабзиараҟынтә ухынҳәы ҳәагьы рзымҳәеит. Дыздыруаз рацәаҩын, ари ауаҩ унеишь-уааишь ҳәа зырҳәоз аҟәыӷацәа еснагь ихы рыдкылашәа дшыҟаз, ацәажәаразгьы ацәажәаҩ дуқәа рышьҭахь дузыргыломызт, анаџьалбеит, иҿаԥыц шԥаӷәӷәоу ҳәа зегьы изырҳәартә иажәаԥҟақәагьы валашьа рымамызт, аха деицгәазҭахьаз зажәа ада акы иаԥсам ауаҩы барбарҩык иоуп ҳәа акәын ишихәаԥшуаз. Уаха шаанӡа дуртәаргьы ииҳәашаз иԥшаауан, аха џьара уск дадугалар иаразнак ихы ныҵга-ааҵго иҟаиҵалакгьы дахьацәыбналаша ҽыҵгак иԥшаауан, уажәы ишԥаҟаҳҵари ҳәа Дадрыҟәа данразҵаа иаргьы дышуаҩбзарҟаҩыз деилиркаарц иҽазикит иара итәала.
Аабыџь ииҳәаз аӡәгьы акгьы анақәҿимҭӡааҵыхәтәан тәамбашақә дҟарҵазшәа азыԥхьаӡаны ихаҿсахьа еицакха дахьтәаз дҳәаҵәыҳәаҵәуа даанхеит, аха ирҭаз агәхьаамкра иҽамҭакәа ламаршьцагала дрыхәаԥшуа иажәа еиҭах иациҵаразы иҿы ааихихуаны еиԥш, убри аамҭаз уаҳа уи димырцәажәаразы Сабыҭ зыхьӡыз абырг ибжьы наиргеит.
– Дадрыҟәа, дад! Аибашьрақәа рыла ҳажәлар макьана уаҩы измыршәац. Ахаҵара зхылҵыз Нарҭаа ҳархылҵышьҭроуп ҳара. Еибашьралоуп иахьанӡагьы ҳажәлар рхы хьчо излааиуа. Ақәылаҩцәа ҿагыларыда ҳхы анраҳҭагьы, аԥсилааи мсымааи иҟарҵаз ҳәа еиҭаҳәатәыс ҳҟалоит, ҳахшара рзыҳәангьы ихьымӡӷ духоит. Арҭ сықәлацәа иахырҳәаауа сыздыруам, аха сара сыхәҭаахьала сақәшаҳаҭым аҽыԥхьакра, – иажәа аанкыланы иҟаиҵаз абжьгара шрыдыркылаз ибаразы днарылаԥшаарылаԥшит, аха аӡәгьы аналаҿимҭ нас иажәа анагӡара деиҭаналагеит. – Иаадыруеит, иҳаҳахьеит, саныгааи абазгааи зҭадыргылаз агәырҩа ду заҟароу! Уажәы ҳара ҳахьгьы рҿаархеит шәҳәеит, нас иааины иааҳҿагылар, уа, бзиала иаабаша иҳақәлаз ақәылаҩцәа, ҳашьцәа ирзыжәуз азы ҭабуп ҳәа раҳәаны ҳарԥыларыма? Аибашьра закәу иахьа иаамбеит, ухы зҭаху умгәагьы иҭахуп рҳәоит, иаҭахханы иҟалозар схаҭагьы шәаԥхьа снагыланы сцоит, дад!
– Сабыҭ диашоуп!.. Аҽышәара анасыԥ иабжоуп ҳәа баша ирҳәом! Кәармак иадымзаргьы ҳазлашәыхәаша ыҟазар ҳаргьы ҳцоит еибашьра!.. Аҿар шҭахо ҳара абыргцәа ҳтәаны ҳазыԥшларыма? Усеиԥш Анцәа ду иаҳзааумган, аха ҳаԥсраны ҳаҟазар, ҳадгьылаҿ зегь ҳаицԥсааит!.. Абри ауп сара сыхәҭаахьалагьы ишәасҳәараны иҟоу! – анкьатәи иҷкәынра изыхынҳәызшәа даацәажәеит даҽа быргкгьы.
– Убӷа лаумырҟәыр афырмахьцгьы узышьҭыхуам рҳәоит, лакҩакрак ҟамҵакәа еибашьтәуп, уи абра итәоу зегьы шақәшаҳаҭу здыруеит. Ара ҳтәаны ҳаицәажәонаҵы аӷа ҳзааигәахара даҿуп, убри аҟнытә цәажәарыла аамҭа мгакәа еиӷьуп аибашьра ҳазлацхрааша шәалацәажәар, – зегьы еиқәышьшьы ианаатәа ибжьы нарылаиргеит Кәараҭбаантәи иааз абырг Хәсираб.
Уи ииҳәаз Дадрыҟәа игәы аашьҭнахит. Илахҿыхмыз ихиҿгьы убри аамҭаз маҷк иааихалашан, нас ихы ҩышьҭыхны дрылаԥшуа даацәажәеит, иажәақәа рҵакы Хәсираб иахь ирханы.
– Уххьзгеит! Еибашьтәуп ҳәа ишәҳәаз зегьы шақәшаҳаҭу
еиԥшҵәҟьа саргьы сақәшаҳаҭуп, аха ақәылаҩцәа ишырҿагылатәу ҳәа исабжьыжәгои?
Хәсираб убрыгьы заанаҵ иӡбны имазшәа, ахәыцра зынӡагьы иҽамҭакәа иаразнакы аҭак ныҟаиҵеит абас:
– Уаӷа унацәа иҿыҵукыр мацәада уаанхоит рҳәоит, убри аҟнытә амҩан ирԥыланы иаанкылатәуп. Ҳабнаршәыра усҵәҟьа алсра рзымариахарым, насгьы мҩакоуп ари абааш ахь иаауа.
– Уи ҵабыргуп, – иҳәан, Дадрыҟәа уи днақәшаҳаҭханы иқьышәқәа ачча нарықәххт, аха уаанӡатәи иччаԥшь еиԥшымкәа еиқәыхьшәашәахоуп ишааиныԥшыз. – Уахь исышьҭхьеит ԥыҭҩыкгьы, аха макьана ахылаԥшра азум Ԥшьақьари Ԥшьиеи адгьыл ҭыԥқәа. Аиаша шәасҳәап, даараӡа иаҳныԥшит амшынаҿ иҭахаз ҳҩызцәа рыҟамзаарагьы.
Убри аамҭаз абыргцәа рыгәқәа ҭаҵааха иааҟалан қәаԥсычҳарыла рыхқәа нарыкәаҽит, урҭ рҭахашьа шыҟалаз даргьы ианааргәаладыршәа.
– Арқа, Дадрыҟәа, дад! Иуаҳҳәари, абас ҟаҵатәуп ҳәа уара иуӡбуа ҳаргьы ҳақәшаҳаҭуп! – ихы апашра инапсыргәыҵа нықәшьуа ибжьҭахәаҽ наиргеит Набжьоунтәи иааз Билан.
Абыргцәа зегьы еицҿакны адгылара анирҭа Дадрыҟәа игәалаҟазаара еиҳа иласӡа иааҟалан, аибашьраз аԥышәа дуқәа змаз ижәҩахыруаа Мсрыҟәеи, Аҭлыхәи, Башьышьи, Басрыҟәеи ганк рҽаҭаны иахьтәаз ахь дынхьаԥшны аҵыхәтәан урҭгьы днаразҵааит.
– Шәара шәақәшаҳаҭума ҳабыргцәа шьахәқәа иҳабжьырго?
– Дадрыҟәа уара удҵоуп ҳаззыԥшу? Иахьа уҳәаргьы ҳазыхиоуп анагӡара! – иҩызцәа рцынхәрас ибжьы наиргеит Башьышь.
– Ус акәзар, зқьҩык аԥсҭыр алхны ишәыргыл! – убра дыштәаз раԥхьатәи адҵа ныҟаиҵеит Дадрыҟәа.
– Зқьҩык заҵәыку! Ас ишԥа? Ақәылаҩцәа рхыԥхьаӡара рацәаҩуп уҳәеит, зқьҩык рымацара ирылшои!? – иааџьеишьеит Аҭлыху.
– Уажәазы урҭ азхоит, – иҳәеит Дадрыҟәа, ииҳәаз дшахымԥо дырдыруа, ашьҭахь дынхьаԥш-аахьаԥшны Басрыҟәа дахьтәаз илаԥш данааҵашәа иажәа инациҵеит. – Нас даҽакгьы! Басрыҟәа хаҭала унапы ианысҵоит, ахәшәтәрақәа здыруа аҟазацәа ԥшааны абаашахь иаҳзаартә иҟауҵарц. Уи абра итәоу шәызынтәыкгьы шәахаҵгыларц сҭахуп, аибашьра ӷәӷәа ҳҽазаҳкуазар ахәцәагьы шырацәаҩхо ҳхаҳмыршҭлароуп!
Реилацәажәара шьҭа иааздырхоны еиԥш, ус абаа ахылаԥшҩцәа руаӡәык даарыхҭыгәлан, зыҽкынҵа иааз ҩыџьа ажәабжьаагаҩцәа хықәкыла Дадрыҟәа иацәажәарц шырҭахыз нарылаиҳәеит.
– Абасала иаҳзаало мырԥшыкәа иаразнак иоушәыжьла! Иаашәышьҭ, иаҳзааргаз ажәабжь абарҭ ҳабыргцәагьы ираҳар сҭахуп! – иҳәеит Дадрыҟәа, убри аамҭаз
– … Амшын иаҽԥныз аҳаблақәа ҭацәит! Зикәатлеи Баҭыршаҳи аибашьра рҽазымкыкәа абнахь ихьаҵит. Асқьыфцәа шааиуаз ар ртәарҭа Шаҭгәын адәаҿы иаагылт. Баҭыршаҳ иааицҳауеит адәыхты аҟны рҿагылашьа амам ҳәа, насгьы лассы ацхырааҩцәа рнеира иазыԥшуп! – аҭагылазаашьа зеиԥшрахаз лахьеиқәҵарала инеиҭеиҳәеит руаӡәык. – Абри адырра шәаҳҭаразы ҳаарышьҭит аҭаԥшыхәра иаҿу Абрагә иҩызцәеи иареи!
– Уаҳа ԥшышьа ыҟам! – иҳәан, Дадрыҟәа убри аамҭаз ашырҳәа дҩагылан ибӷаӡарақәа кны даагылт. – Иахьаҵәҟьа уахь ицатәуп, уаҵәи уаҵәашьҭахьи руакы иахымгакәа аӷа дԥышәатәуп!
– Дад, избан уаха? Ццакрыла машәырк шәхы иазыжәымун, амарџьа! – иҳәеит быргк, аҵыхәтәанӡа изымблыцкәа иҟаз ԥсҭазаара дук уажәшьҭа иазынханы иҟаз амш кьаҿқәа аԥхьаӡозшәа иҭаахахьаз иблақәа џьарак иаанкыланы.
– Аӷа иҭыԥ дахыҵаанӡа ихьӡатәуп! – иааркьаҿны аҭак ныҟаиҵеит Дадрыҟәа.
Убри аҽныҵәҟьа Аҭлаԥсыҟәа зқьҩык аԥсҭыр еиқәыршәаны иширгылаз ала Дадрыҟәа адырра анииҭа ашьҭахь рацәак иҽнамырхакәа еибашьра дышцара иҽеибыҭаны дындәылҵын, нас дышиашаз дааины еивыӷӷа игылаз аԥсҭыр рҿаԥхьа дҩагылан иааркьаҿӡаны днарылабжьеит абасеиԥш:
– Сашьцәа дауаԥшьқәа! Ҳҿаԥхьа иқәгылоу ауалԥшьа арбану зегьы ижәдыруеит, уи шәзеиҭаҳәара аҭахым! Ишыжәбо рҽеиҭны-ԥсахланы иаҳҭаауа ақәылаҩцәа ҭаха ҳарҭом! Ҳаиҵкьыс зымчу иаармарианы мышкала ҳариааиуеит ҳәагьы сызшәаҳәом, аха ҳабацәа иҟарҵахьоу аҭоуба ҭарчеиҵас ҳаргьы ҳаҵагыла ҳдәы қәшәҵа
ақәылаҩ сасцәа рықәцара! Иаҳҭаауазаалакгьы ирдырааит ҳхы инықәсны ҳаршәара шамуа! Аӡәы дырнасыԥданы уара унасыԥ шузымыхьчо еиԥш, адгьыл ԥшьа ашьа ахьықәдыршуа аҵыхәала Еиҳа зымчу дрықәшәины иахьирхәыргьы ҟалоит, ҳара ҳхы ацәыԥхьамккәа уи ахьчара ҳаназгыла! Уи Анцәа игәы иахәо ауп!
Дадрыҟәа абас нараҳәаны данҽыжәлоз аамҭаз ижәҩахыруаагьы наицҽыжәланы инаивагылт, убри аамҭаз инапы иаԥхьаҟа инаирххеит шьҭа зегьы еицдәықәларазы. Макьанагьы амра ҳаракны икыдын аӷа дахьтәаз адәы рҽазааигәатәны абнаҿ рҽыԥхьакны ианаагылоз, аха аԥсшьара иҽазымкыкәа уаҟа ирԥылаз Баҭыршаҳи Зикәатлеи аашьҭыхны аҭыԥқәа зеиԥшраз аҭҵааразы иманы дцеит. Адгьыл аҳаракыра аганахьала ицаны агаҿахь ианаахьаԥш, иҟьаҟьараӡа ҵаҟа ишьҭаз арха дгьылқәа рқәыԥшылара ссиршәа иԥшӡаӡа убри аамҭаз рылаԥш иаахгылт. Ладеи-ҩадеи лаԥшҳәаак иҵамӡо еиҵәҟаҟҟараӡа инеимазакны бнаршәырала мацара иҩычаз адгьыл лаҟәыра ахьаанҵәоз иказказуа иааԥшуаз амшын ахәалԥазтәи амра ахьхыҷҷалоз, ирыӡныԥсараха ацәқәырԥа ссақәа ахьеилаарцыруаз убла иаазымчҳартә ихнакуан. Унапсыргәыҵа ианушәа уантәи ибзианы иубарҭан, амрагыларахьала абнашәыра агәҭа ишьҭаз адәкаршәра ду аҟны ашышкамсқәа реиԥш еилаҭыруа адәеиужь зегьы ықәырҭәаа ақәылаҩцәа ахьылаҩеиуаз, акырџьара еиқәыз амцақәа рылҩаҵәқәа хәхәаӡа иахьҩеиуаз, ирхыкнаҳаз ақәабқәагьы рылаԥш еилнаргартә ирбарҭан. Џьара-џьара иҭацәны иахьыҟақәаз адәҭыԥқәа рҟны, анахәҭқәа зхаз ауахьад рацәа ҳәуа иқәын, убри аамҭаз Дадрыҟәа харантәи зегьы илаԥш иахьыҵигоз гәаныла иҭиҵаауан ажәылараз излеиӷьхашаз иарбан ганқәаз, излацәырҟьашаз анеирҭақәа зеиԥшраз, бнала рҽызларааигәартәыша, излахьаҵшаз уҳәа аҭыԥ ҷыдақәа дмыццакыкәа ргәынкылара даҿын. Уаҟа рацәак рыҽнамырхакәа ашьҭахь уахьынтәи ишыхынҳәызҵәҟьа ижәҩахыруаа наидгаланы аилацәажәара ҟаиҵеит, дасу дахьгылашаз, аԥхьа ижәылашаз, нас ашьҭахь инеиша уҳәа, аиҿкаашьақәа шыҟарҵаша еицырыӡбарц.
– Ҳҿынаҳхароуп ԥшьганкла, – дасу рҭыԥқәа деилыркаауа иаԥхьа икаԥсаз ахаҳә хәыҷқәа инеивыга-ааивыго ишгылашаз рыҵаҳәара даҿын Дадрыҟәа. – Ахәыҳарак ала ҩ-мцахарак рҽеиҟәыдханы адәахьы еицылбаароуп. Арымараӷьи арыӷьарахьи аганахьалагьы ҩ-мцахарак неироуп, рыҩбагьы ԥшьышәҩык иреиҵамкәа иҟазароуп. Егьырҭ иаанхаз хышәҩык аӷа иааԥсамҭа иақәыршәаны цхыраара иҳазнеироуп, урҭ зегь рышьҭахьӡа ажәылара иазку роуп, рхадас дыҟазарцгьы сҭахуп Басрыҟәа.
Дадрыҟәа урҭ ахаҳәхәыҷқәа ниага-ааиаго ҟазауҭлатәи ажәылара шырманшәалатәыз дырбара дахьаҿыз, зегьы рылаԥшқәа ишьҭихуаз-ишьҭеиҵоз ахаҳәқәа рахь ирханы изыӡырҩра иаҿын, макьанагьы ирзеилымкаауаз шырацәазгьы зҵаарала дыхҭамкыкуа ииҳәаша иҳәаанӡа ҳәа изыԥшын.
– Аӷа оумаӡа дҳаиҳауп, – иажәа анагӡара даҿын Дадрыҟәа, – даара мааналагьы еибашьтәуп, мамзар ҳусқәа дырцәгьоит. Мсрыҟәа уара утәқәа уманы ишысҳәахьо ала амраҭашәарала удәықәлоит, цхырааҩыс дувагылоит Зикәатла. Аҭлыхә, уара, Аҭлаԥсыҟәеи уареи шәеицхырааны арымарахьала шәҿаашәхоит, Башьышь, уара, ахәыҳарак ала улбаауеит, Фираҭи Баҭырзаҷи ацхыраара урҭоит.
– Сара? Иҟарҵои сара стәқәа? – дҵааит Баҭыршаҳ, иара иӡбахә ахьимҳәоз џьшьаны.
– Умыццакын, уара утәқәагьы усда инхарым, – иҳәан, Дадрыҟәа дааԥышәарччеит, аха нас иаразнак ихи-иҿы ааицакны иажәа инациҵеит. – Аԥхьа аӷа ҳхы ихьырԥшны ахҿала ԥыҭк деилыцҟьаатәуп. Абри ихахьы игароуп Баҭыршаҳ.
– Акымзарак сзеилымкааит! Аԥхьа ажәылара ицаша сара сакәу, мамзаргьы аӷа дысхьырԥшны схынҳәру? Абри аума исыдуҵо? – деиҭаҵааит Баҭыршаҳ.
– Аӷа иҿахысрала духьырԥшны абна анаӡараҿ иусырбахьоу адәыбжьагала аҟынӡа инаугароуп. Убри аамҭаз сара стәқәа сыманы ажәыларахь снеиуеит, убасҟан уаргьы уаахынҳәны сара усывагыланы ажәылара уҽазукуеит… Шьҭа еилукааит ҳәа сыҟоуп удҵа арбану?
– Уажәоуп схы аназца!
Абасала еицәажәаны дасу рҭыԥқәа рахь ианца, Басрыҟәа Дадрыҟәа днаидгыланы ус иҳәеит:
– Дадрыҟәа уара уакәын аҵыхәтәанӡа аагылара зыхәҭаз. Аибашьра амҩаԥысшьа ахьубарҭоу ҭыԥ ҳаракык аҟынтәи азыԥшра зуалу уара уоуп.
– Мап, Басрыҟәа! Аԥхьа ажәылара адәықәлара зуалу сара соуп! Уара аибашьра аԥышәа злаумоу ала ибзианы иудыруеит аиааира агаразы аҵыхәтәа злахыркәшатәу ажәыларатә маанақәа, убри азын исҭаххеит аҵыхәтәанӡатәи ажәылара ухахьы иугаразы.
– Ас уахьсықәгәыӷуа бзиоуп, аха ажәыларақәа ахы азҭалаша уара уоуп, сара сԥышәа схы иархәаны аибашьроуп исуалу.
– Ажәылара шеиҿаҳкааша ҳаӡбахьеит, шьҭа иуҳәо акгьы аанагом Басрыҟәа!
Амра амшын аҽынӡаанакылоз аамҭаз Дадрыҟәеи Баҭыршаҳи зыԥхьагылаз рыманы ишааиуаз, адәы азааигәа аккара ҭыԥкаҿ рҽыԥхьакны инатәеит, иахьаагылаз аҟынтәи аҵлақәа ирылԥшны ирбарҭан аҟарулцәа ахьылаҩеиуаз уҳәа изҿқәаз. Ажәыларахь адәықәлараз аамҭа есааира ааигәахара иаҿын. Аилалашьцара иазыԥшызшәа ус тыҩарҩарк абжьы ҭҟыҟӡа абна иаалыҩҩит, уи инацлабызшәа аладахьҟала ашьапызаҵәгьы убри аамҭаз абжьы наргеит.
Амза агыламҭа иақәыршәаны, Колаксаи дшеилаҳәаз ԥшшыҳәа дахьыцәаз ақьала еибашьҩык иҽааҩнаижьын, дгәыҭҟьаԥсыҭҟьаха иҟалаз аиҭаҳәара дналагеит, аха иажәа алгаха иамраӡакәа дҩацә-ҩацәуа ақьала данаадәылҟьоз аамҭаз иҽ-қьақәа ӡыӡымк рыманы уаҟа иааиԥыргалеит. Дшынҽыжәлазҵәҟьа алашьцараҿ илаԥш иааҵашәеит еибашьҩцәа адәы аҵыхәан аилагьыжьра ишаҿыз. Ари шибазҵәҟьа уи аганахь дыҿҟьаса иҿынаихеит, убри аамҭаз рԥызаҩ дааиуашәа анырба дара-дара еиҳагьы еиԥырхагаханы азымццакрахь икылеибагеит, азнаказ ишьшьылаҳауа ганха еихеит, нас иаахынҳәны егьи аганахь идәықәлт, аха уахьгьы шакәмыз анырба, аҵыхәтәан агәырқьҳәа инеишьҭагыланы аса аиҿакшабжьқәа агара иахьалагаз аганахь ашьҭахь рхы дырхеит. Ус иаалырҟьаны абна аганахьала ахҿа рацәа еишьҭагыла аҳәиҵәҳәа ианааргәыдԥсала, урҭ ирҿыҵахәхоз ахыԥсыԥҳәа аилаҳара ишалагаз збаззегьы рханы игылаз рхы иацәшәаны рышьҭахьҟа ианааҭрыс, рышьҭахьӡа игылаз аархынҳәны еиҭах кыр хара инаганы инадыргылеит. Ишақәымгәыӷӡоз ус раԥхьаҟалагьы рышьҭахьҟалагьы ианаарыжәла азнаказ акыр рҽаадырӷәӷәеит, аха ирықәлаз иоумаха иршьуаз рацәаҩхоушәа анырба ашьҭахь афырҭын нарылагьажьызшәа еимбӷьыжәааны ӷәарапара рҽыԥсаҟьаны идәықәлеит. Колаксаи дақәгәыӷуамызт асҵәҟьа лассы ааха ӷәӷәак роуп ҳәа, насгьы уаҳа хеиҿкаарак рзыҟамҵакәа алашьцараҿ дара-дара изеилибамкаакәа ишеиҿаҳазгьы аагәеиҭеит аҵыхәтәан.
Ус иаашшаркеит, аха аидыслара макьана еиқәымтәацызт. Аҽынтәи амш асқьыфцәа рзы иҵыхәтәантәихараны ишыҟаз гәҩарасгьы ирымамызт, ирԥырхагахазгьы убри ауп, ашамҭа иақәыршәаны Дадрыҟәеи Колаксаи машәыршәа реиҿаҳара акәзаап изыхҟьазгьы.
– Изуҭаххеи ари адгьыл ԥшьаҿы ԥырхага злам ауаа ршьацқьа акаршра? Иумаҳаӡаци аԥсуаа Анцәа ираҭәеишьаз ари адгьыл иақәлаз хирк шизалымго? –  абас Дадрыҟәа ԥсышәала ииҳәаз Колаксаи изеилымкаауа, аԥынҵа ырхәаны иикыз асаӡ шҟьатәыз ихашҭны арҩшьыга дышьҭнахызшәа акәын убри аамҭаз иҽы иҽақәыркьакьа дшиҿагылаз.
Дадрыҟәа иҽы џьбара уажәыуажәы иԥаны Колаксаи иҽы иагәыдԥалон, аха асқьыфҽгьы аҵахомызт, уигьы ашьҭахьтәи ашьапқәа ирықәгыла иаҿагылаз аҽы уажәыуажәы инагәыдыззалалон. Ԥыҭрак ашьҭахь ахыхьчарахь ииасыз Колаксаи идырт ари ауаҩ иаҵархара шмариамыз, насгьы иаалырҟьаны иааизцәырҟьаз шәаргәындаракгьы цәалашәара бааԥсык анааинаҭа, ашьҭахь еимҟьарак аҟара аԥсеивгара иоуз ихы иархәаны имаҟа иавҵаз аихагьы наимӷыҵԥааны иршәит, аха убри аамҭаз Дадрыҟәа ижәҩахыр инаӡывасны хәра хәҷык наинҵаны инаивҟьеит. Инаршә дшажьаз аниба иаҳәызбагьы ихы иаирхәарц иӡбеит, аха усалагьы иқәымҿиеит, убри аамҭаз Дадрыҟәа игәаԥсахы ааибакын, ахәыц еҩнаҵәо иикыз абазгаа раҳ ҳамҭас ииҭахьаз аса ццышә анымҩаниҵоз аамҭаз машәыршәа Колаксаи ихәда иныҵашәан, ихагылаӡамызшәа ихнакәыцәааз ихы кәымпылуа адгьыл инықәҳаит. Убри аамҭаз хыда иаанхаз ахәамц макьанагьы еибашьырц аҭахызшәа анапы иакыз аса ампыҵырӷәӷәа азнаказ имҵысӡо иаанхеит, аха аҽы рҳаны аиҭаԥамҭаз иныхбыкьны, убри аамҭаз иацәыӡыз ахы аԥшаарц иашьҭалазшәа агәараҳәа ихьанҭаӡа адгьыл инықәҳаит. Ари збаз асқьыф еибашьцәа агәыҭҟьа иаамҽханакит, уаҳагьы ахеиҿкаара иақәымшәакәа аҵыхәтәан рыԥсеиқәырхара иашьҭалт. Излацашаз амҩа шырзымдыруазгьы рыбжеиҳараҩык рҳаны абнаршәыра рҽарҭеит, егьырҭ иаанхаз агаҿахь еихеит, уаҟа иԥшыз рыӷбақәа рыла рыԥсы ықәыргаразы.
Амшқәа еишьҭагыла аиасра иаҿын, анаҩстәи амзаҿагьы гылт, аха Скилакс макьана дыррак шимоуцызгьы игәы ҭынчын, избанзар Питиунҭи Себастополиси ақалақьқәа анига нахыс уаҳа ҵахарак сықәшәап ҳәа зынӡагьы ихахьы инеимгацызт. Убасала еицамкуаз игәыӷра дуқәа ирыбзоураны, ихазы иалихыз ауада ималазаҵә дџьыҟәџьыҟәуа дахьынӡаҩназ Ҟалӷьҭа иқәынхоз ажәларқәа рырҭааслымразы ақәҿиарақәа дырзыԥшын, аха Колаксаи ихабарк аныҟаимҵаӡа, насгьы есааира амшқәа ахылацԥхьаӡа аҵыхәтәан агәҭахәыцра рацәа дрымҽханакуа далагеит. Уи аҽынгьы алаҳәагәаџа дарчызшәа дшытҟәацра дыҭәны, игәшыра дырдаразы иҟьантазӡа имҵакәашоз аҭыԥҳацәа ԥшӡакәакәарақәа дрыгәҭылак дыштәаз, иаалырҟьаны дзеигәырӷьаша иаҳараны дыҟазаарын. Ивакәашоз урҭ аҭыԥҳацәа ибла иамбаӡо гәҭыхала дыҭәны ихы иҭагьыжьуаз хәыцрашәк деимырхха дшакыз, ус исаҳәҭыр ҳәсақәа иреиуаз аӡәы дааины илымҳа акы нҭалҳәеит.
Ажәытәӡа аахижьҭегьы асқьыфцәа хылҵ дызмамыз рхадас иабацәа рышьҭра иатәыз ида аҳра даҽаӡәы дахагылар руамызт, Скилаксгьы ихҭылҵ макьана дшыҟамызгьы иҭыԥ нызкылаша ҳәа ажәа нимыжьыцызт, макьанагьы дгәыӷуан аԥхьаҟа ҵеик уеизгьы дышԥасмоури ҳәа. Аԥшқа дандыргәабзыӷуа еиԥш, уи аҽынгьы зегьы ршьапы иқәгыла ишивагьыжьуазгьы ибла акы амбо амамиқәара ихаԥаны дшыҟаз дҩагылан, иҳәсақәа реиҵбӡа сара сҟынӡа дааиааит ҳәа аӡәы лҿала ианизаалыцҳа, иаалырҟьаны дзылҭаххаз еиликааразы деицаԥа-еицаԥауа иҿынаихеит лара лахь. Бзиа ибаны лхала иалылхыз ауада дшааҩналазҵәҟьа, убри аамҭаз лыбла ҭыԥхаақәа гәырӷьарак рхыҳәҳәыла лҽынаигәыдлыжьланы лнапқәа наикәлыршеит. Иаргьы иҟалаз изеилымкаауа убри аамҭаз мыргәырӷьарак игәаҵа инҭалашан, ишыҟаиҵалац ала иԥҳәыс дааигәыҵаирӷәӷәеит.
– Усҟак сумырӷәӷәацәан сылашара, саҳ!.. Мамзар ахәыҷы духәаҽуеит!
– Ишԥабҳәеи! Еиҭаҳәи ибҳәаз!? –  убри аамҭаз илымҳа дажьаз џьшьаны дналазҵааит.
– Имиц ҳхәыҷы машәырк изуеит сҳәеит!
– О, Папаи, агәыраз ду, сымцахә ҿымцәаарц усзылԥхама! Ухьӡала ашьа каҭәаны ҳамцахә сақәныҳәоит, сҭыԥ аанызкылаша аҵеи дахьсурбаз азын! Издыруан, сара издыруан сышразҟыдамхоз! О, анцәақәа сшәыкәахшоуп, сахьышәхашәмыршҭуа!
Скилакс агәырӷьареи ашынхареи деимырхха дышгылаз, ашьҭахь иԥҳәыс ашырҳәа днышьҭкәыцәааны дқамс-қамсуа дныҩнагьыжьит, убасҟан ибжьгьы аадухеит дахьамхагәырӷьацәаз азы. Ашьҭахь ахыгәҳәа днаиргылан, ауадагьы дазымкыкәа игәы шьҭыԥраауа уахьынтәи данаадәылҟьоз аамҭаз уаҟа икылаӡырҩуаз егьырҭ иҳәсақәеи иареи ааиҿаҳаит, аха ишцәыҵаӡырҩуаз гәҩарасгьы изыҟамҵакәа лассы аҵеи дышиоуаз ала зегьы ирылаҳәо днарылалеит игәалаҟазаара хышхыҵәаӡаны. Убри аамҭаз уи зҭахымхаз ԥыҭҩык ҟалазаргьы инаидныҳәалашәа ҟарҵан, нас иашаҵәҟьомашь ҳәа дара-дара маӡала хазы инеизҵаақәеит, асҟакаамҭа ахылҵ дызмауц иара дитәымзаргьы здырхуада ҳәа, даҽа џьоукых усшәагьы ааибырҳәеит.
Скилакс идҵала уи аҽныҵәҟьа ишырҳәо еиԥш, аллеи ачыси еҩысуа аимҭыхара ду ззуҳәаша дирҟаҵеит. Имицыз аҵеи изы аныҳәаҿақәа ныркылон, иираны иҟаз дыӡӷабхозу дыҷкәынхозу аӡәгьы ишизымдыруазгьы ныҳәа дук еиԥшҵәҟьа ицгәырӷьарцгьы иҭахын, аха убри агәырӷьара ду иақәыршәаны абаашаҿ ауаҩы дизнеит, ихәны ихынҳәыз Ариапилак лассы ибара дшаргәаҟуаз ала адырра ииҭарц.
– Дааԥшааит!
– Дыԥшыртә далаҟам, ӷәӷәала дхуп!Изихгартәгьы дыҟам!
– Ус акәзар, нас арахь дысзаажәг.
Абжьы рацәа иҟаз иаразнакала иааиқәтәан, убри аамҭаз зегьы рылаԥшқәа ашәахь ишхаз ус ҩыџьа иҵагыланы Ариапилак дааҩнаргалан, дааганы Скилакс иаԥхьаҵәҟьа днадыргылт.
– Излазбо, аӡнырцә иҟоу абааш мчылаҵәҟьа ижәгеит! Еилыскааит Дадрыҟәа иԥсы ҭаны дшышәзымкыз, аха иабаҟоу исзаажәгаз ихы? Исырба арахь, сахәаԥшырц сҭахуп уи ахы? –  иҳәеит Скилакс,
изааз аибашьҩы дзыниаз арыцҳара хьаасгьы имаӡамызшәа уи аилкаара зынӡагьы иҽазымкыкәа.
– О, Папаи иду ибоит, зегь ҳхада Скилакс узы схы сшамеигӡаз! –  ацәажәара ицәыуадаҩны ибжьы наиргеит Ариапилак. – Исаҭәашьа хҳәаада аԥсра бзиа! Хахьнеиша ҳнаӡаанӡа мҩабжара зегь ҭахеит, машәыршәа иаанхаз кьоушәоуқәак ҳада! Агаҿахь ҳкылсны, уаҟа иԥшыз ҳаӷбақәа рыла ҳаԥсы аагеит! Уаҳа иҟам Колаксаи еибашьцәагьы!
– Иара дабаҟоу? Иара иакәымзи дааны иҟалаз сазҳәашаз?
– Уи дҭахеит аибашьра адәаҿы!
Скилакс иахьа агәырӷьара ду анимаз иақәыршәаны изааргаз ажәабжь ҿаасҭа убри аамҭаз амацәысҟамчы еиԥш инаихҟьан, иаалырҟьаны игәаԥсахы ахьеибакцәаз аларқача ихьызшәа аҵыс-ҵысрагьы далагеит. Иблақәа амцаԥшь рхыҵәаланы, ишьа зегьы еизыкәкәаны ихашыгә иахьасуаз ихыбаҩ аҷараҳәа иааиҟәнашәарашәа, аҵыхәтәан еиҵашыз ажьаӷьырҩа еиԥш дааилашны ишилшоз дныҩнахәааит.
– Абарҭ агыдҳәырқәа урықәгәыӷны ныҟәараҳәа узладәықәлари!.. Еи, шәабаҟоу аҟырулцәа?
Убри аамҭаз итәраҿ-мраҿуа хҩык аҟарулцәа аакылҟьеит, агәырӷьара ду змаз ауаҩы иаалырҟьан изыҟалаз рзеилымкаауа. Скилакс инапы рхханы Ариапилак аниқәикуаз аламҭалаз ихәламшәы акы иҵкааны дарҿаҳазшәа зны уи иахь дыԥшуа, нас аҟарулцәа ахьгылаз ахь дхьаԥшуа, инацәа рхханы ишикыз иаанхеит. Деихәлагәаны дызкыз ус аҵыхәтәан данааунажь, аԥхьа аасҭагьы еицәаны дныҩнахәааит.
– Абри ауаҩ ихы хҵәаны зегьы иахьырбаша аҵәышьаҟа иахашәырс!.. Шәышԥагыло шәбибӡа! Уаҳа сыбла дашәмырбан! – аҵыхәтәан аҟарулцәагьы днарыҵаҟьеит.
– Уи хьаас иҟаумҵан Скилакс, ухаҵкы! – иҳәан, Ариапилак иҵагылаз иҽанаарымижәа дагьаагазҽазит, аха иҽкамыжькуа иҽаанкыланы икәалӡмаҭәа дҩаханы дызлаҿаҳәаз акәрша анааԥиртла икьатеиқәа ҭырҩны имгәацәа инахьынҳалт, убри аамҭаз ачеџьыка иахатәаз зегьы аууы ааилдыргеит, аха иаарласӡаны рҽанааиқәырк нас ҩаԥхьа иажәа инациҵеит акгьы имыхьӡозшәа. – Рххатәыс аӡәгьы схы исҭоум! Ашаранӡа сыԥсы знеиуам, уи зегьы ижәбоит! Сара схы ақәсҵеит Скилакс удҵа! Сшубо шьҭа ԥсык сиҩызоуп, аха уажәы уаалаган ҩынтә сушьырц уӡбеит!
Дшьаарҵәыраха дхышәҭ-ҵышәҭуа игылаз аибашьҩы, Скилакс уаҳа уи ихәаԥшра анизымчҳа ашьҭахь ганха џьара илаԥш наирхеит, аха илымҳа изкыдҵаны арахьгьы изыӡырҩра даҿын.
– Ҳандәықәлозгьы иуасҳәеит бжаҩыкгьы шьхала ицарцы, аха усҟан исҳәаз зынӡагьы ухахьы инаумгеит! Еиҭах агаҿала иушьҭырц анақәукы, иҳахьыз аҩыза рыхьуеит урҭгьы, убри алагьы уеибашьцәа уаарылгоит исҳәо еиҭах ианхоумҵа!
Гәҭыӷьӷьала ацәажәара иаҿыз Ариапилак иахь иоуз агәыԥжәара абыржәы маҷк аҟара иааилаԥсасит, аҵыхәтәан дагьаарыцҳаишьеит, аха акгьы рылымшакуа рызегьы рхы ахьҭадырхаз дахгәааны мцабзҵас ицраз агәаӷкра макьанагьы хырԥсаашьак изаҭомызт.
– Зхы иамыхәо аибашьҩы ихы ахҵәара ус дум Скилакс! Уи уахымццакыкуа, сыԥсы схыҵаанӡа сажәа аҵыхәтәанӡа уазыӡырҩыр еиҳа иунардыршақәа рацәоуп, уи уаԥхьаҟа азыҳәангьы игәҽынҵаганы иузыҟалоит, уныҟәарақәа ирыцуҵарц уҭахызар! Аӡиас арра зынӡагьы шәҽазышәымкыроуп, ус аныҟауҵагьы унапала иҭаурхоит зегьы! – есааира ацәажәара шицәыуадаҩхозгьы игәыҵха мҳәакәа дынхар ҳәа дшәозшәа акәын аҵыхәтәантәи иажәақәа шиҳәоз. – Иаармарианы уи абааш угарц уҭахызар ҩхырхарҭакла уеибашьҩцәа дәықәуҵароуп, уи убас шаҭахыз арҵабыргхьан аԥхьатәи ҳҿынахарагьы!
– Ҩ-хырхарҭакны! Урҭ арбанқәоу?
– Агаҿеи, нас ашьхацамҩеи!
Скилакс амхаццакрыла иҟаиҵаз адкылара бааԥсы ашьҭахь днахьхәызшәа, аҵыхәтәан ус иҳәеит:
– Ахәшәтәҩы шәиԥхьаны дизаажәга! Абыржәыҵәҟьа ихәшәтәра иҽазикааит!
Ариапилак идыруан шьҭа хәшәык ихәараны дшыҟамыз. Иԥсы ихымҵыцкәа макьана дынкылашәа даазгоз иқәыԥшра акәын, аха уажәшьҭа ибон рацәак аамҭа шизнымхаз, убри азын Скилакс уажәы иҟаиҵаз агәҳалалраз аҭак ҟаиҵеит абас:
– Скилакс! Иҭабуп аҵыхәтәан сахьеилукааз! Уажәшьҭа сгәы рҭынчны снарцәы мҩа сықәлоит! Баша аӡәгьы аџьабаа иумырбан,
шьҭа аҳаҭгәын ада исыхәаша хәшәы зыҟалашам! Амала суҳәоит аҵыхәтәантәи сгәаҭахра наугӡаразы!
– Иарбан?
– Сыԥсы ацамҭаз заҟа сҭаху арыжәтә суҭарц… Уи арҩшьыга иаҩызоуп, ибзиаӡаны уҽауршьыр нас уанԥсуагьы узгәамҭаӡакуа уагоит, – ахиаҵәаахара зҽазызкхьаз иқьышәқәа аҵыхәтәан мчыла иааирчашәагьы ҟаиҵеит. – Уажәшьҭа снарцәы мҩа сахьықәлаша уадак сыздырхиаразы адҵа руҭар сабаԥс исзыҟалоит, уаҳалалраз уаргьы мышкы зны унарцәы цҳа урнагап!
Скилакс аҵыхәтәан иаҭәаишьаз ақьиараз ҭабуп ҳәа ахҳәаауа, наӡаӡа абзиараз ҳәа зегьы инараҳәаны ашьҭахь ишьапала дцарцгьы ақәикит, аха убасҟан ӷәӷәала данаабӷаӷа акаҳаха иамраӡакәа дырҩегьых инаиҵагыланы дындәылыргеит, иԥсы ахьихыҵшаз шьҭа уадакахь дыргаразы.
Асқьыфцәа ироуз ааха ӷәӷәа Скилакс акраамҭаӡа ихыԥсаауамызт, уи ааигәалашәацыԥхьаӡа игәы аҳәызба цагәы налыршьызшәа иԥсы ҿкааны иакуан, насгьы убри ӷәӷәала иахьыгәнигоз иахҟьаны аҵыхәтәан даазқәылаз иуашәшәырахаз игәабзиарагьы ахы инардыруа аҟынӡа даныҟанаҵа, иԥсҭазаара иацыз агәамҵра дуқәа иахьынӡазлаилшоз аҽацәыхьчара иҽазикит, аха зегьы акоуп агәамҵхамҵра иашьцылахьаз ауаҩы ҿыц диизшәа иаалырҟьаны игәы каршәӡаны аҽыҟаҵашьа дақәшәомызт. Егьа ҟаиҵаргьы ицәара иаланы ициыз ахнымкылара, аццакцәара ирыхҟьоз қәымҿиарақәа уҳәа иара атәы ҟанаҵон, абарҭқәа зегьы сгәабзиара иазеицәазар акы сазхәыцрым ҳәа анаақәикуаз акәын цасҳәан ҳәа еиҳагьы агәыԥжәарақәа данрықәшәалоз, насгьы еидихәыцлақәоз зегьы иара ишиҭахыз иахьыманшәаламхоз, уи ахҟьарала заҟа игәы арбажәхоз аҟара игәыԥжәагаха аԥырқьҳәа мцаԥшьҵас дааикәанаршәон, аха убри аамҭазы аҵх лашә аарла иалԥханы лашара ҭаак зхылҵуаз ацәацәашь еиԥшха игәаҵан акы нҭалашаны гәҟәандара хәыҷык инаҭон лассы ахылҵ диоураны дахьыҟаз ааигәалаиршәацыԥхьаӡа. Есыуаха иҽааилыхны данышьҭалози, шьыбжьонла ихы нықәҵаны иԥсы анишьалози анцәақәа дрыҳәон имиц аҵеи дины, изҳаны дихьӡаанӡа аԥсцәаҳа диԥырхагамхаразы. Абыржәтәи иныҟәарақәа иқәҿиар, иӡбны иман нас аамҭала акәзаргьы уаҳа џьара ихы мырхакуа иҽааникыларц, аха уажә дызқәыз амҩа изынагӡо изынамыгӡо, насгьы иалҵшәахараны иҟаз заанаҵ аилкаара илшартәгьы ихы ибомызт. Убри аамҭаз ԥхьаҟатәи иԥеиԥш макьанагьы агәрагара амч изҭо ҳәа иҟазгьы, илаиааӡахьаз убри ахақәгәыӷра заҵәык акәын, абасеиԥш аҟазшьа ҷыда доуҳала дахьаӡрыжәхьаз иабзоураны ашьҭахь иӡбеит, Колаксаи иҭахара ашьоуразы шаҟа изырласуа ирласны, шьҭа нацәхыԥла игозаргьы аӡду нырцә иҟаз уи абааш еилаҟәыбаса адгьыл иаҟареитәырц. Абри анагӡара здиҵашаз ҳәа даараӡа дрызхәыцит, деиҭарызхәыцит ӡәырҩы, аха иалихыша данақәымшәа аҵыхәтәаны иабхәында Килура иҟны даагылт, уажәтәиала уи еиӷьу дыҟам ҳәа азхаҵаны.
Ҵабыргны макьана аӡәгьы издыруамызт маҳәи бхәындеи ирзеимакыраз, насгьы уи ахьынӡаиашазгьы еилкаамызт, аха лымҳаҭасла акәзаргьы аӡәыкҩыџьак уеизгьы инхәыҵагәашәа ираҳахьан, Килура Скилакс дбаны дышнымхоз. Ацәгьаршыҩцәа рыбзала Килура ацәгьа иҵаҳәо мацара дазыҟарҵеит имаҳә Скилакс даԥырганы аҳас иара дырзыҟаларц, аха убри амаӡа иаҳәшьа ианиҵылдыраа лашьа дидқәылеит, лхаҵа акы анизиу аамҭазы изыхҟьаз сашьа иоуп ҳәа зегьы инараҳәаны, лхаҭагьы лыҽкнаҳаны, мамзаргьы шҳам хәшәла лыҽшылшьуаз ала. Абас акәын ԥыҭҩык уҳәансҳәанла ишраҳахьаз, аха уи ахьынӡаиашаҵәҟьаз здыруаз ҳәа уаҩ дыҟамызт, гәҩарас ирымаз маҳәи бхәындеи шымааибуаз, бзиа ишзеимбабаз атәы амацара заҵәык акәын.
Ус ҽнак зны умаҳә Скилакс дуԥхьоит ҳәа адырра анирҭа ишыҟаиҵалац еиԥш ихы ахымгакәа, иаалырҟьаны дзиҭаххаз еиликааразы иҿынаихеит. Анкьа Орест дзыҩназ ауада данааҩнала, Скилакс ԥсышәак наиеиҳәазшәа ҟаиҵеит, аха уи аҳаҭырбара аҟынӡаҵәҟьа иҟамызт, насгьы изеилымкаауа дыҟамызт иабхәында иаԥсшәаҳәара тәамбашақә ишыҟаиҵаз, аха уи хьаас иҟамҵакәа,
ԥыхьа деиқәыхьшәашәаха дшиԥылалоз еиԥш иҽыҟамҵакәа, уажәы даара иҽырлахҿыхӡаны ауп дышидикылаз.
– Ари адунеи дуӡӡаҿ зегь риааишьа амаӡам, аха асқьыфцәа аурымқәа ҳиааир сҭахым, иагьызуӡом! – иабхәындеи иареи ҭынч ианааидтәала абас ацәажәара ахы наиркит Скилакс. – Иуаҳахьоума аӡнырцәҟа ицаз Колаксаи дзыԥхьагылаз ирыхьыз?
– Ишԥасмаҳац, иреиӷьыз уеибашьцәа шҭаирхаз атәы!
– Уи аҩыза ахьымӡӷгара уаҳа иаҳмыхьроуп, убри азы суацәажәарц азоуп узаазгазгьы. Ишудыруа Колаксаи дҭахагәышьеит, уи изынамыгӡаз уара иудысҵарцгьы сҭахуп, насгьы уара усҭынха гәакьоуп, уи азы сагьуқәгәыӷуеит. Колакси илымшаз абаа ампыҵахалара ухахьы агара уақәшаҳаҭума? Уи мап шацәумкәа дырны ауп сызуԥхьаз!.. Иахыуҳәаауеи исыӡбаз?
Килура ихы ааибыӷ-быӷын убри аамҭаз аҟаԥыҳәа игәы дынҭахәыцит, аха азхәыцрақәа иҽрымҭацәакуа ихы ҩышьҭыхны имаҳә дизыԥшуа дҵааит.
– Ианбыкәу уахь санцаша?
– Уаҵәыҵәҟьа удәықәлар сҭахуп!
– Уаҵәы! – ихаамкәа дааԥышәарччеит Килура. – Убри аццакроуп Колаксаигьы дҭазырхаз!.. Изуҭаххеи уаҵәыҵәҟьа сдәықәларц?
– Уи абаа иаху рықәҿиараз шьҭа ԥыҭраамҭак ргәы дырҭынчышт. Абасала агәыӷра шрымоу иалагӡаны ргәырҽынӡамкәа ақәылара еиҿкаазар, убаржәы хымԥада абааш ҳнапаҿы ишыҟало агәра згоит. Ушԥазхәыцуеи исыӡбаз?
– Убасеиԥш сазхәыцуеит, сымаҳә хазына ҩаԥхьа агха ду ҟаиҵоит ҳәа!
– Избан?
– Избанзар, аԥсилаа гаӡацәас иахьуԥхьаӡаз азын!
– Уара утәала иҟаҵатәу сыздыруам!.. Аа? Усоума?
– Аԥсилаа аиааира шыргаз еиԥш, аԥхьаҟагьы дара ишыртәхо дырны уҟаз!
– Усхыччома?
– Уажәы аҵәылеибахра иаамҭам Скилакс! –  иҳәан, Килура иҽыриашаны даатәан нас иажәа инациҵеит. – Абаа агаразы маҷк иааԥштәуп. Аԥшра мацарагьы азхаӡом, ари узыҩнатәоу абаашгьы ааныжьны ԥыҭк ушьҭахьҟа унаскьароуп. Убасҟан акәхоит аӡнырцә инхо аԥсилаа еиҳа ргәы андырҭынчуа.
– Иуҳәаз уазхәыцратәы иҟоуп! Аиаша уасҳәап, иаалырҟьан сыгәҭыхақәагьы акыр иааԥсахит исыҵауҳәаз!
Абас инеицәажәа ашьҭахь Килура иҭаххеит ахшара дзаураны иҟаз иаҳәшьа дибарцы, аха уажәы акәымкәаны уаҵәахьы иахигеит ҭынч длацәажәаразы. Имицыз асаби аабыкьа данидырныҳәалоз иаргьы деигәырӷьазшәа дирбеит, аха ианакәӡамыз иоуыз аԥышьклаҳа Скилакс иахь имаз ацәымӷра еиҳагьы иарӷәӷәеит уи. Макьанагьы иласҳәарым ҳәа дшыҟаз уажәы иаалырҟьаны Скилакс асеиԥш адҵа анииҭа, уи амаӡа уаҳа ахыгашьа амам ҳәа аҵыхәтәан иазыԥхьаӡаны, ашьҭахь иаҳәшьа ауаҩы дылниҵеит иахьеидрымбалаша џьара дибарцы шиҭахыз ала. Уаҵәызны абрыгь-абрыгь аҭыԥаҿ дсықәшәааит ҳәа ахьылҳәаз даннеи, аԥсшәа ҳәаха иамраӡакәа иаразнакы азҵаарақәа наиқәлаԥсеит лара.
– Сбара узаҟәыҵи Килура? Зынӡа сухауршҭит, иузыҟалеи? Сара сахь угәы акралоума? Уабасцәыӡи? Усымбеижьҭеи угәхьаазгеит! Насгьы акы ушаргәамҵуа збоит, анцәақәа сыманы суҳәоит, уаҳәшьазаҵә сакәзар аиаша ҳәа иҟалаз? – игәалаҟазаара даара ихәашьны данылба днаидӷьаҵәылеит.
– Бҽырҭынч, Сельвира! Сааԥсаны сахьыҟоу акәхап усшәа бзырбаз!
– Амц сужьоит, ублақәа ирхызбаалоит акы шысцәуӡо аҟара! Исаҳаит схаҵа дуԥхьаны дышуацәажәазгьы! Еиҭах џьара акы еимашәкит, уи ауп иухьны иҟоугьы!.. Сиашоума? Аҭак сыҭ! – лашьа дкәанызануа ииҭахыз ацәыргашьа дақәымшәоушәа анылба иаалырҟьаны лылаӷырӡқәагьы аахаддылан ипҟыш-пҟышӡа лӡамҩақәа инарыдтәала лцәажәара аанылкылт, аха акгьы анимҳәаӡа ҩаԥхьа лажәа инацылҵеит. – Ишубо уареи сареи ҳауп еизынхаз, ҳҩыџьагьы ҳиҭымқәоуп. Сара издыруеит ушысхӡыӡаауа, сышрыцҳаушьо, бзиа сшубо, нас изуҭахыми уаҳәшьазаҵә аиаша лоуҳәарц?
Убри аамҭаз Килура иаҳәшьа дааигәыҵыҳәҳәаны лылаӷырӡқәа ааирыцқьеит. Лҟазшьақәа зеиԥшразгьы имдыруази, мыцхәы лгәы ахьыԥшқацәаз азы амаҷ азынгьы цәгьаӡа ихьаалгон, нас
уи акраамҭа гәырҩас иҟалҵон уажәы дахьлыхәаԥшуазгьы ирыцҳахәхәа иҟаз лҭеиҭԥш игәы анааивҵанарӷәӷәа дзиҭахыз зынӡагьы имҳәарцгьы дназхәыцит. Аха, даҽа гәаанагаракгьы хазы акы иҵанаҳәахуан, игәы иҭаҵәахны иахьанӡа иааигаз амаӡа мҳәакәа инижьыр ԥсраҽнынӡа агәнаҳа дшаҵалоз ала, уи иахьа иласҳәап ҳәа анақәикыхгьы, инҭкааны ацәыргара изымгәаӷьыкәа иажәа аарбырны ус иҳәеит:
– Скилакс агәаӷьра дуӡӡа илажьуп, аха…
Иажәа намыгӡакәа ианааҿахиҵәа, ииҳәарц ииҭахыз лгәы азҩаны лара инаицналыгӡеит.
– … Аха, ахара дызхәыцуам, ишәарҭоу уаҩуп… Усоума? Иақәсыршәама иуҳәарц иуҭахыз?
Килура дааԥышәарччаны ихы наирҵасит, насгьы илеиҳәарц ииҭахыз лхаҭа данацхраа ашьҭахь лхаҵа дахьишьҭуаз аагәаӷьны иналеиҳәеит.
– Сымаҳә хазына адҵа сиҭеит Колаксаи ируааи иареи рхы зқәырҵаз абаа агаразы сцарц!
– Уи ҟалашьа амам! – абас шааиҳәазҵәҟьа ашырҳәа лхы дааҩаханы иблақәа дырхыԥшыло днаихӡыӡааит. – Абыржәыҵәҟьа сцаны иасҳәоит уахь удәықәимҵаразы!.. Уара уакәын иҭаимырхацыз!
– Мап! Ус аныҟабҵа бнапала саҳаҭыр лабырҟәит ауп! Насгьы игәы иаанагар ҟалоит аибашьра сацәшәаны биҳәарцы сара бизынасышьҭызшәа дазхәыцыр! – иҳәеит Килура, иаҿаршәӡаны уи мап ацәкуа.
– Мшәан, избан уахь уара узишьҭуа, уаҳа иишьҭыша ҳәа аӡәгьы димаӡами?
– Сара схы еиҭасҳәарц акәӡам бызбарц зысҭаххаз, сзааз зынӡа даҽакуп! – убри анцәыргатәыз аамҭа иақәыршәаны ашьҭахь реицәажәара аҽакахьы инахигеит. – Ари баҳәара даараӡа исцәыцәгьоуп, цқьа банысзымхәыц иашаны сыбзеилымкаар ҟалоит. Исзааигәо ҳәа бара быда ӡәыр дсымазар уеизгьы ибдыруеит.
– Асҟак ажәа хырҿиаа азнауеи, иумҳәои иуҭаху?
– Ахшара дбоуеит ҳәа саҳаит, аха баргьы саргьы ҳаибацәаны ҳзааӡаз ҳабаӡӡеи Липоксаис иԥсаҭа ҳаҭыр бзақәзар, ҳани ҳаби ҳазымдыруазаргьы зыԥсы ҳахылҵыз хыла адамра иамысырц бҭахызар, ахәыҷы дыбмоуртә иҟабҵароуп!
– Ишԥа!? Ишԥауҳәеи!? Излаугәаӷьӡеи абри аҩыза амыхьтә саҳәара? – убри аамҭаз ашырҳәа лҽынаимжәаны дцырг-цыргуа ганха даагылан лашьа дџьашьаны днаизыԥшит.
– Абри макьана ибасҳәарц сҭахымызт, аха ахшара дбауеит ҳәа ансарҳәа, иҟаҵәҟьоу аиаша шьҭа баргьы ибдыруазароуп!
– Иарбан издырраны иҟоу!? Имиц ахәыҷы изы абас аҳәара шԥаугәаӷьӡеи сашьа ҳәа сызхәаԥшуа? Уара ас уҳәозар шьҭа егьырҭ ирҳәараны иҟои! Ахҭылҵ дсоураны сахьыҟоу азы сара уеигәырӷьоз џьысшьон, аха уара… –  лашьа илабжьигаз даргачамкны лыблақәа ихмырԥаӡо дшиҿаԥшуаз ус лгәы ааивҵаӷәӷәаны лажәа аҵыхәтәанӡа илнамырҳәеит.
– Иҟалоит сцараны сахьыҟоу ахьынтәи сзыхнымҳәыргьы, усҟан ишыбзымдыруа мацара баанхон, убри азы исыӡбеит ибзымдыруа акы басҳәарц!
– Иарбан исзымдыруа?
– Бара ибыздыруам ҳаб дызшьыз бхаҵа Скилакс шиакәу!
Убри аамҭаз Сельвира лыблақәа ааҟәазхан, илҳәара лҿамшәо еиҳагьы дшынханы даанхеит. Лыбжьы лызҭымкаауа дҳашҳатәарахазшәа дзеиҭамҵуа дышгылаз, акры анҵы ашьҭахь ауп ус аарла лҿы анааихыҵ.
– Иуазҳәада?
– Скилакс ахәшә зирҟаҵаз аԥҳәыс илдыруан ҳаб иҭахашьа шыҟалаз. Бхаҵа игәҭакы аниқәҿиа, иӡбеит шаҳаҭҩык дыҟамкәа уи аԥҳәысгьы дҭаирхарц, ус иагьыҟаиҵеит. Уи аԥҳәыс лнапала иҟалҵаз ашҳам хәшәы лхаҭагьы мчыла илыржәны далаишьит… Ельвира ари даараӡа ишгәырхьгоу сара исзеилымкаауа џьыбымшьан, аха ишыббо баргьы саргьы аамҭа цҳаржәҳәара ҳазнауит.
– Абарҭқәа зегьы ухаҭа излеилукааи?
– Ԥҳәыск лҿала исаҳаит.
– Ишԥауалҳәеи?
– Шәаб Самандр ашҳам иҭаны дызшьыз имаҳә Скилакс ихаҭа иоуп! Самандр ихшаз исызраҳәа раб дызшьыз рымаҳә шиакәу ҳәа лалҳәазаап ахәшәҟаҵаҩы лыԥсымҭаз илықәшәаз уи аԥҳәыс… сара исазҳәаз аԥҳәыс!
– Игәаӷс имааз? Дызхишьааи? –  илҿыкьасоз лылаӷырӡқәа арыцқьаха дахьӡомызт Сельвира.
– Ҳажәлар аконунг далырхраны ианыҟаз, Скилакс хадас иҟаҵара ҳаб мап ацәикзаап, аха аԥызара иаҿгәаҳәаауаз бхаҵа иҟаиҵалакгьы иԥырхагаз ҳаб диԥыригеит. Даараӡагьы биҭахны ԥҳәысыс бимоу џьыбымшьан, бзигазгьы гәҩарас аӡәы дҟаимҵаразы ицәгьахәыцра алаиҵәахырц азоуп.
– Абри зсоумҳәацыз уаанӡа? Уаҳәшьа ахшара длоуаанӡа ҳәа цасҳәан уԥшызма?
– Скилакс иаԥшьигаз иныҟәара ду анынаигӡалакь ашьҭахь иқәгара сгәы иҭакны сыҟан, аха ццакрыла заанаҵ иаԥырхра, уи мҩабжара асқьыфцәа зегьы ҳҭанархар алшоит! Убри азы акәын амаӡа баҳәара сзахымццакуаз, аха ибасымҳәеи уажәы сахьишьҭуа иҟалоит сзыхнымҳәыр ҳәа, еиҭасҳәахуеит, усҟан бхаҵа дзакәу шыбзымдыруа мацара баанхон!
– Мап, џьарамзарџьаргьы усышьҭӡом, иаҳзиухьоу азхоит, иҭахызар ихаҭа дцааит ахҭырхара деилаҳауазар! – лҳәеит Ельвира, иԥсеилаҵагаха иаалырҟьаны лгәаҵан убри аамҭаз илзеизаз ацәымӷра ду аҵәыуара дааҟәнахын.
– Мап, уи ақәшаҳаҭхашьа сымам! Ибасымҳәеи идҵа насмыгӡар гәрамгаҩыс сҟаиҵоит ҳәа! Усҟан ҳаб ишьа мукәа иаанхоит!
– Нас, ҳаб дызшьыз ивараҿ сиазма абысҟакаамҭа!.. Ишԥасыԥсыхәо уажәшьҭа, иҟасҵаша акы насыҵаҳәа?.. Аах, уара ауаҩшьҩы, абыржәаанынӡа сжьаны сышԥаумаз сыргаӡаны!
– Ибсырдырыз амаӡа бхаҿы иаабгазшәа збоит, шьҭа аԥхьаҟа иҟабҵаша даҽазны ибасҳәап.
– Мап, абыржәнатәгьы исырдыр иҟаҵатәу?
– Ццакрыла баргьы саргьы ҳхы ҳӷалатыр ҟалоит, иҟаҵатәу цқьа сазхәыцаанӡа иааԥштәуп.
– Ианбанӡа?
– Адырра бысҭаанӡа.
Абасеиԥш иҟаз ажәабжь ҿаасҭа налаҳәаны лашьа данца ашьҭахь, убри аҽныҵәҟьа Сельвира ҽырчмазҩы ҟаҵаны дышьҭалеит, лгәеиҟарамра лхаҵа гәҩарас иҟаимҵаразы. Скилакс асеиԥш аниба амаҵуҩы ҳәсақәа зегьы ршьапы иқәыргыланы иԥҳәыс илыдиртәалт уахгьыҽынгьы лыдҵра иақәиҭымкәа, насгьы лышьҭалара лцәалтәымра иахҟьоит ҳәа аниарҳәа, уи еиҳагьы даргәырӷьан зынӡа длыхӡыӡаауа дҟанаҵеит.
Скилакс иԥҳәыси иареи аагыларҭас иҟарҵаз Орест дзыҩназ абааш аҟынтәи уахьынтәиԥшлакгьы улаԥш иҵашәон аҭоурых амаӡақәа зегьы ирхаану, ажәытәӡа аахижьҭеи аамҭа еибафарақәа иаркарахахьазшәа ԥагьарак иаамҽханакуама уҳәаратәы аԥсуаа ртәыла зҽакәыршаны баагәараҵас изыхьчоз, ссиршәагьы иԥшӡаӡа сасгьы ԥшәымагьы еснагь рылаԥш ихгылаз ашьха еибаркырақәа. Наҟ амрагыларахьала Кәыдырҭа илҭаршәны иҵагьы ашьха рахь уҿынаухар алакә тәылаҿ унанагазшәа уҿаԥхьа иаацәырҵуаз аҟәаԥа-ҿаԥарақәа, ахәы ԥшӡақәа, ажәҩан уалакнаҳаушәа узырбоз ахра ҿыцәаақәа, акаԥкаԥ бжьы зҭыҩҩуаз аԥсҭа ҭбаақәа, ашәарах зҿеибаҳәа иҟаз абахә ӷьазӷьазқәа уҳәа, ара иааны иқәыԥшхьаз атәымуаагьы џьанаҭ дгьылуп ҳәа азырҳәахьан. Жәытәнатәаахыс абри ашьха дгьыл иқәынхоз аԥсуаа ахаанын зқьышықәсала иаҩнаххьаз аамҭа хьанҭақәа, аха егьа гәаҟра иалаԥшхьазаргьы ҿыцәаарада ишеиқәыц еиқәын рхәышҭаарамцақәа. Рыԥсҭазаара иацыз раԥсуара, рыламыс, рқьиара, аҳаҭырбара, рҵасқәа, рқьабзқәа уҳәа имырӡкәа рдоуҳатә беиарақәа зегьы еиқәырханы иааргон, аханатәаахысгьы цәаҩак иаҩызаны ирициуан афырхаҵарагьы, ирылиаауан агәымшәара мцабз зыӷраз ахацәарԥаргьы, ирылааӡаз убарҭ ацәаҩақәа роуп еснагь ампыҵахалаҩцәа ирҿагыланы рџьынџьдгьыл аиқәырхара алзыршозгьы. Афырхацәа рылымиаашьагьы амамызт, избанзар аҵеицәа ани нахыс аргәаҟрақәа, ахҵәарақәа, аибашьрақәа ракәын еснагь ирбоз, уи доуҳаны иахьрыларааӡоз иабзоураны еибашьҩцәа ӷәӷәақәаны иҩеиҵа-гылон биԥарала. Иара ашьха еибаркырақәагьы аԥсуаа реиԥшҵәҟьа алеишәа џьбаразшәа акәын абыржәы асқьыфцәагьы рыбла ишыхгылаз, араҟатәи адгьыл ҭыԥқәа зынӡагьы ишырзымдыруазгьы Килуреи Палаксаи еицәажәеит, Скилакс идҵа анагӡаразы ашьхарахьала еикәшаны иандәықәлашаз амш алырхырц. Палаксаи иҭаххеит ахыҵәахраз дара рҿы иааны иҟаз Ҭаҭрашь рхы дадырхәаразы, Килурагьы ашьҭахь уи данақәшаҳаҭха зыгәра ргахьаз днарыдыртәаланы ус иарҳәеит:
– Питиунҭ агараангьы ацхыраара ҳауҭеит. Аӡду нырцә иҟоу абааш агаразы уаҵәы ҳдәықәлараны ҳаҟоуп. Уара ашьха ҭыԥқәа бзианы ишудыруагьы аадыруеит, убри азы иаҳҭахуп еиҭахгьы мҩаԥгаҩыс уҳазыҟаларц! – иҳәеит Палаксаи.
Ҭаҭрашь иабжьыргаз маҷк дааиҵанарӷәӷәеит, аха уи инамырԥшкәа абырссаҭк днақәшаҳаҭханы аҭак ҟаиҵеит абас:
– Сара шәымҩаԥызгоит уаҩ шәызлеимбаша шьхамҩала, аха ашьха иашьцылам изы ишәарҭоуп, абахәқәа раҿысра ицәыцәгьахар ҟалоит.
– Агьаурым, иаарычҳап! – реицәажәара абри азырханы иажәа аахиркәшеит Палаксаи.
– Шәара ус шәҭаххазар азамана, ианаашәҳәозаалакгьы сыхиоуп…
Мышқәак рышьҭахь Килуреи Палаксаи рҽааиқәыршәаны амҩа иқәыргалаз аибашьцәа ираԥгыла, Ҵабал ала еикәшаны ицарц иандәықәлоз аҽны, уасарҟәадын ирықәырхуаз аласа Аҵәаԥшьратәи абаашаҿ иааганы ашьҭаҵара иаҿын. Еиҵашны иԥхасҭамхаразы аҳәса ианеибырҳәа ашьҭахь иаарласӡаны ахахара нап адыркит, нас исны иҟарҵараны иҟаз ацәашәҵатәқәа ацәырҟы ӡы иӡаахны иршәразы. Еиҭах аусутә ҟалеит ҳәа Адгьанашь ианлаҳа, уи илнаҭаз агәырӷьара ду мҵәыжәҩада дԥыруа дааҟанаҵеит, насгьы шьыжьшаанӡа дгыланы аҩнусқәагьы лҽырзылкуа даналага, Какашьа џьшьахәыс илкит, мшәан, абри азмыцәара ҵылгама ҳәа, уи аҵыхәала акыргьы иаалычҳаит, аха инеиԥынкыланы шырԥазӡа агылара данаҟәымҵӡа, аҵыхәтәан лгәы иамукәа шьыжьык лыԥҳа дналазҵааит.
– Мшәан, бзышьҭамгылартә ибзыҟалеи, абри, бара? Ашацкыраз бгыланы ацәаха зҳабымҭо змаанои, аҩнус ҳахьымӡар ҳәа бшәома?
– Усура сагханы снеир анҭ аҭыџьҳацәа схымыччои. Анулиараа иара усгьы исаҽԥнырҳәахьеит, Адгьанашь шьыжьла ацәара иагәыдылҵаӡоит ҳәа. Анҭ арупапцәа убасала аҳәатәы рысҭоума санхеит, – лҳәан, Адгьанашь илафтәны уи азын ҽыҵгак лыԥшааит.
– Бҩызцәагьы баргьы сҳәап аха шәыҟаз! – илҳәаз азырханы лҽаанылкылт лан.
Убри нахыс уаҳа лылаҿылҭуамызт, аха уеизгьы гәҩарас иҟаҵаны дыҟан лыԥҳа лыццакцәара аусура мацара иатәхарым ҳәа, иашангьы лгәы азҩеит. Амала уи аҵыхәала дыхҭалкцәаргьы лҭахымызт усҵәҟьа лыԥҳа дахьхәыдамыз азын, уи адагьы аӡәы дышеиҽырбоз аҟарагьы гәҩарақәакгьы лымазшәа дыҟан, аха макьаназ иара ус ажәак лара лахь илҿыҵымҟьацызт, азҵаарагьы дахыццакуамызт.
Абаашаҿ абас аусура анеилашуаз аламҭалазы амҩа иқәлаз Килуреи Палаксаи гәҩарасгьы ирымамызт ашьха ҿҟьарсҭа бааԥсы иаҿахап ҳәа, игәыӷуан лассы уи абааш аҟынӡа маӡала инаӡарашәа. Аҽны хәлаанӡа аныҟәара иаҿын, аха изҭысуаз аԥсҭаеҩхаақәа нҵәомызт, акы ҳнаҿысит шырҳәоз даҽа бахәык аараҽԥынгылахуан. Адырҩаҽынгьы рымҩа зеиԥшраз Палаксаи ианигәамԥхаӡа, ашьҭахь гәҽанызаарак ихы иаҭо Ҭаҭрашь днаидгыланы азҵаарақәа наииҭеит.
– Еиҭах аҩхаа ҳҭанагалахт! Уаҳа нҵәашьа амаӡами ҳазқәгалаз амҩа? Ҳанбаҟалои ҳҭыԥаҿ?
– Сара ишәасҳәахьан ашьхадгьылаҿ аныҟәара цәгьоуп ҳәа, аха шәара шәоуп астәи аара згәаԥханы идәықәлаз! Ишәгәамԥхозар излашәҭаху ала шәхала шәцагәышьа… Аныҟәара шышәцәыцәгьоу збоит азоуми амҩа сыркьаҿырц сзашьҭоу, аха абра ҳҭымскәа цашьа ҳамаӡам. Даҽа мҩакала ҳҿынаҳхар, ҳаԥхьа ижәбо ашьхара мышкы хәлаанӡа ахыкәшара аҭаххоит. Астәи акгьы бжьамшәа убоит, аха ашьхатәыла усоуп ишыҟоу, ашьха имныҟәац иаразнак дажьоит.
– Ушьапы ахьамкуа ари аҩыза аҿҟьарсҭаҿ аҽқәы зылбаару?
– Мшәан, заанаҵгьы ишәасымҳәахьаз амҩақәа зеиԥшраз! Азамана, шәара ишышәҭаху, шәмыццакуазар ҳахыкәшаны ҳцагәышьап, аха усҟан ақыҭақәа ҳрылсыр акәхоит! Арахь аӡәы шәибар уи шәара ишәҭахым, нас ишԥашәзызури сара?
Убри аамҭаз Килура инацәа иқьышә инадкыланы дынкахәыцит, аха ариаҟараҵәҟьа еикәшаны иныҟәода ҳәа аҵыхәтәан игәахәзар акәхап, ашьҭахь днақәшаҳаҭхеит изқәыз амҩа иацырҵаразы. Уажәыуажәы ахаҳәқәа зҿыбгалоз анаара цәгьа надааада иаҿаланы икаҳабӷало мҩабжара инеихьаны иаҿҟьаз аҽқәа ҟалеит, уи зԥырхагахаз егьырҭ аҽқәагьы рҳаны иандәықәла, аки-аки еигәыдҳало рхы рызнымкылакәа даҽа хәбаҟа хланҵы илҭахәашеит, убри аамҭаз зегьы ааилаӡыӡеит, аха ирулакгьы рҽаанкыланы еибакеибашьҭуа, ус рыԥсы рыманы ихыс-гәысуа ирулакгьы ҵаҟанӡа илбааит. Ауха уаҟа иԥхьеит. Шырԥазӡа ҩаԥхьа иклышь-млышьуа амҩа иқәлеит. Ҭаҭрашь ибзианы идыруан ашьхацамҩа ааигәа
ишыҟаз, аха уахь икылымгакуа, уажәшьҭа агаҿахь рхы шдырхоз ҳаракыракаҿ ихагаланы амшын надирбан, нас еиҳагьы излауадаҩыз амҩала цасҳәан ҳәа идәықәигалеит. Изҵысуаз аҳацаҟьа мҩа ҩыџьа еивагылартә иҟамызт, ишакәым аӡәы ишьапы наиҵҟьаргьы ҳаӷеиҭа, хланҵы дахьнеиуаз ибаҩҷагьы узыԥшаауамызт, насгьы рыҵаҟа ицхлымуа агәгәаҳәа илеиуаз арҩаш убри аамҭаз иаразнак дымҵԥаа дагон.
Килура игәаԥхомызт абӷацамкыра мҩацәгьа, аха ганкахьалагьы акгьы изахҳәаауамызт уаҩы игәы ахьымҩаӡо шьхамҩала иахьцоз аҵыхәала, уи акыргьы иааиничҳаит, аха раԥхьаҟа инаскьацыԥхьаӡа рымҩа зынӡа ианыуадаҩхаӡа, арахь иагьыншәарҭаха, ашьҭахь игәы иамукәа еиҭах Ҭаҭрашь инаишьклаҿиҭит.
– Уажәшьҭа ҳаҽқәа зцом, ҳабоуго арахь?
– Шьҭа рацәак нымхеит, даҽа маҷӡак иаашәычҳа! –  ишьҭахьҟа ибжьы наиргеит Ҭаҭрашь.
Абас анреиҳәа ашьҭахь дук мырҵыкәа убри аҩыза ҭыԥкаҿ иаакылигеит, уаҳа царҭа амамкәа амҩа аанҵәаны, рышьҭахьҟа изыхнымҳәуа раԥхьаҟагьы изымцо иназҿагылаз ацаҟьа ҭакнаҳа аҵа ахьыҟаз улаԥш намӡо инаганы атымитыша ззырҳәоз инхықәиргылт, убри аамҭаз уаҳагьы ҽырқәацашьак рымамкәа ацаҟьа иааҿахеит. Ҭаҭрашь игәҭакыз ицнанагӡарц аҭахызшәа, убри аламҭалаҭаз иаалырҟьаны анаҟә еишьыл абахқәа ирҿачуа аҿаанахеит.
– Сара иуасымҳәаз абри игәра гатәым ҳәа! – убри аамҭаз ибла марӷьқәа аакылырҵыҵны Килура иахь гәрамгарыла ибжьы наиргеит Палаксаи. – Ишԥасоуҳәаз усҟан? Шьҭа иубама дышуцхрааз, ирласны ҳаԥсроуп уи дзыцхырааз!
Уи азы Килура аҟыт изымҳәо, еиҳәҭаԥшуаз Палаксаи иблақәа руак алкааны еиҳа изхыԥшылатәыз изымдыруа гәынамӡарыла дааҟәындҟәындит, ихаҭагьы иоухьаз ацәалашәара бааԥс лахьеиҵых инамырҟаҵо, аҵыхәтәан рымҩаԥгаҩ дагьынизыцәҳаит.
– Ҳкьар зкьару дыҟамкәа ҳлашьҭаҳәашьҭаха ҳамцахә ирцәарц азоуп ари аҩыза аҭыԥаҿ ҳзааигаз!.. Сара сзаҿоукуеи, уара уами мҩаԥгаҩыс даагап ҳәа сазыҟазҵаз? – даагәрымит Палаксаи.
Абас еибырҳәонаҵы рааигәа игылаз дрымбартә ус анаҟә инагәыланакит, убри аамҭазҵәҟьа рышьҭахьҟа џьара инахараны агәгәаҳәа хланҵы иҭалаз ахаҳәқәа рышьҭабжь ааҩит, иудырыртә иҟан еиҭах даҽа ҽқәак шыбӷалаз аҟара.
– Еи, исҳәо уаҳауама аԥсуа гьангьаш! – ашьҭахь изымчҳакуа ибжьы наиргеит Килура. – Ацхыраара ҳазҭахьаз ауаҩы уажәы иугәазырԥхеи ҳҭархара? Издыруада ухаҭа амҩа уацәхҟьалазар?
– Сара сыгәҭакы насыгӡеит! – убри аамҭаз анаҟә ибжьы налҩҩит Ҭаҭрашь.
– Уара, аџьныш, ухаҭагьы ухы ҭаурхарц зуҭаххеи?
– Ашьха каԥкаԥ ҭархашьа амаӡам, шәара шәоуп зыԥсра иаҵаланы иааз! Атәымуаа зегьы ҳара ҳҿы рҭахашьақәа шыҟалоугьы абас ауп! – убри аамҭаз абахәра ахахьшәа ибжьы ааҩит Ҭаҭрашь.
Абас аниҳәа инақәырццакны хаҳәык абжьы цәгьаха абахәра иаҿырҩны аҿаанахеит, дук мырҵыкәа ус аҽқәа ршьапы ианааҵаҳауаз аамҭазы рызегьы рҳаны, арахь анаҟәгьы рԥырхагаханы ианыҟала, абахә аҟынтәи иԥаны быжьрабыжьҵәа иҟаз атымитышахь аки-аки еишьҭаланы икаууа азцара иналагеит. Улаԥш ахьымнаӡоз рыҵаҟа џьара иҟаз аӡмыжь ҭлашьцаа агәгәаҳәа аилагьежьра иахьаҿыз, ицхлымуаз ацәқәырԥақәа аҳацаҟьа ҭакнаҳа аҽахьаннаҟьоз амацарагьы угәы ҭнаҟьон, иналашәазгьы шәыԥсык ихазаргьы еиқәхашьа имамызт. Атымитыша ҵааула аԥыхьашәа ацәыӡыр ҳәа ишәозшәа, еибаркьыркьыруаз аҽқәа зтәызгьы даргьы хыхәашьак рамраӡакәа иаразнак илҭахәаша иагон…
Акры анҵы ашьҭахь ихчылаз анаҟә ахыҵра аҽазнакит, убасҟан ашьхақәа рхаҿра еимыгго мацара аҵыхәтәан иаашшырказшәа ладагьы-ҩадагьы каххаа иааҟалеит, ус дук мырҵыкәа ицқьаӡа иаахтит ажәҩангьы. Машәыршәа зыԥсқәа еиқәхаз хыцҩыцқәак еиҿаԥшыртә ианааҟала, убасҟан игәырӷьацәаны аибарччара иалагеит, аха рыччашьа агәырӷьара бзиа аҵамызт. Изықәшәаз аҿаасҭа ԥсраҽнынӡа ирхамшҭуа, излацаша рзымдыруа рымҩа иацәхҟьаланы, уажәыуажәы ршьапқәа ирықәҟьаны аххыҳәа инышьҭасуа иаразнак рышьҭахьҟа ихынҳәны идәықәлеит. Амлакра зынӡа ршьамхқәа аарыҵнахын, абахәқәа раҿысра шьҭа ирылымшартә аҟынӡа рҽыбӷамҵакәа ишнеиуаз, имԥсыша аџьма амаҵә азылаҟәит ҳәа ус ишымгәыӷӡоз аԥыхьашәа рзылԥхеит, аха дара ирҿаҵахәымзаарын арҩаш ихықәгыланы аӡыжәра иаҿыз уи абӷаџьма. Уи рылаԥш ишааҵашәазҵәҟьа рыԥсқәа
аақымқымны иаразнак рыхҿақәа рхханы инақәыркын, згәы рҭынч аӡыжәра иаҿыз ашәарах шьны илкарыжьын нас алашәага анасуа еиԥш, арҩаш ахықәанҵәҟьа ажәжәаҳәа ацәа нахырҵәрааны хымаԥсыма акәац еиҿыҟьҟьа инышьҭарҵеит. Ашьҭахь аҟаԥыҳәа амца неиқәҵаны ажьыхәҭақәа ныҽҳәажьны аӡра рҽыназыркит, рыфатә мазеихаанӡа аԥхӡы иарӡыфаз ршьапқәа еилыхны арҩаш иҭарыӡәӡәеит, даҽа џьоукых хара иныҵымҵыкәа ирықәнакызгьы нхықәҟарҵалеит. Аԥсуаа рышьхақәа рылԥха ирымчыз абардыруаз, аԥшьацқьадгьыл ахьырҟьашьыз ашьха алԥха иагәамԥхакәа акрыфараҳәа инатәоны иаалырҟьаны ԥсҭҳәак аахчылан, нас уи илашьҭархх иаархалаз ададмацәыс рхы ахьыргара рзымдыруа агәыҭҟьа иақәнаршәеит. Адгьыл аҟынӡа аҽыларҟәны ишьҭасуаз афы анаарылагьежь, ԥыҭҩыкгьы еизҟьа инышьҭанаҵеит, кәтаӷьк иаадымҩыло иҟаз акырцхгьы хазы ирыжәнаҵеит. Асеиԥш амықәшәатә ианақәшәа, рыԥсқәа еиқәирхарцаз Анцәа ду иҳәо уи аҭыԥ инахараны ианаԥырҵ ашьҭахь рацәак аамырҵыкәа иааихыккан, акгьы ҟамлаӡазшәа амшгьы каххаа иааҟалеит, аха уи арҩаш ахықәахь уаҳа анеира рзымгәаӷьуа, зыфара иахьымӡаз ашәарахжьы рыԥсы ахьыхәхәа, афы иканажьыз рҩызцәагьы уаҳа рыгәхьаа мкыкәа раԥхьаҟа еибакеибашьҭуа еиҭарҿынархеит.
Аҳауа ҟәандашьшьыраӡа ианыҟаз убарҭ амшқәа рзы Скилакс есҽны амра ацәтәалара деилаҳауа дҟанаҵеит, иахьагьы аҳауа зҩыда гәахәас иҟаҵаны, зда дҟамлацыз ала игәалаҟазаарагьы бзианы днаҳәыааҳәуа иварақәа рԥхо амра иҽаҭаны дыштәаз, ус еибашьҩык дтәаамаауа дааины дааихагылан, ашьхантә зыԥсы зманы ихынҳәыз еибашьцәак шааз ала адырра изааигеит. Убри аамҭаз амра игәышҵа иҵарԥхо дынкыдиаалашәа дахьтәаз, ацгәы ахәышҭаара аԥхарраҿ иԥсырҭынчганы аҽҳәатәара бзиа ишабо еиԥш, аҳауа аҟәандара изыраҳаҭханы еикәыԥсаз иблақәа хымткуа ус иҳәеит:
– Уаарыԥхьа арахь!
Имлаҟымлаҵәо зламгәа ҭаҿаҳәа, аӡаӷьа зҵагылаз ршьапқәа ирзықәымгыло еиҵакы-еиҵакуа иааины еиқәышьшьы ианааикәагылоз иҽыриашаны дтәахьан иара, убри аамҭаз иҿаԥшыларагьы хшәааӡа акыр еицакхахьан.
– Излазбо, шәаргьы шәаџьҳәаҩцәас шәысзааит!.. Иабаҟоу шәԥызацәа?
– Анцәақәа рылԥха зауша аконунг, ухаҵкы! –  еибашьҩык ишьапы иҵшьуа дхьылаа-хьылаауа убри аамҭаз маҷк арахь даарылҵын, гәырӷьаҿҳәашак изааргазшәа зегь раԥхьа ацәажәара дналагеит. – Шьхацамҩала ҳамҩа аркьаҿразы Килуреи Палаксаи дышьҭырхит мҩаԥгаҩыс ҳара ҳҟны даны зҽызҵәахуаз, Питиунҭ ақәлараз узырманшәалаз абазг!
– Килура ибзианы иҟаиҵеит дахьышьҭихыз, избанзар уи ацхыраара ҳаиҭахьн Питиунҭ ҳанақәлозгьы! –  иҳәеит Скилакс, иҟалаз шьҭа ицәа иалашәаны, аха ус иҿазыршәаз ихаҭагьы изымдыруа.
– Усҟан ааи, аха уажәы мап!
– Ишԥа?! – иблақәа ааҟәазхеит Скилакс.
– Ааи, ҳамҩаԥигозшәа амц ҳжьаны еицқәаз зегьы ашьхаҿҟьарҭакаҿ ибӷаҵаны иара дыбналеит!
– О, зегь зымчу Анцәа ду! Папаи узаҟәыҵзеи схылаԥшра? Ԥхьаҟа сызмышьҭуа закәытә мышьҭаҟәикроу соуҳәаразы суашьапкуеит! Знык иамуа, ҩынтәгьы иамуа мҩабжара сахьааиз сызҟыз арбану, анаџьалбеит! Анаасын, рацәа саҿашәеит! – дматанеиуашәа убри аамҭаз инапқәа аҩада ирхханы даауазырит Скилакс. Нас иҵагьы иҽыриашаны иҽаарманшәалашәа даатәан, ус иаалырҟьаны азаара изаазшәа аҟырҟырҳәа ччараха ианис икылпышьхьаз имгәацәагьы шьҭыԥа-шьҭыԥо аҵысҵысра иалагеит, аха ашьҭахь аҟаԥыҳәа деихашәы дааҟалан, ихынҳәқәаз гәрамгырыла дрыхәаԥшуа днаразҵааит. – Еицыз зегьы аӡәызаҵәык имацара дышәиааины шәҭаирхану!?
– Ааи, иара заҵәык илшеит зегьы рҭархара! Иҭахеит ҳԥызаҩцәагьы!
– Уи абазг ҩысҭаа иӷба џьаргьы ишәмышьҭын! Иҩзцәагьы еизцаны арахь исзаажәга!
– Скилакс уи угәы шыԥнажәо здыруеит, аха урҭ жәацуха аҵх лашьца рҽалакны маӡала ибналаны ицеит! Шьҭа рыԥшаашьагьы амам!
– Ах, уара, абазг гьангьаш, излаулшеи жәларык ҳаргаӡаны ҳжьара! – ашьҭахь ихы дацәажәозшәа иҽрыцҳатәны ибжьы наиргеит абас
гьы. – Ах, иараби, иараби, изакәытә ҩысҭаакра мчузеи сызҟаҭәаз! Сара сзы ишәихаз араҟатәи адгьыл сзахымсырц лахьынҵас исымоума? Исазҳәарыда аиаша? Изҳәарыда ԥхьаҟатәи сԥеиԥш? О, Папаи, суҳәоит срыцҳаушьарц!
Иҟалаз ажәабжь Метродор ианиаҳа ихеимҵарц ақәикит, дрызгәааит ԥызаҩцәақәак ахьгәлымҩцәаз, урҭ аԥхьаҟа иԥшны ахара иахьзымхәыцуаз азы иҿашәоз алагьы дрыхцәажәеит. Скилакс диԥыҩланы шьҭарнахыстәи аусқәа ихахьы иахьигаз азы игәы ннархап ҳәа хьаас иҟамҵакәа, насгьы аԥызаҩцәа азусцәазаалакгьы уаҳа дахьызрықәымгәыӷуаз азы жәларык зқәыӡхьаз аӡнырцәынтәи абааш агаразы ихахә ҳаракны ирбо, шьҭа хаҭала иара дақәиҭитәырц даҳәеит.
– Скилакс, саҭоумҵан, аха уаазқәылаз зегьы рыгәра угацәо уалагеит, – убри аамҭаз игәы нырхашәа абас ацәажәара ахы наиркит Метродор. – Аҵыхәтәан иушьҭқәазгьы сықәшаҳаҭмызт, аха сузеилымкаар ҳәа сацәшәаны ақәҿысымҭит усҟан. Угәы нсырхаргьы иуасҳәарц сҭахуп, ԥыхьа-ԥыхьа акы угәы ианҭоукуаз аԥхьа сара усмазҵаакәа акгьы уӡбомызт, аха уажәы… Уажәы иуарҳәо акәу џьшьаны зегьы рыгәрагара уалагеит. Аа, абар, иубома еиҭах уеибашьцәа изакә рыцҳароу изыниаз? Ҵабыргуп, аринахысгьы иҟаҵатәу шыҟаҵатәу ухаҭагьы иудыруеит, аха суацәажәарц зысҭаххаз, жәларык зқәыӡхьоу абааш агара шьҭа сара исыдуҵарц саҳәоит уақәшаҳаҭзар?
– Убри шысҭахыз дырны иумазшәоуп абыржәы ухала ушааизгьы! – иҳәан, Скилакс убри аамҭаз иаалырҟьаны иԥсы ҿызкааз хьаак доунамыжьуазшәа аниба ихаԥыцқәа еихырӷәӷәаны игәы инапы надикылт, аха аԥсеивгахак шинамҭазгьы еиҭах иажәа инациҵеит. – Уара удагьы аӡәы изгараны ишыҟам збоит шьҭа, ҳара ҳзы имыждахаз уи абааш мышьҭаҟәик! Сақәшаҳаҭуп ухахьы иуго, уҽеиқәыршәа адәықәлараз!.. Амала уцаанӡа, сабхәында Килура дышҭахаз сыԥҳәыс лҿы џьара акы уҿыҵымҟьан!
Убарҭ амшқәа рыламҭалаз Сельвира лхы лымхагәхьаахалхаҵа игәаӷ шьҭыхӡаны дыҟан, шьҭа уаҳа лыҽлызнымкылар ҳәагьы аҵыхәтәан усшәагьы лхы ламхабо аҟынӡагьы днеихьан, аха лашьа илабжьигахьаз дшаазхәыцлак убри аамҭаз мчык налыгәаны лыгәҭакы даахьнархәуан макьана уи дахымццакразы. Скилаксгьы ибон иԥҳәыс даазқәылаз лашьа ибжьаӡра иахырҟьаны лхымҩаԥгашьы аалныԥшыртә лыҽшылԥсахыз, аха ҭыӡшәак лылымхыкәа дналывсуан, насгьы асеиԥш лҽеиҭакра макьанагьы лцәалтәымра иақәҵаны дыҟан.
– Сыҳәсақәа зегьы иреиӷьысшьо сыԥшӡа! Издыруеит бсызгәааны бшыҟоу, аха башьа ида ԥсыхәа амамызт! – иҳәеит Скилакс, ҽнак зны абасала ацәажәара ахы наркны аханатәаахыс дзышьцыламыз, дызмаҭәамыз ахныӡбрала даацәажәан.
– Сашьа уеизгьы дуцәымӷын, џьара акала дузҭархагәышьар нас унакьаҭа ҟалон! – лҳәан, Ельвира лакҭахаак имырбакәа даалыхькьысыцԥхьаӡа лыҽилымҭаразы анахьарахь дыҭрысуа. – Ауаа рнапала ахьӡ-аԥша учаԥарц уҭахуп! Килура ихаҭыԥан ухаҭа уцарауааз?
– Ҳа, ҳа, ҳа! – дыччо иԥҳәыс лыжәҩахырқәа ааникылт, аха ашырҳәа лҽанааимылжә аубри аамҭаз уи дшааиланаршәазгьы инамырԥшкәа ус иҳәеит: – Исывагылоу ауаа еилыхны рбара слагар, усҟан ишԥасзырҳәо егьырҭ? Скилакс иуацәеи иҭынхацәеи дреигӡоит, ҳара ҳауп еснагь адҵақәа зиҭауа ҳәа аҽԥныҳәа садмыргои. Убри азын исҭаххеит сныҟәарақәа рҿы башьагьы еиҿырцаа зеиԥшроу ԥысшәарц!
– Сашьа иакәызма еиҳа ԥышәагас иумаз? Иумдыруази иара ида уаҳа уаҩ дышсымам?
– Акгьы злам азы бгәы ԥыбымжәацәан, соуԥшәыл! Зегь маншәалахоит, башьагьы лассы дхынҳәуеит дахьцаз ҟәышрыла дызныҟәар!
– Иабихәац, ирласны инаугӡандаз иаԥшьугаз аныҟәара! Анцәақәа срыҳәоит ҭынч џьарак ҳаагыланы ҳахьынхаша лассы избаразы!
– Уаанӡа рацәакгьы нымхеит, убрыгьы лассы иббашт, сымаалықь! – иҳәан, Скилакс иԥҳәыс лгәылҽынӡамкәа лӡамҩа днагәӡит.
– Сызхылҵыз рҳақ сыцныҟәозар сызшаз суҳәоит убраанӡа алаӡара суҭарц, аха сацәшәоит убри аҽнынӡа исзымчҳакәа схы сызнымкылар ҳәа!
– Сара издыруеит уи шбылшо! Даҽа маҷӡак иаачҳа, нас зегьы бара ишыбҭаху иҟалоит!
– Анцәа ду иуциҳәааит, саргьы исҭаху убри ауп!
– Амала уаанӡа хаҵарԥыск ҳамҭас дсыбҭароуп.
– Уԥшыз!
Скилакс иԥҳәыси иареи аҽынтәи реицәажәарагьы иара ишиҭахыз еиԥш игәы азыҟамҵазаргьы уеизгьы уиаҟара гәҭыхас иҟаимҵеит, избанзар ас иахырҟьацәаны дызлагаз аҽырқьынҵыҵрақәа уи лашьа дахьихӡыӡаауеи, нас лцәалтәымреи иахҟьоит ҳәа азхаҵаны дыҟан. Амшқәа еиҳагьы дырхыццакуа дҟанаҵеит иираны иҟаз аҵеи лассы дины, иныҟәара дугьы хыркәшаны иара ишиҭахыз игәҭакқәа зегьы наӡарц, усеиԥш дманшәалахаразы есыуаха данышьҭалоузи есышьыжь дангылози анцәақәа рыҳәарақәагьы хҭеикит. Знызынлагьы игәы иааиҵанаҳәалон, игәыӷырҭа ҵеи ибла дамбарашәа, игәҭакқәагьы дырхьымӡарашәа, аха ных-ных закәызеи сзызхәыцқәо ҳәа нас ацәалашәара бааԥсқәа наихцаны анкьатәи игәалаҟазаарахь иҽацәигон. Мрагылараҟа имҩа аартразы шьҭа Метродор идәықәлара акәын дыззыԥшыз.
Иаҳԥеиԥшузеи, мшәан, ҳарҭ ҳаԥхьаҟа? Уи аӡәгьы ахьалаҿимҭуаз акәын убри аамҭаз Дадрыҟәа игәҭыха ӷәӷәаны имазгьы, иара иеиԥшҵәҟьа иҩызцәагьы абри ахьырзымдыруаз акәхап макьана уи алацәажәара зырҭахымгьы ҳәа хазы гәҩарасгьы иҟаиҵахьан. Абас агәыҵха рацәа иманы шарԥызӡа аԥшыхәарҭа баашҟәарч дықәгыланы ладеи-ҩадеи аԥшра даҿын, убри аҽны аҭаԥшыхәра иаргьы иҽазикызшәа. Уажәымзар-уажәы амра цәырҵраны иахьыҟаз азы мрагыларахьтәи ашьха нхыҵ аганахьала ашәахәақәа рҽеидкыланы ҵәҩанҵәыҟа ажәҩан агәышҵа иааҵанаԥсахьан, ашьыжьтәи аҳауагьы Наатәи аӡҵәыҵәы еиԥшха иҿацаӡа, еилыхха акәын ирыԥҳақәа уажәыуажәы инарҭагьыжьны уашьҭахьҟа ишыхынҳәуаз. Дахьгылазынтәи бзиа ибарҭан Ԥанаҩ ашьха еибаркырақәеи агаҿа аганахьала адәкаршәрақәеи рацәаны, иқәынхоз ауаагьы заҟа иразқәаз аҟараҵәҟьа иагьуааџьбарақәан, иара ихаҭагьы ус акәын дшыҟаз, игәыҭбаара иҭеигӡоз аразра аҟараҵәҟьа агәымбылџьбарарагьы аԥсҭазаара хьанҭа ишиланааӡахьаз зырҵабыргышаз ала илакҭагьы иаразнак инхыубаалон.
Ԥыҭраамҭак аҟара агаҿахь дшыԥшуаз нас иармарахь даахьаҳәны, акәакәар ԥшра змаз Адагәа ашьхаҟа илаԥш нааирхеит, убри аамҭаз аҟаԥыҳәа акы иааигәаланаршәеит уи ашьха ашьапаны ҩ-шьхак реивҵаларҭаҿ рқәацә-ҩны хәыҷы ахьықәгылаз адгьыл аҭыԥ аԥшӡара, убасҟан наурҵас ибла иаахгылт дхәыҷаахыс иидыруаз ашьха ҭыԥқәагьы. Иаби иареи Ҟәараш аӡиас еиҳәазҭоу ҳәа иахьашьҭоу ахахьала Багада ацҳа иқәсны, ашәҵлақәеи ахьа-ҵлақәеи ршьапы ҟьантаз дуӡӡақәа инарывс-аарывсуа мсымааи аԥсилааи еицырзеиԥшыз Қьач-ныха иаҵсны, нас Дӷамшьи Дәаби аӡыԥшаҳәақәа рыла агаҿахь инхоз рыуацәақәа рахь заҟантәы ицахьааз, аха уи ианбатәиаамҭоу, уи аахижьҭеи заҟантәы ихәланы ишахьаз ԥхьаӡашьагь амамызт. Анапы хәымга анырхьысуаз иахьеиԥш ибла ихгылоуп, уижьҭеи акыр шықәса лҭахәаша ииасхьан, аха уеизгьы уи иацы акәызшәаҵәҟьа харшҭшьа амамкәа ибзианы игәалашәон тәыс даныҟарҵаз амш, иаб ихырҟьаны усҟан рыуацәагьы рҭынхацәагьы хдырҵәазаап, аха урҭқәа издыруамызт дхынҳәаанӡа. Аразҟы изылԥханы Урымтәылантәи дыбналаны дшааизҵәҟьа сҭынхак дыҟамкәа иҟалазеи ҳәагьы днарышьҭаҵааит, аха иахьагаз, лахьынҵас ироуз уҳәа акымзарак изеилымкааит, дзызҵаақәазгьы урҭ рыбзырӡык ахьыҟаз ҳәа акы еилкааны ирзымҳәеит. Даазыниалозгьы ус лахьынҵас имазшәа иаалырҟьа-аалырҟьаны акәын уеизгьы дшақәшәалоз, убасеиԥш иаалырҟьаны дшымгәыӷӡоз ауп иани иареи реибабара шыҟалазгьы, усҟан дызхәызгьы иныҳәара даҿын уара уакәмызҭгьы сан дызбараны сыҟамызт ҳәа. Иҭынхацәа данрышьҭаҵаауаз аԥхьа еиликааз убри ауп, иҭаацәа аныхдырҵәоз убасҟан Қьач-ныха ныхаԥааҩыс иҟаз Ҟасҭеи иԥа Хнышь ақьырсианра аларҵәараҿ даԥырхагоуп ҳәа дахьыргаз рзымдыруа аурымқәа даныбжьадырӡуаз аныхагьы еилаҟәыбаса еиларыжьзаап. Ҳныхаԥааҩ дахьаҳзымыхьчаз азы ԥырхагас иаҳмоуааит ҳәа ԥыҭраамҭакгьы уи аныха иацәшәаны ааигәа уаҩ днеиуамызт, аха шықәсқәак рышьҭахь еиҭашьақәыргыланы, Мырзаҟәыл дныҳәаныԥхьаны ныхаԥааҩс дҟарҵеит. Ацәашьы зку грак имамкәа
дыҟазар акәын, аха Мырзаҟәыл длашәхаанӡа дахьалырххьаз аҵыхәала, насгьы иара иқәра зықәраз уаҩ дахьыҟамыз азы аныха иаԥыргара ҵасым ҳәа азшьаны дынкыланы дрыман. Мырзаҟәыл иажәа Анцәа иҟынӡа инаӡоит ҳәа ауаа рацәа еизаны, ҳадгьылаҿ ҳаазмырбуа ҳәа атәымуаа ашәи рышьҭарҵахьан, ирбарц ирҭаху анаднарбалакь нас ҿаҭахьны ирықәырҵаз аныҳәагатә амҵашьны, усҟан изыхныҳәаз, шәԥҳалк зкуаз ҩӡамакьаҭ ала иҵәахыз аҩы хыртланы рхы шҿырхуаз алагьы иамҵаныҳәахьан, аха макьана рышәи усеиԥш акгьы днамырбацкәа иааиуан.
Дадрыҟәа абас дхәыцырҭа мацараха дышгылаз, ус амра абз анаавҵнагоз аламҭалазы ашьшьыҳәа дналбааны абааш ахь иҿынаихеит, уи аамҭаз аҭаԥшыхәрақәа рҟынтәи зегьы хынҳәхьан Баҭыршаҳи Дарыҟәеи рыда. Урҭгьы гәҩарас иҟарҵашаз акгьы анырымба ихынҳәны ишааиуаз ус рымҩа нымҩахыҵ иаалырҟьаны ҩарҵәк аԥҵәабжьы рлымҳа иааҭасит, иаразнак рабџьарқәа иаарыхан иӡырга-ӡырго аҵлақәа рҽынарывакуа абра аӡәы дыҟазар ҟалап ҳәа гәҩарас иахьыҟарҵаз аганахь рҿынархеит. Ҵабыргны ҵлашәпак ашьапы убри аамҭаз иҽаваӡаны хаҵак дадгылазаарын, аха арҭ рааишьа игәамԥхакәа заанаҵ ихы цәыримгар дыршьыр ҳәа дшәазар акәхап, иааигәа инеиаанӡа ашьҭахь ихала арахь даацәырҵын, нас инапқәа дырҩаханы дыҭраҟәҭраҟәуа иҿааихеит.
– Шәсыламкьысын, сара асқьыфцәа рхада Скилакс цҳаражәҳәаҩыс иааишьҭыз соуп! – убри аамҭаз аӷаџҳәа ԥсышәала даацәажәеит иара.
– Изакә жәабжьузеи иааицҳауа? – иазҵаара иҽыназикит Баҭыршаҳ.
– Уи, шәԥызаҩ заҵәык ида даҽаӡәы иаҳәара сақәиҭым! Сшәыҳәоит, убри иахь сымҩаԥыжәгаразы!
Баҭыршаҳ иҽазишәеит дызхаарышьҭааз иирҳәаразы, аха сышәшьыргьы исҳәом, уи азын ишәҭаху сзыжәуы ҳәа иаҿаршәӡаны мап рцәикит.
– Скилакс идырны акәзаап ушааишьҭыз! – иҳәан, Баҭыршаҳ мчыла дааԥышәарччашәа ҟаиҵеит, аха нас ихи-иҿы иаразнакала иааикәашәан еиҭах зҵаарала днаиқәымчит. – Асқьыфцәа урыцхраарц зуҭаххеи?
– Аблархәы ақалақь рнапаҿы ианыҟала, ишԥаҟасҵарыз рҳәатәы хасымҵар! Аԥсра еилаҳауа ҳәа макьана аӡәы синымиац, саргьы исҭахым заанаҵ уи сылахь ианысҵарц!
– Аҭлажәыҟәа дыршьхьоу дыҟоу? – дҵааит Дарыҟәагьы.
– Уи асқьыфцәа ихы рыдикылт, рҿы иааҭшәо зегь нагӡо дрышьҭоуп!
– Иухьӡуи?
– Римца!
Ацҳаражәҳәаҩ дрыманы Дадрыҟәа иҿаԥхьа дааганы данаадыргыла, иаразнак инапы игәы инадкыланы ҳаҭырла данхырхәа ашьҭахь ибжьы наиргеит абас:.
– Сара асқьыфцәа рхада Скилакс сузааишьҭит, иажәа уахаҵгылозар харадҵарада, ланӡӷьракгьы умҭакәа дунааларц шиҭаху ала!
– Ус аниҭахыз уара ухаҭыԥан иара итәқәа аӡәы дааимышьҭуази.
– Уи атәы сыздыруам, аха иара ус иҭаххеит хаҭала сара сузааишьҭырц!
– Иаалырҟьаны изиҭаххеи дыснааларц?
– Дадрыҟәа сымҩа даԥырхагамхакәа дсыдгылаҩны дҟалозар, сабацәа рыбаҩ снықәуеит, сеибашьцәа кьац ҳәа аӡәы ишиламкьысуа, ибаашгьы саԥырхагахом иҳәеит! Исҳәо хаиҵозар, иаанхаз аурымқәа зегьы ахцаны уара узы аԥсуаа зегьы драҳны дҟасҵоит ҳәагьы узааицҳауеит!
Ажәабжьаагаҩ иажәа абраҟа иааникылан, изеиҭеиҳәаз азы аҭак дазыԥшны нас дышшапаӡа иҽыриашаны даагылт. Убри аамҭаз Дадрыҟәа илаԥш џьарак иаанкыланы ибӷаӡарақәа кны дахьгылаз инаҩсшәа наҟааҟ ивагылан аԥсҭырԥызаҩцәа Мсрыҟәеи Сааиди, нас даҽа гәыԥҩык аибашьцәеи. Скилакс изааицҳаз ажәақәа тәамбашақә иҟаҵаны ихи-иҿы иқәыз мчылатәи аччаԥшь аҵыхәтәан инаиҿабан, иаалырҟьаны иҿаԥшылара еицакӡа аҭак ныҟаиҵеит абас:
– Уаазышьҭыз убас сызиаҳәа, аҳра соурц азы шакәым абаашаҿ сызтәоу! Аԥсилаа рлахьынҵа еиҭах атәым нап иаркны тәым напыла аҳас аҽыҟаҵара, ари зымҵәыжәҩақәа рҟәыду ашьаурдын сеиԥшха ахәура иҭацало аҳ сакәхоит усҟан! Ари адгьыл ажәытәӡа
аахижьҭегьы ҳабацәа ракәын иқәынхоз, урҭ рабиԥарақәа иахьагьы рыԥсы ахҭынҵаны ирыхьчоит… Скилакс арахь иқәигалаз еибашьцәа рышьҭахьҟа ирхынҳәааит рыԥсыбаҩқәа ара иаанхарц иҭахымзар, уи мап ацәикуазар ҳадгьыл ахьчараз аҵыхәтәанӡа ҳшеибашьуагьы идырааит. Аԥсилаа аӡәы ишизымжьац, даушлагьы ишузмыршәо, ианаҭаххагьы рыдгьыл рхы ақәҵара ишазыхиоугьы сызиаҳәа… Рад уабаҟоу, уааскьеи сышҟа! – аҵыхәтәан ишьҭахьҟа дынхьаҳәшәа игылақәаз днарылаԥшит Дадрыҟәа. – Абри ауаҩ дымҩаԥызгаша ицҵаны ҳаԥсҭыр дрылганы дышьҭы, исҭахуп акы имыхькәа даазышьҭыз рахь дхынҳәырц!
Убри аҽныҵәҟьа уи адыррабжьгаҩ арахьынтәи инеигаз ажәабжь Скилакс ианиеиҳәа, акәыцҳа иҵаркыз абжьас еиԥш убри аамҭаз дҩыҵбабын, иааиԥыхьашәоз зегьы кыдҟьо, дгәамҵхамҵуа, џьарак дзымгыло дыбӷьаауа дныҩнагьежьит.
– Ишԥа! Абри иоума зхы сызымҭарц ақәызкыз! Ирбжьаз аҽура еиԥш дырқәаҭаламны, иԥсы еиқәсырхаразы дшьамхнышгыланы сшьапԥынҵа дагәӡуа дҟасҵап уаҳа акгьы сылымшаргьы! Ишәаҳау, уара, ари ауаҩ исзааицҳаз! Ус акәзар иҳаибарбап!
Скилакс игәы дахаԥжәаӡаны дхыҟәхыҟәуа алаҩеира дахьаҿыз знызынлагьы дааҭгыланы иарӷьажәҩауаа ахьтәаз ахьгьы илаԥш наирхалон, аха урҭ дрыламцәажәакәа еиҭах дкьаҽы-маҽуа иҿынихахуан ихала ихы дацәажәо. Џьарак дамкуа дгәашгәаҭеиуа дԥаԥашькны дшылаҩеиуаз ус иаалырҟьаны акы иааигәанарԥхазшәа, ашьҭахь дааиасны ахыԥҳәа иҟәардә иҽнықәижьын нас еиҭах даамақарит.
– Зхыԥша аурымқәа арӡыӡо Скилакс соума узцәымшәарц ақәукыз! Аа? Убааш узымдыруа ирхәашаны асақә еиԥшыстәып, Скилакс сакәзар! Иудыруаз, уа снеиаанӡа ауп адунеи ақәԥшра уахьынӡақәиҭу!
Аҽныҵәҟьа Скилакс Артаксом иахь ашәҟәы ишьҭит, ӷәӷәала иоуз игәынамӡарақәа абасеиԥшгьы анҵаны: «Иудыз адҵа анагӡара аамҭа иахыԥеит! Абааш агара шәзахымццакуеи? Шәахьыӡхыҵыз агаҿаҿ асҟаамҭа аҽынкылара змааноуи?»
Артаксом Скилакс иҟынтәи ашәҟәы шиоузҵәҟьа, иаразнак аҭак ҟаиҵеит абас: «Зегьзымчу Скилакс! Сара исуалуп аҵабырг уасҳәарц, уи угәы шунархьуагьы здыруеит, аха ааха ӷәӷәа шҳамоугьы удыруазарц сҭахуп. Ҳманшәалаханы ҳаӡхыҵит, аха егьа ҟаҳҵазаргьы ԥхьаҟа ацашьа ҳақәшәом. Абааш ампыҵахалара лассы изыҟамлар ҟалап. Даараӡа иуадаҩхеит аԥсилаа риааира, иҵагьы ацхырааҩцәа анаҳмоу абааш агара уазымԥшын, уи агара акәым ааигәагьы ҳнарышьҭуам!»
Артаксом абасеиԥш ииҩыз аҭак мышқәак рыла Скилакс ианизаарга, иаалырҟьаны аҷаркәалкра ихьызшәа аҟәараҳәа деиҵасны аҵысҵысра далагеит, ашьҭахь зынӡа игәы ааилашәан иикыз ақьаад еиларҟәаҷны ирббаӡа иганахь инкаиршәит, убри аамҭаз иаразнак игьиӡбеит Артаксом ихаҭыԥан даҽаӡәы ирласӡаны уахь ддәықәиҵаразы.
Метродоргьы Скилакс изицҳаз аҭак дазыԥшын, аха уи иҟынтәи аӡәгьы ихабар аныҟамлаӡа аамҭала ажәыларақәа аанкыланы еибашьцәа ԥхьакны иртәарц иаҳасабхеит, насгьы ацхыраара рызҭараны иҟаз Артаксом иҟынтәи ма лымҳаҭаск иаҳахьазҭгьы усҟан иҟаҵатәыз ихала џьара акы иӡбрын, аха уахьгьы аҿымҭра рҽаҭаӡаны иҟан. Скилакс ариаҟара иҽынникыла Метродор иаразнак игәы азҩеит иара данца ашьҭахь еиҭакрақәак ҟалараны ишыҟаз аҟара, ҵабыргынгьы игәы дамжьеит.
Скилакс иаԥхьа дқәацәӡа дгыланы аӡырҩра даҿын, зҭеиҭԥш бзиаз, зарԥысымҭараҵәҟьа ирҭагылаз еибашьҩык, насгьы убри аамҭаз уи иԥшышьақәа злаҟаз ала гәыблрак, рыцҳашьарак знымԥшуаз ихи-иҿы еиқәхаԥсы, гәаӷла мацарала иҭәыз ибла ӷрақәа ахааназ хаарак рыҵамларазы анцәа дишазшәа иҽыҟаҵаны дахьгылаз азнаказы иара иахь гәцәымӷрак уоуан, насгьы бзиа дызлоубашаз ҳәа акы далаҟаӡамызшәа иара ус акала улаԥшаҿ дааиуамызт. Скилакс изыӡырҩра даҿнаҵы иаргьы агәыԥжәара дышьҭыхны дшамаз рԥызаҩ ду иирбаразы мчылатәи хшыҩхыҵрак иҽахьаиҭоз иахҟьаны уажәыуажәы зҽеиҭазкуаз иҿаԥшылара, аџьамҳапара ихьуазшәа ихи-иҿы баҳҭны еилыӷрааӡа иааҟалалон. уи адагьы агьангьашрагьы дазшаны, Скилакс ишьапсаргәыҵа агәыдкыларагьы дазыхиазшәа иҟаҭәара дазыманшәалаханы ҭеиҭԥшԥсахрала ихгәырԥхара ахьилиршаз азгьы гәахәарак шиланыржжуаз алагьы лассылассы еиҭашәалоз ихаҿсахьа инанубаалалон. Макьаназ дҵа ҷыдак змоуцыз, аха еснагь аԥхьагылара иашьҭаз, мышкы зны
асқьыфцәа рхадара аанкылара азгьы гәаныла агәыӷра дуӡӡа заанаҵ зхы иазҭахьаз, ус иҟалап ҳәагьы иагьақәгәыӷуаз, Скилакс иашьа иԥа Аннит иакәын уи. Иара даараӡагьы агәеилцареи аилкаареи змаз, агьангьашра азгьы Скилакс еицәа ишьҭахь имгылоз еилҟьаеилӷәыцәк, еиҿамск, гәымшәаҩык, зқьиара аасҭа згәымбылџьбара заԥысуаз дреиуан, иаб иашьа џьара акы аниӡбалоз иарбанзаалак иҿы иааҭшәоз иара анагӡара дшазыхиаз ала зегь раԥхьа ихахьы игарцгьы дашьҭалон. Скилаксгьы уи даараӡа агәахәара инаҭон иашьа иԥа абысҟак агәымбылџьбара дахьазгәышьуаз азыҳәан, аха егьырҭ зегь раасҭа иара далкааны диман ҳәагьы узазҳәомызт, насгьы уаанӡаҵәҟьа дҳареимкыцызт, аха уажәшьҭа даналикаашаз аамҭагьы ааины иааидгылт, насгьы иаалырҟьаны иуадаҩхаз аҭагылазаарақәа ирыхҟьеит умҳәозар аиашаз макьана акы иазкра дахымццакыцызт.
– Сара удәықәысҵоит ҳаӷбақәа рыдҵаҟаҵаҩыс, – иҳәеит Скилакс, имырхьаацәакәа иаԥхьа дӡыӷәӡа игылаз арԥыс дизыԥшуа. – Иахьарнахыс Артаксом ихаҭыԥаҿ уҟасҵоит. Сара издыруан уаанӡагьы амшын ушазгәышьуаз, уи азыҳәан иахьанӡа урԥшны уаазгеит, аха абар иааит убри уанақәистәышаз аамҭагьы.
Аннит дахьамхагәырӷьацәаз иахҟьаны убри аамҭаз иблақәа агыгшәыг бла еиԥшханы иаацырцырит, аха уи инамырԥшкәа ҩнуҵҟала ианааиӷреигәа, аҳаҭгәын иахарсыз ақьашана хаҳә еиԥшхаз ихаҿсахьа ԥсы ахаӡамызшәа иахьаанхаз иаанханы, иаб иашьа Скилакс дцәажәонаҵы иара ус уаҳа акала аҽеиҭанамкит.
– Агаҿаҿы сеибашьҩцәа нкыланы измоу аԥсилаа уриааины абааш аҟынӡа унаӡароуп! Хадас ирымоугьы дҳәынҷаны уа саннеиуа дысԥугаларцгьы сҭахуп!.. Еилукаама адҵа?
Жәала аҭак аҟаҵара ацынхәрас Аннит игәы инапы надкыланы зныкымкәан дхырхәеит, убасала адҵа анагӡара дшазыхиаз еилыркаауа. Убри аамҭаз агыгшәыг абла ҭацәқәа иреиԥшха иааҟалаз ари арԥыс иблақәа дшынархыԥшылаҵәҟьа, Скилакс иаразнак идырит идиҵаз ихы ақәиҵозаргьы адҵа намыгӡакәа дхынҳәраны дшыҟамыз, уи гәахәасгьы иааҟаиҵеит.
– Скилакс ахьышьыргәыҵа! Амшын дуӡӡа ҳаҭгәынс исзыҟалааит, удҵа намыгӡакәа ишаанымхо! – убри аҽны инаркны игәахәтәы ахьынаӡаз даҟаҭәаны, уи азы ахақәҵарагьы дшазыхиаз ала абыржәы ибжьы наиргеит Аннит.
– Иахьа, уаҵәы ҳәа умԥшыкәа абыржәыҵәҟьа амҩа уқәыл!
– Уажәа акәын сыззыԥшызгьы! – иҳәан, Аннит убри аамҭаз ашырҳәа днықәҵиааит.
Убри аҽныҵәҟьа Аннит абӷьааҳәа иҽааибыҭаны амҩа дықәлеит. Уа дннеиз илашьцахьан, аха иаразнак аԥызаҩцәа зегьы ааизиган, Скилакс диҿыԥшны иҽиеиԥшитәырц иҭаххазар акәхап, убри аамҭаз уи иҟазшьақәа иаргьы ихы инаҭаны, аӡәы акы аҳәара дақәиҭимтәуа днапҟьашьапҟьо зҵаара мацарала ацәажәара ахы наиркит абасеиԥш:
– Шәара ижәдыруама ақәҿиарақәа зшәымам? Ԥхьаҟа шәызмышьҭуа арбану? Издыруада, аԥызаҩцәа ргәы еиҭасзар? Иаҭахыз зегьы рзыҟамҵазар?.. Ус иҟазар, изхароу аԥызацәа шәоуп!
Араҟа дтәан ԥызаҩыс ирызнеиз арԥыс ибзианы дыздыруаз еибашьҩык. Уи Аннит иаб дҭахаанӡа акыр шықәса амшынаҿ еицныҟәахьазаарын, аха рыԥраӷба сармаҭаа иреиуаз ӡырҳәцәақәак ианҭадырха, усҟан иара аарла иԥсы еиқәырханы дыӡхыҵзаап, уи ашьҭахьгьы амшын игәы ахьазыбылуаз азын макьанагьы изкамыжькәа дааиуан, уажәы Скилакс иӷбақәа руак инапаҿы иҟан. Аннит изҵаарақәа аӡәгьы алаҿимҭуашәа аниба гаӡацәас иҟанаҵар ҳәа дацәшәаны убри аамҭаз ашырҳәа дҩаҵҟьан, зегьы рзы аҭакҟаҵара ихахьы иганы иажәа дналагеит абас:
– Амшын алԥха зауша Аннит! – ари ауаҩ ихьӡ аниҳәа нахыс зегьы еилыркааит уаанӡагьы дшидыруаз аҟара. – Уажәақәа ҳгәы маӷҵас иалакьакьеит, избанзар цқьа ҳаилымкаакәа уҳацәажәоит, насгьы иудыруаз агәеиҭасрак макьана аӡәгьы ишыҟаҳамҵац! Уара иуздыруам ақәымҿиарақәа рышьаҭа ахьынтәиаауа, аха иԥырхаганы иҟоу ҳәа сара избо ҳаҩнуҵҟа иҟоу аиҿымкаара иахҟьоит, акырӡа даҵанакуа дыҟоуп ахадараҿы игылоу ауаҩгьы!
– Уи еилкаауп, аха иуҳәаша ақәымҿиара зыхҟьаз ауп иаҳурдырша! – убри аамҭаз аӡәы ибжьы наиргеит.
– Артаксом аӷбаҿ иҽаанкыланы аибашьцәа рхала жәылара ишдәықәиҵаз еиԥш иҟамҵакәа, аԥызаҩ ихаҭа аԥхьа днагыланы иҿанынаихалакь ауп нас зегьы иара инаихьыԥшны ианишьҭало! Аннит, уара уаб иҳәо саҳахьан, аԥхьагылаҩ дзеиԥшрахоу акәхоит
аибашьцәагьы ргәашьымх зырӷәӷәо, насгьы аиааира узырго раԥхьаӡатәи ажәылара заҟа аԥыжәара аурго ауп ҳәа!
– Саб уара дабаудыруаз?
– Амшын иагәыҵаҳәҳә иамоу уаб ԥсаҭа шкәакәа иӷбаҿ ӷбамҩандырҩыс анкьа ивагылаз сара сакәын, – аҭак ныҟаҵаны дааизыԥшит, аха Аннит уаҳа акгьы данамызҵаа игәырҽынҵагаз бжьгарак еиԥшытәны даацәажәеит аҵыхәтәан. – Иудыруазарц сҭахуп, аибашьраз аԥсилаагьы асқьыфцәа рышьҭахь ишымгыло. Насгьы еилкааны иумазароуп, тәамбашақә иҟаҵаны урҭ рабашьра ҳхаҭақәа ҳҭанархар шыҟало. Апполодоргьы абри акырынтә иҳәахьеит, аха Скилакс усеиԥш аниаҳалак ихы ааихнахуеит акәымзар…
Иаалырҟьаны асқьыфцәа ржәыларақәа анааныркыла, Дадрыҟәа гәҭыхас иоуит еиҭах гьангьашрак рзыӡбра ишаҿыз аҟара, насгьы аҭаԥшыхәцәа излаарыцҳауаз ала ариабжьарак ақәылаҩцәа амч ҿыцқәа рзацлара иаҿын, ҽнак зны ус еиҭах агаҿантәгьы аҵыхәтәантәи ажәабжь изааргеит зхыԥхьаӡара рацәаз аӷбақәа ааны ишӡыхгыла ала. Аҭагылазаашьақәа аԥхьаҟа зеиԥшрахаша инеидкыланы ианеидихәыцла ашьҭахь игәы азҩеит, дара рганахьала уажәшьҭа жәыларак аҽазкра шырзаԥсамыз, иалагаӡаргьы рымч шақәымхоз , аха заанаҵ аԥсилаа гәкаҳарак рмоуразы урҭқәа иныԥшуа димырбацызт, насгьы егьа умҳәан макьанагьы дгәыӷуан издыруада доуҳа мчык рзылԥханы аҭагылазаара даҽакала аҽеиҭакны иманшәалахарашәагьы. Уи гәыӷран, аԥхьаҟа иҟалашазгьы аӡәгьы издыруамызт, убри аҟнытә уажәшьҭа ирзынханы иҟаз аҭаԥшыхәрақәа заҵәык ракәхеит.
Ҽнак зны аилашәшәымҭаз, Дарыҟәа иҩызцәақәаки иареи агаҿа аҭаԥшыхәаны абааш ахь ихынҳәны ишцоз ус амҩан иаарыхьӡеит шьапыла иҟаз џьоукы, урҭ бџьарла реибыҭашьа злаҟаз ала иаразнак угәы азҩаратәы иҟан ацхыраараз иаауаз џьоук шракәыз аҟара. Уахьрыхәаԥшуаз дара зегьы ақәрақәа нызҵхьаз ракәын, зегьы иреиҵбыз иҟаларын уеизгьы ханҩажәаҟа шықәса дырҭысхьазҭгьы.
– Шәазусцәада? Захь шәцода? – урҭ ишаарыхьӡазҵәҟьа днаразҵааит Дарыҟәа.
– Ҳара Мандаратәқәоуп! Аӷа изы исамарлықьхаз Дадрыҟәа ацхыраара иаҳҭаразы ҳаауеит! – аҭак ныҟаиҵеит зшьапы ӷәӷәала иҵшьуа раԥхьа дгыланы дкьаҽымыҽуа инеиуаз ахаҵа, уи иакәын еиҳа иреиҵбшәа иҟазгьы.
– Ишәылшару аибашьра? – дааччеит Дарыҟәа.
– Дад, ҳхы ҳақәымгәыӷуазҭгьы ҳаауамызт! – иҳәеит уи ацыркь. – Дадрыҟәа ацхыраараз ахацәа зегьы дрыԥхьеит ҳәа анҳаҳа, ҳгәы иамузт абарҭ еицқәоу иааибыҳәаны арахь ҳҿааҳхеит!
– Усоуп, дад! Аҩны ҳаштәоу ҳажәымҭыҽха ақәылаҩцәа рнапала ҳҭахар аҵкьыс, аибашьраҿ ҳҭахар ҳара ҳзы џьанаҭхоит! – уи инаишьҭаиҳәеит даҽа быргкгьы.
Убри аамҭаз Дарыҟәа иблақәа ҭраа ицәажәоз уи ахаҵа цыркь илаԥш ихирԥомызт, џьара дибахьушәагьы дыҟоуп, аха егьа игәы дҭахәыцзаргьы иара ус акала ихаҿы дизаагом. Ус иаалырҟьаны уи ахаҵа шәынтә сыԥсны зыԥсы ҭалахьоу соуп ҳәа аҵыхәтәан абасеиԥш ажәақәа анааиҿыҵҟьа, убасҟаноуп аҟаԥыҳәа данааигәалашәа дазусҭаз.
– «Ассир, мшәан, ари Батиса иами!» – ҳәагьы аҵыхәтәан игәы инҭиҳәааит ара дахьибаз џьшьаны.
– Дад, сыҷкәын, унаҳаԥгыланы абаашахь ҳамҩахыг! Дадрыҟәа ҳиҳәар ҳҭахуп ҳидикыларц! Ибзианы иаадыруеит ахацәа аназымхо аамҭаз аӡәы шәҩык драԥсаны дшаагыло. Адунеи иахаанхахьада, аха ҳаҟанаҵ ҳаргьы цхыраарак ҳазшәыҭар ҳәа ҳашәзааит! – иажәа аахиркәшеит Батиса.
– Абаашахь шәымҩаԥаагап, аха агәра сызгом Дадрыҟәа шәидикылап ҳәа! – длакҩакуа даацәажәеит Дарыҟәа.
– Дад, ас, заанаҵ ҳахә умшьан иҳалшо жәбаанӡа! Арахь ҳаауазар, ҳхы ҳақәгәыӷуеит азоуп! – имаҟа иавҵаз аса ҩаза кны даагылт убри аамҭаз даҽа быргкгьы. – Ҳамҩаԥыжәга Дадрыҟәа иахь!
Убри аҽны Батиса ҳәа хаҵак Дадрыҟәа ацхыраара ииҭаразы уаа ҩажәаҩык рҟынӡа абыргцәа иманы дизааит ҳәа абааш иахыз ианаарылаҩҩы, убри аамҭаз Ҟазырҳан хәыцырҭас ишьҭылхит зыхьӡ рҳәоу дарбанхарушь ҳәа, аха макьана илабарҭа лмоуцызт, насгьы уи агәрагацәара ахьлымамыз азын ус зыхьӡу егьаҩгьы ыҟоуп ҳәа азхалҵеит аҵыхәтәан.
– «Иабихәац, зынӡа сыхшыҩ цама, сара ашәикка? Изакәызеи хәыцырҭас ишьҭысхыз! Абри уара уоума ҳәа сызлаиазҵаари сара, жәымҭеиқәаҵәа!.. Ных, ных, уи иара иакәхарым! Ахааназ иҟамлаша сышԥазхәыцӡеи, сара, иҟамхаша!» – гәаныла лхы дазаӷьуа абас лгәы инҭылҳәаауан уи аалгәалашәацыԥхьаӡа.
Абри егьа ус акәзаргьы ацәаҟәа еиԥш, иаалырҟьаны Ҟазырҳан иналхаҳаз агәҭынчымра илхашҭхьаз анкьаӡатәи аамҭак еиҭарҿыцны, ашәандыҟәра лашьца аҵа иҭаршәыз кәицк иаҩызаха лгәаҵан лассылассы ицәырҟьацәырасуа дыхҭазкыз гәалашәарақәак лызҿыцханы дамырҭынчуашәа лбо дҟанаҵеит уи нахысгьы, аха уи агәрагара аасҭа агәҩашьарахь акәын еиҳа иахьлыҵанаҳәоз. Цқьа агәра лгарцы днаиҿаԥшырцгьы лҭахын, аха дахьылбашаз макьана имариак лықәымшәацызт.
Ариабжьаракгьы ажәҩан цқьаӡа ԥҭацкгьы ҟьаланы иара ус џьара ихыршәланы иубомызт, аԥсабарагьы цәгьашәа иҭынчын, цасҳәан џьара бӷьыцкгьы ҵысуа ҳәа иҟамызт. Қәыршаҩык иадымзаргьы иамуижьҭеи акрааҵуан, уаанӡа ашьац еаҵәа ықәышьшь иахьыҟаз адәқәа хҩежьааӡа амра иабылны, ҽык нықәҩргьы асаба нашьҭачыртә ихҩаахьан. Асҟаамҭа ақәа зымбацыз адгьыл еиҟәыԥԥы иҟалаз аарҩара уи ашықәсан аарыхрақәагьы даараӡа ирнырны иҟан, ашьҭахь цуҭала еибыҳәаны ацуныҳәарақәагьы ҟарҵеит, аха Анцәа ду ишьҭахь реиаирхазшәа уаҩ дахьнымхаӡоз ашьхарахь џьара аԥсҭҳәа аҽеизганы иааҟәымҵӡакәа уахь акәын есымшааира иахьҭадыдуаз. Зылԥха ҳаура идгьыл ариаҟара гәнаҳара ахьахнаго, рҩашҵас ашьа ахьықәшуа игәаԥхом, уи азоуп иашьапкыз аныҳәаҩцәа рныҳәажәа иара иҟынӡа изымнаӡаз ҳәа еибызҳәақәазгьы ҟалеит аҵыхәтәан.
– Ишыжәбо ауаа азхом, ҳҭагылазаашьа даараӡа иуадаҩхеит, иагьшәарҭоуп! Убри азын ацхыраара ҳарҭаразы Дадрыҟәа иахь аӡәы дцароуп… Изҭахыда уахь ацара? – абна рҽагәылахаланы иахьгылаз ҽна зны абас даацәажәеит Баҭыршаҳ.
Убри аамҭаз зегьы ргәалаҟазаара бжьысны еиқәышьшьы акәын ишеилагылаз, шьҭа гәыӷракгьы рымамызт агаҿахьала ааскьара иаҿыз ақәылаҩцәа раанкылара рылшап ҳәа, аха иабанӡахьаҵрыз даргьы.
– Сара исҭахуп уахь Баҭырзаҷ дцар! – иҳәеит Баҭыршаҳ, аӡәгьы акгьы анимҳәаӡа. – Баҭырзаҷ абыржәыҵәҟьа абаашахь амҩа уқәыл! Аӷа дышҳазнымкыло еиҭаҳәаны лассы ухынҳәы!
– Ҳаит, ҳара ахәашабгақәа, ҵахарак Анцәа иҳаумырбан! Иабаҟоу сҽы, арахь исзаажәг!..
Баҭырзаҷ дымнаӡац рҳәоны, шьыбжьышьҭахь даакылҟьеит ишьараҿ дыҟамкәа. Аԥхӡы згәыҵашыз иҽы аҽыжәԥаха иамраӡакәа ус зегьы икәшаны иаагылт, иҭеиҭԥшхә рамхацәгьаханы.
– Дадрыҟәа адҵа ҟаиҵеит ҳарҭ зегьы џьарак ҳҽеизаҳкырц. Убри азын иааицҳауеит, Аҵәаԥшьра акыцӡырҭа адәаҿы зегьы еиқәшәараны иахьыҟоу ҳаргьы ҳнеирц! – иажәа аахиркәшеит Баҭырзаҷ.
– Мшәан, измаанои ари? Анаџьалбеит, ҵахароума иаҳԥеиԥшу? –  еилагылаз рыгәҭахьшәа убри аамҭаз аӡәы ибжьы наиргеит.
– Иҳаздыруам! Уа ҳнеир еилҳаргап! – аҭак ныҟаиҵеит даҽаӡәы.
– Ус акәзар, нас ҳдәықәышәҵа уахь!
– Ааи, ааи, Дадрыҟәа ус иӡбазар иажәа ҳахыԥарым!.. Нас ҳаззыԥшыда, ҳцагәышьап уахь!.. Ҳшәышьҭы! Ҳшәышьҭы! –  ԥыҭҩык инеицырҳәеит.
Ладеи ҩадеи ахырӷәӷәарақәа нкыланы игылаз аԥсилааи мсымааи хьаҵны, иахьеибырҳәаз адәаҿы аҽныҵәҟьа зегьы рҽеизыргеит. Ашьҭахь Дадрыҟәа урҭ даарылагылан, ргәы казыжьшала дымцәажәакәа иажәа ахы наиркит абас:
– Иаҳҭааз ақәылаҩцәа ҳарҿагылоижьҭеи абар ашықәс еҩаҳшарц акгьы ҳагым! Иҳалҳаршахьеит ақәылаҩцәа рацәаҩны рҭархара, аха ишыжәбо урҭ рхыԥхьаӡара акала ианыԥшуам, насгьы аҵыхәтәан ҩхырхарҭакла ҳрыбжьацаланы ҳҭадырхарц шырҭаху ҩашьом! Урҭ раасҭа ҳара акырҵа ҳмаҷҩуп, ирҿаҳаргылаша ахацәа азхом, убри азын иахьа инаркны ажәыларақәа аанкыланы ахырӷәӷәарахь ҳмиасыр ада ԥсыхәа ҳамам!
Дадрыҟәа ацәажәара даҿнаҵы Аҭлаԥсыҟәа игәаанагара шԥаҟалари ҳәа хазы уи иахьгьы дынхьаԥшлон, иажәа даналга ашьҭахь ауп нас уи иахь дынхьаҳәны, иахиҳәаарызеишь ҳәа изҵаараха иҟаз илаԥш анааидирхала.
– Сгәанала еиӷьу ӡбашьа амам уажәы азыҳәан! – иҳәеит Аҭлаԥсыҟәагьы, ааигәа игылақәаз аӡәаӡәала днарҿаԥшуа.
– Абаашаҿ ҳара ҳхы ԥхьаҳкып, аха ишԥарыԥсыхәои изымеибашьуа ауааԥсыра? Рхы злархьчари урҭ? –  убри аамҭаз ицәымыӷхханы дааҵҟьеит Адлагьыҟәа.
– Урҭ ашьхарахь иаарласны рхы ԥхьаркырц адырра рыҭатәуп! –  иҳәеит Аҭлаԥсыҟәа.
– Убасшәа цәалашәарак сымоуп, иара ҳаргьы абааш ҳҭынҵәарашәа! Еиӷьуп заанаҵ ҳхы ҳахәаны ҳҽыԥхьаҳкыр! Мап анакәха зегь ҳҭахар алшоит! – еиҭах иажәа днацралашәа даацәажәеит Адлагьыҟәа.
Уи ииҳәаз ԥыҭҩык рхаҿы инаганы ргәи-ргәи еилаԥшуа игәыҩба-ҿыҩбаха иҟанаҵаанӡа Аҭлаԥсыҟәа ибжьы наиргеит, аибашьра аасҭа ахыԥхьакрахь еиҳа згәы зыхаз Адлагьыҟәа илаԥш наидырхаланы.
– Згәы цаз инасыԥгьы цеит ҳәа, ахацәа рганахьала зымха ҟаларгьы уажәшьҭан хьымӡа ҳмыхьааит! Егьа ҳмаҷҩызаргьы макьана аҿагыларақәа аанкылатәым ҳәа сазхәыцуеит!
– Иахьа усзеилкаауам Дадрыҟәа! – урҭ ражәеимакра иаҩжьны гәынамӡарыла ибжьы наиргеит Басрыҟәа. – Угәы цазшәа, ухымҩаԥгашьа зынӡагьы исгәаԥхом! Излазбо иара уаргьы аибашьра аанаҳкылар еиӷьушьоушәа збоит!
– Хьымӡӷла усацәажәеит Басрыҟәа! – аҽԥныҳәа игәы иалмырсыкәа уи дахьгылаз ахь дынхьаҳәит Дадрыҟәа. – Излашәасҳәари ҳаҵкьыс иӷәӷәоу ақәылаҩцәа ҳзыриааиуам, аха афырхаҵара аҳаҭыраз зегьы шәхы ҭашәырхароуп ҳәа? Сара исызшәаҳәом ҳбаашгьы ахьчара ҳалшоит ҳәагьы, уи шәаргьы еилышәкаауеит!
– Сара сақәшаҳаҭым абааш ааныжьра! Аҭакәажә иҟәнылшьаз арбаӷь абга илцәагеит ҳәа зынӡа мчы ҳамамшәа ақәылаҩцәа ҳхы инықәсуа ҳҟалар аҵкьыс хьмӡӷыда ҳҭахар еиӷьу џьысшьит! –  урҭ реицәажәашьақәа игәамԥхакәа игәы иныҵархх-ааҵырххуа даацәажәеит аӡырҩра иаҿыз Ҭаҭласҭангьы.
– Аҵабырг аԥсгьы даргылоит, абри иоуп аиаша зҳәаз! Уԥсынҵры духааит, Ҭаҭласҭан! – абас аӡәы ибжьы џьарантә иаагеит.
– Ари идырны аԥсра аԥылароуп иалшәхыз! – иҳәеит Дадрыҟәа, аҭахара лахьынҵас зхы иазҭарц зыӡбаз ргәымшәара иаҟара ааицнаҵан. – Ус ақәшәкызар, ахшара рацәа змоу шәыҩныҟақәа рахь шәхынҳәыр ҟалоит! Абри зегьы ирылашәҳәа, ихынҳәырц зҭаху ҽԥныҳәак рымҭакәа ишәышьҭы!
– Уажәа хьыла иԥысҟоит, Дадрыҟәа, аха аҩны ҳахьнеиуа шәзаази ҳәа ҳаҳәсақәа ҳазҵаар ҭакс ираҳҭои? Зҩызцәа кажьны иааз ҳәа хәыҷидуи зегьы ҳабла ихырбаало ҳазлацәырҵри? Ҳахшарагьы мышкы зны рықәлацәа рҿы изымцәажәо, изрыламгыло, абарҭ рԥацәа шәами ҳәа урҭгьы ҽԥныҳәада акгьы рзаанхарым! – убри аамҭаз игәы иааҵырххӡаны даацәажәеит Сасран.
– «Оумашәоуп ишыҟоу аԥсуаа! Ишҭахо рдыруазаргьы ахьымӡӷоуп изышьҭоу!» – зқәыԥшра зегьы Урымтәыла изхызгахьаз ижәлар рҟазшьақәа лакәшьаны аҵыхәтәан абас игәы инҭиҳәааит Дадрыҟәа.
– Абналара ҳзахьымӡар ҳәа шәацәшәоума, иаразнакала уи шәахымццакын аԥхьаҟа иҟало абап! –  уи аамҭаз аӡәы ибжьы наиргеит.
– Ус шәгәахәазар ҳааԥшып, аҭагылазаарақәа зеиԥшрахо аабар нас џьара акы ҳхы иазааӡбап! –  уи днаиқәшаҳаҭхеит даҽаӡәгьы.
Аҵыхәтәан зегьы еиқәышаҳаҭханы абаашаҿ иаагылатәуп ҳәа аназырӡба ашьҭахь инеишьҭаланы мышқәак ниасит, аха асқьыфцәа рыхабар дыдмырбацызт. Ҽнак зны Дадрыҟәа иан дналацәажәарц дышнеиуаз, ус дхыгәхыгәуа дааиҿаҳаит уахьадхьчаҩыс ирымаз Бедраҟ. Иҟәынҳәалаз аса кәахьчаҭрак иҭаҵаны имаҟа иавҵан, хҿала иҭәыз хҿаҭракгьы иҟәаҟәа икыдын, акәалӡмаҭәа имамзар акәхарын, шуқьаҭ маҭәала деилаҳәан, акыр иҩазахахьаз шьагрын еимаақәак хырҟаны амес-қылԥадқәа ахаргыланы ишьан. Макьанагьы амч шрылаз убаратәы имахәҿа шәпақәа ҟьантазӡа иааԥшуа маӷра зҿамыз оупацәак амацара ишәхырԥан. Игәиҽынӡамкәа ус Дадрыҟәа данааиԥаҳала, диеигәырӷьаны ус иҳәеит:
– Абаашахь умааижьҭеи такә ҵуеит! Дадрыҟәа, ушԥаҟоу усымбеижьҭеи?
– Ууахьад ныжьны уаргьы аибашьра уҽазукит излазбо! Аа, Бедраҟ? – уи изҵаара иҽынахыганы дыччо даацәажәеит Дадрыҟәа.
– Аибашьра аамҭаха сгәы рҭынч аҽҭра сызлаҭатәари! – еибашьҩык еиԥшҵәҟьа иҽаарҟасаны аҭак ныҟаиҵеит Бедраҟ.
Дадрыҟәа уаҳа уи илаҿымҭкәа иҟәаҟәа днаснасын, нас дыццакшәа дивсны иҿынеихеит. Ԥыхьа абааш ашҭаҿ алахҿыхра
иамҽхакны иҟазҭгьы, уажәы аԥхьаҟа иаԥеиԥшхараны иҟаз абаашгьы еилкааны хьаа хьанҭала игәырҩозшәа акәын еиқәышьшьы, еиқәыхьшәашәаха ишыҟаз. Еихсыӷьит аҿар еиҿыркаалоз аныҳәақәа, еиԥхьбеит имҩаԥыргалоз аиндаҭларақәа, еиқәтәеит ауаа рацәа ршыкьбжьы, иахыз рыда уаҳа амԥангьы уаҩ дықәломызт аҵыхәтәан. Уаанӡа ашьаарҵәыра ахьықәшуаз адәқәеи ахәадақәеи, аса реиҿакшабжьқәа зҭыҩҩуаз аҩхаақәеи рҟны уаҳа еибашьрак ҟалараны иҟамызшәа абжьыцәгьақәа еихсыӷьны иаамҭалаз ҭынчрак иажәагәаны иакын, аха убри аамҭаз асқьыфцәа ргәырҽанны икылаԥш-кылаӡырҩуа, уи абааш есааира рҽадырхалон. Аннит иаԥсҭыр уаҳа ҿагыларак рмоукәа ишааиуаз, убри аҽны шьыбжьаара маҷк шагыз, аҭәақьа-аҭәақьаҳәа Наа аганахьала ааскьара иаҿыз Метродор дзыԥгылази дареи еиԥыланы рҽеимардеит.
Ианеиԥылаз аҽны амра зынӡа иканнарцеиӡеит, ашәаԥыџьаԥ ирылатәаны иҷыӷь-ҷыӷьуаз арашәыгақәа рыбжьы рацәа улымҳа ҵырхаауан. Шьыбжьагәазыҵәҟьа рыԥсқәа ааиҭаркразы ианаагыла, аҟаршоураха иҿажәкуа, изҵашыз ркәалӡмаҭәақәа ршәыхны иаразнак хымаԥсыма ашәшьырақәа ирзыҩны агәаԥсаԥҳәа рҽынарыҵарыжьит. Ӡык рыҽҭажьны рҽырымкәабеижьҭеи заҟа ҵуаз рхаҭагьы ирыздырумызт, аидысларақәеи рныҟәарақәеи раан ирылҵхьаз аԥхӡбаа асаба злачны иҟаз рымаҭәақәа ирылаҵәыҵәны, иҭашыз ршьапқәа ӡыфаны, еиқәыцәашь ирҿататаз алымти аԥхӡи анеилала рцәеижь ҷаб-ҷабуа, арахь аҽымыӡәӡәарагьы хазы ианырзацла атыртырҳәа игоз рыфҩы бааԥс харантә уԥынҵа иҭасуан. Аидысларақәа ирхашәаланы акраамҭа аӡы ахьырымбацыз азы аԥхҭра зыхьны иҟазгьы маҷҩымызт, аха ирылганы иршьыр ҳәа ишәаны рыԥсы иахырӡааны аӡәы иарҳәомызт, насгьы зегьы ирдыруан чмазара ҿкык аӡәы иааихьны даныҟала аӡәиаӡәи еибамҟьашьразы иаразнак днарылганы дшыргоз, уаҳагьы уи ихабар шыҟамлоз. Аԥхҭра азын аибашьҩы уи дақәыршьуазу даанрыжьуазу рыздыруамызт, аха уеизгьы рцәафара уаҩы имырбакәа инцәыҵышьшь ицаны аӷәырџӷәырџҳәа ргәазхара рҽыбӷны иаахынҳәуан ӡәырҩы. Амра акыр илаҟәхьаны еиԥш, ҩаԥхьа инаҵысны рҿынархеит, макьанагьы заҟа иныҟәатәыз рыздыруамызт, аха уантәи акыр иааскьахьаны ус абааш харантә рылаԥш иааҵашәеит, убри аамҭаз Метродор игәы азҩеит ааигәаҵәҟьа анеира шшәарҭаз аҟара, избанзар шьҭа ибзиаҵәҟьаны идыруан аԥсилаа ас рыхабар ыҟамкәа баша ишыбнамлоз, абри уаанӡагьы игәхьиҽаннаҵахьаз азын абна ахы ахьынҵәоз иаагыларц еиӷьишьеит. Рацәак идумыз уи абааш уантәи илаԥш ахмырԥо дахьазыԥшуаз иааџьшьаны, аҵыхәтәан гәанылагьы игәы инҭиҳәааит абас: «Абри аума жәларык ҳаибашьцәа зқәыӡыз?!»
Уи абааш иахьԥшуа итәанаҵы ажәлараз еиҳа изламаншәалаз иарбан ганзу изланеитәыз, насгьы аӡхықәаҿ уахьеибашьыша адәеиужьгьы шыҟаз ала аҭыԥқәа рыҭҵааразы Метредор иишьҭуаз аԥшыхәцәа рыла есҽны аилкаара даҿын, насгьы урҭ изааргоз адырраҭарақәа иҟаиҵашазгьы инардыруашәа дыҟан, аха игәы иҭеикыз ихаҭа цқьа агәра игаанӡа макьана аӡәгьы еимҳәацызт. Есаашар зыбжьы иаҳауаз Кәыдры аӡиас нахьхьи ашьха цаҩ-цаҩ ахаҩаӡарантә абахәқәа реҩхаа ирыбжьҟьаны, агәы кыдгылаӡаны акы аламӡозшәа игәрымуа, еибаха-еибафо иҩрны иахьцоз наунагӡа иннажьуаз ари адгьыл зҭагылаз агәаҟрақәа уаҳа иамбарц аҭахызшәа агәараҳәа еилашуа, аԥаҩқәа инарыжәланы џьара иныкҿагьыжьуа, аҽаџьара еиҳа аҽырҭынчуа уаҳа уашьҭхьа ҿааҳәыра амамкәа ишзахәоз еиханы аанҿасрада амшын ду азцара иаҿын. Аӡиас нырцәи-аарцәи иаваӷӷа, абырзенқәа рхаан инаркны иахьанӡагьы кораксаа ҳәа изышьҭаз аԥсилаа реимшьҭра рацәа ҟәарашаа ҳәа ззырҳәоз хықәынхалон. Изазо игылаз ашәыр баҳчақәеи ақәаҵақәеи рыҵаҟа шьамхы нахыс иқышәқышәо иҩеихьаз аҷҟәартат архра иахыԥаны, уаалагылар уалмыҳәҳәо еимиааны иҟалахьан. Икьасаны аарыхрақәа лазҵаз ирашәамкәа ианаанха, аҳәысҭақәа рҿы абаџьари ами еиҟараханы, амыркаџьы алиааны, анхацәа рыхандеи убри аамҭаз аԥхасҭахара иаҿын, зхала зхы иахаанхаз аҩнқәагьы уаҩԥсык дырхымкәа иҭацәын. Иахьагьы шәарҭак шыҟамлоз ала агәырӷьаҿҳәаша реибаҭоушәа уахынла еиқәҿызҭлоз арбаӷьқәа рыбжьқәа еиқәдмыргеижьҭеи акрааҵуан, еиқәтәеижьҭеи рацәак ҵуамызт аамҭааамҭала ҿааихак ҟазымҵоз алашбыжьқәагьы. Шарԥыеаҵәа иацгылоз анхацәагьы раҳеи-чеи умаҳаӡо, иара ус аӡә дҟьалангьы амҩан дуԥыломызт, иууаӡа иҭацәын агәарабжьарақәа, цгәык иадамзаргьы ԥсы зхоу акы ашҭақәа иузырҭыбаауамызт.
Абааш амрагыларахьала абнаршәыра дуӡӡа шьҭан, аӡәы ималазаҵә алсра згәаӷьхьаз даараӡа дмаҷын, агыгшәыг рлашәага
ирылашәаны ирыцәцахьаз ҳәагьы аӡәы иӡбахә рҳәонгьы рмаҳацызт. Ӡынгьы-ԥхынгьы амра зҵамԥхацыз ари абнаршәыра Кәыркәамзазы ианшоуразгьы амра мчыдан, аҵа еснагь ацәаакы ыҵашьшьы ишыҟаз мацара иаанхон, ажәҩан ҵырԥссо рыҩаӡара улаԥш зхьымӡоз аҵла дуқәа еиԥанчылаз амра ашәахәа акәым ақәыршаҩыҵәҟьа анауазгьы иннакылон. Аккара иагәылганы руак Уаҭрынаҟа егьи Мармалҟа игаз ҩмҩак заҵәык умшәа-умырҳа урнысыртә иҟамызт, соуп зҳәоз хаҵа ӷәӷәак идам здам аӡә икәымзар уахынла амҩасра игәаӷьыуацәан, ари абнаҿ абрагьцәа иртәарҭоуп ҳәагьы зегьы ашьҭан. Аурымқәагьы цәгьала иацәшәон ари абна алсра, аха арҭқәа зегьы асқьыфцәа иабардыруаз, иџьаршьоз абри абааш абна агәҭан аӡхықәаҿ издыргылазеи ҳәа акәын, Метродоргьы есышьыжьы уи абааш даназыԥшлоз убри акәын иаргьы изеилымкаауаз. Иҟалашеи иҟамлашеи неицҵаны есымша акака ихы иҭыҳәаауа, аҵыхәтәантәи игәаанагарагьы ихаҭа дызыразханы ус дназхәыцит: «Иашаны иҟаҳҵеит анхацәа раарыхра иахьахьаҳмыгӡаз! Аҽаҩра роуртә уаҳагьы иҟаҵатәым, мамзар абаашаҿ зҽыԥхьазкыз ирыцхраар ҟалоит!.. »
Уи аҽынгьы иаашоурацәоума уҳәаратәы иҟан, аха ашьыбжьышьҭахь иаалырҟьаны иаацәырҟьаз аԥшалас Метродор ашәшьыра иҽыҵакны дахьгылаз игәызырҳагаха изыҟалеит, уи иԥсеивгагахеит аибашьцәа рзынгьы.
– Иҩашьом аԥсилаа шбеиақәоу, – иҳәеит Аннит, дҳәантеи-сантеиуа дааины данааидгыла. – Иҟалап аурымқәа абаџь рықәрымҵозҭгьы, избанзар ишынеибакәу зегьы еихбаала инхоит! Ишубо, аибашьра азынгьы рқьафқәа ҭызза иҟоуп!
– Рхы иоуужьцәар рқьаф шҭало узымдыруеи! – иҳәеит Метродор, ишьапқәа ааиҵыхны абақсақҳәа инеиқәыжьны ихтыз игәышԥы аԥша ҭарсуа хџыџк днықәтәан, нас ихы ырнаашәа Аннит днаизыԥшны иажәа инациҵеит. – Шьҭа насыԥ зауз еиԥш схы сыԥхьаӡоит, имаҷҩымкәа ҳаибашьцәа зқәыӡхьоу ари абааш ааҵраҿ ҳааины ҳахьтәаз азын. Уажәшьҭа ҳнапы иакушәа иԥхьаӡа.
Метродор ԥагьарак шиныԥшуазгьы, абри абааш хәыҷы азоума абраанӡа ҳахо ҳзааз ҳәагьы иҵкапуаз игәы хазы усшәагьы акы иҵанаҳәахуан, насгьы ихала ихахьы иигаз ахыдҵагьы ахьиқәманшәалахаз азгьы хазы игәы ҭгәырӷьаауан, уи азын шьҭа аҳәатәгьы иман «Скилакс абааш агаразы иааушьҭыз ирыламшаз убоума сара сахьааиз иазаазгаз!» ҳәа, нас агәырӷьаҿҳәаша изицҳарцы, убри даараӡагьы дахыццакуагьы дыҟан. Абасеиԥш игәышьҭыхгаз агәҭакқәа иманы абааш ампыҵахалара дахымццакыкәа аамҭагара еиҳа еиӷьшьаны дшыҟаз ауп ус иаалырҟьаны амш шеихәласыз, убри аҽны излагаз ақәоура ааҟәымҵкәа ҩымшнаҟьак икыдхаҽа ишлеиц илеиуан. Адырхаҽны ашьыбжьышьҭахь иаахкәан ус дук мырҵыкәа џьараџьара ажәҩан ҵыкка иахьааԥшхьаз аҟынтәи амра ашәахәақәа аԥҭақәа рыбжьара иҭибаҳәа абна иаахаԥхеит. Иӡлачны иҟаз адгьыл ԥшшаны абарахьы ахы анарха, аԥсабара ахылҩаԥыслҩ ахылзза ишьҭыҵны ҵәҩанҵәыҟа ахалара иналагеит, убри аамҭаз амра зҽаҭаны еилатәаз асқьыф еибашьцәагьы убасҵәҟьа акәын рымаҭәақәа ахылҩа рыхҟьо рылабара ишаҿыз
Метродор усшәа игәы иаанагон абааш иахыз аӡи афатәи рымҵәар амла иакны иҭынҵәап, сзахыццакри ажәылара, рыԥсы иақәԥшыр рхала рхы сырымҭар иабацари ҳәа азхаҵаны дыҟазаарын. Хҿак ҭмырҟьакәа, асак шьҭымхкәа, уаҳагьы аӡәы дҭамырхакәа абааш шызгаз Скилакс иаҳар егьа даршынхап ҳәа агәаанагара ихы иҭаӡаны, абааш иҭатәаз рхы анбасырҭо ҳәа дыԥшызаарын иара итәала.
«Аџьныш еиқәаҵәа» ацәырҵра
Ҟалӷьҭа агәы аҟынӡа иааскьаны аладаҟагьы Ҵабал иҩахысны асқьыфцәа анаҭатәа, аҭыԥантәи ауааԥсыра рыҩнуҵҟа аурымқәа реиԥш арҭгьы рхатәзинқәа рыдгалара рҽазыркит, убасала ироуыз аԥшәманкылара азгьы ашьаурдын ԥагьа деиԥшны Скилакс ихы ибартәгьы дҟанаҵеит. Ажәытәӡа аахижьҭеи ирбахьаз агәаҟрақәа рзымхацшәа аҭыԥантәи ауааԥсыра даҽа гәаҟрак рзаԥнашьит асқьыфцәа раара, насгьы Скилакс ишьақәирӷәӷәаз ахымҩаԥгашьатә ԥҟарақәа хәыҷгьыдугьы деилыркааразы уи рылазырҵәашаз ауаа аҳаблақәа ирылаиҵеит, абри аус рнапы иа
нын ахарадҵаҩ-ӡбаҩцәас иалхыз Скинулеи, аибашьҩы еиҿамс Саксии, нас Атли, урҭ рхадас дҟаҵан Скинула. Атли уи дицхрааҩын, Сакси ируааи иареи рхылаԥшреи рымҩаԥгареи идын.
Мчыбжьык иалагӡаны иахьымнеицыз ҳабла гҿахакгьы нымхеит. Иахьабалак ирыларҳәон ҳәсагьы хацәагьы рҭаҩразы арахь ицәырҵырц, издыруада дхаҵаз дыԥҳәысыз аӡәы иҽыҵәахны данаанха, усҟан ҭаацәаныла ишырмеигӡоз алагьы ргәырҽынҵан. Урҭ агәгәаҳәа агәарабжьарақәа ианаарыбжьалоз ишәаҟьоз аҳәсақәа рыԥсқәа рыц икылакны еихьымӡаеиԥымӡо рхәыҷқәа рыманы рҽыԥхьаркуан, аха дарбанзаалакгьы аӡәы даанымхакәа аизараҿ имнеир шыҟамлоз, насгьы зҽызҵәахыз данырбагьы дыкнаҳаны дшыршьуаз уҳәансҳәанла излараҳахьаз ала ицатәуп ҳәа ахьрарҳәоз еишьҭала рҿынархон, избанзар ицәырымҵыз дарбанзаалакгьы аурымқәа дрыдгылаҩуп ҳәа ахьазыршьахьаз иацәшәаны.
Аргәаҟрақәа зымч канаԥсахьаз аԥсуа жәлар аурымқәа шрызхымгоз уажәы иаалырҟьаны знапаҿы иҟалаз атәымуаа ҿыцқәа изҭадыргылараны иҟаз иарбан хамышҭыхәзу рзымдыруа, Скинула ихашәахы имбо аҭыӷь ԥагьа еиԥш иҽхарззалаӡаны, дара зегьы рразҟы шьҭа иара инапы иакызшәа дахьырбарҭаз даагыланы бжьԥагьала, Скилакс идҵа рзаԥхьара дналагон бызшәала ишзеилибамкаауазгьы, аха анхацәа уи рмаҳауазаргьы ргәырҵҟәыл бзиа иабзоураны еилыркаауан, арҭ ирҭаазгьы ирҭахыз. Насгьы уажә ирымбеит, зхәура ҭыҵшьа рзамҭацыз ампыҵахалаҩцәа аӡә дцаны даҽаӡә дшааилакь зегь раԥхьаӡагьы ашәахтә рықәҵарала ишалагоз, ҿыц ирзаԥырҵоз аԥҟарақәа рықәныҟәара уи аиламгара уҳәа, уажәы арҭгьы идеилдыркаарц ирҭахызгьы убри шакәыз. Скинула ақәҵара данаԥхьалоз аамҭазы ихыиҿы еилбзаауа ихы раҳаны, абжеиҳан ақьаад данымԥшылакәа акәын дышцәажәоз, абри кырџьара дахьаԥхьахьаз азы ҿырҳәала ишиҵахьаз убаратәы. Даԥхьаны данаалгалакь ишрыдыркылаз ибаразы нас илаԥш нарыдирхалон, аха рлакҭақәа ҭырлашьцааны акгьы рзеилымкаакуа иҿаҳа-дагәаӡа рҽыҟарҵозшәа анибалакь убри аамҭаз игәы дахаԥжәаны ацәҳара дналагон акгьы ахьахырымҳәаауаз азы дрызгәааны. Иараби, арҭ зынӡа ргәы канажьит, мамзаргьы маӡала цәгьарак дыршарц ргәы иҭакны ирымоуп ҳәагьы дназхәыцлон, аха еиҳарак рҿымҭра зқәиҵоз рбызшәа ахьырмаҳауаз ианахареиҵа, ашьҭахь аурымбызшәа бзианы издыруаз Ҟаламаҭ ҳәа ԥсыуа хаҵак дышьҭырхит, шьҭарнахыс еиҭагаҩыс иахьцалоз дыргаларц.
Абасала иҟаҵаз ақәымчрақәа рнаҩсангьы ақәҵараҿ иарбан Скилакс игәаанагарақәагьы. Уи иақәиргәыӷуан рҳәатәы хаҵаны зегь рыла ацхыраара рызҭоз еибашьцәа рзы афатә-ажәатә иамеигӡоз, ашьамаҟа уҳәа рызназгоз, иара убас асқьыфцәа дырҿагыларц ақәызкуаз деилкааны деиҭазҳәоз ауаҩы дшыхьчахоз, уи иахьиҭаху аныҟәара дшақәиҭыз, анхара-анҵыразы ихы дшоужьыз алагьы шьақәырӷәӷәан. Уажәшьҭарнахыс асқьыфцәа заҵәык рҳәатәы иқәныҟәаларц шрыхәҭаз, уи аԥҟарақәа еиламгакәа иназыгӡозгьы азин шимоу ҭынч адгьыл ақәаарыхра уҳәа, зегь рыла ирыдгылаҩцәаны иҟазарц ирыдырцалоз, рџьынџьдгьылаҿ итәымуааханы лахьынҵа цәгьала зыԥсҭазаара ыҟаз ишԥаҟарҵарыз реиҳа зымчыз рҳәатәы харымҵар. Зашҭа уҭоу иашәа уҳәароуп ҳәа аԥсуаа изхырҳәаауаз убри азыҳәан акәымзи, аха дара рашҭа акәын атәымуаа ҭибаҳәа иҭаланы аԥшәмацәа рхаҭақәа тәитәыхс иҟаҵаны рхәура иҭарцаларц зҽазызшәоз, насгьы ари дара рзы иҿыцмызт еснагьтәи ақәмақаррақәа, аршәарақәа, уи изышьцылахьаз акы акәны иахәаԥшуан, уи азоуп Скинулагьы иҟаиҵоз агәҽынҵарақәа хьаасгьы иҟамҵакәа залаҿырымҭуаз. Уажә иҳамбеит шәара шәҩызцәа, шәара шәеиԥш егьаҩгьы ҳақәмақархьеит, аха ҳаргьы усҵәҟьа ишәыршәақәоу ҳреиуам ҳәа убри аамҭаз ргәы иҭырҳәаауан, ирыдыргалоз ахымҩаԥгашьақәа рзын цәгьагьы бзиагьы ахымҳәаакәа. Еицәу убаанӡа еиӷьу уздыруам ҳәа, аурымқәа ирыбыргәыз арҭ раасҭа, арҭ зынӡа имыждақәаны ауп ишырҭааз, аҵла иалҟьаз амаҭ ицҳаит ҳәа зхырҳәаауаз иааҭагылаҵәҟьаны иҟан.
Асқьыфцәеи аԥсилааи абас еибаҭахымхакәа ишааиуаз, ус иаалырҟьаны инарылаҩҩит ашьоуҩы мықәшәатәыцәгьак дцәырҵны дыҟоуп ҳәа, аха уи дазусҭаз аӡәымзараӡәы издыруамызт, ихаҿсахьа збахьаз ҳәагьы уаҩ дыҟамызт. Аҽны шьыбжьон идыдызшәа абас оумашәа зхыԥшуа ӷәӷәахаз уи ашьоуҩы иӡбахә митәха, зны ара дыҟоуп шырҳәоз даҽаџьара ибзарӡы ааҩхуан, уа дыҟоуп шыргәахәуаз нас даҽа ҭыԥкаҿ иӡбахә раҳахуан,
уи ифырхаҵарақәа идыршынхаз ауаа аигәырӷьаны Абраскьыл ауаа дрыцхраарц аҳаԥы дҭыҵзар ҟалап ҳәа изызҳәазгьы ҟалеит. Наурҵас лаԥшҵашәараны инихьыԥшхьазгьы уи ахаангьы икышьа амам ҳәа дзымбацыз агәра ддыргон рхы иахықәааны, зныкымкәаны уи зылаԥш дыҵашәахьаз асқьыфцәагьы ыҟан, аха цқьа дгәарҭаанӡа наурҵас раԥхьа дниаҟьаны, ихьыԥшыхагьы рамраӡакәа дныҵаба дцон. Машәыршақә дызбахьаз зегьы ирҳәон, ицәыҵԥшуаз уи иблақәа рыда ихыиҿы умбо иҭыҳәҳәоуп, ихы инаркны ишьапы аҟынӡа ишәу имаҭәақәагьы еиқәаҵәоуп, аха дзықәтәоу арашь шкәакәоуп ҳәа, абасала дмыждаха зхыԥша раҳаз ҵабыргны лассылассы ицәаара инахьирԥшлон абнаҿ, амҩақәа рҿы, акыр ҳаблақәа рҟынгьы, абжеиҳан имаҭәақәа ԥсахны ауаа рахьгьы дцәырҵуазаарын, дара асқьыфцәагьы днарылс-аарылсны акырынтә игәеиҭахьазаарын, аха аӡәымзараӡәы гәҩарас имамызт абри ауаҩ абри иоуп ҳәа. Ашьоуразы уахынлагьы ҽынлагьы изеиԥшын иара, аха уи дызлаауаз, дызлацоз, дахьаацәырҟьоз, данаацәырҟьоз уаҩы изымдырӡо ргәырҽынӡамкәа мацәысҵас даакылҟьаны ихьыԥшыха рамрӡакәа иус ааҟаҵаны дынкабон. Уаҩ ишимбац ала ҩызара изнауан дзықәтәаз арашь ҽгьы, аԥшӡа еиԥш ишьҭабжь мыргаӡакәа иус нагӡаны данындәықәлоз аламҭалаз ибжьы ныҵакны аршәаа днасуан, убасҟан ҽык абра иҟоуп ҳәа аӡәгьы игәы ахьымҩаӡоз аҭыԥаҿ аҽыҵәахны иҟазшәа убри аамҭаз агәышԥы ҭганы, ахәда раҳа икны ишынаидыххылалакь дыԥаны днақәтәон, нас ашьҭахьтәи ашьапқәа ирықәгыла ҵәҩанҵәыҟа иԥаны икьыркьыруа иныҵҟьон. Алаԥшхырԥага еиԥшха абри зыбла иабоз аршынханы ишазыԥшуа акәымкәаны цқьа рылаԥш ахьӡаанӡа ашьабысҭа еиԥш иахьцаз рымбаӡо инышьҭабон, убри аамҭаз зылаԥш ахьырсра иахьӡазгьы ари лакәыршьон, абри ауаҩ уажәраанӡа дрызгәамҭакәа абра ааигәа дахьыҟаз џьшьаны.
Уи хықәкыс имаз ашьоура заҵәык акәын. Иҟалап асқьыфцәа аӡәы дахьицәыршьхьаз аҵыхәала ашьоура иҽазкны дыҟазҭгьы, аха аиаша разҳәода, зхаҭара рзышьақәмыргылацыз уи ауаҩ зегьы рзы дмаӡаны дшыҟаз даанхон. Асқьыфцәа ирхараҵаны ишыҟаз ус раԥхьаӡа акәны уи инапы иаҿашәаз дыруаӡәкхеит, аурымқәа рхаҵкы казмыршәуаз Арзамаҭ. Уахык зны уи ибаашаҿ асқьыфцәа тәаны ақьафура иаҿнаҵы дахьындәылҵыз уаҳа дыхнымҳәит, ашьҭахь данырымбаӡа иҭаацәа ацәашьқәа аркны изҿыҭуа иахьнавалаз, ус рылаԥш дааҵашәеит абааш ашьҭахь ааҵраҿ дышьны дшаважьыз. Убри ахҭыс ашьҭахь мчыбжьык аҟара ааҵхьаны еиԥш, Батули дашьныхәи ҭахеит ҳәа ус аҳабла иаарылаҩҩит. анышә ианамарда ашьҭахь рацәак мырҵыкәа Алоу иԥазаҵә Қьрымгьы аҽҭраҿы дышьны аҽыхәча дышҭажьыз иааихагылеит, иаб уи даҿхагааханы ҭоуба иуит иԥазаҵә ишьа иуаанӡа димҵәыуаразы. Убри аҽныҵәҟьа иҽышькылкыҩцәа ицны ибааш дынҭыҵны ԥыҭк днаскьахьаны еиԥш, ус еиқәаҵәамаҭәала иҽҭыҳәҳәаны, ирашь шкәакәа дақәтәаны ихаҭа арахь даарԥылеит доумаха. Лахырҟәысрак дадымхалакәа ихыц рхханы ахҿа ахьындәықәиҵаз, Алоу иабџьар имӷыҵхра дахьӡаанӡа игәаҵаӷара иныҵашәан уаҳа ажәак изымҳәаӡакәа иҽы днахырҩны азаҟьаҳәа днамҵаҳаит, убри аамҭаз иҽышькылкыҩцәагьы иаразнак рабџьарқәа иаарыхеит, аха ашьҩы дахьгылаз ахь ахьаԥшха роуаанӡа дубар даахә, ихырхарҭагьы рызгәамҭакәа дныҵашәкуа дцахьан.
Жәҩантә дылбаазшәа абасала дмыждаха зхыԥша есааира ишьҭыҵуаз ашьауҩы, аӡәы акы ааихьыр убри иоуп изыхҟьаз ҳәа зегьы иара ихарартәуа иалагеит аҵыхәтәан, амала макьана нхаҩык диԥырхагахеит ҳәа џьара ирҳәоны рмаҳацызт. Усус ишыҟаз, аҵыхәтәаны даазқәылаз асқьыфцәа еиҳа ихҭеикуа далагеит. Иаалырҟьаны Сакси иҭахара зегьы аҿхагаахеит, џьоукы дшьуп рҳәеит, даҽа ԥыҭҩык ихала иҽишьзар ҟалап ҳәа азхарҵеит. Уи иҭахара рызхымго ишыҟаз, ус дук аамырҵыкәа Атли иԥсыбаҩ иара иҽы ихшьны иахьтәаз ианаарыдгыла, иҟарҵара иақәымшәо иаразнак рызегьы ааиланаргьежьит, убасҟан ауп шьҭа агәра анырга Саксигьы дышшьыз. Убри ашьҭахь даҽа мышқәак ааҵхьаны еиԥш, асқьыфцәа еилақь иахьтәаз адәаҿы еиқәаҵәамаҭәала иҽеилаҳәаны ргәырҽынӡамкәа дҩарылаххын, ахи аҵыхәеи ҿаҳәаны иҽыхәда иқәкыз ҳаҭхәыжәк алырбганы инарымҵаижьын, нас иаразнак днықәҵәиаан ахҿаҭҟьа деиԥшха днарыдҟьан лаԥшҵашәараҵас дынкабеит. Убри аамҭаз еибарҩны инеины аилаҳәара аахдыртлазар, Аннит дышьны деҩырҿа дышҭаз рбеит, ариак зынӡа ршьара иқәнаҟьеит, убри нахыс рхы иацәшәо ианалага уахгьыҽынгьы рхы
хьчара дырӷәӷәеит, аха егьа ус акәзаргьы ҭаха рызымҭоз ауаҩы маӡа аҵыхәтәан Метродоргьы иҭархара дашьҭоуп ҳәагьы азхарҵеит. Агәҽанызаара рымазарц егьа рыҽдырӷәӷәазаргьы ԥсцәаҳаҵас ирчычаз ашьауҩы егьа рундаз икышьа рзаҭомызт, дааиуазар абасала даауеит ҳәа ахьыргәахуаз акәымкәаны изламгәыӷӡоз ала даацәырҟьаны игәахәтәы нагӡаны, иҭархаразы еихьысеиԥысуа ишишьҭаз еиҭах дныҵахәаша дрыцәцон, зхыԥша инахьырԥшны амацәысҵас заашьа зцашьахоз, ҵабыргны ари аԥсыцқьа зхам акәоуп, «Аџьныш еиқәаҵәа!» кышьас иамоузеи ҳәа азыршьеит аҵыхәтәаны. Даҽа ԥыҭрак ашьҭахь зынӡа аргама дцәырҵуа далагеит уи, асқьыфцәа ахьымҩасуаз аҭыԥқәа рҿы даацәырҟьаны ахҿақәа нарылаҵа-аарылаҵо ԥыҭҩык неилыцҟьааны, нас быжьдула аҟырҟырҳәа дыччо ирашь ишьхәа нарбаны дахьгылаз днышьҭабазшәа иаразнакала дныҵабон. Метродор иакәзар уи аамҭаз дԥаԥашькӡаны абыбра даҿын, абысҟаҩык шәшыҟоу аӡәызаҵәык шәышԥаизымиааи ҳәа аҭыӡшәа иарганы, аха аӡәы ажәак изҳәомызт, ирҳәарангьы иҟааз ишраҽԥниҳәаз еиԥшҵәҟьа жәларык ахьеилатәаз икра рылымшацзар.
Еишьҭагыла ицон амшқәа, аха аӡду нырцәынтәи мкьана Скилакс игәы ҟазҵашаз жәабжь бзиак имаҳацызт, уахьынтәи машәыршәа дырракгьы имоуцызт. Инапаҵаҟа иҟалаз аурымқәа хәдықәҵас иҟаиҵазшәа рызагьы Себастополис абаашаҿ инкыланы иман, убарҭ амшқәа рыламҭалаз агарнизон аӷбақәа рхадас иҟаз Гаи Лутации Катилин игәы каҳаӡаны дыҟан, уаанӡа ԥшәымас ихы шиԥхьаӡоз уажәы абаагәара аҭыҵра дақәиҭымкәа дырбаандаҩны дахьыҩнакыз аҵыхәала. Уаанӡа мыцхәы дзыцклаԥшуаз иҭеиҭԥш еицакны, зҳәара даҟәыҵыз ихцәырҳәы еилыжәжәа-еилыԥԥы, ихи-иҿы хцәышааӡа деихәлаԥсны, иҭашәашәаз илакыҵақәа ҵиаҵәааӡа дубар дузымдырыртә аҟынӡа мчабжьқәак рыла оумашәаҵәҟьа иҽиԥсахит. Икрыфара бзиа анеиԥҟьа иаразнакала иааиныԥшыртә ахәажәцәагьы шьҭихит, издыруада иԥсы еиқәханы итәылахь разҟны дзыхынҳәыргьы, шьҭа дызлацәырҵша ҳәа имоузеи иҩызцәа рҿаԥхьа? Ҭакс иеиҳәарызеи аимператор?
Дпашә-машәуа ақьафура бзиа иашьцылаз иԥҳәыс ԥшӡа Клаудио анкьатәи ахныҟәгашьа бзиа уажәгьы илымазшәа лԥагьара макьана акала еицамкыцызт, ҵаны лмаҵуҩыҳәсақә аԥыхьа еиԥш уажәы илывагьыжьуамызт, аха урҭ ыҟам ҳәа лгәы иаланы лҽыҟалымҵацызт, уимоу аҵыхәтәан еиҳагьы лхы дацклаԥшны аҽырԥшӡара хҭакӡаны дыҟан. Лхаҵа иахь анеира анылҭахызгьы мап лцәырымкыцызт, аха Гаи ахақәиҭра анимхыз аамҭаз лара иара ус акала лҽеиҭамкыкәа анкьа дшибахьац еиԥшҵәҟьа длахҿыхӡа дшыҟаз ахьибоз, ашьҭахь гәрамгас дҟаиҵо далагеит. Ҵабыргны лыԥшӡара ихнахыз Метродор ила лхы дақәиҭны аҽыҟаҵара лыллыршеит лара, уи азын лцәеижьы ахҭнылҵазаргьы уиала ахақәиҭра лхы иалҭеит. Ҽнак зны аҩыџьагьы ҟьантазӡа Орест иҽыкәабарҭа ишҭаз ус аӡәы даархагылан, урымк иҽшишьыз наҳәаны дцеит, аха иахьынӡарҭахыз ргәазхара рҽырхьны ианҭыҵ ауп, зҽызшьыз деиликааразы Метродор дхылтыҿ-хылтыҿуа уахь дцаразы иҿанынаиха. Ларгьы иара дишьҭагыла дышнеиуаз ус лхаҵа дахьыҩнакыз ашәхымс ианаалагыла, лара уахь дыҩнамлакәа лхы аҭӡы инадкыланы лҽаанылкылт, зҽызшьыз лхаҵа шиакәыз аҟара шьҭа ианылдыр. Азнаказ деиҵыӷәӷәа дааҟанаҵеит, мышқәак раҟарагьы дылџьабазшәагьы луит, аха рацәак мырҵыкәа иналырхыԥсааны ашьҭахь акгьы ҟамлаӡазшәа аҵыхәтәан зынӡа дылхалыршҭит. Убри инаҿаршәы Метродор игәцаракра еиҳагьы ихҭакны дшыҟаз ус ҽнак зны иаалырҟьаны аибашьцәа иманы дахьцоз ламҳәакәа, схынҳәаанӡа быԥшыз ҳәагьы мҳәакәа дахьцаз аҵыхәала лгәы лнархьзаргьы, уеизгьы дизыԥшын дхынҳәаанӡа ҳәа.
Абааш иахыз уажәшьҭа рхы ҳарымҭар ԥсыхәа рымам ҳәа згәы рҭынч убри аамҭаз иԥшыз Метродор игәыӷрақәа зыҵабыргымхеит, уахьынтәи иҩеиуа иибалоз алҩаҵә ҽнак зны ианимбаӡа акылаԥш-кылаӡырҩцәа иаразнак абаашахь ишьҭит иҟоу-иану ажәабжь еилкааны лассы ихынҳәразы, аха урҭ абааш иахыҵны ишцахьаз ала ус уахьынтәи адырра анизаарга ииҳәара иҿамшәакәа дгачамкны даанхеит. Башаӡа гаӡаҵас дыԥшны абааш ҭацә хьчо, арахь иахыҵижьҭеи заҟа мшы ҵуаз изымдырӡо иааргаз аршынхага жәабжь ахагацәа реиԥш азнаказ аҟырҟырҳәагьы даарччеит, аҵыхәтәан аԥызаҩцәа ракәу џьшьап уи зхараз ашьҭахь аԥырԥырҳәа урҭ дырзыҵҟьо иаразнак зегьы ршьапы иқәыргыланы адҵа риҭеит ирцәыбналаз ирышьҭаларц, аха иарбан ганзу иахьцатәыз рзымдыруа убри
аамҭаз аҟыҟҿыҟ релеибахын рхы ахьдырхара иақәымшәо еилагьыжьуа иааилахеит.
– Арҭ шаҟа еибашьцәоу аҟара, ҳара ҳаҵкысгьы игьангьашқәазаап! Ҵабыргны усеиԥш аҭагылазаара ҳара ираҳҭазар ҟалап, аха ажьа бжьараҳа иузымбжьо аман дсырҳәап сара, иабанӡацари! Заҟа ҳдыргаӡазеи арҭ ақьаафырқәа! – шьҭа иҟаиҵара изымдыруа абас ааиҳәеит Метродор.
Ишәаны ишыбнамлаз аҟара изеилымкаауагьы дыҟамызт, гәҩарасгьы иман абнаҿ рҽыҵәахны баша ишымтәоз, нас ргәырҽынӡамкәа иаацәырҟьаны ирыцрамслар шырымуаз.
– Иҳацәшәаны абна илалаз азхәыцуам рыҿҳәара зынӡа ишкьаҿхаз! Иҟалап уи дара ирзымдыруазар, аха уеизгьы игәаӷьны иҳабашьырц шрыгәҭаку ҩашьом! Арҭ реиԥш иҟоу ауаа акымзарак узраҳәом, урнааларц уҭаххаргьы иақәшаҳаҭхаша ракәым! Риааирагьы ҳзымариахашам, аха егьа ҳдыргәаҟыргьы зегь акоуп рызегьы аҿаԥа нарҿаҵаны ауасақәа реиԥш инасаԥцаны изымгар зуам саргьы!
Убри аҽны шьыжьнаҵы ибналаз ирышьҭаларазы гәыԥҩык аалхны абна иларҵеит. Рҽеимыртаӷа аккара рымҽхакны рҿанынарха ашәарыцараз илалаз џьушьап, аха усҟан ашәарах ахаҭыԥан ауаа ракәын изышьҭашәарыцоз, ҵлашьапык нмыжькәа игәаҭо, атышақәа ирҭаԥшуа, аҵлақәа ирыҵаԥшуа, аӡбаарақәа ирҭысуа иахьцоз аҳәынҵәа рыӡӷатата, иӡаӷьаз ршьапқәа ирызхықәмныҟәо аилашәшәымҭаз, ала цәгьақәа рышьҭаланы абна иаалырцазшәа аххы инеидаҳало, рыԥсқәа рыц икылакны икарауараха еимацәкәыкәы ус иаалҵит уи аҽны. Адырҩаҽынгьы рыԥшаарақәа акымзарак рнамҭеит, адырхаҽынгьы убас…
Дадрыҟәа еиԥш ӡәырҩы ирдыруан, асқьыфцәа рышьҭа ихыланы ирымԥшаар шырымуаз, убри азын иахьаагылаз аҳаԥы заанаҵ ахылаԥшра рҽазыркит, ацәҟьақәа уаҩ иахьизгәамҭашаз аҭыԥқәа рҿы ирхианы идыргылт, ақыдуахәақәа аҵлақәа ирыларкнарҳаит излаҿаҳәаз ааурҵасыр ишнаҿҟьара иҟаҵаны. Иржыз ажрақәа акьатқәа рыхҵаны, нас ахыхь бӷьыжәла ирҵәахит аҽқәа шаақәгылалакь ишынҭабгара иҟаҵаны, хазы аҵлақәа акаҭақәа рылакнарҳаит ақәылаҩцәа анааҵагылалакь ирхажьны иалааныркыларц.
Ҽнак зны игәазырԥхах дыр, Дадрыҟәа иҭаххеит иан Ҟазырҳан дналыдтәаланы игәазхара длацәажәарц, ашьҭахь иҿынаханы аҳаԥы аҩнуҵҟа ахәшәқәа ахьлырмазеилоз данааи иаркыз ацәацәашьқәа аҷҷаҳәа абылра иаҿын, аха лара лыхабар ыҟамызт, амала абыржәы аакьыскьа ара дшыҟаз мҩашьо ахәшәқәа зҭаз абҟәылқәа, аҟәџьалқәа, адыргьлақәа уҳәа, ԥхьакымкәа ус иааныжьны иҟан. Асақә еиԥш иххыз ҵиаа хәшәқәакгьы асаара ианԥсаланы қыдсаҟәк иахьықәгылаз инапсыргәыҵа маҷк нанҵаны уи днафҩит, аха фҩы ҷыдак аманы ҳәа имбеит, нас инапқәа неихьшьны иааирыцқьан, абылра иаҿыз ацәашьқәа руак илаԥш надирхалт. «Аԥсҭазаарагьы зынӡа абри ацәашьы ауп изеиԥшу! Ишыбылуа еиԥшҵәҟьа ауп ауаҩгьы иԥсҭазаара былны ишынҵәо! Ацәашьы урцәар алашареи аԥхарреи наҿыцәоит. Ауаҩгьы иԥсҭазаара абжара инаҿыхҵәогьы ыҟоуп! Уи зыхҟьогьы аибашьрақәа роуп!.. Ех, иҭырхаго аибашьра мыжда! Еиҳарак убарҭ аибашьрақәа роуп жәларык рыԥсҭазаарагьы ҿахызҵәо! – абас дхәыцуа дахьгылз иҿаԥшылара еицакны игәалаҟазаара хәашьӡа акәын ишыҟаз. Аԥхыӡлабҿаба далазшәа еидихәыцлоз зегьы аҵыхәтәан џьарак ианааиқәиҳәала, убри аамҭаз ҭак заҵәык иҿаԥхьа иаагылеит абасала: «Агәыӷрақәа зегьы ыиасит, шьҭа иаанхаз аҵыхәтәанӡатәи ахԥышәароуп!» – абас заанаҵ идырны иҽазыҟаиҵон ҵахарыла ихыркәшахараны иҟаз аҵыхәтәантәи амшқәа.
Ицон амшқәа еишьҭала, абнаҿ макьаназ иҭынчрашәа ишааиуаз ус ҽнак зны аҭаԥшыхәцәа ажәабжь ааргеит ақәылаҩцәа рышьҭа ихыланы акыр ишырзааигәахахьаз ала.
– Ишыжәбо уеизгьы ҳрымԥшаар рымуит, арҭ, ахлаҳәадақәа! –  убри аамҭаз иҩызцәа ааидԥхьаланы ихы имхагәхьааха абас иажәа дналагеит Дадрыҟәа. – Еиҭашәгәаласыршәар сҭахуп, сара сақәиҭым умаагылар ҟалом ҳәа уарбанзаалакгьы уаҳәара. Дасу иҟаиҵаша ихала идырны имазароуп. Шәарҭа ӷәӷәак ҟалаанӡа, ицарц зҭаху уажәнатә абна шәылҵыр еиӷьуп. Иааҳакәыршаны аӷа дгылт, аҳаԥы уҭызго ҳәа маӡа заҵәык ауп иамоу, аха уи аганахьалагьы ақәылаҩцәа тәоуп, урҭ ргәырҽынӡамкәа ҳрыжәланы ҳарцәымцозар шьҭа уаҳа даҽа мҩакы ыҟам.
Ари уаҳа зда царҭа амамыз аҵыхәтәанӡатәи агәыӷрақәа ируакын.
цқьа зегьы деилыркааразы ицәажәара ахыркәшамҭаз, маҷкгьы иҿы дакуа, иажәақәа ԥыҵәҵәа-ԥыҵәҵәо иаахтны ирылеиҳәеит еицныҵы ирылдыршаз атәгьы.
– Ҳаиԥырҵымҭаз ҭабуп ҳәа шәасҳәарцгьы сҭахуп, ифырхаҵараз шәеибашьрақәа рзы, – иажәа анагӡара даҿын Дадрыҟәа. – Ҳадгьыл ахақәиҭтәра ҳалымшазаргьы аџьабаа ду зцыз аибашьра мҩа зегьы ҳаицанысит, иахьынӡаҳалшоз аӡәгьы ҳхы ҳамеигӡеит, уи Анцәагьы ибоит, уи азыҳәан ҳажәлар рҿаԥхьагьы ҳаԥхашьартә ҳаҟам!
Убри аамҭаз иажәа аанкыланы ихы ларҟәшәа иаалырҟьаны акы дназхәыцит, ԥыҭраамҭакгьы ус даанхеит, аха нас ихы ҩышьҭкәыцәааны, аџьабараҿы игылазшәа гәырҩак аарныԥшуама уҳәаратәы рыблақәа ҭырхаха изыԥшуаз дрылаԥшуа, иажәа ахыркәшамҭаз зынӡа игәкажьгаха даацәажеит.
– Адҵаҟаҵарақәа нкылоуп, аԥызаҩцәагьы рхы иақәиҭуп! Шьҭа дасу шәеибадырны излашәылшо ала шәхы шәахәароуп! Шәкеибамыжькәа аӡәиаӡәи шәеицхырааны шәеивагыл! Ари аҵыхәтәанӡатәи ҳаибашьра ахыркәшара иатәуп! Абна алҵраз Анцәа ду дышәхылыԥшааит!
Батиса дӡырҩуа дахьгылазынтәи ус Ҟазырҳан илаԥш данааҵашәа, убри аамҭаз игәы ахьынҭаҳаз днеилуааит. Аамҭа оумажә шцахьазгьы, макьанагьы игәаҵаҿ иҿымцәаацкәа ԥхыӡҵас игәалашәараҿ инханы иҟаз ԥҳәыск лҭеиҭԥш лхикаазшәа аниба, иблақәа инапқәа нарыхшьыланы уахь деиҭанхьаԥшит, абыржәы уи дышлыхәаԥшуаз аӡәы игәеиҭар ҳәагьы игәиҽанны.
– «О, анаџьалбеит, анаџьалбеит! Сдинаныс сшеилаԥсаз! Сшамкәа сызшаз исирбо лаԥшҵашәарамзар, шаҟа длеиԥшузеи шәҳәарауазеи, анаџьабааит!.. Мшәан, слазҵааргьы амуеи, аха лакәымхар сшыбзаз сымԥси, сыԥхамшьеи! Ҳаӷеиҭа, аӡәы иааиаҳаргьы, ари ақәыхлацәгьа ауаа ицәеилаҩашьартә ихы цахьазаап рыцҳа ҳәагьы сзырҳәап!» – аҵыхәтәан абас игәы инҭиҳәааит Батиса.
Иаалырҟьаны хҿаҟьалак игәы ахәызшәа игәаҵаҿ иаахьыу-хьууны, ихаиршҭхьаз игәыӷрақәа убри аамҭаз еиҭах ицәырҟьацәырасуа иааилаҿыханы дшамҽханакыз ааиныԥшит, деиқәараеиҵараха дахьгылаз. Ус иаалырҟьаны еилашуа амшын цәқәырԥаҵас агәараҳәа ижәлаз агәыҩбаҿыҩбара азнаказ дааибанарххеит, икьаҿхаз ичҳара хыҵны аӡы зҿаҵәаз иеиԥш иааины ихәламшәы иааҵагылт. Иҿыцҳаҳараӡа ихәыцрақәа зырҿыхаз ашьҭахь доуҳамчык иаамҵанарсын, ицәеи ибаҩи ара иааныжьны ажәытә аамҭахь есааира инаскьоз анкьатәи иқәыԥшрахь даархынҳәны ныхахәыраҵас иԥсы уи аҿаԥхьа инаганы инанаргылт, ашьҭахь ианизымчҳаӡа уа дызвагылаз аӡәы днаиазҵааит.
– Абна игылоу аԥҳәыс дазусҭада?
– Ахәшәтәразы аҟаза ду ҳәа изышьҭоу, Дадрыҟәа иан лами, – убри аамҭаз ихы наидкыланы Батиса илымҳа инҭеиҳәеит уи.
– «О, сара хлаҳәада! Саҩсҭахә сеилеигааит, иҟамлаша сазхәыцыртә сыхшыҩ зынӡа ицама!» – ихы дазышәиуа ҩаԥхьа абас игәы инҭиҳәаауаз аамҭазы даабыр-бырны дагьааҟәарҽарит иара.
Убра дгыланаҵы ишьҭахьҟа ҿааҳәыра амоуа инижьхьаз ԥсҭазаара дук гәаныла дагәылаԥшуанаҵы шаҟа хәыцреи гәырҩеи ҿыцҳаҳараӡа изнарҵасыз аилкаара уадаҩуп, еимгаеимцарак иалагӡаны заҟа еидихәыцлаз шьҭа ихаҭагьы игәалашәом, аха аҵыхәтәан лара лакәымхеит ҳәа игәы ааирҭынчшәа ҟаиҵеит дзыцәхҩашьалаз аԥҳәыс Дадрыҟәа иан шлакәыз анеиликаа.
Аҳаԥы маӡала аҭыҵырҭа ахьамаз абахә ашьапаҿы аӡәы гәҩарас иҟаимҵаразы, анкьа зны хаҳәла ишәаҳаны иадыркхьаз аҿышәҭ иахылиаахьаз амаӷи аҟәылбӷьы ҟьаҟьеи ахаԥаны иаҵәахуан, уаҟа еиқәыз ахаҳәқәа аԥсабара ишыҟанамҵаз шубарҭазгьы, абра џьара акы ыҟоуп аӡәы илаԥш иҵашәартә иҟамызт. Ус ҽнак зны ашәаԥшь ҟаԥшьшьӡа ианаацәырҵуаз аламҭалаз бжьыцәгьақәак оумаха абна иааҵыҩҩит, аха зҿаазхаз асқьыфцәа дара рзы ирхиаз ацәҟьақәа аӡәаӡәала иаҿашәо иалагеит, ԥхьаҟа инаскьацԥхьаӡа иҭҟьоз акыгақәа ршьапы ианкны аҵлақәа рхыцәқәахь имҵԥаа иханагалон, даҽа џьоукых рыхәда иахашәаны икәалкәало ианаашьҭнакәыцәаалакь абырсааҭк иахәаҽуан. Убри аамҭаз ахеиқәырхаҩцәа аҵлақәа рыҽрылаҵәахны иахьықәтәаз ирыжәлаз хыхьынтәи акаҭақәа рхажьны иркуан, иҳәаԥыӡыԥуа рхыхра иахьӡаанӡа ахҿақәеи аҳәызбақәеи рыла иаразнак иаадырҭынчуан, хазы зҽыҵәахны аҵла гәаҩақәа ирҭатәаз раӷацәа анаарыҵсуаз аамҭазы ирыжәырҵоз ахҿақәеи, идыршәуаз аҳәызбақәеи аихақәеи рыла иаԥырыргон. Бӷьыжәла ирҩашьаны иҵәахыз ажрақәа аҽқәа анаақәгылалакь, адгьыл нарыҵыбгазшәа иахьынҭаҳауаз
рыхәдақәа рыҵашәаны изҭымҵуа уаҟа иааҭахон, ирықәтәақәазгьы аҭыҵха рамраӡакәа ирызкылатәаз рыхҿақәа инарҿыҵахәхон. Ус дук мырҵыкәа ҭыԥқәак рҿгьы асақәа реиҿакшабжьқәагьы абна иаалыҩҩит.
Абнаҿ иҟазалаз аидыслараҿы ахәрақәа зауыз ирыҵагыла аӡәаӡәала, ҩыџьа-ҩыџьала аҳаԥахьы ирыма рҽаархеит, уи аамҭаз Ҟазырҳан хҭацәыхак лымамкәа ахәцәа рыхәра аҿаҳәара дахьӡомызт, еиҳаеиҳа ирацәаҩхон иааргоз рхыԥхьаӡарагьы. Иԥсахәага шҭаз Фарҳаҭ ихәра ӷәӷәа изихымгакуа лассы иԥсҭазаара далҵит, ус дук мырҵыкәа Дадрыҟәа ихала Батиса диҵаланы дааҩнеигалан ахәцәа рывараҿыҵәҟьа днышьҭеиҵеит.
– «О, сарахәаша, сажәымҭыҽха асҵәҟьа еиқәырццак ассирқәа сурбарц зуҭаххазеи хыхь иқәтәоу Анцәа ду! Қәыхәлацәгьа, шаҟа иҽиԥсахзеи!» – ҳәа, убри аамҭаз Ҟазырҳан лгәы инҭылҳәааз ада уаҳа ажәак налҿымшәеит лыҷкәын иааигаз ахаҵа дшынаиҿаԥшызҵәҟьа ганха даагарыгаҽан.
Нас Батиса днаихатәаны ихы аалгәыҵалкынаԥхьа иӡамҩақәа лыҵлеит, игәышԥы хтны аҳауа ҭалырст, аха иара урҭқәа гәеиҭартә дыҟамызт.
– Иулшом, уаагыл ҳәа убриаҟара иасҳәеит, аха сҳәатәы хаимҵеит! Абар ихы иазиуз! Ихәра ӷәӷәоуп, изихымгар ҟалап, рыцҳа! – иҳәан, Дадрыҟәа днықәҵәиааит ишьҭахьҟа дхынҳәразы.
– Нан, Дадрыҟәа ацара уахымццакынишь аказы усҭахуп! – лҳәеит Ҟазырҳан, убри аамҭаз аԥсрахьы зхы зырхахьаз илахь абааӡа ақәҵо.
Батиса илацәақәа еиқәԥсаны Ҟазырҳан лшьамхы иахьықәыз шьҭа аԥсеизгарахь ихы ирхазшәа убри аамҭаз иԥсыԥ алагаҩагара акыр ихьанҭан, иналаршә-ааларшәынгьы дааӷазы-мызуан.
– Исҳәо уаҳауама? Арахь уаасҿаԥши! Ухаҵами, абааԥсы иаачҳа! – лҳәеит Ҟазырҳан, аҵыхәтәан лылаӷырӡ хьшәашәақәа акәаԥа-акәаԥаҳәа Батиса иӡамҩа инаҿаҭәан. – Уԥагьы саргьы ҳалабарҭа ануоух, уажәы еиҭах уаҳԥырҵны уцоума, уара ахәашабга!
– «Мшәан, илцәажәашьои сан? Деилаԥсеит ҳәа сыҟоуп!» –  дызхатәаз ахаҵа цыркь иан дихаҵәыуашәа аниба убри аамҭаз иааџьеишьеит Дадрыҟәа.
– Узгаша ҳәа акгьы умам, уалҵ! Шьҭа ублақәа аахты! Мшәан, ари сара соуми, сузымдырӡеи, убаашәит! Исҳәо уаҳауаоу, ублақәа аахты, иумбацыз уҷкәынгьы дусырбап! – нас Дадрыҟәа дахьгылаз ахь дынхьаԥшны абасгьы нацылҵеит. – Нан, Дадрыҟәа арахь уааскьеи, ари уаб иоуп, уааины ухы ирба!
Убри аамҭаз Дадрыҟәа амацәыс ҟамчы иаахазшәа, иан илҳәаз днеилууаа дааҟанаҵеит. Абрыгь-абрыгь аҽны ангьы, аԥагьы, абгьы абасала еиқәшәааит ҳәа ашацәа рылахь ианырҵазшәа, анкьа еицәыӡхьаз аҭаацәа аҵыхәтәан жәамҭацәгьала ианеиқәшәахгьы, шьҭа ианеицгәырӷьашаз аамҭаз ааӡаб зхызгахьаз аб дырԥырҵуан. Убри аамҭаз Дадрыҟәа ииҳәара иҿамшәо дҳашҳатәарахазшәа дышгылаз, ус еиҭах иаагаз иан лыбжьы даалнахит.
– Нан, уааины уаб жәақәак наиаҳәа! Неиҭамҳәа, иҟалап инарцәы мҩа дықәлозар! Сахьихәаԥшуа усшәа дызбоит!
Дадрыҟәа адабла деиланакызшәа дзеиҭамҵуа дышгылаз ашьҭахь мчыла уи иҽацәганы, ихәыз ишьапы иҵшьуа дааины иани иаби днархагылт, аха макьанагьы ииҳәашаз иҿашәомызт.
– Иуаҳауама исҳәо! Иулшозар ублақәа аахтны иумбацыз уҷкәын унаихәаԥши!
Абыржәы лыбжьы иаҳазшәа убри аамҭаз Батиса дааиҵакы-ааиҵакын, ашьҭахь ибла ҭаақәа афергь-афергьҳәа иаахтны ани аԥеи инарыдирхалт.
– Дыудыруаз, абри уҷкәын иоуп! Уандырӡуаз аламҭалаз имицыз уҷкәын, Дадрыҟәа, абар дзаҟарахаз убо!
– Дадр-р-р-ҟәа с-с-ҷкәын! Ҳаз-зшаз с-с-иҳә-ҳәы…
Иҵагьы иҳәарц иҭахын, аха иҵысуаз иқьышәқәа иаалырҟьаны уаҳа бжьы рхылымҵит, абыржәы иблақәа аахыҩар иԥҳәыси иҷкәыни уаҳа имбар ҳәа дшәозшәа, аҩыџьагьы рнапқәа еидкыланы иахьикыз иоумажьыкәа, еихсыӷьрада илаԥш рыдырхаланы дырҿышуан. Убри аамҭаз насыԥк ацәаара илакҭа ԥшахьарсрак аҟара иныҵхәрааны ишыҟаз нас ацәашьо анкьаҭо еиԥш, иаалырҟьаны инхәыҵацәан уаҳагьы акы аҳәаха илымшакәа иҵысҵысуаз иқьышәқәагьы иаразнак инеихаԥсит.
Ангьы аԥагьы еицгәарҭеит ирыхәаԥшуашәа иҟаз Батиса илаԥш зынӡаск дара рахь ишхамыз, икыдырхаланы даҽаџьара ишьхнаԥсыланы ишыԥшуаз, еимгаеимцаракала иаалырҟьаны
иҿаԥшыларагьы шеицакыз. Дадрыҟәа ахааназ иимбацыз иаб аханатәаахыс дидыруазшәа убри аамҭаз игәырҩа хьанҭаны ӷәӷәала иааиныԥшит, зыҽны дибаз убри аҽныҵәҟьа инарцәы мҩа дахьықәлаз хьааганы. Ихтны иаанхаз аԥсы иблақәа хҩаны еиқәкра иҽаныназик, гәырҩамзар аԥсҭазаара бзиарак ззалымгацыз Ҟазырҳан илзымчҳакәа, ԥсыуа ҵасла ус ишаԥымызгьы дааиҵақьызқьызит.
– Акгьы зқәымыз уара, неиҭамҳәа! Ҳанеицгәырӷьашаз аамҭаз узаҳԥырҵзеи ҳара ҳааныжьны! Анцәа уҳаиҭан, Анцәа уаҳцәигама, анаџьалбеит! Уҵәыуара заҵәык ҳаурц азоума аҵыхәтәан узҳақәиршәаз, уи азыҳәа аума ҳзеибаԥшааз! – лылаӷырӡқәа лыкәааша мыткәмаҵас абас налҿыҵҟьеит.
– Ҳаит, абааԥсы, ибыхьзеи Ҟазырҳан! Хаҵарыла иҭахаз ауаҩы дырҵәыуаӡом! Аԥсуаа ҳаҿҳәара ааизшәа, ахаҵа иԥҳәыс дылҵәыуа аҟынӡаҵәҟьа макьана ҳамнеиц, ари сызбаҭәамшьеит, зԥа илагәырӷьаша Ҟазырҳан! – иҳәеит Уахсиҭ, аб дызԥырҵуаз аҭаацәа дырԥырхагамхаразы рышьҭахьҟа иҽаанкыланы дырзыԥшуа дышгылаз.
– Унан, џьбеит, уара иумҳәар сара исзымдырӡои! – абас шаалаҳазҵәҟьа лылаӷырӡқәа аалрыцқьашәа лун нас лышьҭахьҟа дааҳәны Уахсиҭ дахьгылаз ахь дынхьаԥшит.
– Уаб даанӡа умнеиааит, дад, ахаҳә шәыбжьоуп! Анцәа иҿаԥхьа иҳамчуи, аибашьраҿ аӡәы дҭамхаргьы ауам!.. Арҭ алажәқәа ҳамч рықәхом, ишԥаҟаҳҵари? – иҳәеит Уахсиҭ, аԥсы днаихагыланы уԥсаҭа бзиахааит ҳәа наҳәаны данихыҵ ашьҭахь.
– Зегьы аҳаԥахьы ихьаҵааит! – абри заҵәык иҳәеит Дадрыҟәа.
Ус дук мырҵыкәа зегьы аҳаԥы иҭаланы рҽыԥхьаркит, ирышьҭаланы иааиуаз асқьыфцәа азнаказ уи аҳаԥы аҿышәҭ инадыххылт, аха аҭалараҵәҟьа рзымгәаӷьыкәа илакҩакуа иаадхалт. Згәы еилашӡаны иҟаз ԥыҭҩыкгьы нҭаххит, аха аҳаԥы аҿышәҭ ахысра иалагазшәа ахҿа рацәа ҭыҟьҟьаны аҿанаанаха, зыԥсы ацәызгақәаз аӡәыкҩыџьак рыда егьырҭ зегьы иара уаҵәҟьа изымқәацо инышьҭанакит. Ашхырцәаӷьҭра узҭалараҳа ҭалашьа шамамыз аҟара анырдыр, ашьҭахь агьангьашра иазҟазацәаз иаразнакала ирыӡбеит иҟарҵашазгьы.
Ԥыҭрак ашьҭахь аҳаԥы аҩнуҵҟа есааира аимҳәабжьқәа рацәахо иалагеит, убри аамҭаз есааира аҭачра иаҿыз алҩашҳам рыхәлачны аҳауа рзымхо ахәаҽра ианалага рызегьы ара иҭынҵәаанӡа маӡалатәи аҭыҵырҭахь еибарԥшны рҿынархеит аҵыхәтәан. Ихәыҵсыртә ахаҳәқәа шааихырхызҵәҟьа убри аамҭаз аҿышәҭала иааҭасыз аԥша азнаказ мчыла иаханы аҳаԥы инахәланагалт, аха нас уахьынтәи акы иԥханарсызшәа шьҭахьҟа ихынҳәны иҭҟьа аҿаанахеит, убасҟан наҟ-ааҟгьы инеиҿасыз аԥша алҩа ҭанамцазҭгьы иҟаларын ирызгәамҭакуа абналара иахьӡаргьы, аха чарҳәра рзызуыз алҩа шҳам аҿышәҭ иҭҟьа аҿанаанаха, уа ааигәа итәаз асқьыфцәа иаразнак рылаԥш иааҵашәеит. Ибналарц аҳаԥы ашьҭахьҟала иааҭыҵуаз зегьы рымҩа кны иаразнак рабашьра иналагон, ус акырӡа анҵы ашьҭахь абжьыцәгьақәагьы хрыжьхрыжь еиқәтәо мацара, аҵыхәтәан шьҭабжьык мгаӡо зынӡа иааҭынчрахеит.
Зыԥсы еиқәхаз аӡәаӡәала еибаԥшаауа, иԥсыда-инхада ҳәа еизҵаауа хьацаҵлак амҵан аизибагара иналагеит, зыԥсқәа еиқәханы еибабозгьы убри аамҭаз рҽеигәыджьланы еигәыдибаҳәҳәалон, аха иҭахази еиқәхази еилырганы макьана аӡәгьы аиаша издыруамызт.
– Батиса ихабар ӡәыр ижәбазар? – ишьапы ахьиҵишьуаз азы аса иҵаргәо дшааиуаз урҭ данаарылагылоз днаразҵааит Баҭыршаҳ.
Уи аамҭаз Мардсоу даарылҵны дышиашаз Баҭыршаҳ днаидгылан, нас илахь еиқәҵаӡаны гәалсла дула ацәажәара дналагеит.
– Дадрыҟәа иаб Батиса хаҵарылаҵәҟьа дҭахеит!
– Ишԥоуҳәеи!? Дадрыҟәа иаб, Батиса!.. Ишԥеилкаатәу ари? –  игәыла иҭахара изыгәырҩаханы дшыҟаз иаалырҟьаны иаҳаз дааршанхеит Баҭыршаҳ.
– Ааи, Батиса иԥсы ацамҭазоуп ари анеилкааха! Урҭ реиқәшәара шыҟалаз Ҟазырҳани Дадрыҟәеи ааир нас дара рхаҭа иуарҳәап, аха изласаҳаз ала ангьы аԥагьы иахьанӡа Батисеи дареи изеибамбацзаарын.
Убри аамҭаз Баҭыршаҳ гәыԥжәарала ихаԥыцқәа неихырӷәӷәаны ихы ларҟәшәа даагылт, аха нас ажәак мҳәакәа днарылҵын, иҵырҩны икажьыз ҵлак ашьапы иҽнықәикит дхәыцырҭа мацара
ха. Батиса иҭахара бааԥсыла иныԥшуа гәырҩа хьанҭала дыштәаз, ԥыҭрак ашьҭахь даалҟьаны еиҭах дҵааит.
– Дарыҟәа!.. Дарыҟәагьы дҭахама?
– Умаҳә хәрак иоузар ҳаздыруам, аха иҭахаз рхыԥхьаӡараҿгьы дыҟам! – инапы ахьиҿишьуаз алымти ашьеи иҿашьых, ихәра аԥхӡы ҵаа иԥсеилаҵагаха иахьацралоз уажәыуажәы ихаԥыцқәа еихырӷәӷәо даацәажеит Арабеи.
– Абрагь?
– Абрагь аҳаԥы ҳанынҭыҵҵәа иаразнак дсывыршьааит! –  иҳәеит Ҭеуаз, иҩыҵра иныҵакны инылаз ахәра цахак аҿагәаны дызкыдтәалаз ҵлак ашьапы аҟынтәи Баҭыршаҳ иахь дааԥшуа.
Ус иаалырҟьаны фархь ԥҵәахак рлымҳа иааҭасит. Убри аамҭаз еибгазгьы ихәызгьы рабџьарқәа рхианы ашырсырҳәа ианаагылоз аамҭаз, Дадрыҟәа иан лнапы данкны дшааиуаз ус рылаԥш нарықәшәеит.
– Ҟазырҳан!.. Дадрыҟәа!..
– О, сарахәаша! Ҳахшара ыҟамкәа сара сҩызцәа иқәырхуазеи адәы! Шәыцәгьа ҳамбакәа анацәеи абацәеи ҳакәмыз наҟ ицашаз! Зыԥсы еиқәхаз зегьы саашәыкәырбануп, шьҭа кыр шәыхьшазар ҳара абыргцәа ҳакәхааит! – зегь рзыҳәа лнапы ыргьежьуа, нас аҵыхәтәан аҟыгә ҳәагьы лхы днаст Ҟазырҳан.
Ҟазлаҭ илахь еиқәҵаӡаны, иҭахаз еиҵбацәа рылымкаа иара дахьаанхаз ибла зегьы ихырбаалозшәа ихы ҟәыншьаны акәын дышгылаз. Убри аамҭаз егьы ргәырҩа хьанҭа ихахьы иганы қәыԥсычҳарыла иҟажарц иҭахызшәа, уажәыуажәы игәы дҭақәы-ԥсычҳауа дахьрыдгылаз, цәажәарыла аамҭа рымгаразы ус ибжьы наиргеит.
– Дад, ахәцәа ԥхьакны ҳааит, лассы ианаҳзаамга изызхымго дҟалар ҟалоит!
– Иазусцәада? –  дҵааит Мардсоу.
– Издырқәо рахьынтә ажьиҩ Гьыргәал иҷкәынгьы урҭ дрылоуп!
– Раб Гьыргәал?
– Иҷкәын агәыбжьанытә Еснаҭгьы иаргьы, иҭахаз ирыцҭахагәышьеит!
Адгьанашь лаби лашьеи рҭахара Баҭыршаҳ илымҳа ишааҭасызҵәҟьа убри аамҭаз игәы лҭаҳаны мчымхарак дааиҵанарӷәӷәеит, аха иҵаахьшәашәаха ицәа иҭагӡаны алаҿимҭит.
– Урҭ ахьыԥхьаку аӡәгьы ишәзыԥшаауам, дад! Ахәцәа раагара зылшо шәсышьҭаланы шәаала, уахь сара шәымҩаԥызгоит! –  адәықәлара иҽазырхио ибжьы наиргеит Ҟазлаҭ.
Амш уажәшьҭа аилашәшәымҭахь инаскьон. Убри аамҭаз ақәылацәа рышьҭахьҟа ихынҳәны ацара иаҿын, ирықәхәлаанӡа абна илҵразы. Зегь рышьҭахьӡа игылан аԥсцәа еихышьныизгоз аҽқәа, зегь рханӡа дгылан аиааира ганы инеиуаз Метродор. Иарӷьа лымҳа наҿакны иҿырффа аса ихнаҵәаз макьанагьы ашьа аҿакәкәон, аха уи акәмызт иуадаҩыз, ихадараз ишьҭахьҟа иааирала дхынҳәны амҩа дықәын, илымҳа ҿахызҵәаз ауаҩгьы инапы дакын шьҭа зегьы дахьырбаша мцала диблырцгьы игәҭакны.
Гәыԥҩык аибашьцәа дрыбжьакны шахала деиқәԥах деимырхха иааргоз Баҭаҟәа уажәшьҭа ахысхысра илымшо дкарахаӡаны, дзыдҿаҳәалаз аҽқәа анаахыԥхыԥлак абжеиҳан дықәшьуа акәын дрыма ишнеиуаз. Инапқәа ахьҿаҳәаз азмырхакәа, адомбеи аарцозшәа хазы ихәдагьы ашаха ырҟәараҟәантәаны иахаршәыз аҵыхәа изшьапык иадҿаҳәалан, ишьаҿа аихгараан акыргьы иԥырхаган. Икарауараха ус абаашаҿ ианааи, иҽизмырқәацо ҵлак днадҿарҳәалт, уи аҽны Баҭаҟәа ишьра иахымццакыкәа уи аҵла ашьапы дшадҿаҳәалаз мацара ус иааилахәлеит. Убри аамҭаз аҵла иадҿаҳәалаз даҽаӡәны уи иԥсышьа шыҟалаша збараны иҟаз иара еиԥш, зеиԥшу инаур хазы иааҭгыланы арахь изыԥшуазшәа акәын лаԥшҵашәараҵас ихы шибоз. идысӡа иҟалахьаз ицәеижьы аҵла ишадҿаҳәалаз иаанхеит умҳәозар, заанаҵ иԥырҵыз иԥсы иннажьыз ибаҩ иахьраны иҟаз насҭхантә иазыԥшларц иԥшны игылазшәа игәы иҵанаҳәахьан. Иӡышоз иқьышәқәа ҿажәкны еиҟәыԥԥа ишыҟалахьазгьы ихы қьан ақәҵаӡаны дыҟазшәа ҿымҩак иадымзаргьы аӡы дамыҳәацызт. ргәаҟралатәи аԥсра аԥылара зымчҳарылаҵәҟьа шьҭа дахыццакуан, наӡаӡатәи иԥсшьарҭа ҭыԥ аҟынӡа днаӡаны иаарласӡаны зынӡа дҭынчхарц. абыржәы убри амацара дахьызхәыцуаз ахааназгьы адунеиаҿ дыҟаӡамызшәа иаалырҟьа-аалырҟьаны дҭаууа инаиқәлашьцалон, аха ус уи адунеи лашьца аҟынтәи ҿыц дины арахьтәи адунеи ла
шарахь даахәыҵаҵызшәа ицәаз ихдырра убри аамҭаз аҭҳарацәаҳа иааҿыханы, нас дырҩегьых мчык иханы урҭ ахәыцрақәа рыгәҭа днаганы ҩаԥхьа акы днагәыланаргылон. Абас заанаҵ аԥсра зҽаззырхиоз Баҭаҟәа агәыҭҟьара зыхьӡыз зынӡаскгьы иааигәа иҟамызт, амала уажәшьҭа дызхыццакуаз иԥсҭазаара аҵыхәтәа анҵәамҭа ааигәахара акәын.
Адырҩаҽны ацәырҵра зцәыуадаҩхаз амра ус аԥсы аманы аарла иаацәыҵԥханы игәы арӷәӷәарц аҭахызшәа ашәахәа хәашьқәа анааиҿанарԥха, убасҟан ԥшьаала ихы ҩышьҭыхны ибзарыбзаруа адгьыл авҵыҵра иахьаҿыз дназаԥшит. убри аамҭаз иблақәа анаахнак, нас адәаҿы џьоукы еицхырааны шьаҟак арсра иахьаҿыз ахь деиҭанхьаԥшит, убасҟан харантә илаԥшҵашәароушәа илаԥш иааҵашәеит убри аганахьала гәыԥҩык анхацәа еидцаланы иаарцозшәагьы. Амра акыр иҩахалахьаны ус иааидгылаз ԥшьҩык ахацәа ӷәӷәақәа еицхырааны дааԥдыртлан, нас наҟааҟ имахцә данкны аблырҭа ашҟа дрыма рҿынархеит. Аџьаргәал еиԥш еихажьны еиқәырҵаз амҿқәа иргәылыҳәҳәоз ашьаҟаҿ дхагаланы днадҿарҳәалан, нас дара адырԥ-сырԥҳәа инылбааԥеит, иара убри аамҭазҵәҟьа Баҭаҟәа илаԥш дааҵашәеит злымҳа хиҵәаз Метродор гәыԥҩык ихьчаҩцәа ицны дшааиуаз. Уи дышиашаз аблырҭа аԥхьаҵәҟьа даины данаагыла, лымҳада дынзыжьыз ауаҩы цқьа ибзианы днаиҿаԥшырц иҭаххазшәа убри аамҭаз иблақәа кылцаны илаԥш наидирхалт, убасҟан аҩыџьагьы рылаԥшқәа ааиқәшәеит, ԥыҭраамҭак инеиҿаԥшхьаны еиԥш, ус иаалырҟьаны Баҭаҟәа аҟырҟырҳәа дыччо ихы дҩаханы еибгаз изблак ала ажәҩан гәыҭбаа днаҵаԥшит. Амшын цәқәырԥақәа иреиԥшызшәа аԥсҭҳәа ҵаӷақәа илаԥш ианаахгыла иччара аанкыланы «амш шьҭа ицәгьахозаап» ҳәа игәы инҭиҳәааит, убасҟан иаалырҟьаны ԥшахькгьы ҿыхьшәашәааӡа ианааиҿас ашлара злаҩҩы иҟалахьаз шьыҵәрак ихцәгьы ааиҿанаԥсеит, аха инапқәа ахьҭацәымыз аҟнытә ихы ашьҭахьҟа иаарҭрысны иҿаԥсаз ихцәы нкеиҟьеит.
Дук мырҵыкәа ус иааины иааиҵагылт амца ацраҵаҩцәагьы, урҭ алабақәа ирхаркьакьаны амцабзқәа рыҿҟьа-ҿҟьо иркыз ацәымзақәа рыла амца анаацрарҵоз аламҭалаз ҩаԥхьа иаацәырҟьаз уи аԥшахьгьы ицхраарц убри аамҭаз амца зыцралаз амҿқәа ирыхәлаҭәҳәозшәа амцабз еиҳагьы иҩҵырхаханы иааибанакит. Рацәак аамырҵыкәа аҿҿаҳәа абылра иалагахьаз амҿҩақәа иҩарылҟьа-аарылҟьалоз уи амцабз шьҭа Баҭаҟәа иҟынӡагьы иҩаӡаны ицрасрагьы аҽазнакхьан, аха макьанаҵәҟьа иахьынӡахәҭаз аҽазеибамыркыцызт. Уи абламбатә зегьы рыԥсы ӡаны аблра иаҿыз ауаҩы ихәаԥшуа ишгылаз, ус иаалырҟьаны иаакьыркьырыз ҽык ашьапышьҭабжьқәа рлымҳа иааҭасит, убасҟан уи аганахь агәырқьҳәа зегьы рынахьаԥшымҭаз, ихы инаркны ишьап аҟынӡа еиқәаҵәа маҭәала еилаҳәаз аҽыуаҩ дзықәтәаз рашь шкәакәак жәҩантә илбаазшәа ирызгәамҭаӡакәа иаацәырҟьаны рышьҭахьҟа џьара иаагылт. Асқьыфцәа ари шырбазҵәҟьа игәыҭҟьа-ԥсыҭҟьаха иааилаҭырын «Шәыԥшы! Шәыԥшы! Ижәбома, ари «аџьныш еиқәаҵәа» еиҭахт иааит! Ҳлаԥшықәызҵаз аԥсымцқьа шьҭа аргамагьы ицәырҵуа иалагеит! Ари, иахьагьы баша имааит, шьҭа иҳацрыӡаарангьы иҟам!» – ҳәа, рнапқәа ақәкны аиқәҿыҭра иналагеит. Убри аамҭаз ԥыҭҩыкгьы рабџьарқәа ирзыҩҩит, аха ааигәа анеиразгьы агәы аҭахын, ус аҟаҵарагьы рзыгәаӷьуамызт, ԥаҳаимбарушәа иаарыхҭыгәлаз ауаҩы маӡа зегьы аршьаҳаиҭга рзыҟаиҵазшәа иҟарҵара иақәымшәо ишынханы ишәаԥырҳаԥуа ишизыԥшуаз, ус ихыц аарханы агәгәаҳәа еиқәыз абарбанџьиа инақәикит идоуҳахҿала ирцәарц иҭаххазшәа. Акылԥшра дадымхалацәакәа адыхҳәа ианаауижь иааҿҟьаз ахҿа аршәаа иасуа, зегьы ирхыууаа ишнеиуаз ус Баҭаҟәа игәаҵаӷара иныҵашәеит, гәаҟрыла аԥсра зԥеиԥшыз убасҟан афы исызшәа азнаказ дагьааҭрысит, аха нас акгьы имыхьӡазшәа, наӡаӡа абзиараз ҳәа инапы наизызҟьаз уи аҽыуаҩ дизыԥшуа иқьышәқәа ччаԥшьк нарықәирххит. Убри аамҭаз арашь шкәакәагьы абзиараз ҳәа абылра иаҿыз ауаҩы ианаҳәозшәа иаакьыркьырын нас ашьҭахьтәи ашьапқәа ирықәгыланы ҵәҩанҵәыҟа иԥеит, аха аԥхьатәи ашьапқәа шьҭанаргылаанӡа абжьас еиԥш еиҵасны ԥхьаҟа иԥеит. Уи акәхеит, зегьы рыблақәа ҭырхаха ишазыԥшуаз, амацәыс нышьҭасны ишнышьҭабо еиԥш лацәеихарҟәысрак иахьӡаанӡа рылаԥш иныҵабан иаашьа ацашьахеит. Иԥсра иацхрааз уи ахҭыгәлаҩ иныҵҟьамҭа иақәыршәаны Баҭаҟәа мчыла инкыланы иикыз иԥсы анаауижь, иаалырҟьаны даҽа дунеик ахь
акы даамҵанарсны ихааӡа дынҭанагалеит, нас уахь даманы есааира инаскьацыԥхьаӡа иблақәагьы алашара рхыӡаауа мацара аҵыхәтәан ихдырра нҿыцәаан, убри аамҭаз ԥшьаала ихәдагьы наикәаҽит. Амцабзгьы иара иазыԥшызшәа убри аламҭалазҵәҟьа дагәҭылак ихацәқәынӡа инаикәҵәиаашеит, аха уажәшьҭа уи изнауаз иара ибарҭамызт, аҿҿаҳәа абылра иаҿын амца зкхьаз аԥсыбаҩ..
Уаанӡагьы зыӡбахәқәа рҳәоны ираҳахьаз ашьауҩы дзымбацыз иахьа дырбеит, анаџьалбеит зхалазаҵә ашьоура згәаӷьыз абри ауаҩ дазусҭадашь ҳәагьы инеизҵаақәеит, аха абри абри иоуп ҳәа маакьаназ аӡәы изымҳәацызт. Уи ашьоуҩы аԥсилаа рыҟны ауп дахьыҟоу ҳәа шыргәахәуаз, ус иаалырҟьаны иӡбахә раҳаит Аблархәытәи абаашаҿгьы днанагеит ҳәа, ҵабыргынгьы убри абааш ааигәасигәа зныкымкәаны аӡәыкҩыџьак раҟара ицәаара инахьыԥшхьан, аха цқьа ишьклаԥшыха раӡаанӡа ахылҩԥсылҩа еиԥш рылаԥш дынхыӡлон. Аҭлажәыҟәагьы игәиҽанырҵахьан идырмыз аӡәы абааш дшахаҩоз, убри дазусҭаз аилкаара ихаҭагьы дшаргәаҟуаз ауп ус ҽнак зны ишеиқәшәазгьы.
– Уԥсы уацәшәоит акәу! – ихыиҿы умбо еиқәаҵәа маҭәала еилаҳәаз уи ауаҩы маӡа убасҟан иԥсеилаҵагаха аҟырҟырҳәа дагьааччеит.
– Уазусҭада?!
– Харада-барада зҭаацәа ҭаурхаз Азнаур иԥа Дарыҟәа соуп, судырырц уҭахызар! – Убасҟан ихи-иҿгьы аахитит.
– Уаргьы урҭ урышьҭаларц уҭаххеит! Аа?
– Мап, уахь сцаанӡа аԥхьа урҭ ршьа уара ушьала иҿысхып ҳәоуп сгәы иҭоу! Ухаҭагьы урҭ урышьҭазгаларц сааит иахьа! Иахьанӡа акәын арахьтәи адунеи ақәԥшра уахьынӡақәиҭызгьы!
– Азхарамфа уоума ас исацәажәарц ақәызкыз!
– Сара азхарамфацәа среиуазаргьы уара мгәала ихәыцуа усҟак ухаҵазар, абар уаԥхьа сахьгылоу! Иашаны уанбахәыцхьаз, аха иахьа агха дуӡӡа ҟауҵеит сыкра уахьашьҭалаз! Кыр улшозар сааигәа уааскьа!
Згәы еилашӡаны игылаз Аҭлажәыҟәа уаҳа ажәак мҳәакәа аса наиҟәынԥааны дыкшарцы иҿааихеит, аха убасҟан Дарыҟәа зҿынаирхаз аҟама шшапаӡа ишнеиуаз аԥыӡаӡ абжаранӡа игәаҵаӷараҵәҟьа иналаҟацеит. Убри аамҭаз Аҭлажәыҟәа аҟарма канӡеиԥш дынхьадышьшьит, убасҟан иҽкамыжькәа иҽааириашарцгьы нақәикит, аха аҽышьҭыхра иламшакәа ашьа наиҿҟьан ихәда иааҵалеит, уаҳагьы хыхәашьак изыҟамҵакәа иҽы ахәда дшықәкыз мацара иадыруаз амҩала даманы абааш шыҟаз аҿынанахеит.
Убри аҽны Аҭлажәыҟәа дҭахеит ҳәа аблархәаа иаарылаҩҩыз ажәабжь иахырҳәаара рзымдыруа изаҳаз зегьы ааршанхеит, дызхыршьаазеи, аӷа димазма ҳәагьы инеизҵаа-ааизҵаақәеит, атәымуаа зхы рызҭаз ашьра ихәҭеижьҭегьы акрааҵуан ҳәа зҳәақәазгьы ҟалеит, аха дзыхдырҟьаҵәҟьаз абри азоуп ҳәа аӡәы аиаша издыруамызт. Аҭлажәыҟәа данҭаха нахыс, еиқәаҵәамаҭәала иҽҭаҳәҳәаны абааш ааигәасигәа наурҵс рылаԥш иааҵашәалоз ауаҩгьы уаҳа ихабарк ыҟамкәа даныбжьаӡ, ашьҭахь убри иакәхап дызшьыз ҳәа аҵыхәтәан иазхаҵазгьы рацәаҩхеит.
Скилакс инапаҵаҟа иҟаз арымӡаа еибашьцәа рахьынтә, уаазқьҩык урҭ рымаҵ аура иазкын. Жәанызқьҩык инарыцны Ԥацкьыр аҩхаа ибжьысны Ҵабал иаҭатәеит, даҽа убри аҟара ахыԥхьаӡара Лаҭеи Чҳалҭеи рҽеихшаны итәан. Аҽыуардынқәа рыла анхацәа ирымхны иааргон ашықәсан еиныргалоз арыц, аҟашәа, аԥсасеи ашьамаҟеи, ацха, рыҽқәа рзы ақьар уҳәа рыԥхӡашала еизыркуаз рыхандеи аиҳараӡак. Хазы иахыршьаауаз ашәарах рзымхакәа, иара убас ацәаӷәацәқәа ханҩажәа, ҩышә-хы аԥсаса, ҩнызқь ԥҳал аҩы уҳәа, есҽны рыфатә иақәдырӡуан, убасала аҭыԥантәи ауаа ирзаԥырҵаз аԥҟарақәа уажәшьҭа уаҳа нарылымшо аҟынӡа инанагахьан, ирымаз-ирыхӡыз зегьы рықәдырӡхьан, аҵыхәтәан хык ада ззанымызгьы рыцҳамшьакәа рыжәзаҵәқәагьы нарыхцаны рыцәгара иалагеит.
Аконунг ахшара диоуам ҳәа акәын зегьы ишырдыруаз, аха ашьҭахь иаалырҟьаны ихҭылҵ дҟалараны дшыҟаз анеилыркаа инаркны џьшьахәыс иҟарҵеит, акыргьы илакәыршьон, иахьааидтәалозгьы убри амацара акәын излацәажәозгьы. Инцәыҵагәашәа акәзаргьы ԥыҭҩык, Сельвира гьангьашрак ӡбны дыҟоуп ҳәа азыршьеит, егьырҭ ауадалықь ҳәсақәа раасҭа лара лымкаала дидикыларц, насгьы аҳшьҭра дизылааӡарц дзыхныҳәааз аӡәы ила цәыԥзаԥак дҟалҵеит ҳәа иныҵак-аҵакны уҳәансҳәанқәа рышьҭит, аха уи ҭыӡшәак цәырнаго мкьана ирымбацызт.
Скилакс агәҿыӷь дахьагоз акәзу, мамзаргьы иабацәа рҵас имырӡырц иҭахызу узымдыруа, асқьыф жәлар рынцәахәқәа рыхьӡала иқәиҵалоз аҿаҭахьақәа аҿбара иҵаланы ишааҵыҵлакь аныҳәагатәқәа шьны амарҭхәқәа наигӡон, аха абарҭ аныҳәарақәагьы ахьихуахьаз ҳәа акгьы инамырбацызт, аҵас еиламгакәа цәгьа бзиа дықәныҟәозаргьы макьана аҩыжәрада уаҳа акгьы инамҭацызт. Иманшәаламрақәеи иқәҿиарақәеи еиҟараханы иахьыҟаз аҵыхәала егьа ныҳәагатә иқәиҵазаргьы иара ишиҭахыз еиԥш, игәҭакқәа макьана изынамыгӡацызшәа ибон, уи аамҭаз иныҟәара дуқәа ирыҵашьыцуаз меоҭааи сармаҭааи уҳәа, урҭи иареи ирыбжьаз аҽеиҟәгара ахаҭыԥан ашьҭахь аиҿыбаара рыбжьаҵаны изчычаны иҟаз аимҵәарақәа аанкыланы иаҳра ирӷәӷәарц даҿын, аха иҳәатәы иахамҵгылоз сармаҭаа макьаназ иаӷацәан. Иныҟәара дуқәа рҟынтәи дхынҳәаанӡа ҩажәижәабанызқьҩык инарыцны аибашьцәа изныжьны Неаполь ақалақьаҿ иртәаз иашьеиҵбы Секал диқәгәыӷуан дхынҳәаанӡа аҳра ихьчап ҳәа, ашьҭахь аԥсуаа рыдгьыл игәы ахшәазшәа ааԥынраз дҩаҵасны Аԥсанӡаҟа ихы ирхеит, аха убрахь иҿынахамҭаз изыхҟьоз изымдыруа гәыҭынчымзааракгьы ҵиго далагеит.
Абри аҩыза агәырҩа гәҭахәыцрақәа хырԥсаашьак имамкәа дшыҟаз ус амҩан ԥсшьара ҳәа ианаагыла, уи аҽны ихала аҟазаара еиӷьшьаны ааԥынтәи амырхәага иҽаҭаны адәаҿы днаԥшыааԥшуа дшылаҩеиуаз, абна аханы ус ԥҳәыс бжьык хааӡа илымҳа иааҭасит. Игәыҟаҵагаха иааҩуаз уи ашәа хаа иаразнак убриаҟара даҟаҭәеит, насгьы ашьыжьтәи аӡаӡа еиԥш иԥшқаӡа, ицқьаӡа амаалықьцәа рыбжьы еиԥшха излаҟаз ала мӡанрак лакәымкәа дыҟам ҳәагьы игәы инҭиҳәааит аҵыхәтәан. Ианизымчҳаӡа деиџьыԥ-еиџьыԥуа уахь иҿанынаиха ихылаԥшыҩцәагьы наишьҭалеит, аха ицрыҵразы инапы нарызҟьаны, нас иара ачықьқәа днарывҵаԥш-аарывҵаԥшуа дышнеиуаз ус илаԥш дааҵашәеит ҭыԥҳа ссирӡак днатәа-аатәо аҵаҵындра ҟәшәара дшаҿыз. Иаалырҟьа-аалырҟьаны лашәаҳәара аанкыланы аҵаҵындра лҿы инҭаҟәшәо, лааигәа дцәыҵагыланы илзыԥшуаз ауаҩы длызгәамҭаӡо хәыҷыхәыҷла иара иахь ааскьара даҿын, убри аамҭаз аӡәы сибоит ҳәагьы дыҟамызт. Ааԥынтәи ҳауа зҩыда илызгәызырҳаганы адәы днықәс-аақәсуа дшааиуаз, ус насҭхашәа аӡәы ишьапқәа лылаԥш иааҵашәеит, убри аамҭаз ашырҳәа дышшәырӡа лыҩагыламҭаз цасҳәан илызнаузшәа ԥшахьк лаԥхьаҟала данааимнада лшьапы шшәырқәа рыбжьара иныбжьаӷәӷәаны лыҵкы ҵаӷа налыднарҷаблеит, убасҟан ибла млашьқәа рыла иаразнак иагьаагәеиҭеит иаԥхьа игылаз аҭыԥҳа ссир леиҿартәышьа аԥшӡашьагьы. Илыдсылаз аԥшахьгьы леиҿкаашьа игәазхара ибаанӡа ҳәа аҽамарҭынчкәа лыҵкы ҵаӷа лыдшәаҟьала лцәа иадырҷабланы иахьакыз иаунажьуамызт, убри аамҭаз иаԥхьа игылаз анцәахша леиҿартәышьа даргачамкны илаԥш ахьыналылаҟацаз иаанханы, иналҿыгәҳәааз иԥсы иаразнак иналылаҵәа ицеит.
– Сбыҳәоит, быбжьы хаа еиҭах иаасбырҳарц! – игәы зытҟәаз аԥҳәызба убри аамҭаз ибжьы налықәиргеит.
Еицрашәаны иҟаз лӡамҩақәа убасҟан еиҳагьы иааҟаԥшьхан, маҷк лхы налалырҟәызшәа ҟалҵеит, аха лылаԥыџь дуқәа ирыҵыԥшуаз лыбла гәыҭбаа еиқәаҵәақәа ҩаԥхьа игәаӷьны иара иахь инхьалырԥшит.
– Ашәа хаа зхыбҳәаауаз бзиа иибо иакәхап!.. Усоума?
Убри аамҭаз лқьышә ԥшӡақәа ааиқәыхны бжьы хаала данаачча, убри аамҭаз Скилакс иԥсы мҵарсны илгазшәагьы игәы инарбеит.
– Сара соуԥшәыл макьана дцәырымҵыц! – лыччаԥшь гәыкы лыбжьы ԥшқа налагӡаны аҭак ныҟалҵеит лара.
– Ибҳәаз сызхаҵом, сыԥшӡа! Бара бҩыза аасир беицгәарымҭацкәа иҟаларым!
– Аӡәы изы уссирхаргьы, егьырҭ зегьы ус урызбом! – аԥхашьара шьҭа даиааиуа аҭак ныҟалҵеит лара.
– О, сзыршынхаз аԥҳәызба ссир ус бымҳәан! –  убри аамҭаз ина
пы дааҩахеит Скилакс. – Аԥҳәыс ԥшӡа дзызгәамҭо зыблақәа аш рху иоуп! Бара, аныха чаԥа беиԥшуп, абзиабара нцәахәыс иазылԥхо Фреиагьы илаԥыԥгоит аԥшӡараз! Зынӡаск боуԥшәылуп, бхазыноуп, мӡанраҵас быԥшӡоуп, исзыцәгьоуп ибықәнагахаша ажәа аҳәара! Ихыбымхуа хаҵак дыҟоуп ҳәагьы сызхаҵом, аиаша бҭахызар быԥшӡара аԥсыҵәҟьа даргылоит бнеихагылар! Насгьы избоит макьана хаҵак дшыбхьымкьысыц! Иашоума исҳәаз? Иақәсыршәама? Ҳа, ҳа, ҳа!
Аҵыхәтәан иациҵаз ажәа дацәыԥхашьаны убри аамҭаз еиҭах еицрашәаз лхылҿы лҵәахразы наҟ днаҳәны даагылт, аха диԥырҵны ацарагьы макьана дахыццакуамызт, иагьылҭахымызт уи ахыццакра.
– Схызхыз бхаҿсахьа сцәыбымҵәахын, сыԥшӡа! Арахь бааԥши! Баахьаҳә сышҟа!
Убасҟан ԥшьаала иара иахь даахьаҳәит лара. Скилакс иажәа гәыкқәа арҩшьыга лнаҭазшәа иаразнак дыхнахит, насгьы жәларык рхада дуӡӡа дахьлацәажәоз даҟаҭәаны акәын дшизыԥшуаз.
– Исцәымӡакәа иҳәа базусҭоу? Шьҭа бхы аасырдыр? Бабаанагеи сеибашьцәа рыгәҭан? Исҭахуп бхы-бҵыхәа зегьы здыруазарц!
– Аконунг, ухаҵкы, иахьада сумбацшәа уҵаашьақәа рыгәра сызгацәом? – игәыкыз лыбжьы хаала еиҭах дааччо даацәажәеит лара.
– О, Анцәа ду дыснықәеит иахьада бшысымбац!
– Абри иашаҵәҟьаны агәра лсыргеит ҳәа угәы иаанагама? Аконунг ҽымдыр аныҟаиҵо зынӡагьы инаалаӡом! Иаҭәам аԥҳәызба лжьара! – илызнымкылоз лыччаԥшь хаала ҩаԥхьа инаилырҳаит.
– Ихаҵа, иахьада бшысымбац! Анцәа ҭыԥҳа Фреиа аԥшӡара лымазкуа боуп бара, исҭахуп шьҭа бхьӡ еилыскаарц?
– Изида!
– Амаалықьцәа рысаби Изида! Уажәшьҭа исабҳәароуп бшаны адәы бықәызҵаз бани баби азусцәоу?
– Сызхылҵыз зынӡагьы исыздырӡом, – убасҟан маҷӡак аҟара лылахь ааиқәылҵеит лара. – Сара меоҭаа сырхылҵышьҭроуп, урҭ шәанрықәлаз сшыхәаҷыз сӡаны сааргеит уеибашьцәа, усҟан жәабаҟа шықәса ракәын исхыҵуаз! Убри аахижьҭеи атәы ҳәсақәа сырхыԥхьаӡалоуп!
– Нас, иахьада бзысымбацыз сара? Иабаҟаз сыблақәа, бара беиԥш иҟоу аԥшӡа абыржәаанынӡа дрымбацкәа ас ишԥаҟалеи! –  ихы ааџьеишьеит Скилакс.
Жәларык зхьыԥшыз ауаҩы дахьигәаԥхаз азы ԥеиԥш насыԥушәа лгәы ҟалаланы, аха лыблақәа макьанагьы гәрамгарак рныԥшуа, лқьышә иқәкыз аччаԥшьгьы зны иҿыцәаауа, нас ашәҭыц анпытуа еиԥш ҩаԥхьа хаарак налҿықәыҳәҳәы дааҟалахуан убри аамҭаз.
– О, сарахәаша, сыблақәа абаҟаз абысҟаамҭа! Ауԥшәыл ҭыԥҳа сааигәа дшыҟаз аума ахара сшыԥшуаз! – иҳәан, Скилакс дналыдгыланы дааигәыҵаиҳәҳәеит.
– Суҳәоит усыламкьысын! Мап! Мап! Уи сыдумцалан! Исҭахым ус ҟасҵар! Даҽазны!.. Даҽазны!.. – убасҟан дааӷьаҵәыӷьаҵәит лара.
– Изида!.. Ибмаҳацкәа быҟам сажәа аҩбатәра шыҟамло! Ибхабмыршҭын атәы ҭыԥҳа шбакәугьы! Мчыла бкагәаны бсызнаргартә иҟабымҵан! Уаха сыбзыԥшуп сқьалаҿ! –  иҳәан, Скилакс абас налаҳәаны нас афырҳәа иҿынаихеит.
Изида дылҭахны днеиу, мамзаргьы дахьицәшәоз акәзу, аха дшыҟазаалакгьы уеизгьы уи ауха иаагәаӷьны дизцеит. Скилакс идыруан аҳәса аҳамҭақәа анриҭалоз ишыхнахуаз, уажәы Изидагьы илыдигалаз дахьаргәырӷьаз азы иаргьы игәы ҭгәырӷьаауа дҟанаҵеит.
– Абар, Мысратәи ахаҳә ԥшьа ҳәа изышьҭоу! – иҳәеит Скилакс, ашәандыҟәра иҭганы аҳамҭақәа анлиҭоз. – Иббоума шаҟа ихьшәашәоу иара, еснагь аԥхӡы алҵуашәа ицәаакуп. Цқьа бахәаԥши, зынӡа быбла агәқәа роуп изеиԥшугьы, иԥшьоуп ҳәа зазырҳәазгьы абзиабареи, агәаӷи, ашьоуреи иршьаноуп азоуп, насгьы есымша иныҟәызго ауаҩы ибзиабарагьы наунагӡахоит. Аиааирақәа рызгьы хылаԥшра узнауеит, амашәырқәеи алаԥшцәгьеи уҟәнацоит, имырӡкәа зцәа иадугьы иԥсынҵры ардууеит.
– Абри сара исуҭарцу?! – агәра лызгомызт лара.
– Ааи, иахьарнахыс бара ибтәуп… Ари ахьымаҟа бахәаԥши, акырӡа зхыҵуа акоуп иара, изласаҳахьоу ала Мысратәи фараонк иҳәсақәа руаӡәык илтәызаарын. Аҭоурых дуӡӡа амоуп, аха уи даҽазны ибзеиҭасҳәап, зегьы рылымкаа шьҭа бара ибысҭарцгьы
сҭаххеит… Абри ахаҳәгьы аԥсеиқәырхага ҳәа иашьҭоуп. Адәысакара уқәханы уанӡышо уҿы илҭауршәыр, уӡышра иаразнак еиқәнартәоит, уааԥсарагьы ыҟаӡамшәа иухнарҟьоит. Ирҳәоит аиааира дуқәа иршьаноуп ҳәагьы, ари аҩыза ахаҳә жәлақәа бласы иаҭаны Рым аимператорцәа жәынгьы ҿангьы рнапы иахарҵон, мамзаргьы икылҵәаны рыхәда иахадыршәуан, амшқәа рҽанеиҭаркуа иаргьы ԥшшәы хкыла аҽаԥсахуеит. Еснагь иныҟәызго амашәыр дахнарԥоит, чмазаракгьы ихьуам, ирҳәоит ахшароура зцәыцәгьахаз аԥҳәыс иналыдукылар џьабаа мбаӡакәа деилнаргоит ҳәагьы… – ҳамҭақәас илыдигалоз рхы-рҵыхәа лзеиҭаҳәо лыҟаҭәара даҿын Скилакс.
Убри ауха нахысгьы ааԥани аԥхыни рыбжьара иҟаз аҵх ҟәандақәа иареи лареи бзиабарыла еицырхыргон, убас уахык зны акырӡа илеиҳабыз ахаҵа игәышԥы лхы ықәҵаны дышикәаҩаз иаалырҟьаны днаиазҵааит абас:
– Аиаша ҳәа саҳ! Иџьоумшьаӡои иаразнакала бзиа уахьызбаз? Абри заҟантәы сазхәыцхьеи, аха ҳабзиабара аамҭалахар ҳәа сацәшәоит! Срыцәшәоит иухыбаауа уҳәсақәагьы!
Убри аамҭаз Скилакс ихы инапы аҵаҵаны дахьлываҩаз дааԥышәарччаны ус иҳәеит:
– Уахгьы-ҽынгьы Фреиа ҭабуп ҳәа лаҳәара саҿуп, бара ибыбзоураны абзиабара закәыҵәҟьоу ахьыслырбаз. Уи саҟара сыцнаҵеит, насгьы ԥхыӡҵас имҩаԥымскәа ԥсраҽнынӡа илабҿабаханы исыцзаауеит быԥсы. Иаарласынгьы зегьы ирыласҳәараны сыҟоуп, ԥҳәысыс бсыдыскылараны сшыҟоу алагьы.
– Уи агәра згоит, аха шәара асқьыфцәа шәҵас аҽакуп. Ирҳәоит зхаҵа дыԥсыз иҳәсагьы шьны иваржуеит ҳәагьы. Издыруада иаалырҟьаны уҭахар, мамзаргьы иаауқәшәаны уԥсыр, усҟан саргьы увараҿ сыржру? Сара сызхылҵышьҭроу даҽа ҵаск рымоуп, рынцәахәқәагьы шәара шәтәқәа зынӡагьы иреиԥшым!
Изида дазымхәыцкәа иаалҿыҵҟьаз ажәа гуәкажьга, Скилакс ҵабыргны убри аамҭаз дыԥсыз аҟара игәы ҟаланы ицәа наихабзы-ааиханырбзааит, аха иоуыз агәыхәашьыра инамырԥшкәа ччаԥшьк еиқәыхьшәашәаха ихы иҿы иқәҵаны, ицәырылгаз аԥсра аӡбахә далахигаразы жәабжьк лзеиҭеиҳәарц иҽыназикит.
– Ааи, ҳара ҳанцәахәқәеи ҳҵасқәеи еилазгаз ианарыжьуам, аҳ иакәзаргьы ус даанрыжьуам. Уи иазкны ажәытәӡан зны Скил зыхьӡыз аҳак изырухьоу ажәабжь бзеиҭасҳәап бҭахызар?
– Ишԥасҭахым! Исзеиҭаҳәа! Мамзаргьы заҟа бзиа избоузеи ажәытә жәабжьқәа ансаҳало! – лҳәан, Изида дҟьантазӡа дшыҟаз ҿыцха днаиваҩан лхы лнапы аҵыргәаны иҿаԥшра дналагеит.
– Ус акәзар бӡырҩла, – лыбӷа еиԥхьышьаауа нас иажәабжь дналагеит ишеиҭеиҳәашаз дазхәыцуа. – Убри Скилл зынӡаскгьы бзиа ибаӡомзаарын асқьыфцәа ҳҵастә хымҩаԥгашьақәа, насгьы абырзенқәа реимшьҭра иатәыз аеллинаа рҵас ала дааӡазаарын иара, убри азын ихымҩаԥгашьагы аҽакын. Знызынла борисфенаа рықалақь Ольвиа ашҟа цатәыс ианиоулоз, ицқәаз амҩаԥгаҩцәа ақалақь ааигәа џьара иааныжьны нас иара ималазаҵә абаагәара дшынҭалалакь адҵа риҭон агәашәқәа адыркырц.
– Аҳ ҳәа узҿу Скил иоума ус ҟазҵоз?
– Ааи, убри ихымҩаԥгашьа ауп еиҭасҳәогьы, – иҳәан, Скилакс нас иажәабжь деиҭаналагеит. – Уа дышнеилак ишәыз асқьыф маҭәақәа ишәыхны аеллинаа рымаҭәала иҽеилаҳәаны, нас дзыхьчашаз ауаа ицымкәа ихала ақалақь дналс-аалсуа ишиҭахыз далазаарын, иахьиҭахызгьы днеилозаарын. Аеллинаа рхымҩаԥгашьала иҽыҟаҵаны урҭ рқьабзла хахәс ихгьы Анцәа ииҭозаарын, уахь дцацыԥхьаӡа еснагь дара рынцәахәқәа дрымҵаныҳәалозаарын аԥшьарҭақәа рҿы… Заҟаамҭа иҭахыз уаҟа данаагылалакь нас ҩаԥхьа асқьыф маҭәақәа наишәҵаны ишьҭахьҟа дхынҳәуан, аха рацәак аамырҵыкуа уахь деиҭацахуан, есымша абри даҿын. Ольвиа ақалақьаҿ иргылеит ихатәы ҩнгьы, уаҟа дыҩнаҵаны диман ҷыдала хазы имаз ихатәԥҳәыс. Абрахь даацԥхьаӡа ишысҳәаз еиԥш, аԥшьарҭақәа рҟны еснагь ижәлар ирыцәӡаны маӡала диашьапкуан Дионис Вакх, асқьыфцәа иаҳтәымыз анцәахәы…
Скилакс еиҭеиҳәоз ажәабжь гәахәас иҟаҵаны азыӡырҩра даҿын лара. Ихарбӷьарӡа иҟаз игәышԥы ахәы лнапы налшьуа дидыӷәӷәала дахьиваиаҩаз, еиҭеиҳәоз зҵаарақәакгьы лызцәырнагеит, аха уаҳа диԥырхагамхакәа иажәабжь далгаанӡа ҳәа дизыԥшын.
– Скил маӡала Вакх дышимҵахырхәоз ашьҭахь борисфенаа иреиуаз аӡәы ианеиликаа, ҽнак зны уи дахыччаны асқьыфцәа аҽԥныҳәа
рыҭо ус реиҳәазаап, шәара асқьыфцәа еснагь шәаҳхыччоит Вакх изкны имҩаԥааго амшныҳәақәа раан ҳаԥсы дахьахаҳҵо азы, аха уи игәра шыжәымгоз уажәы шәара шәаҳ Скил ихаҭагьы иԥсы Вакх дахалеит. Сыгәра шәымгозар шәсышьҭаланы шәаала, уи анцәахәы ихьӡала дахьиашьапкуа шәсырбоит иҳәан, гәыԥҩык асқьыфцәа аашьҭыхны имҩаԥигазаап. Ҵабыргны убри аамҭаз Скил дзымҵахырхәоз иазкылԥшны ианырба цәгьаӡа иаргәааит, ишыҟаиҵалац еиԥш ашьҭахь аҩныҟа даныхынҳә иуаажәлар иҿагыланы аҭыӡшәа илырхит, уи дахырҟьаны аҳра имхны ихаҭыԥан дҟарҵеит Скил иашьа Октамасад… Скил иахьырхәра иахьӡаанӡа Фракиаҟа дыбналаны дцеит, аха Октамасад ари шеиликаазҵәҟьа Фракиа еибашьрала дазцеит. Урҭгьы ршьапы иқәгылт, аха аидыслара ҟалаанӡа фракиаа рхада Ситалк ҳәа иҟаз уаҩ ҟәыӷак, Октамасад ауаҩы дизишьҭит абас еиԥшгьы адгылара ииҭарц: «Изакәазы наҟ-ааҟгьы аибашьра аҟынӡа изнагатәу? Уара саҳәшьаԥа уоуп, унапаҿы дыҟоуп сашьа. Уи арахь дсызурхынҳәуазар, уара утәы Скилгьы дырхынҳәны дусҭоит!» ҳәа, изааицҳаз Октамасад идкыланы Ситалк иашьа данизиҭи ашьҭахь Скилгьы дирхынҳәит. Абас еиқәышаҳаҭханы ианеилга Ситалк уаҳа еибашьрак иҽазымкыкәа ир ырхынҳәны игеит, Октамасадгьы иара уаҵәҟьа адҵа ҟаиҵеит, асқьыф жәлар рынцәахәқәа зыԥсахыз иашьа Скил ихы хырҵәаразы… Абас ауп асқьыфцәа рҵас шеиларымго. Зтәы кажьны атәым ҵас иашьҭалазгьы иқәнага дақәдыршәоит, иахьагьы ус ауп ишыҟоу, – дахьынӡацәажәоз иҿаԥшылара еиқәпата абри азырханы иажәа аахиркәшеит Скилакс.
– О, убри азами асқьыфцәеи ҳареи ҳҵасқәа еиԥшым ҳәа зхысҳәааз! – лҳәеит ларгьы, нас лхы наганы игәышԥы аҟьаҟьара инықәылҵан лажәа инацылҵеит. – Уажәы, абригьы сыԥҳәыс лоуп ҳәа сыдурбар, ишԥаухырҳәаауеи ужәлар? Уаргьы уҵас уԥсахит ҳәа иаауҿагылар иуԥсыхәои?
– Мап, уи сара сҵас сыԥсахит ҳәа аанагом! Бара бакәхоит шәара шәҵас ԥсахны ҳара ҳҵас аныҟәгара зықәшәо!
Скилакс иҳәсақәа рахьынтә бааԥсылашәа ахыбаара здыруаз асармаҭ ԥҳәыс Агриполла иаалырҟьаны Сельвира ахшара длоуеит ҳәа аабыкьа илаҳаз шлызхымгоз, уажәы лхаҵа длымазкыз атәы ҭыԥҳа лахь илоуз агәаӷ зынӡа иаалзымчҳартә аҟынӡа днанагеит. Ахыбаара заҟа илылаҽуаз аҟара аҵыхәтәан ацәгьахәыцрагьы лхы азцо далагеит, аха хьырхәышьас иҟаҵатәыз макьана илзеиҿмырцаакәа есыуаха лыҽӡаны ацәыҵаӡырҩра хҭакны дыҟан. Иараби, игәы сыхшәартә аҟынӡа сажәыма ҳәа есышьыжь даныҩагылоз луаҭәа ҟацақәа еиҭах илбарцы лхарԥ кьаҿӷәаӷә акалҭ иҵагьы дааҩаханы днарыхәаԥшлон, аха ҩнҩажәа шықәса азы рацәак шлызнымхазгьы лцәеижьы макьана уашәшәырак џьара иамамкәа еинаалаӡа иҟаз еицакрак амоуцызт. Исыг-сыгәуа иҟаз лгәыԥҳәқәагьы лнапы нарыҵаҵаны иаашьҭлырԥон, лхарԥ налышәхарӷәӷәаны лыбӷаӡара ашәпара ахьынӡацлахьазгьы аагәалҭалон, лҽынхырнааны лыгәчама еицакхьазар ҳәагьы днахәаԥшлон, аха аӡәы дыҟәнишьартә аҟынӡа макьана дымнеицызшәа убри аамҭаз усшәагьы лгәы иаалыҵанаҳәон. Лгәаӷ ҭаха лнамҭаӡо аҟынӡа даннанага ашьҭахь илыӡбеит, илеиҽырбоз аҟарулцәа реиҳабы Октадор зыхьӡыз хаҵак лхы далырхәарц. Ӡәыр длыхәараны дыҟазар убри иакәхоит ҳәа агәрагара аҵыхәтәан лхы ианалҭа ашьҭахь, уахынла лара лахь дааганы лыбзиабара наиҭаны ихыхра лҽазылкит, лҳәатәы дахымԥо дҟалҵаразы.
– Исцәымӡакәа иҳәа Октадор, аконунг дызҟыз атәы хкыдҟьа дшыудыруа? – уахык зны зҵаарала даахҭалкит.
– О, сгәы зытҟәаз Агропилла! Сара еилкааны исымоуп, Скилакс ӷәӷәала уи атәы ҭыԥҳа бзиа дышиамхабаз! – иҳәеит Октадор, луаҭәа ҟьантазқәа гәыдкыло.
– Издыруада ԥҳәысыс дидикыларц иҭахызар? Усеиԥш акры узеилкаахьоума?
– Уи атәы сыздыруам, сылашара! Амала ибдыруазарц исҭаху убри ауп, Скилакс уи аҭыԥҳа лаҟараҵәҟьа шәара аӡә бзиа шәимбозар ҟалап. Зынӡа ихихалыршҭит, иоуразоуроу зегь рыла дылҟит, ихаҭа тәыс дҟаҵаны лкалҭ дыҵалкит! Зегь шәаасҭа лара дшеиӷьишьо шьҭа мбашьа амам! – иҳәеит Октадор, убри иаргьы ихы иархәаны аконунг игәаӷ еиҳагьы излалиркышаз ала даацәажәан.
– Октадор, иуҭахума ҵҩа змам аибашьцәа урхаданы уҟазарц? Иуҭахума Скилакс импыҵаихалахьоу адгьылқәа руакаҿ аҳс уҟаларц? Абри угәы иаҭахны уҟазар уацәымшәакәа исырдыр, уи азы исылсыршалакгьы убап?
– Мап, Агриполла! Сара исҭаху бара заҵәык боуп…
– Хымԥада, усҟан сара саҳ уара уакәхоит. Убри нахыс сара сыҵхқәа зегьы уара заҵәык уакәхоит изтәхогьы. Иуҭахызар ԥсраҽнынӡа убзиабаҩ сакәны сузыҟалоит, аха уи азын инаугӡароуп иудысҵо дҵак. Уи уареи сареи еиҳагьы ҳаизааигәазтәыша акоуп, иашаҵәҟьаны бзиа субозар иагьынаугӡоит уи.
– Бара бзын иааҟасымҵо акгьы ыҟам, сыхазына!
– Издыруеит Скилакс угәра шиго, гәҩарасгьы уҟаиҵашам уара шуакәу! Уара сутәхарц уҭахыҵәҟьазар, ахшара дзоураны иҟоу Сельвиреи атәы цәыбзаԥҳәыси… – нас лыбжьы аӡәы иаҳар ҳәа дацәшәазшәа иаанхаз ажәақәа маӡала илымҳа инҭалҳәеит.
Октадор акы иҳәарцы иҿы ааихихит, аха аҳәаха иамраӡакәа лқьышәқәа наиҿагәаны даанылкылт.
– Уареи сареи ԥсраҽнынӡа ҳаизынхарц уҭахызар, уца, сзыҳәаз нагӡа! – игәыдкыла-хыдкылара иналагӡаны абасгьы налҳәеит аҵыхәтәан.
– Бсықәгәыӷ, ишыбҭаху иҟалоит!
Скилакс ҵабыргны дызҟаҭәаз уи атәы ҭыԥҳа даалԥыршәаны дзыҟамлеит, аҵыхәтәан даазқәылаз ихымҩаԥгашьа џьазшьахьаз ԥызаҩцәақәакгьы, иараби, дзыхныҳәааз иусқәа бжьылхыр ҟалап ҳәа маӡала еибызҳәақәахьазгьы ҟалеит. Ахгәырԥхаҩы Изидагьы лаџьал ааины лҟәаҟәа инкыдгылазшәа, ари абжьарак аԥсра аӡбахә заҵәык акәын илҿакыз, уи ауахагьы убри аацәырылгахт еиҭах абас:
– Ауаҩы дыԥсыр иԥсы абацо, сыхазына, саҳ?
– Ауаа зегьы ирымоуп рхатәы еҵәахәқәа! Ианԥслакь дасу еаҵәахә ахь рыԥсқәа ԥырны иазцоит, – аҭак налиҭеит урҭқәа зегьы иара иҭҵааны имазшәа агәра лырго.
– Абри хауҵома, саҳ?
Скилакс уи аҭак изыҟамҵакәа, лыхцәы инапы алшьуа илаԥш џьарак икыдырхаланы аԥшра даҿын.
– Бзиа еибабо рыԥсқәагьы хазхазы иагозар, нас хаҵеи ԥҳәыси нырцәыҟагьы рыԥсқәа еиқәшәоит ҳәа изеиваржуеи усҟан?
– Изида? Иабихәац, есыуаха ибҿазыршәои абри аԥсра аҭыӡшәа? Сбыҳәоит даҽакы базҵаа, уаҳа исабҳәаша бымаӡами? Бара зынӡа бқәыԥшуп, бзеилаҳаша абзиабареи аԥсынҵры дуи ауп!
– Исыдызгалаз сыздыруам, аха знызынла шәаӡыӡарак сызцәырҵуеит! Ари абжьаракгьы цәалашәара бааԥсык соунажьуам, аԥсынҵры ду ҳәа иуҳәаз смоукәа заанаҵ саџьал ҿахҵәарашәа збоит. Мап, макьанаҵәҟьа исҭахым аԥсра!
– Абзиабара иазхәыцуа еснагь аԥсра дахнарԥоит!
– Уи ианазмырҵабыргуагьы ыҟоуп! Абри ауаҩ абас ала дыԥсааит ҳәа ашацәа иршаз иаџьал иахьак дахыԥаргьы уаҵәы дзацәцом, избанзар ашацәа лахьынҵас даниуаз ус ирҭахьан! – убри аамҭаз деиқәыхьшәашәаха дааччеит лара.
– Сбыҳәоит, шьҭа иазырха агәкажьга цәажәара! Исҭахым уаҳа урҭқәа саҳарц!
– Ирҳәоит, иԥсраны иҟоу иԥсра мышқәак шагыу ицәа ианыруеит ҳәагьы . Зныкыр уара ус уҟалахьоу?
Убри аамҭаз Скилакс дааҭрысит лассы дыԥсрашәа игәы ҟаланы, Изида ацәа дышьҭнахаанӡа убри игәы иҭыхәхәа ишҭаз мацара, ус аҵх ашарахь ианеиха ауп дынҭанагаланы ихәда абжьы ангаз.
Амшқәа еишьҭагыланы акатаҳәа ацара иаҿын. Изида есыуаха лыҽӡаны лыбзиабаҩ иахь днеиуан, ацәылашамҭанӡагьы уа дыҟан. Абас уахык зны иара иҟны дшыҟаз аҵх агәазы ԥҳәыс бжьык «Ҟаҳ!» ҳәа знызаҵәык иаагаз, убри аамҭаз Скилакс ацәа данаалнах инапы ахьынӡанаӡоз иааиҵыхны даанапршьашьит, аха иваҩаз данаԥыхьамшәа ашырҳәа даахықәтәалан лыхьӡгьы ҳәаны налызҿиҭит. Лыхабарк анимбаӡа ашырҳәа ицәарҭа дҩылԥаны нарма еиқәала дшыҟаз адәахьы дындәылҟьеит, иҿыҭбжьы заҳаз ихьчаҩцәагьы уи аамҭаз еибарҩны иааидыххылеит иҟалаз рзеилымкаауа.
– Шәызгылои шәбиб-бибӡа! Абаржәыҵәҟьа дыԥшааны дысзаажәга! – иаразнак урҭ днарыҵаҟьеит акы рхаразшәа.
– Ааи, аха зыхьӡ уҳәаз ҳара дҳамбац, дзеиԥшроузеи уаҳаракыра…Аконунг? – иԥшаатәыз дырзымдыруа инеицырҳәеит иахьцара иақәымшәо.
– Атәы ҭыԥҳа Изида!…
Скилакс ихшыҩ дахыҵны дгәашгәаҭеиуа дышгылаз ус ҟарулк Изида инапы данҵаны, ақьала ашьҭахь шыҟаз давҵыҵны иҿааихеит. Дхьыхәхәа иикыз аҭыԥҳа дааганы деиҵыхәхәа данаашьҭеиҵа, убри аамҭаз иааиқәшәацәгьан дахьгылаз даагарҽарит.
– Изгәаӷьыда абри лҩыза агәлымҵәах лышьра? – убри аамҭаз ихы еимлагәа икны абри заҵәык ауп ииҳәаз Скилакс.
– Аконунг ухаҵкы! Лыбжьы ансаҳаҵәҟьа иаразнакы сеихеит, аха снеиаанӡа ашьҩы дыбналахьан! – иҳәеит уи аҟарул.
– Дандәылыргоз шԥашәымбеи? Абасоума аконунг дшышәыхьчо!
– Ақьала аԥхьаҟала аӡәы дыҩнало ддәылҵуа ҳамбаӡеит аконунг, ухаҵкы! – даҽа ҟарулкгьы ибжьы наиргеит.
Скилакс уаҩ ишимбац аԥсыжра еиҿикааит, зыԥсра заанаҵ зцәа иалашәахьаз, адунеи зызхара ақәыԥшыха змаӡаз, ԥшрала аконунг иҳәсақәа зегьы ираԥызгоз, уи иаҵашьыцынгьы иҭадырхаз Изида қәрахьымӡа, абасала лгәы зҟыз ауаҩы ибзиабара дақәӡит. Уи лыԥсра шизхымгоз ус иаалырҟьаны ҽнак зны изааргаз ажәабжь ҿаасҭа дыԥсымкәа дыбзамкәа даақәнархеит. Убри аҽны ҽырххала иаакылҟьаз џьоукы изааргаз ашәаџьҳәажәабжь ишьамхқәа наиҵанараҟәалан, атымитыша иҭаҳаз алым ԥсхых деиԥшханы убри аамҭаз аҟәаҿыҳәагьы днартәеит.
– … Ушьҭахьҟа ухынҳәанӡа ҳәа инужьыз уашьа хазына Секал дҭахеит фырхаҵарылаҵәҟьа! – иажәа анагӡара даҿын руаӡәык. – Зыԥсы еиқәхаз даараӡа имаҷҩуп! Секал еибашьҩцәеи иареи мчыбжьык заҵәык ауп ақалақь ахьчара ахьынӡарылшаз!
Скилакс иқәшәацәгьаханы дхаҳәршәыраха дахьгылаз убри аамҭаз ихы иасуаз ашьа иргәҵысҭа адақәа еиҟәнажәарашәа ажәак ихәламшәо, ишьҭахьҟа ахырзаман изыҟаланы, уи аҵыхәала имала иҽишьыр иҽизымшьуа даақәхеит. Абыржәоуп гәҩарасгьы ианыҟаиҵа, уаанӡатәи игәыӷрақәа шьҭа ҿааҳәырада ишҿахҵәаз.
– Шьҭахьҟа уззыхынҳәыша ҳәа акгьы нымхеит, ицҟьа иқәҵоуп ақалақь Неаполь! –  иажәа анагӡара даҿын уи. – Аконунг ухаҵкы! Уаҳа иҟам асқьыфцәа рыдгьыл! Наӡаӡа иӡит уаҳрагьы! Шьҭа еибашьрыла аҳра архынҳәра шыҟалаша уаҩы издыруам!
Убри аамҭаз аҟаԥыҳәа иааигәалашәеит, ҵыԥх уажәааны Ҵабал зыԥсҭазаара иалҵыз Апполодор иажәа ҭынхақәа. Кыр инахараны ихәыцуаз, аԥхьаҟагьы иҟалараны иҟаз заанаҵ издыруаз уи иҳәамҭа абар уажәы аҵыхәтәан иахьылабҿабахаз, усҟан иара имч мацара дақәгәыӷны уаанӡа уи дахьазымӡырҩуаз азы аҵыхәтәан ихы дахьхәыртәгьы дҟанаҵеит, аха шьҭа иааг, уи аамҭа ицәцахьан.
Иаалырҟьаны асқьыфцәа раҳра шырцәыӡыз анраҳа аҳәатәы еицнагара рцәыӡны дук мырҵыкәа Ҟалӷьҭантәи рхы ахьынахаз идәықәлеит, абжаҩык Аԥсанӡа дгьыл ааныжьны агаҿахь рхы дырхеит, даҽа џьоукых Ҵабалнтәи ашьханхыҵҟа ицаразы амҩа иқәлеит. Зныҟәара дуқәа ирыцызҵарц зыгәҭакыз Скилакс игәахәтәы дахьымӡакәа мҩабжара ас амықәшәатә аныҟала, реиҳараҩӡак имазҵаакәа рхы ахьынахаз иԥырҵны ацара иалагеит.
Абасала асқьыф жәлар рықәӡаара шааиз збаз Сельвира агәырҩа ӷәӷәа лнаҭеит, жәларык рыӡра мҩа ианзыргылазгьы зхаҳәатәы заҵәык ада даҽа ҳәатәык иазымӡырҩыцыз лхаҵа шиакәыз ала иҭахаз лашьа ибзоураны еилылкаахьан, насгьы илабжьигахьаз иажәаҭынха анагӡара аамҭа шааизгьы шьҭа илбарҭаны иҟалеит. Еиҿыҵны рхы ахьынахаз идәықәлаз асқьыфцәа аланылкыларазы лыгәҭакы шьҭа дахымццакыр ада ԥсыхәа лымамкәангьы дааҭагылт, уи иахьынӡарманшәалоз лыздыруамызт, аха жәларык рықәӡаара мҩа ианзыргылаз иахьырхәразы уахык аӡәы лҽимырбакәа иқьала дааҵалт.
– Асҵәҟьа угәы ԥумжәацәан, саҳ хазына! – лҳәеит Сельвира, гәырҩа цәгьала зхы кны итәаз Скилакс днаидтәалан. – Уара, иԥсыҽқәоу ушреиуам здыруеит, иааулымшо ҳәа акгьы ыҟаӡам! Агәра ганы сыҟоуп, угәҭак дуқәа аҵыхәтәанӡа инагӡаны уаҳрагьы архынҳәра шулшо!
– Исыдыбкылаз алахьынҵа шьҭа исоурангьы сыҟам! Неаполь ҳәа акгьы нымхеит! Уаҟа иаансыжьыз зегьы ахшьаауп! Ҳадгьылқәа џьоукы рнапаҿы иҟалеит! Исцәыӡит саҳра! Ҳаззыхынҳәыша ҳәа акгьы ҳазнымхеит! – убри аамҭаз ишьапқәа нышьҭарҳәазауа деиҵакы-еиҵакуа дахьылаҩеиуаз изнымкылоз илаӷырӡқәа еиҭах иаахаҟәҟәалт иԥҳәыс илҳәаз игәы еиҳагьы ианарԥшаа.
– Ишулшо здыруеит урҭ ақәылаҩцәа урабашьны уаҳра ҩаԥхьа ишурхынҳәуа! Уи азын ушьҭахьҟа ухынҳәыроуп! Агәкажьра шәарҭоуп, иашаҵәҟьаны уи уҭанархаргьы алшоит, аха уара ус иҟақәоу уреиуам, ҳажәлар узыԥшуп хык иқәҵаразы!
Игәы лырӷәӷәозшәа даҿын, аха убри аамҭаз еицрашәаны иҟаз лыблақәа гәаӷла иҭәны амца рхыҳәҳәыла акәын ишыҟаз,
насгьы машәыршәа гәҩарак изҭаша жәа-наак сҿымҟьада ҳәа лцәажәашьа дацклаԥшны, иахьынӡалылшоз лҽырҟәатапсатаны днаиабжьозшәа лхы илырбарц даҿын. Ашьҭахь дҩагыланы арыжәтә хкқәа ахьықәгылаз лышьҭахь еиарханы изҭалҭәаз ҩ-храҿак кны дшаахынҳәызҵәҟьа руак иара иахь инаалырхха, убри аамҭаз аҟаԥыҳәа иналымԥааны иаразнакала илҭаирпҟеит, аха уиак измырхакәа нас ашырҳәа ихаҭа дҩагыланы арыжәтә зҭаз агәыгәым ааганы инаимҵаиргыланы днатәеит. Аҩбатәи иҭеиҭәаз абжаранӡа ауп ажәра ахьынӡаилшаз, убасҟан акы шааиԥырхагахаз убаратәы аҳәаҵәыҳәаҵәра аахҭеикит, аха убас дшыҟазгьы иаанхаз ҿымҩа-ҿымҩала даҿыхәо дынкахәыцуа дтәан. Иаалырҟьаны ихьааха иӷра инҭагьежьыз кыргьы иааичҳаит, дук мырҵыкәа ус днеилышшаны днеилыууа-ааилыууааит, аха изыҟалаз изеилымкаауа иԥсы ицәырацәаханы аҳауа анизымха, убри аамҭаз икадифа маҭәа акацхәқәа ҿыжәжәаны игәышԥы хәымбабыра аахитит.
– Мшәан, исзыҟалеи? Схы ишакәымшәа избоит, сыгәгьы оумакала ихынҳәуеит! – иҳәеит иара, шьҭа ацәажәарагьы ицәыцәгьаны убри аамҭаз иблақәа ҭызза иҟаҵаны илаԥш иԥҳәыс илыдырхаланы. – Иираны иҟоу ҳ-ҳхәы-хәыҷы…
– Аӡәгьы дираны дыҟаӡам! Сҽысрыцқьахьеит! Шьҭа угәы рҭынчны џьаҳанымҟа уҿынаха! Уахь ушцаз ала агәра згарцгьы сҭахуп, уи азоуп ара сыԥшны сызтәоугьы!
– Ишԥабҳәеи!?
– Иугәаларшәа иҟауҵахьоу агәнаҳарақәа! Иуҭахызар сара иуҵасҳәап урҭқәа? Иухашҭхьоума саб изуухьаз? Усҟан дызлоушьыз ашҳам аҩызаҵәҟьа ауп уажәы ухаҭагьы узго! Иҟауҵахьаз агәнаҳара мышкы зны иухьымӡап ҳәа уҟазма? Уеиқәымышьҭацәгьаха, саб дузымхакәа сашьагьы днаушьҭаӡ дцеит!
– Б-ббы… з-ззы… р-ра… сс… – убри аамҭаз иҟырҟы иааҭыҩҩыз шьҭабжьқәак рыда уаҳа изымҳәеит.
– Зегьы ҳшьа зурц узгаша ашҳам усҭеит! Уара арахь иуҭыԥмызт, иахьухәҭоу ахь уцоит! Шьҭа рацәакгьы узнымхеит, ԥсцәаҳаҵас иузыҟалаз уи ашҳам уажәыҵәҟьа уарҭынчуеит!
Скилакс дыҳәҳәаны аҟарулцәа еизигарц иҭахуп, аха ибжьы изҭымкаауа, ус дук мырҵыкәа ибаҳҭ-баҳҭӡа иӷрахаз ихи-иҿы аҵыхәтәан аиқәаҵәахара аҽазнакит. Ашҳам шьҭа атәы шыҟанаҵаз аҟара анылба, шьҭа аӡәы дибаанӡа ақьала ашьҭахьҟала дынцәыҵсны дцеит, аԥсрахьы зхы зырхаз иԥсхыҵра дазымԥшыкәа. Убри аамҭаз Скилакс инапы ахьынӡанаӡоз иԥыхьашәоз зегьы еиԥхьытта еилаижьуан, дҩагыларцгьы акырынтә иҽаазишәеит, аха ианилымша дҳәазаны ицәарҭахьы иҽынаихеит. Зегь зылшоз ауаҩы уажәы мчы имамкәа иҭызза иааԥшуаз иблақәа ҭыҵны ицарашәа иахьынкыдхалаз иаанханы, дызхәаҽуаз ашәаҟьа иҿачны иҽыреиџьыԥаны деилахәахәа ицәарҭа аҟынӡа дзымнаӡакәа дахьнадиаалаз, ус дук мырҵыкәа дҳашҳатәарахазшәа днышьҭахеит.
Скилакс иаалырҟьаны иԥсра зегьы ааршынхеит, иԥырҵны имцақәаз џьоукы иҽишьит рҳәеит, даҽа џьоукых хәшәла дшьуп ҳәа азхарҵеит, аха реиҳараҩӡак игәы ԥжәаны дыԥсызар ҟалап ҳәа азыршьеит. Иаамҭамкәа аконунг иԥсра згәы иалсызгьы иалымсызгьы деицырџьабашәа ҟарҵеит, Сельвира лыда егьырҭ аҳәсақәа зегьы асқьыфцәа рҵасала акәу-суҳәа еибарҳәҳәо, рылахьқәеи рӡамҩақәеи нацәхыԥла рыҽцәырыԥԥит, зҽалазарԥсызгьы ҟалеит. Мышқәак рышьҭахь асқьыфцәа рҵасала анышә данамарда, насгьы шьҭа хада дрымамкуа ианаанха дасу рыуацәеи ргәыцхәцәеи рыманы, еимшьҭрала рҽеидкыланы иаанханы иҟазгьы рхы ахьынахаз хазхазы рҽыԥсаҟьаны идәықәлеит, рыбжаҩык ашьханхыҵҟа ицахьаз ирышьҭалеит, ирацәаҩын амшын аԥшаҳәа иаццазгьы. Абасала асқьыф жәлар ҳашқәсԥхьаӡара 300 шықәса анҵәамҭазы наунагӡа ирцәыӡит рҳәынҭқарра, уаҳагьы раҳра архынҳәра рҽазымкыкәа рхы ахьынахаз адгьылқәа ирызцарцы еимшьҭрала еиҿыҵны идәықәлеит. Рҽыԥсаҟьаны изланхаз егьырҭ ажәларшьҭрақәа, аамҭа ииасыцԥхьаӡа ишнеишнеиуаз урҭ ирылаӡҩахеит, изланхаз ртәы анышьҭырх ирцәыӡит рхатәы ҵасқәеи рқьабзқәеи, идырӡт рбызшәагьы, убасала ибжьадырӡит рхаҭақәа рхы, амала урҭ иркьару роуп ҳәа рҳәоит ауаԥс жәлар, урҭ рцәажәараҿгьы ахархәара амоуп асқьыф бызшәа иацырҟьахаз ажәақәа маҷымкәа. Абасала асқьыф жәлар ҳәа еиҭашьақәгыланы изыҟамлакәа, рыбзарӡы уаҳа џьара иамҳәаӡо, аҵыхәтәан зынӡа адунеи инаныӡаа ицеит.
Аԥсцәа реишәа андыргылоз чачхадыл аҽны быргки арԥыс хбыџки аҽыуардын иантәала иахьнеиуаз еибырҳәалоз иаргьы азыӡырҩларц аҭахызшәа убри аамҭаз алымҳа кьатрацәқәа кыдҵа, зны ашьҭахьҟа ирхо нас аԥхьаҟа иниаго, аварахь ахы ырнаашәа икны икыԥ-кыԥуа инеиуан иаҵакыз алаша-ҽы, ашьапы ԥшӡақәа ахьаргылоз ахьгьы агәҽынҵара аманы алаԥш есымшааира аԥхьаҟа ирханы. Рымҩа ахьхаз ахәыҳарак иаҿысны иҩеиуаз амҩа мардара ус ианааҿала, шьҭа урҭ рзыӡырҩыха амамызшәа ишьҭыхны иакыз ахы маҷк иаақәнажьшәа ҟаҵаны убасҟан аныҟәашәа иаагнархан, нас еиҵыӷәӷәа-еиҵыӷәо аҿынанахеит. Рацәак аамырҵыкәа ус уи ахәы ианаахала, хылаԥшыҩцәоушәа еикәыӷӷа рҽеимыртаӷа уаҟа игылаз аҭәаҵлақәа руак ашәшьыраҿ аҽыуардын ааныркылан, аԥхьа абырг днақәҵит, ашьҭахь ахәырџьани аирыӡи аашьҭыхны дынкаԥеит аҽыуардынхьчас ицыз уи арԥыс ҭаҳаҭыӷьагьы.
Убри аламҭалаз ихааӡа иқәсуаз аԥша лас абырг ихцәы шла шааиҿанаԥсаз изгәамҭаӡо иҽыриашаны дахьгылаз убри аамҭаз ииасхьаз аамҭак ааигәалашәазшәа хәыцра ҵаулак дышьҭԥаа дакын, ари ахәыԥшӡа иахьада имбацызшәа дааҟәымҵӡакәа лада-ҩада илаԥш нахга-аахго. Уи ахәы ахәада зегьы нышәынҭрала иҭырҭәааз, уаҟа зыԥсыбаҩқәа ыҵаҵәахыз аԥсцәа рдунеи ашәа азырҳәозшәа аҭәаҵлақәа ирылатәаны есҽны иҷырҷалеиуаз аԥсаатә рыбжьы ахьгьы аҵыхәтәан илымҳа нарызкыдиҵеит. Анкьа амҩасцәа ара ирбалоз ҩ-ҳаҭгәынк заҵәык ракәын, урҭ рааигәа игылаз ҭәаҵлак амҵан иҟаҵаз атәарҭаҿы инатәаны, игәызырҳагаха ахәы иқәслоз аԥша лас рынданы, иахьынӡарҭахыз рыԥсы неиҭакны ианыҩагылоз аламҭалаз рылаԥш ихгылаз урҭ аҳаҭгәынқәа зтәыз шырзымдыруазгьы, шәыԥсаҭа бзиахааит ҳәа наҳәаны нас рымҩахь рҿынархон. Ари амҩала имҩасуаз ахаратәиқәагьы ираҳахьан, анкьа зны аԥсуааи асқьыфцәеи реибашьраан иҭахаз рыбжаҩык рыԥсыбаҩқәагьы абри ахәаҿы анышә иамардеит ҳәа, аха урҭ зларацәаз ала абраҟа зызқәаҭыԥ ыҟоу азусцәада ҳәа шамахамзар уаҩ дазҵаауамызт. Ааигәатәи аҳаблақәа рҿы инхоз ауаа араҟа иԥшьоу ҭыԥны ирыԥхьаӡон, рабацәа рыбаҩ змадаз ишакәым иазымныҟәаларц азы рыхшарагьы ирабжьыргон, ныхак ирзаҩызахаз арҭ аҳаҭгәынқәа рнықәларц, ҳаҭыр ақәырҵаларц еснагь ирыҵарҳәон. Абри аџьанаҭ ҭыԥаҿ ирзеиԥшны иамадаз аԥсцәа рывараҿ уаҳа аӡәы анышә дамарымдеижьҭеи шьҭа акрааҵуан, урҭ рышьҭахь зыдунеи зыԥсахуаз ауаа дасу реимшьҭратә нышәанҭрақәа рыҟаҵара ианалага нахыс.
Аурымқәеи асқьыфцәе и нықәӡаа ианца ашьҭахь инеиԥынкыланы ауаа аҭынчра рзыҟалеит, ргәы кыдзыргылахьаз аибашьрақәа еиԥхьбаны ԥсеивгара хәыҷык анроугәышьа зегьы анхараанҵыра рҽарҭеит, знызынла нхыҵынтәи арахә рыхцаны икарцарц қәылаҩцәақәак аарԥырхагамхалозар егьыс еибашьрак ҟалараны иҟоуп ҳәа аӡәы иҳәоны рмаҳацижьҭеи шьҭа акрааҵуан. Инеиужьны иҟалаз ахақәиҭра иалагӡаны ӡәырҩы рыԥсқәа еивыргеит, рырахәрышәахә иаздырҳаит, еиӷьны ршьапы иқәгылт. Уи аамҭақәа рзы знызынла иҟалоз аиҵаӷьычрақәа иахьакәым ианкылнагозгьы ыҟан, нас аргама изҵыҵуази ацәыӡ заузи дареи аимак рыбжьалон, аха уи аамҭаз абжьацәажәаҩцәа нарыбжьаланы еиндраалон. Аӷьычцәагьы зегьы еиԥшымызт, амаӡарах зҵыҵуаз ықәгьежьааны ӡәырҩы уи мап ацәыркуан, аха рыԥсы иаԥшәмаханы ацәыӡ зауаз рахьынтә иҟан ақьиацәагьы, урҭ ирыҵаӷьычыз деилыркааргьы ртәы рмоукәа ианаанхалак шәыԥсы иамаз ҳәа иааицрыҵуан. иҟан уи аҿаапкаҩцәагьы, урҭ анзеилымгалакь аныхаҿ ицаны стәы угазар ҳәа ибӷаны ашәи шьҭарҵон, усҟан аныха иацәшәаны ахықәаара мап ацәызкаузгьы ааԥшуан.
Есааира ирацәахон ачарақәа рурагьы, аиуара зыбжьалоз аҭаацәарақәа, амаҳәи абхәарааи инеибаԥхьа-ааибаԥхьаны наҟ-ааҟгьы аҳамҭақәа еимырдон, уааԥсырала изызҳауазгьы ҵасла ишаԥыз ала ахшара аиҵбӡа аҩны дааныжьны аиҳабацәа еиҿыҵны хазхазы рҭыӡҭыԥқәа ҟарҵон. Анхара-анҵыра инаваргыланы аӡәиаӡәи еицлабуазшәа мшынла аныҟәарақәагьы аҵыхәтәан ихҭакӡаны ирыман, ахара ацара зылшоз рхатәы ӷбақәа рыла анкьа еиԥшҵәҟьа ӡәырҩы рыԥсҭазаара еиҭах амшын иадырҳәало иалагеит.
Амзаԥхьаӡаҩцәа изларҳәоз ала асқьыфцәа рышьҭахь уаҳа еи
башьра ӷәӷәак ҟамлакәа аҩажәатәи ааԥынрагьы ааит, убасҟан Дадрыҟәа иҷкәынцәа Рамхәыҭи Разани ирызҳаны рыӷәӷәамҭаҵәҟьа ианҭагылаз акәын, аха амшмыхәла аныҟалаз ашқәсан изыҟалаз арыцҳара ду ԥсраҽнынӡа ихамышҭуа игәалашәараҿ иаанхеит. Ихшара ихьӡаны ианааивагылашаз аамҭазы аҭаацәа ргәы ҭызшьаашала акыр арыцҳарақәа ирыниеит. Анкьа иаб Дадрыҟәа иеиԥш зыԥсҭазаара амшын иадызҳәаларц зҭаххаз иԥеиҳаб Рамхәыҭ ҽнак зны ӷбала амшын дахьынхылаз уаҳа ихабарк ыҟамкәа длабжьахәаша дыӡит, иҟалаз уи ауп, амҩан ирықәшәаз амшцәгьа бааԥсы амашәыр ду иақәнаршәеит, аԥраӷба иазымчҳакәа ианыӡааҟәрыла зыԥсы еиқәхаз хҩык рыда егьырҭ зегьы ҭахазаап, еиқәхаз дрылан Рамхуҭгьы. Амажьӡы иарӡыфаз рцәеижь еиқәаҵәаӡа, хҩызаҵәык рыԥсахәага ҭаны дгьылбжьахакаҿ иахьҿықәнажьлаз збаз адгьылбжьахаҿтәи ауаа рыцхырааны ирыхәшәтәит. Раԥхьатәи амшқәа рзы Рамхуҭ иҩызцәагьы иаргьы ирымбацыз-ирмаҳацыз аԥҳәыс лҳәатәы ақәныҟәара аҵас егьарундаз шьцылашьак рзамҭеит, еиҳараӡак рбызшәа ахьеибамкуаз, ирҭахыз ахьрызрамҳәоз уиак цәгьалаҵәҟьа хыԥсыра днарбон. Акатәаҳәа амзаҿақәа еишьҭагыла ииасуан, аха рышьҭахьҟа излахынҳәышаз ԥраӷбак, канџьак уҳәа изакәызаалак макьана акгьы рылаԥш иҵамшәацызт, имҩасуангьы харатә иадымзаргьы ирымбацызт. Агәхьаагара ргәы иҵаланы ишыҟаз ҽнак зны иалырҟьаны идырмыз ӡырҳәцәак ӡхыҵны адгьылбжахаҿ инхоз ауаа ианрықәлоз, Рамхуҭ иҩызцәагьы иаргьы рыԥсы еиқәзырхаз ирывагыланы рхы рмыхьчар ԥсыхуа рмоуит, убасҟан дҭахеит Рамхәыҭ, аха уи иҭаацәа ирыздыруамызт, наӡаӡа уаҳагьы ираҳараны иҟамызт илахьынҵахаз. Уи шрызхымгоз ус Дадрыҟәа иҩнаҭа иаҭааит даҽа мшы еиқәаҵәакгьы.
Амра атыҩ ианакыз убри амшмыхәла аҽны Рамхәыҭ иашьеиҵбы Разан иԥҳәыс Инара аҿаԥараҿ аџьам-саанқәа рыӡәӡәара дшаҿыз ахшароура лықәнакызаап. Ланхәа Адшьа дылцәыԥхашьаны лызҿымҭкәа ацәырдаӷәы лыҽнықәылкшәа ҟалҵеит, аха илызцәырҵыз ахьаа есааира иацнамҵозар илхыԥсаауамызт, насгьы раԥхьаӡатәи ахшароура иацәымшәацыз аԥҳәыс дарбаныз, адунеи лықәлашьцозшәа анылба лыхдырра лцәыӡуаз џьшьаны зынӡа ианламхацәгьахаӡа ашьҭахь игәаӷьны ланхәа налызҿылҭит.
– Иа, Анцәа ду иаҳхылаԥшхәу, суашьапкуеит ауаа рыцҳаушьарц! Хәыҷгьы дугьы унапы ҳануп, амра ырцәаны адунеи умырлашьцаразы суҳәоит! – амра атыҩ ахаԥара иахьаҿыз дазыԥшуа Адшьа аматанеира дшаҿыз ус лҭаца лҿыҭбжьы ллымҳа ианааҭас амаҵурҭахь дааццакит.
– Нана! Исықәлашьцаны ишакәым схы збоит! – лхьаа чҳаны мчыла лыбжьы налыргеит ланхәа дшааҩналазҵәҟьа.
– Мап, сҭаца хәыҷы! Усшәа зыббо, уи зылԥха ҳаура амшмыхула ҳзыҟаиҵеит азоуп, аха бымшәан уажәыҵәҟьа ишоит!
Убри аамҭаз Инара лыбжьы ҩҭылцан, лыӷра лнапы наҵарӷәӷәаны лҽырхәашәа даагылт, аха усала агылара анлылымша ацәардаӷәы лыҽнықәылкит.
– Унан, сара иԥсыша, заанаҵ аасықәҿыбҭызҭгьы!.. Ас чҳашьа ббохьоума, џьбеит! – лҳәан, Адшьа убри аамҭаз иаразнакала лҭаца дналхаххит. – Маҷк иаачҳа, уажәыҵәҟьа Ҳамидан дааргаразы гәылак дсышьҭуеит! Иаасараӡа сбыкәахшоуп! Арқа, бымшәааит! Бқәақәра згааит, убас, убас… Бҽырӷәӷәа!
Ахшара дзауа аҳәса еилзырго ҳәа рҳаблан еицырдыруаз аҟаза ду Ҳамидан дшааргазҵәҟьа, илыцхыраҩцәаз аҳәсақәа иҟарҵашаз иаразнак инарыдылҵан , нас ларгьы лус лнапы наларкит.
– Ииуа гәаҟрамзар бзиарас иибараны иҟоузеи! Еиӷьми дмиӡар!
Ҳамидан дааҟәындҟәындны абасеиԥш анаалҿыҵҟьа, илыцхраарц уа илыдгылақәаз агәыла ҳәсақәа убри аамҭаз иааршанхеит.
– Ҳаи, ҳаи! Иараби, имиц асаби ишәира злалгәаӷьызеи! Ҳаӷеиҭа, лажәымҭыҽха деилаԥсазар ҟалап Ҳамидан, ҟадыџь! –  рхы неидкыланы маӡала абасгьы аибырҳәеит урҭ.
Аҟаза илбон шьҭа ахшара длоур шахәҭаз, насгьы уи акыр иахыԥазшәа анылба маҷкгьы иаалцәымыӷххеит, аха уи лнамырԥшкәа Инара ахшароура дазыҟаҵо лгәы арӷәӷәара даҿын. Луси лцәажәареи еилагӡо илзеиҭалҳәон, ахшара рацәа заухьаз аҳәсақәа заҟаҩы еиллыргахьаз, ҩыџьа-ҩыџьала изаухьазгьы дышрықәшәақәахьаз… Ҳамидан ус аӡырҟәанда анылҭахха аҳәсақәа руаӡәык иаалгаразы адәахьы дындәылҵуаны, убри аамҭаз ус
харантәы лылаԥш иааҵашәеит гәыԥҩык ауаа еикәашьшьы ишааиуаз. Раашьа анылгәамԥхаӡа лышьҭахьҟа даахынҳәны Адшьа илалҳәеит, аҩны шыҟоу џьоук ааскьара ишаҿыз. Адшьа адәахьы дындәылҵны данынаԥшы, ҵабыргны убри аамҭаз урҭ раашьа шыҟаз анылба, иаразнак цәалашәара бааԥсык дахәаҽуа иагьаалцәымыӷххеит, ус даргьы акыр ианааигәаха убасҟан зегьы рханӡа игылаз лхаҵа шиакәыз аҟара лыбла иааилнаргеит.
– «Мшәан, сакасала иаарго дызусҭада? Сарахәаша, зынӡа исхацәеит ҳәа сыҟоуп! Анцәа ҳазшаз уҳәоит иакәымхарц!» –  еиҭах гәаныла дааматанеит лара.
Аупахәылда еиқәаҵәа зқәыршәыз асакаса рыманы ишиашаз ус ашҭа ианааҭала ауп иҟалаз анылдыр, убасҟан арҵәаа-арҵәаа ҳәагьы инеиқәырццак аҳәҳәара дахьӡеит, аха убри ашьҭахь лыԥсы налылшәшәаны днеизҟәаҿит.
Убри аамҭаз Инара лыхцәы жәпа ԥыртланы, лыԥсы ҿызкаауаз ахьаа алалхылгарц дахьеихоз ихылҟаҟаауаз лқьышә ԥшӡақәа нарҵасны урҭ аҳәсақәа днаразҵааит, иаалырҟьаны ҳәҳәабжьык ллымҳа ианааҭас.
– Нана лыбжьы ауп игаз, кыр ҟалама? Џьара дкамҳазааит!.. Мшәан, адәахьы зыбжьқәа гауа азусцәада?
– Бгәы рҭынч, акымзарак ҟамлаӡеит, сыӡӷаб! Уажәы иҟабҵаша, иаарласӡаны дауаԥшьк иҩызоу хаҵарԥыск дахьбоуша ауп бзызхәыцлаша! – лҳәеит Ҳамидан, иҟалҵаз азҵаара алахылгаразы.
– «Издыруада, сабхәа кыр ихьзар? Аха, усҟан дзырҳәҳәазеи санхуа? Ԥсыуа ҵасла аԥҳәыс лхаҵа дихьҵәыуам, ԥхашьароуп! Нас, ус анакәха хымԥада рыҷкәын ихгам!» – ашаха лҽанҵаны аихара дахьаҿыз аҵыхәтәан абас хәыцрак хьшәашәаӡа дааимнадеит .
Убри аламҭалаз «Аа, Разан рыцҳа!» ҳәа, ланхуа лыбжьы еиқәырццак ианаага, убри аамҭаз Инара даарыхьҭшьызшәа лцәа дынҭанырԥсааит. Лыблақәа лашарак рхымкәа иаалырҟьаны адунеи лықәлашьцаны, уаанӡатәи еиԥшымкәа аҵыхәтәан оумакала иаалызцәырҟьаз ахьаа бааԥс лзымчҳакәа ашьҭахь лыбжьы ҩҭганы арҵәаа ҳәагьы дныҩнаҳәҳәеит.
– Аҳы, сыӡӷаб, шьҭа бҽырӷәӷәа! Егьа баргәаҟыргьы, Разан ицынхәра ахылҵ ҳамҭас дрыҭ! Ҳаит абаақәа, абаақәа! Шьҭа рацәак быгым! Бымч еизганы иахьынӡабылшо беихала!.. Убас, убас, бқәақәра сцааит, нан! – убри аамҭаз еибашьҩык еиԥш лыбжьы налыргеит Ҳамидан.
Рацәак аамырҵыкәа зыкьааса бжьы ашҭа иааҭыҩҩыз аӡҟы, убри аамҭаз Ҳамидан лнапы дакын иины адунеи иқәлаз ауаҩԥсы. Иаб ишьоуразы дрымпыҵҵәраарц иҭахызшәа дахьыҳәаԥыӡыԥуаз ибла ҟәазқәа аартны, азнаказ ада уаҳа ибжьы мыргакуа иира иацхрааз аҳәса зусцәаз еиликаарц иҭахызшәа иаразнак иҽирҭынчит, анду уажә дылбозҭгьы уаб шаҟа уиеиԥшузеи ҳәа лымҳәаргьы луамызт. Аҳәсақәагьы иџьаршьон амгәырҭа иааҭшәаз аԥшқа знык ада уаҳа ибжьы аарганы дахьымҵәыуаз, дызша дисасуп, иаб еиԥшҵәҟьа уаҩы цәгьак шиакәхо ҩашьом ҳәа, днеимда-ааимдо дахьыркыз аҵыхәтәаншәа абасгьы неибырҳәеит.
Убри аҽны шҭакаҿ аҵәыуареи агәырӷьареи еицны иҟалаз ахҭыс, агәашә иааҭалоз агәылацәа аԥхьа идышшыларызу, мамзаргьы ирыдныҳәаларызу рзымдыруа инеизҵаа-ааизҵаауан, аха абас еиҳа еиӷьуп ҳәа аӡәгьы изҳәомызт. Аб инарцәы мҩа данықәлаз амшмыхәла аҽны ииыз аԥа иԥсынҵры мҩа данылон, ҽнакала аԥсреи аиреи еицны Дадрыҟәа иашҭа иааҭалаз иалырҳәаара рзымдыруа, еиҳа ишиашахаша рзеилымкаауа џьоукы наидышшыланы нас идырныҳәалон, даҽа џьоукых аԥхьа инаидныҳәаланы нас инаидышшылон.
Иҭаца ԥамш дахьлоуыз азы, сыԥсаҵас иҵааршәха Дадрыҟәа игәаҵа иҭажьыз агәырҩа ду маҷӡак иаахнаҽызшәа дааҟанаҵан, убри аамҭаз дибарцгьы гәаҳәарак ааизкылҟьеит, ашьҭахь ахҭацәыха аниоу ашьшьыҳәа дныҵышьшьны уахь иҿынаихеит. Убри аамҭаз агәырҩеи агәырӷьареи зныԥшуаз абду аԥшқа дышьҭыхны дахьикыз ибон, иԥа ихҭылҵ игәы хәыҷы еилашуа адыԥдыԥҳәа ишеисуаз, иаб иҿахәы иара иҳәарц шиԥсхакыз дирбарц иҭахызшәа инап хәыҷқәа ырҭрысуа дааҟәымҵӡакәа дҳәаԥыӡаԥуан.
– Дад, сыҵәҩаншьап умырӡит, сызхәаԥшуаз аҵыхәтәантәи сԥазаҵә дсызурхынҳәит, иԥсы ухоуп, дҭамхаӡеит уи, абар ҿыц дины иԥсы снапы иахьаку! – ашуқьаҭ цахак дылакны иикыз ашьҭрамырӡга игәазхара дизымбо, шәымшык ихалашо убри аамҭаз изхара игәы дызҭацәажәомызт абду. – Сыҷкәын Разан ихьӡ акамыршәразы аԥагьы ихьӡзааит – Разан!
Агаҿахьынтәи аԥша лас ааҟәымҵӡакәа ахәы ԥшӡа ишықәсыц иқәсуан. Аҽыуардын зҵагылаз уи аҭәаҵла ду знызынла амахәқәа еиларзазо ԥыҭраамҭак аҽазеиқәкуамызт, аха нас аԥша маҷк аҟара ианааиқәтәалакь, иҟәызгаӡа аамҭала аҽааиқәнакуан. Убри аамҭаз ани абырг макьанагьы деиҭамҵыцкәа аҳаҭгәынқәа илаԥш рыхго дахьгылаз, анаџьалбеит, адунеи заҟаҩы аҩнаххьада ҳәагьы игәы инҭиҳәааит. Еивыӷӷа еивагылаз урҭ аҳаҭгәынқәа ирымадаз анкьа рыԥсы анҭагәышьаз изнысыз рыԥсҭазаара мҩаҿы зегьы лахьынҵак-лахьынҵак рымамзи, аха жәынгьы-ҿангьы рызегьы разҟы заҵәык акәын еидызкылоз, уи рхақәиҭраз еснагьтәи ақәԥара акәын. Наӡаӡа рызқәа ҭыԥ ахьыҟалаз арҭ аҳаҭгәынқәа уахьырзыԥшуаз ԥхыӡҵас ииасхьаз ԥсҭазаара дуӡӡак амаӡақәа рыҵаҵәахны ишыҟаз акәын иуарҳәоз. наӡаӡа уаҟа ицәаз аԥсцәа рышьҭахьҟа инхаз ауаа ахақәиҭра наӡа рыҭара иахьахьымӡаз азы рынаурқәа абыржәымзар-абыржәы рҭоубыҭқәа иаарҭыҵны рабџьарқәа еиҭах иаанкыланы рҿынархарашәа, иҟаӡамыз лаԥшҵашәароушәагьы убла иаахгылон улаԥш аарыдурхалацәаларгьы. Ҳара ҳуалԥшьа наҳагӡеит, уажәшьҭа ари адгьыл ахьӡгьы ахьымӡӷгьы шәара шәоуп знапы иаку ҳәа рҳәарашәа, икарауараха, иҿаҳадагәаха иҟәызгаӡа акәын рызегьы ишьаҳаиҭханы ишеилагылаз. Акыр ҳаҭгәынқәа рҿы икәыкәны иххаахьаз акәалӡмаҭәақәеи абџьарқәеи кнаҳан, избозгьы убарҭ рыла идыруан уаҟа иамадаз дшеибашьҩыз, убасала ицәажәон аҳаҭгәынқәа, аха иҟан иҿаҳақәазгьы, уаҟа зызқәа ҭыԥ ылхыз дазусҭазгьы деилкаамкуа даанхон. Умыццакыкуа унарылс-аарылсуа уҿынаухар, араҟа иуԥылон акыр шықәса зхыҵхьазгьы.
Анкьаӡа зны абри ахәаҿы аҭәаҵла ду амҵан ҩ-ҳаҭгәынк заҵәык ракәын иҟаз, аха ашьҭахь даҽа ҳаҭгәынкгьы рыцлеит, абыржәы убарҭ аҳаҭгәынқәа ракәын ани абырги арԥыс жыцәи зыдгылазгьы. Нас ӡык, ҩык ныхҭәаланы уи абырг ацәашьы анаиркы ашьҭахьгьы дышьҭԥаа дызкыз хәыцрак иҽаҭаӡаны уажәыуажәы игәаҵанӡагьы даақәаԥсычҳалон, аха макьаназ ажәак иҿыҵымҟьацызт. Урҭ аҳаҭгәынқәа рнаҩсшәа амҩа аҿықәынҵәҟьа улаԥш иҵашәон ҩнҵас иҟаҵаз, акыргьы зхыҵуаз хаҳәдамрак, уи адагьы иара еиԥшны иҟаҵаз даҽак ыҟамызт, уажәыуажәы ихы дааҩаханы убри адамрахьгьы дынхьаԥшлон иара.
– Адунеи шәанықәыз иахьынӡашәҭахыз шәзеибамбеит, аха уажәшьҭа нырцәыҟа шәгәазхара шәеицылап! Абраҟа анышә иамадоуп зыԥсаҭа бзиахаша сан Ҟазырҳани саб Батисеи. Урҭ рывараҿ иҟоу аҳаҭгәын, уара уаниуаз аҽны иҭахаз уаб Разан итәоуп, дад! –  иҳәан, абыргизхагылаз аҳаҭгәынқәа руак ашьҭахь инапы нақәикит убри аамҭаз иҿаԥшылара еиқәыхьшәашәаха. – Сара сықәрахь снеихьеит, уажәшьҭа оумаӡакгьы нызҵуа сакәым, мышкы зны саргьы сызқәаҭыԥ ахьыҟалаша абарҭ рывараҿ акәхоит! Разан, абри удыруаз, дад!
Абду ииҳәаз убри аамҭаз Разан игәалаҟазаара аархуашьын, агәаҟрақәа зегьы рцынхәрак-рцынхәрак зхызгахьаз, убас дшыҟазгьы агәыӷрақәеи аԥсҭазаара азгәыкреи макьана излымԥсаацкәа иахьа уажәраанӡа иааихьаз абду днаизыԥшит, санԥслакь ҳәа ииҳәаз игәамԥхакәа.
– Санԥслакь шьҭа сызжуа ҳәа исымоу уара уоуп, дад! Арахь уаароуп, нырцәыҟоуп анаӡаӡара ахьыҟоу, уахь имцо ҳәагьы уаҩ дыҟам! Разан, дад, шьҭа ухаҵоуп уара, иҵагьы иуасҳәақәаша сымоуп, аха уи даҽазны иусырдырып, – иҳәан, Дадрыҟәа нас уантәи дышиашаз уажәыуажәы дзызхьаԥшлоз ани ашьаранҭо удамрахьы иҿынеихеит. Дааины данаадгыла ашьҭахь Разан иикыз аирыӡ ааимаихны уаҟагьы аҩи аӡи нкеиҟьа-аакеиҟьан, нас ԥшькәакьны еиқәыз ахаҳә хьанҭақәа илаԥш рыхго ибжьы наиргеит. – Ех, сабиц, адунеи уаароуп! Ҳазшаз џьоукы рыԥсынҵры ирхароит, даҽа џьукых раџьал зынӡа ирааигоит, абриак цқьа изымшеит! Абарҭ аҩыџьагьы мыцхәны адунеи иаламӡо иҟазма, аха умбои рлахьынҵа шыҟалаз, дад!
– Араҟа ижыда, даду? – дҵааит Разан.
– Дад, аҩны еиԥшны иргылоу ари ахаҳәдамра ашьаранҭоу дамра ҳәа иашьҭоуп! Ара иамадоу ртәы аиҭаҳәарагьы акырӡа аҭахуп, насгьы ара аӡәы ихала иакәымкәаны ҩыџьа рызқәаҭыԥ џьарак еицыҟоуп!
– Избан! Иазусцәада? Џьарак изыҟарҵеи? – уи џьшьаны азҵаарақәа наиқәиԥсеит.
Урҭ азусцәаз атәы ацәыргара ицәыхьанҭаны адамра авараҿ иҟаҵаз атәарҭа иҽнықәикит абду, ижәҩахыр иаақәԥсо уажәыгьы
иныҟәигоз ихцәы шла убри аамҭаз еиҭах аԥша иааиҿанаԥсаз уажәы уи изгәамҭаӡо, анкьаӡа зны иҟалахьаз хҭыск иацы акәызшәа имаҭа иҵаашьа ибла иаахнаргылеит. Урымтәылантәи ицыбналаны ицхынҳәыз, ара дахьааизгьы ашьҭахь Нхыҵи-аахыҵи деицырдыруа иҟаз иҩыза гәакьа Баҭыршаҳ иаҳәшьаԥҳа Рабиа илызкны ашәақәа акыр аԥырҵахьан, лакәҵас илхырҳәаахьаз ажәабжь дуқәа ахара инеихьан, уи аԥсуа жәлар зегьы ирылаҵәаны иахьа уажәраанӡагьы иаанханы иҟан, изызҳауазгьы иддырҳауан, ашьоуразы абџьар шьҭыхны дшеибашьхьаз аӡбахә атәы мырӡкәа иахьанӡагьы еиҭаҳәо иааргон.
– Анкьаӡа зны Аҭлаԥс ҳәа еибашьҩы ӷәӷәак дыҟан, дад! – абас иажәабжь дналагеит Дадрыҟәа, даӡәызаҵәыкны дышьҭрамырӡганы изынхаз иԥа ихылҵ Разан уи ахҭыс шыҟалаз сзеиҭоуҳәароуп ҳәа данаахҭеикӡа. – Аҭлаԥс ҳәа сызҿу, уи сара сҩыза гәакьа Баҭыршаҳ ҳәа иахьагьы зыӡбахә рҳәо иаб иакәын. Баҭыршаҳ иаҳәшьа Маҳмида даараӡа акыр еилызцоз ҭыԥҳан, Урымтәылантәи иҳацбналаз даҽа ҳҩыза бзиак Дарыҟәа зыхьӡызи лареи ашьҭахь рынасыԥқәа еиларҵеит, усҟан асқьыфцәа анҳақәлоз аламҭалаз акәын, дад!.
Абду иажәабжь Разан илымҳа азкыдҵа, ажәак иаҩмыршәакәа аӡырҩра даҿын, насгьы ибон иабду иаҩиххьаз аамҭа аиҭаҳәара даарак иҭахны дшаҿымыз, ҵабыргны Дадрыҟәа убри аамҭаз агәаҳәара имамызт ихаиршҭхьаз ажәытәтәи ахҭысқәа еиҭарҿыцны игәалаиршәарц, аха иԥа ихҭылҵ игәы дзамыскәа иажәабжь анагӡара даҿын, убри аамҭаз хәыцрыла иҭәыз иблақәа маҟаҵас икәыршаз ашьха еибаркырақәа ирыдырхаланы. Аиашаз ари ауаҩ ихҭысхьаз аамҭақәа ртәы иурҳәозар нҵәара рықәмызт, урҭ шамахамзар реиҭаҳәарагьы бзиа ибомызт мчыла далаумгалозар, иқәлацәеи иареи анааидтәалалозгьы «иабашәҭаху ииасхьоу аамҭа артытра, уи уажәшьҭа агәаларшәара аԥсам» ҳәа нараҭеикуан, ирхыргахьаз еиҭарҿыцны алацәажәара ианалагалакь. Знызынла иааихшәашәа дызлахәыз еибашьрак аҭыӡшәа анаацәыригозгьы иара ихы еиҭамҳәакәа ицеибашьуаз ртәы мацара акәын ирзеиҭеиҳәоз, усҟан еиҭарҿыцны ргәаларшәара ицәыуадаҩхон ивыршьаахьаз иҩызцәа рыӡбахә аҳәара, убри аамҭаз адунеи ихы ахибаауа дҟанаҵон урҭ ыҟамкәа иара макьанагьы иԥсы ҭаны иахьа уажәраанӡагьы даанханы дахьыҟаз азы.
Абас анкьатәи аамҭақәа рылацәажәара иахьицәымӷыз азы ианду Адшьа изеиҭалҳәахьаз ада иабду ифырхаҵарақәа ртәы нагӡаны хаҭала иара иҳәоны имаҳацызт, аха иахьа игәазырԥхах дыр, дыҵәҩаншьапмырӡганы дызхәаԥшуаз иԥаиԥазаҵә игәы дзамыскәа изеиҭаҳәара даҿын кыр шықәса раԥхьа иҟалахьаз хҭыск. Дцәажәонаҵы аамҭааамҭала иажәа аанкыло иаалырҟьаны хәыцрак иҽнамидалон, аха нас мчыла уи дацәцазшәа даалҟьаны ҩаԥхьа ихы ҩышьҭԥааны урҭ ашьхаеибаркырақәа рахь деиҭаԥшуа, иаҩсхьаз урҭ аамҭа мыждахәырақәа игәаларшәо дырҩегьых иажәабжь днагәыланахалон. Иацы акәызшәа, абар, Шыҭгәын адәеиҵых аҿы аԥсҭыр ртәарҭа сахьаҵас ибла иахьаахгылаз, убра ар ртәаны ианрымаз ҽнак зны адырра ҟаҵага ахҿа шәышәуа, ашьха ҭыԥқәа зыхьчоз аҳәаахьчаҩцәа ахьтәаз раԥхьаҵәҟьа иныҵакьакьеит, убри аламҭалаз ахәы ҳаракқәа рҟынтәигьы аибадыргатәлҩаҵәқәагьы хәхәаӡа ҵәҩанҵәыҟа ахалара иналагеит. Ишшәарҭахаз ала адырра ҟазҵоз, игәҽанҵагаз урҭ амцақәа рыла хәык аҟынтәи даҽа хәык ахь ииасуан, убас инеимдаааимдо мацара аҵыхәтәан агаҿа аҟынӡагьы илбааит, убасала ауаа адырра рырҭон абџьар зкыртә иҟоу зегьы рхы иахааны ахыхьчараз еицгыларц.
Еснагь ҳибашьлароуп ҳаҟазарц ҳҭахызар ҳәа абџьар ишаҵаз мацара зажәра хзыркәшахьаз аҭаҳмадцәа ражәа иалаз еиҭа ҿыцханы убасҟан еиҭаарҿагылт, убри аамҭаз иԥсыҽу дхьаҵроуп, ифырхацәоу ԥхьаҟа еихоит, еиҳа амч змоу аԥсыҽқәа кҿарцалоит – абас Анцәа ишеит ауаатәыҩса ҳәа аҿаргьы иҩарылабжьеит. Дара рзы иҿыцмызт зқьаф ҭаз ақәылаҩцәа идырҵысуаз аибашьрақәа инеиԥанкыланы зқьҩыла ауаа шаҿанҵәалоз, аха Аԥсадгьыл ахьчара ахацәа рзы уалԥшьоуп, абиԥарақәа ииуеит аибашьра азыҳәан нас урҭ зыԥсахуаз даҽа биԥарак урҭ рабџьарқәа нарымданы ҿыц ирҭаауаз ақәылаҩцәеи дареи еиҭах инырҿамгылар ԥсыхәа рымам ҳәа еснагь ирыҵарҳәон. Ҵабыргны ахаҵарԥыс дшаахбыџхалак зегь раԥхьа идырҵоз аибашьра аусқәа ракәын, аса кышьа
зымҵацыз уи дхаҵам ҳәа дыршьо аҟынӡа инеихьан, изеибамдыруаз арԥарацәа анеибадыруазгьы аса ахархәашьа уҵахьоума ҳәа акәын реицәажәара ахы шадыркуазгьы.
Ҽнак зны ашьханхыҵынтәи ақәылаҩцәақәк анақәлаз ҽыуаҩык дыҿҟьаса убри аамҭаз адәаҿы аизара иаҿыз ахацәа даарылыххын, рашьҵас агәышԥы ргыла ашьапы ԥшӡақәа анеихнагоз улаԥш ахьымӡо, лаҳәа шкәакәоушәа уи дзықәтәаз аҽыхәа шиашаз Дадрыҟәа дахьгылаз иаԥхьаҵәҟьа ичаразны иџыхӡа ианаагылоз аамҭазы ахы азнымкылазшәагьы ҵәҩанҵәыҟа иҩышьҭыԥеит. Ишьҭнахыз аԥхьатәи ашьапқәа аргылаха амраӡакәа ус ахьышәҭҳәа дылҽыжәԥаны Дадрыҟәа иаԥхьа дынкаԥеит иақәтәаз арԥыск, уи ихы наиқәыжьшәа зыхәдаџьал ззынамырҳәы-аамырҳәуаз аӡә иакәын, дзацәажәоз данихәаԥшуазгьы ишьҭацаланы иҟаз ихи-иҿы аарнаашәа дынцәыҵԥшны акәын дшиҿаԥшуаз, уаҳа даҽакала ԥшышьагь имамызт ихәда џьарак иаанханы иахьыҟаз азын. Игәышԥ ҟьаҟьа, ижәҩахыр ԥџаџа уҳәа иҭеиҭԥш ду еиҳагьы иарџьбарон изымҵәиуа еилаӷьаны иҟаз ихәдаџьал, иварахь дхьаԥшырц аниҭахызгьы ихәамц шеибгаз имырҵәикәа уаҳа даҽакала ԥшышьа имамызт, убри аамҭаз адгьылаҿ акы иԥшаауазшәа еснагь ҵаҟа ихаз ихи-иҿы ԥшӡа мчыла иарнааны ашьҭахь Дадрыҟәа дахьгылаз ахь дынхьаԥшит.
– Уаашьа злаҟоу ала жәабжьк ҳзааугеит Синаҭ? – иаалырҟьаны ари арԥыс дкылырҟьа даазцаз шидыруазгьы дҵааит Дадрыҟәа.
Абыржәы ишакәым ахьышәҭҳәа ихы дааҩахар ихәда ааихжәарашәа убри аамҭаз ԥшьаала, аха иаԥхьаҟа мчыла иҽыркьаҳәшәа Дадрыҟәа деиҭанаиҿаԥшит. Еснагь иқьышәқәа ирныԥшуаз ччаԥшьк иаразнак инықәбан, нас ҩаԥхьа ихәда аҭыԥаҿ инаганы аҭак ныҟаиҵеит абас:
– Аланаа роуп иҳақәлаз!
– Уи саргьы исаҳахьеит.
Синаҭ аԥҳәыс дигараны дшыҟаз здыруаз рацәаҩын. Изҳәаны итәаз Дарыҟәа иԥҳа Рабиа ақьаӷьариацәа рыла анапеимдахьқәа анеимырда ашьҭахь рацәак аамҵыцкәаны Синаҭ иҩызцәақәаки иареи ҽнак зны иҽыжәланы ишааиуаз ргәырҽынӡамкәа ус џьоукы аацәырҟьаны ахҿақәа ҩарыжәырҵеит, убасҟан ихәдаџьал иазымариаша илтәыжәҩа ахҿа шҩалагылазҵәҟьа иаразнак иааилаԥиҵәан, нас аса ихаргьыжьуа днарылагьежьит… Убри ашьҭахь заҟа мшы ихыигәаламшәоз издыруамызт, аха деиқәханы ихәра анӷьа ашьҭахь ихахәда измырҵәиуа еиџьны иаанхеит, убри нахыс ауп изҳәаны итәаз Рабиа иҽылцәыԥхьеикуагьы даналага. Баҭыршаҳгьы ибон Синаҭ дахьуаҩыбжахаз азы иаҳәшьаԥҳа хара длыцәгыло дшалагаз, аха иара ус ихы иԥхьаӡон ҳәа акәымзар иҩызцәа дуаҩыбжоуп ҳәа ихәаԥшуамызт, иахьагьы шәҩык аԥсҭыр рхыс дахьыҟаз иаалырҟьаны еидысларак ааҟаларгьы зегьы драԥгыла мацәысҵас акәын иҽы дахамгыло еибашьышьа шыҟаз, усҟан абри ауаҩ уашәшәырак имоуп ҳәагьы иныԥшуамызт.
Ԥсыуа ҵасла аԥҳәызба дзызҳәоу арԥыс мап икыр, уи аԥҳәызба лзы ибӷаԥҵәаган, лҭаацәа рзынгьы ихьымӡӷ дууны иршьон, Синаҭгьы ихымҩаԥгашьала мапкра акәын иаанагоз, аха усеиԥш зхыҟаиҵаауаз Рабиа лыда макьана аӡәгьы издыруамызт. Дарыҟәа ԥсаҭа шкәакәа иԥсы ҭаны дыҟазҭгьы аԥхьаҟа имаҳәхараны иҟаз ауаҩы дуаҩыбжахеит ҳәа иԥҳа дшылхимбаауазгьы дырын, насгьы гәылаԥсыла еибаҭахыз аҩыџьагьы рҭагылазаашьа аҵыхәтәан излаҟалаз ала абжьацәажәаҩ бзиа даҭахны дыҟан. уи аҵыхәала Рабиагьы ӷәӷәала игәнылгон иаалырҟьаны Синаҭ ихымҩаԥгашьа ԥсахны илабарҭа лимырбо дахьалагаз, аха ус дук мырҵыкәа Баҭыршаҳ еиликааит иаҳәшьаԥҳаи иареи реизыҟазаашьақәа шыхьшәашәахаз, амала илыдибалаз, дзыхирҟьоз атәы макьана изеилымкаацызт. Ус, ус мацара аамҭа даҽа ԥыҭк ныбжьысит, аха аҩыџьагьы реизыҟазаашьа аҽамԥсахуашәа аниба, ирыбжьалаз елиргаразы ҽнак зны диԥхьаны диацәажәеит, иаҳәшьаԥҳа мап лцәикырц зиҭаххаз иирҳәаразы.
– Ахаҵа данхаҵаха еснагь иажәа, ажәазароуп! –  убасҟан абас ацәажәара ахы наиркит Баҭыршаҳ. – Сара сахьгьы ааира зынӡа уаҟәыҵит. Избоит акы угәы шало, аха уԥсы иахырӡааны иузҳәом… Издыруада, узхасыргылаз аԥсҭыри уреи акы шәзеимакырахазар?
– Мап, сеиҳабы! Мап! Урҭ зегьы сгәы рыладууп! Уара уаҳаҭыргьы еснагьы сеихырхәоит!
Убри аамҭаз Баҭыршаҳ ганха џьара дыԥшуа дыштәаз ус Синаҭ
днаиԥыҩлан, аҽхырцәажәара зынӡагьы иҽаламгалакәа изакәазы диԥхьаз ашьҭахь иаахжәаны инеиҿеикит.
– Ибзиоуп, сара сахь ааира угәы ахшәеит, аха саҳәшьаԥҳа ишакәым кыр лыдубалама? Абри иахьа исоуҳәароуп, имҳәакәангьы арантәи цашьа умаӡам, уи азоуп суԥхьаны узаазгазгьы!
Убри аамҭаз Синаҭ маҷк дааҭрысшәа Баҭыршаҳ илакҭа дынҭаԥшит иԥшышьала. Убасҟан ихи-иҿы еицрашәаны ԥхашьарак даамҵанарсын, нас уи аҽазны иеиҳәарцы аҭамзаара ихы инаҭаны дҩагылеит дцарцы.
– Макьана сара суацәажәоит, уабацо угыланы? Еиҳабык сҿаԥхьа иҟауҵо даара иџьасшьоит! Избахьоу уакәымшәа, избан иаалырҟьаны ас узыҟалаз? Узмырҭынчуа арбану? Цхыраарак уҭахны уҟазар, усцәыԥхамшьакәа исырдыр иҟалаз!
Синаҭ убри аамҭаз еидара ӷәӷәак днаҵалазшәа иҭыԥаҿ еиҭах ԥшьаала иҽнықәикит, икәаҽыз ихәда маҷк иаарнаашәа иварахь џьара дыԥшуа.
– Уара макьана уарԥысымҭара уҭагылоуп, – ашьҭахь еиҳа ҭынч даацәажәеит Баҭыршаҳ. – Саҳәшьаԥҳа иахьагьы ушылбац улбоит, аха иаалырҟьаны уара ухы зыхурҟьаз лзеилкаауам, саргьы убри сзеилымкаац. Ус иԥшӡам арԥыс изы. Аӡӷаб мап лцәыукырц ақәыкызар, илывубазгьы лоуҳәароуп, уи лҭынхацәагьы иаадыруазароуп.
Синаҭ дымҵысӡо дыштәаз иаалырҟьаны аҳәаҵәыҳәҵәра дналагеит, убри аамҭаз дгыларцгьы иҭахын, аха ахәыҷқәа реиԥш еиҭах диртәар ҳәа дацәыԥхашьаны, мчыла иҽынкыланы дизыӡырҩуашәа ҟаиҵон, илаԥш ҭыԥк аҟны иаанханы.
– Рабиа изылуеи иуаҩыбжоу ауаҩы! – абас ааиҿыҵҟьеит аҵыхәтәан.
– Иуҳәаз уаҭәам арԥыс! Насгьы ахаҵа ихы рыцҳатәны данцәажәо инаалом. Иуаҩыбжахаз ауаҩы ихы дзахәом, уи иҩны дтәоуп – уара уеибашьуеит! Аԥсҭыр урхагылоуп, уеибашьрагьы еиԥкым! Аибашьҩы иаҭәам аниҳәо иаҳаҭыр ланарҟәуеит! Еилукаама? – адҵаҟаҵара аханатәаахысгьы дшашьцылахьаз еиԥш аҵыхәтәан ибжьгьы ааҳареикит Баҭыршаҳ.
– Упату схы иқуп, сеиҳабы! Уара уаншьоуп ас сахьуацәажәогьы ԥшӡам, аха уи сара исхарам! Саазԥхьаз уара уоуп, Рабиа лҭыӡшәа цәырганы ас сҳәартә иҟазҵазгьы уара уоуп! Иузымдыруа акгьы сызуаҳәом, аха ауаҩыбжа ажәала егьа дурԥшӡаргьы зегь акоуп дшыбжоу даанхоит! Рабиа дахьыҟазаалакгьы сыԥсы ҭанаҵы дысхашҭраны сыҟам, исҭахуп анасыԥ бзиа лоурц, лара леиԥш зеиԥшу, еибгоу аӡәы инапаҿы дҟаларц! Исҭахым сылԥырхагахар!
Згәы ҭыӷьӷьа иаацәажәоз аибашьҩы дахьизыӡырҩуаз иажәақәа рыла еиликаартә иҟан Рабиа лыбзиабара ӷәӷәала ишиныԥшуаз, убри аамҭаз иблақәагьы алаӷырӡ рхын, машәыршәа уигьы аагәеиҭеит Баҭыршаҳ.
– Иашоуп, ахәра иснаҭаз агра амгәрҭа иҭызымгеит, – ахҟәыншьареи абзиабареи изеилаланы изцәырнагаз зымчҳарак илыжжуа, арахь хазы хьымӡӷыкгьы даҳәынҷаны акәын ацәажәара дшаҿыз Синаҭ, – аха сыԥсы еиқәханы сшьапы санықәгыла, Рабиеи сареи иҳабжьаз ҳабзиабара аасҭа еиҳа срыцҳалшьоушәа збо сҟалҵеит. Ахаҵа аԥҳәыс дрыцҳалшьартә аҟынӡа днеизар, усҟан ахаҵа ихаҵарақәа зегьы ҵәахушәа иаанхоит, абзиабарагьы арыцҳашьара заҵәык иатәхоит…
Абасала реицәажәара ашьҭахь мышқәак ааҵхьаны ауп, ус аланаа ашьха ихыҵны ишқәылаз, урҭ зегьы раԥхьаӡа игәазҭазгьы Синаҭ иоуп, аҟарулцәа ахҿала адырра рызҭазгьы иара иоуп. Нас уантәи дышиашаз ҽыла дыҿҟьаса Дадрыҟәа дахьыҟаз даакылҟьеит, аԥсҭыр реизакра иахьаҿыз адәаҿы. Уи аамҭаз аԥсҭырԥызаҩцәа зегьы ааихьан, ашьҭахь ақәылаҩцәа шныркылашаз еицырӡбарц ҵлак амҵан инеидтәалт.
– Ишыжәбо, сынтәа алаҵарақәа ҳахьырмыгӡеит ақәылацәа ҿыцқәа! – абас ацәажәара ахы наиркит Дадрыҟәа. – Анцәа ихылаԥшрала разҟык ҳамазар, ҳалаҵатәқәагьы ҳҽырхьаҳагӡароуп. Сгәы иаанагом, асқьыфцәа реиԥш урҭ акраамҭа ара иаҳҭатәап ҳәа!
– Иҟаҵатәны иҳабжьугои? – шьҭа иҟаҵатәыз ахь дыиасразы дҵааит Баҭыршаҳ.
– Агаҿахь иаамышьҭкәа ԥскәарак ҳаланаҵ ашьха ашьапаны иаанаҳкылароуп, – аҭак ныҟаиҵеит Дадрыҟәа.
– Иара уанӡагьы изааҳашьҭри? – убри аамҭаз абас аӡәы ибжьы наиргеит.
– Ақәылаҩцәа рызегьы ҽыла иҟоу роуп. Шәара ижәдыруеит аҽқәа рыла ашьхадгьылаҿ аибашьра шыуадаҩу, убри аҟнытә
иҵагьы арахь иаашьҭтәуп, аха адәқәа ҳацәныркылаанӡа аԥхьа ҳара ҳааццакыроуп.
Аҵыхәтәан аԥсҭырԥызаҩцәа ирыдигалт ақәылаҩцәа рыжәҩа злаҭырҟьашаз амаанақәа жәпакы, насгьы аԥхьа ицараны иҟаз аԥшыхә еибашьцәа рхы рхьырԥшны ашьхақәа реҩхаақәа знык ирзыбжьагалар нас ашьҭахьҟа инеираны иҟаз ацхырааҩцәа, ашьха ахәадақәа рыла ихаланы хыхьынтәи ҩыџьараны рҽеихшаны ирыжәларц абжьгара риҭеит. Ҵабыргны убасала ақәылаҩцәа шыржьаз анырдырлакь нас рышьҭахьҟа имеихар ԥсыхуа рымамкәа иааҭагылон, аха уи аамҭазы ашьха аҩхаақәа зкраны иҟаз агәыԥқәа усынтәи ижәыло рҿархар, усҟан рацәак аџьабаа рхы иамырбацәакәа рызегьы аԥсҭа иҭандырҵәон. Рхада абасала ииӡбаз зегьы ақәшаҳаҭхеит, Баҭыршаҳгьы игәаԥхеит уи, ашьхан аибашьра злауадыҩыз ала убас адагьы уаҳа ԥсыхәа амам ҳәагьы азхарҵеит егьырҭгьы.
– Абри шәақәшаҳаҭзар, сара исҭахуп Синаҭ иаԥсҭыр аҭыԥшыхәра исышьҭырц! – иҳәан, Дадрыҟәа иажәа аанкыланы еиҭах аӡәаӡәала ижәҩахыруаа илаԥш нархигеит.
Убри аамҭазы зегьы нхьаԥшны Синаҭ инаихәаԥшит, аха аӡәгьы акгьы имҳәеит, рыԥшышьагьы иуанаҳәон рызегь уи ишақәшаҳаҭыз.
– Синаҭ иахьаҵәҟьа уара уҩызцәа аашьҭхны амҩа уқәыл, – иажәа инациҵеит Дадрыҟәа. – Ишеибаҳҳәаз еиԥш ақәылаҩцәа шәҽырҿамыжькәа шәылаԥш рхыз, ҳара ҳшәыхьӡаанӡа шәхала ҿагыларак шәҽазышәымкын.
Адырҩаҽны шьыжьнаҵы Синаҭ дзыԥхьагылаз Шыҭгәын адәы ааныжьны ашьха ахәҵа шыҟаз рхы дырхеит. Чагьам аганахьала имцакәа Ԥанаҩ ашьхаеибаркырақәа шыҟаз Ԥтышь арҩаш иаарсны Аӡӷара азааигәа бахәыкаҿ ашәаԥыџьаԥ иагәылак ақәцәан игылаз абаашаҿ ианааи ауха уаҟа иԥхьарц раҳасабхеит, убри аамҭаз абааш уаҩԥсык дамбеижьҭеи игәыкны иҟазшәа иаалырҟьаны ауаа рыбжьқәа ааҩныҩны анкьатәи аԥсы аахалеит. Ари абааш нап адкыламижьҭеи акырӡа шааҵуаз ҩашьомызт, аӡәы дахымижьҭеи заҟа аамҭа цахьазгьы уаҩы издыруамызт, иара аурымқәа рхаангьы иҭынхадаха уарбажәқәаки шьауардынқәаки аҭамаауазар ахалазаҵә иууаӡа абахәи иареи еихаанханы иҟан. Шықәсы рацәала еиқәыхьшәашәа ҿымҭ-ԥсымшьҭ иҟаз ари абааш аиҭашьақәыргылара аӡәы иҽазимкыцызт иахьыргылаз аҭыԥ ахыхьчараз иахьыманшәаламыз аҵыхәала, избанзар изҿагылаз абахә мраҭашәарахьала ганкы мацарала акәын неирҭс иамаз, насгьы ихыжәжәараӡа иахьеилаҳахьаз аҵыхәала уазыхьчартә иҟамызт, аха еиқәхашәа иҟаз уадақәак макьана ухы иаурхәартә иҟан. Уи ахьынӡаиашаз еилкаамызт, аха ажәытәӡа зны қәылаҩцәақәак ақәланы иахыз зегь ахыршьааит, иршьқәазгьы аурымқәа роуп ҳәа акәын ишырдыруаз, амала убри нахыс ари абааш уаҳа ахылара аӡәы иҭахымхацкәа иааиуан. Иара ашҟа ухазгалоз уи амҩазаҵә ада егьыс иаакәыршаны ишьанҵаҳацаҟьаны илбаашьҭын, қәылаҩык уи амҩазаҵә аникгьы нас уиааины уицәымцозар уаҳа бналашьа амамызт, хьаҵырҭа ҭыԥкгьы ыҟамызт, ашьанҵахаҳәра иаҿысны ицап уҳәаргьы, ҳаӷеиҭа, знык унаҿҟьар убаҩҷагьы аӡәы изыԥшаараны дыҟамызт.
Синаҭ егьа ҟаиҵазаргьы лацәааихьшьык изыҟаҵомызт, илацәақәа нҭааит шиҳәоз, убри аамҭаз бжьык игәы иаақәыҩҩызшәа дцәырҳаны аҭҳарацәаҳәа даалҵуан, нас маҷк дааӡырҩуан, аха ишҭынчраз анибалакь ҩаԥхьа ихы нықәиҵахуан, абас мацара аамҭа акыргьы игеит. Заҟа агәҽанызаара имаз аҟара агәҭынчымзаарагьы даргәаҭеиуан, днаҳәы-ааҳәуан, аха шьҭа ицәа шҟьалаз аҟара аниба, еимсқәа наишьаҵаны адәахьы дындәылҵырц иҿынаихеит.
Аамҭа ықәҳа ацара иаҿын, аҵх ҭынчгьы ықәшьшьы аамҭа ацашьа аҽамаданы есааира иацнаскьон. Аҽынтәи амшгьы иахьа акыҳәа иины адунеи иқәлозшәа ус амрагыларахь ахәыҵлашара аҽаазнакит, аха убри аамҭаз иҿыханы иҩагылаз, амҩа кны ақәылаҩцәа тәеит ҳәа шаараҳазҵәҟьа ашьҭахь имҿыхацызгьы арҿыхан дук мырҵыкәа зегьы ршьапы иаақәнаргылеит.
– Абыржәыҵәҟьа ҳрыжәланы амҩа ааҳартыроуп! Уи анҳалымша, усҟан аҷкар иннарҵәаз акәҷар реиԥш ҳауа-ҳдыхәк ыҟамкәа ҳазегьы абахә ҳаҿанҵәар ҟалоит! Алакҩакха аамҭа ыҟам! Ҳанзымццакы, нас шәақәымгәыӷын аиқәхара! – иззымчҳаз џьоукы абас Синаҭ инаидырцалт.
– Ҳара иҳаздыруам араҟатәи ашьха ҭыԥқәа! Хәдаҟала џьара цашьа шамам уеизгьы ижәдыруеит, арахь ихало мҩазаҵәык ауп, аха иҵагьы инашәа-аашәатәуп, избанзар макьана иҳазгәамҭац даҽа мҩакы ыҟазаргьы ҟалоит. Ҳалбаара иазыԥшны лбаа итәақәоу заҟаҩы ыҟоу ҳаздыруам, риааира ҳалшоит ҳәагьы сызшәаҳәом! Доуҳамчык ҳзылԥханы ҳаиқәнамырхозар, арантәи зегьы ҳаибганы ҳашзымцоугьы жәдыруаз! – аҵыхәтәан абасала ргәаарҽаниҵеит Синаҭ.
Ҵабыргны Синаҭ игәаанагара дамжьеит, амра агыламҭа иақәыршәаны ақәылаҩцәеи дареи ӷәӷәала инеидыслеит. Амра ус еихаӷәышәара инеиуаны аидыслара еиқәтәеит, аха ақәылаҩцәа ахьынаԥшы-ааԥшуаз изеибашьтәыз ҳәа уаҳа уаҩ дырбомызт, абналара зылзыршаз ԥыҭҩык рыда иҭадырхеит зегьы. Синаҭ аса имҟәыҵырӷәӷәа игәы ҩарханы дахьышьҭаз, ажәҩан агәышҵа иаҵаӡсо ицоз аԥҭа цыԥжәахақәа илаԥш рыдхалазшәа алашара зцәыӡхьаз ибла агәқәа шьаҳаиҭханы, игәы иалаз ахҿа акәмызҭгьы унаихагыланы унаихыԥшыр ԥсык диеиԥшуп ҳәа изуҳәаратәы дыҟамызт.
Ақәылаҩцәа уантәи рҿынаханы ишнеиуаз, иҟалаз адырра зырҭахьази дареи иаалырҟьаны ӷәӷәалаҵәҟьа инеидыслеит Кәыдри Мытҟьали рыбжьара. Синаҭ иҩызцәеи иареи рҭахара ирнаҭаз агәыԥжәара ахшаҭара рыцәнарӡын, убри аамҭаз арԥыск уажәыуажәы арҵәаа ҳәа ақәылаҩцәа дрылаҳәҳәо гәышԥыла дырҿалон, имахәҿақәа макьана ишыԥсыҽыз убаратәы имҩаниҵоз аса цқьа иххәыцуамызт, абжеиҳан ицәыбыруан, ибжьгьы ахаҵа итәы аасҭа ахәыҷбжьы акәын еиҳа изеиԥшыз. Уи дгәазҭахьаз Дадрыҟәеи Баҭыршаҳи еивагыланы аибашьра иахьаҿызынтәи лассылассы уи арԥыс иахьгьы инхьаԥшлон, аха кәалӡыла иҭыҳәҳәаз ихи-иҿы еилыркаартә иҟамызт.
– Арԥыс исҳәо уаҳауама! Аса умҩахацәалан!.. Цқьа ухы хьчала!.. Есымша умжәылалан! – уи арԥыс аибашьра рацәак дшаманшәаламыз аниба харантә ибжьы наиқәиргеит Дадрыҟәа.
Еидшылаӡаны аибашьра иаҿыз шьҭа уаҳа нарылымшо икарахаӡаны иҟан, убри аамҭаз ақәылаҩцәагьы рыԥсы рыц икылакны акәын ахыхьчара ишаҿыз, даҽа ԥыҭрак ашьҭахь реибашьышьа акыр иаадырԥсыҽын аҵыхәтәан ихьаҵуа иалагеит. Убри аламҭалаз аԥсхыхра иаҿу еибашьҩык Баҭыршаҳ уибар иҭахуп ҳәа аӡәы дааидгыланы ианиеиҳәа, дазусҭада ҳәа дымҵаакәа уи дишьҭагыла уахь иҿынаихеит. Ибара иаргәаҟуаз ҵлак амҵан дшааихагылазҵәҟьа даашанхеит, ухы хьчала ҳәа Дадрыҟәеи иареи зықәҿырҭуаз арԥыс, абар ахьаҵла амҵан деиҵыхәхәа дахьышьҭоу.
– Шәихагыланы шәызихәаԥшуеи, икәалӡмаҭәақәа ишәышәх! Ихәра ҿаҳәатәуп! – убри аамҭаз уаҟа игылақәаз иаразнак ибжьы нарықәиргеит Баҭыршаҳ.
– Ихәра ҿаҳҳәарц ҳҽазаҳамки, аха имуит! – аҭак ныҟаиҵеит руаӡәык.
– Сумазҵаакуа сахьааз с-с-саҭоу… саҭоумҵан, саншьа! – цәажәабжьқәак игәы ианаақәҩы ихҩаз иблақәа аартны убри аамҭаз аарла ибжьы наиргеит уи.
Баҭыршаҳ азнаказ илымҳа дажьаз џьишьеит. Ашьҭахь иҽылырҟәны арԥыс икәалӡхылԥа ԥшьаала иааихихзар, убри аамҭаз аԥҳәыс хцәы қамызуа инапы иаанаҳалеит.
– Ҳаи, иаҳзыбузеи, Рабиа! Ҳаи, бара, ахәашабга изакәызеи иныҟабҵаз! – иҳәеит Баҭыршаҳ, иаҳәшьаԥҳа дшыналҿаԥшызҵәҟьа иааицәымыӷхханы, нас инапы налыҵаҵаны маҷк дҩышьҭыхшәа ишьамхы днықәикит.
– Ба…баҭыр…шаҳ! С-с-сан… сангьы илыз-з-здрӡом сахьыҟоу! –  ланшьа шиакәыз анылба ччаԥшьк хәашьӡа лқьышәқәа инықәыххит, аха иаразнакала инықәбаны шьҭа ацәажәарагьы лылымшартә лыбжьы ҭааӡа ҩаԥхьа иналыргеит.
– Ах, Рабиа! Бхы иазыбузеи, Рабиа! Шьҭа бан ишԥалыԥсыхәо! –  уаҳа аҽак изацҵомызт Баҭыршаҳ.
Имцаха илыцраз ахьаа ӷәӷәа убри аамҭаз иаалырҟьаны еиҳагьы лгәы ныҿнакаан лхаԥыцқәа ааихалырӷәӷәеит, ашьҭахь рацәак мырҵыкәа дааунажьызшәа еиҳа лыԥсы ааивылгеит, аха усҟан лцәеижьы адысхара аҽазнакхьазаарын.
– Сшәыҳәоит џьара ҽыуардынк ԥшааны исзаажәга! Ари саҳәшьаԥҳа лоуп! Лыԥсы еиқәырхатәуп! – ааигәа игылақәаз убри аамҭаз днарыдӷьаҵәылеит Баҭыршаҳ.
– Мап, саншьа! Сырҵысра аҭ-ҭ-ҭ-ахым! Шьҭа рацәак сыз-з-знымхеит! Амала … Ҟаҳ-ҳ!.. ыҳ-ҳ!.. Амала аказы… аказы суҳәоит
инаугӡ… ӡаразы, – убри аамҭаз афергь-афергьҳәа даацәажеит есааира лыбжьы ҭаахо.
– Иарбан? Иҳәа ибзыҟасҵараны иҟоу?
– Синаҭ … Исҭахуп иареи с.. с.. сареи џьарак ҳаицы…цыржырц!
– Ус шԥабҳәаӡеи Рабиа! Бҽырӷәӷәа! Бан блызхәыц! Ибхаршҭ аԥсра! – лгәы злаирӷәӷәаша издыруамызт ланшьа.
Амза гыланы ахаҿы гьамгьамуа абна ианаалаԥхоз аламҭалаз аԥсеизгара лҽыназылкит, шьҭа уаҳа дызцәажәо ҳәагьы дыҟамызт. Илоуыз ахәра ӷәӷәа аԥсхыхра рацәак даднамырхалт, ланшьа инапқәа лымҟәыҵарԥс ишылкыз иаалырҟьаны дааиҵақьы-ааиҵақьын нас иаразнакала лыԥсы ааҭынчхеит, зызхара адунеи ақәԥшра змаӡацыз аԥҳәызба қәрахьымӡа.
Баҭыршаҳ инапала еиқәикыз иаҳәшьаԥҳа шаанӡа дылхатәаны диҷаԥшьеит. Ашьыжь ианаацәылашоз аԥсы даашьҭыхны, амықәшәатә зықәшәаз иаҳәшьа лахь амҩа дықәлеит… Хаҵеи ԥҳәыси ракәызҭгьы акы иамусын, насгьы лаб ивараҿ анышә дамадамкәа еибамгацыз ҩыџьа ауаа џьарак ишԥеицыжтәу ҳәа мап зкызгьы ҟалеит, аха уасиаҭны иаанлыжьыз лажәа еилеигар иҭахымхеит Баҭыршаҳ. – Дад, бзиа илбоз Синаҭ игәыцхәцәагьы аҵыхәтәан абри ианазааи, абри иубо ашьаранҭоудамра еицҭарҵеит… Абра иамадоу ҩыџьа ауаа рҭоурых шыҟоу абас ауп, дад! – иҳәан, Дадрыҟәа иажәабжь убри ала иаахиркәшан, нас еиҭах игәаҵанӡа даақәаԥсычҳаит.
Разан иаҳаз ажәабжь џьшьатәы датәнатәын, иалиҳәаара изымдыруа дхәантеисантеиуа дааҟанаҵеит, уи инаҭаз агәырҩа хьанҭа рыцҳашьаракгьы наизаԥнашьын, иара итәала аҵыхәтәан хәыцрақәакгьы ааизцәырнагеит.
– Аҳы, шьҭа ҳашьҭы, ҳаанхацәеит, дад! Уандугьы ҳахынҳәра дазыԥшуп! – иҳәан, Дадрыҟәа агылара ицәыуадаҩны данааиха убри аамҭаз ишьамхқәа аҿҿа аарыхгеит.
Аҽыуардын иаҵакыз аҽы ахьгылаз еиҭамҵкәа ашәшьыра иҵагылан, ус Дадрыҟәа дааины данаадгыла аԥхьа ахәда ааишьашьын, нас аҿы ианкны аҽыуардын ашьҭахьҟа инықәырҵәиааны инаиргылт. Иабду данақәтәа шьҭахь Разан иаразнак аҽы днаҵаҟьан, нас агәады-мыдыҳәа излааз амҩала рышьҭахьҟа ихынҳәны рҿынархеит.
Ажәытәӡа аахыс зхақәиҭраз иқәԥоз аԥсуа жәларшьҭрақәа бџьарла рхы хьчо мацара аамҭа иаццон, дара рзы игьамадаз ашықәсқәа еишьҭаланы ишиасуаз еиԥш, абацәа реиԥшҵәҟьа заԥхьаҟа ҳәа згәыӷрақәа хараз абиԥарақәагьы аҩнахуан. Анхареи анҵыреи раасҭа аамҭа аӷьырак еснагь ирцәызгоз акәны иҟан аибашьрақәа, насгьы иҟамзар ҟалап даҽа жәларшьҭрак аԥсуаа раҟара зхақәиҭраз еибашьхьаз, урҭ ианакәзаалакгьы аӡәы итәы имаркырц иашьҭамлацызт, аха зҽеиҭныԥсахланы ирҭаауаз ақәылаҩцәа ҿыцқәа хәуҩцәас иҟарымҵаразы ҩаԥхьа абџьар шьҭыхны ирҿамгылар ада ԥсыхуа рымамкәа иааҭагылон. Убасеиԥш хьӡыда-ԥшада инарыбжьыԥсаарц аԥсык аарыгхеит шәышықәсала ирҭатәаны иҟаз аурымқәеи нас џьарак иамкуа зыԥсы акы иамырҭәуаз асқьыф жәларшьҭрақәеи ирҿагыланы рабашьра. Ҟалӷьҭа еснагь иззеимакыраз ампыҵахалаҩцәа реиҿагыларақәа рыцҳараны есымшааира аԥсуаа рыжәҩа инықәҳауан, урҭ реибашьра ахыгәҳәа нас даргьы наланагалон, убасала инеиԥынкыланы изнысуаз ашьаарҵәыратә мҩа хашҭшьа рзамҭо хҵарак иаҩызаха аамҭа иазмырӷьо, иазмырӡуа иарҿиоз агәаҟҵәаҟрақәа ргәаҿы хәраҵас иаанхалон. Абас мацарала иааиуаз аԥсуа жәларшьҭрақәа ашьҭахь асқьыфцәеи аурымқәеи дара рхала аҵыхәтәан ианықәибага ԥыҭраамҭак хақәиҭрак ацәаара рбартәы иҟалеит, аха ус дук мырҵыкәа Византиа ҳәа иҿиаз аурым империа ҿыц аҵаҟа еиҭах иҟамлар рзамуит. Амшын нырцәынтәи урҭ рхыԥша ааҩуа ишалагазҵәҟьа рыӷбақәа рыла лассылассы аԥсуаа рыдгьыл инадԥшыларц ацара-аара хҭакны иҟан, аха макьаназ арахь аӡхыҵраҵәҟьа иахыццакуамызт.
Анцәа иџьшьаны ҳхы ҳақәиҭхеит ҳәа аԥсуаа рхы ишазырҳәоз ус ҩаԥхьа даҽа џьоукы реҩаӡоушәа анырба, иаразнак уи ргәаа\-рҽаннаҵеит, аиашаз макьана уеизгьыуеизгьы изыцәшәашаз ҳәа акгьы ыҟамызт, аха ишыҟазаалакгьы гәҩарас ирыман урҭ баша лаԥшықәҵарҭас ишыҟарымҵоз аҟара. Аԥхьаҟа иҟаларызеишь
ҳәа абри аҭыӡшәа ладагьы-ҩадагьы еинҟьа-еиныруа ишрылаз, ус аҵыхәа змаз еҵәа дук ажәҩанаҿ есыуаха иаацәырҵны рылаԥш ианаахгыла зегьы игәыҭҟьаԥсыҭҟьаха иааҟанаҵеит, еилахәло ианалагалак акәын уи бзиа ианырбарҭазгьы. Ажәытәӡа аахыс ирхыргахьаз ахҭыс дуқәа рнаҩсангьы иаарласны даҽа рыцҳаракгьы ианиараны ишыҟаз ала жәҩантәи цҳаражәҳәара ирзаауазшәа акәын, уи адгьыл ахы ақәкны ԥшьаала иааскьо мацара азааигәахара ишаҿыз. убри аамҭаз ауаа ргәы ҭыҵны ицо, есыхәалԥазла рыхқәа раҳаны хәыҷгьыдугьы ажәҩан иаҵаԥшуан, дук мырҵыкәа уи адгьыл ианҟьаны акаамеҭ ҟаларашәа, мамзаргьы иацраҳәаз аҵыхуа нышьҭакшаны ԥсы зхоу зегьы ннарҵәарашәа ргәы рнаҭон ааигәахашьа злаҟаз ахьырбоз, ҵабыргны уаацәшәаратәы иагьыҟан иара. Хаҳәхәахәа дук еиԥшха ажәҩан аҽаҵарбылгьо есааира ааскьара иахьаҿыз шьҭа бзиагьы ирбарҭан, анаџьалбеит, машәырк ҟанамҵанда ҳәа убри аамҭаз зегьы рхы рныҳәон.
– Ҳаи, абааԥсы, изыцәшәатәым шәҽацәшәмыршәан, ауаа рзынгьы икамеҭым, ишаауа еиԥшҵәҟьагьы цәгьарак аҵам уи! – ишәаԥырҳаԥуа есҽны зыблақәа ҭырхаха иазыԥшуаз ауаа ргәы дырӷәӷәаразы рҽазыршәон абыргцәа.
– Ари афырхы ауп, уи ауаа ирԥырхагахьеит ҳәа макьана иҟамлац, анкьа ҳабацәагьы уи акырынтәгьы ирбақәахьан, аха Анцәа ду дызхылаԥшуа адгьыл наҟ инавсны ицалон, уажәгьы убас ҟанаҵоит! – урҭ ирҳәоз дырҵабыргуан егьырҭ ашлацәагьы.
– Ааи, аха есымша агәра злаугари, иҟалоит уажәы бзиарак иатәымхар! Анцәа ду ҳгәаҳҽаниҵоит, иаҳзеилкаауазар! – агәыҭҟьа аҽаҭаҩцәагьы хазы абас азырҳәон.
– Ҳгәаҳҽаниҵозар, нас ҳаԥсҭазаара хирума, абри афырхы былуа ишаауа еиԥшҵәҟьа ауми ҳажәларгьы былуа ааира ишаҿу! –  урҭ инарыцдырӷызуан даҽа џьоукых.
– Ҳаи, иабихәац, ишәҿазыршәозеи агәкажьга жәақәа, ҳаблыртә Анцәа иҟаумҵан! Ҳазшаз ҳгәаҳҽаниҵозар ҳаӷәӷәаӡа ҳаҟазарц жәҩантә илԥха ҳзааишьҭит гәырҽынҵагас! – ԥхьаҟатәи аԥеиԥшбзиа гәрагаҩцәа агәкаҳаҩцәа абас инарыҿдырхьуан убри аамҭаз.
– Ҵабыргуп, дадраа, ҵабыргуп! Шәқәақәра ҳгааит, заҟа иашаны ишәҳәазеи! Ҳаԥсҭазаара афырхы еиԥшуп зҳәаз иақәыршәаҵәҟьаны иуҳәеит! Ҳгәаҟҵәаҟрақәа рхыԥша, ҳазшаз иаҳзааишьҭыз ажәҩан алԥха дуҳа еиԥшха ижәытәӡатәиу аамҭахь ишьҭрацырҟьаха рыҵанӡа иаларсуп, убри аахижьҭеи ҳхы еиқәырхо иахьанӡа ҳааит! – ӡәырҩы абасгьы неицырҳәеит.
– Аринахысгьы Анцәа ҳаумырӡын! – рҳәеит уи заҳазгьы.
Даҽа мчыбжьык аҟара ааҵхьаны еиԥш, шьҭа акырӡа иааигәаны иаархагылаз уи афырхы уаҳа арахь имааскьакәа иааҵәины адгьыл иавсны нас ҩадаҟа шыҟаз ахы археит аҵыхәа ҩазыра ашьҭазза, аха уи аҵыхәа уажәшьҭа адгьыл ахь ирханы, ахы ҵәҩанҵәыҟа иҟаҵаны акәын ажәҩан иалаланы ацара ишаҿызгьы. Абасала игәыҭҟьагаха иаалырҟьаны жәҩантә ирзааз аԥсабарацәырҵра иацыз амашәырқәа ма ирзыннажьып ҳәа ирымаз агәаанагарақәагьы иашамхакәа, даҽа мчыбжьқәак рышьҭахь шьҭа аарла ирбарҭаны хараӡа ажәҩан иазцеит. Ауаа ззыԥшыз ԥша ӷәӷәак амыскәа, дгьылҵысраки мшыцәгьаки ҟамлакәа амшқәа каххаа ишыҟаз иаанханы, даҽа мышқәак рыла уаҳа ирымбаӡо ажәҩан ҵада зынӡа иналаӡит уи.
Убри афырхы ацәырҵра иақәыршәаны, зжьы ужәыр зтәан еиламгылоз аимператорцәеи, ацезарцәеи, асенаторцәеи рыламбара еиӷьшьаны, насгьы аҵыхәтәантәи аамҭақәа рзы аурым империа аиҭакрала амч ҿыцқәа раԥҵаразы, иҵарадаз Константин I, наӡаӡа Рым ааныжьны 330 шықәсазы алаҳәара ҟаҵаны аимпериа аҳҭнықалақь абырзенқәа ажәытәтәи рықалақь ду ахьыҟаз Византиа ашҟа иааигеит, аҵыхәтәан рыхгьы иазырҳәеит Византиа аимпериа ҳәагьы. Еиҭакра дула ихәыцуаз аимператор Константин аимпериа аиҳабыра рзы аханчаԥақәеи ауахәамақәеи рацәаӡаны уаҟа ианиргыла ашьҭахь иара иаҳаҭыр азы Византиа ақалақь ахьӡ ахыхны Константинополь ҳәа ирыԥсахит, иагьыҟарҵеит аимпериа ҿыц иаҳҭнықалақьны. Уаанӡа Рым иаҵакыз Ҟалӷьҭатәи адгьылқәа макьана арӡра рҭахымызт аҟнытә, асқьыфқәа рхаан иқәцаз ажәытәтәи аурымқәа рхаҭыԥан уажәы еиҭахынҳәырц ақәкны иҟазаарын, акыр шықәсқәа рышьҭахь византиаа ҳәа зхы иахьӡызҵаз аурымқәа
ҿыцқәагьы, убри аамҭаз аԥсуа жәларшьҭрақәа ирбон икарыжьхьаз рбаашқәа дук мырҵыкәа дырҩегьых аиҭазыхынҳәраз аамҭа аарыдгылараны ишыҟаз.
– Дадраа, усоуп ҳара ҳаԥсҭазаара шыҟоу! Ахьшьыцба иаҩызоу сҽыхәа-еҵәа шәкәадыр, еиқәшәыршәа аса иазԥымҟац, хҿак злымҟьац скәалӡмаҭәақәа! Иааганы исшәыркы анкьа сызлеибашьуаз, Сагәым хлаҳәада иҟаҵамҭа аса цҳафыр! Сшамкәа сшаны адәы сықәызҵаз иаҳхылаԥшхәу, ԥшьынҩжәибжьба ӡынреи ԥхынреи ҵуеит дысхылаԥшуеижьҭеи! Уиаахыс ханҩажәифба ӡынреи ԥхынреи раԥхьа исшәысҵаз скәалӡмаҭәақәа шысшәыц исшәуп! Заҟантәы сыԥсны сыбзахахьоу шьҭа схаҭагьы исцәеилаҩашьоит, ақәрагьы иара атәы ҟанамҵои, дадраа! Изакәызаалак иара ус акала хьымӡӷ зымгац сӡышра аҳаҭыраз сара исҭахуп аҵыхәтәантәи сеибашьра ныҳәак еиԥш ихсыркәшарц! Византиаагьы ирдырааит, сара исықәлацәоугьы рабџьар шырку рнарцәы мҩа ишықәло!
Иҿҳәара мшқәа шьҭа ихиркәшарц иҭаххазшәа аҵыхәтәан даазқәылаз абас аҳәара хҭакны дыҟан, Аҵәаԥшьратәи абааш еиҭах ҩныс иззыҟалаз, зыԥсҭазаара зегьы аибашьрақәа ирықәзырӡхьаз, зфырхаҵарақәа рыӡбахә ахараӡа инаҩхьаз, макьанагьы забџьар шьҭамҵакәа аԥсилаа реибашьцәа хыбаҩыс ирхагылаз Аҭлаԥс иԥа Баҭыршаҳ. Зыԥсаҭа бзиахаша Батиса иԥа Дадрыҟәа еиԥш зфырхаҵарақәа рыӡбахә лакәҵас ирҳәоз, аӷа иҿаԥхьа ишьамхнышымгылацыз Баҭыршаҳ аидысларақәа раан аибашьцәа ргәы ҭыго идԥхьаланы хаҳәрҵәила дахьжәылоз, ацәгьеи абзиеи азгьы бзарҟаҩыс дахьрымаз азы «Аԥсуаранагаҩ» ҳәа зегьы ишьҭан, аҵыхәтәан ихьӡ ахаҭыԥан убас мацара изҳәара иалагеит. Баҭыршаҳ иааиԥырымшәакәа ишивагылац ивагылақәаз Мардсоуи, Аҭлыхәи, Аџыри, Уахсиҭи, Ормаҭи, Мдари рԥацәа шьҭа даргьы зыуаҩыбжара инарҭысқәахьаз аԥсҭыр ԥызацәас иҟақәаз: Соуфадани, Аҭлагыџеи, Наҭи, Алмаси, Ҟазлаҭи рабацәа реиԥш даргьы абџьар аҵалара лахьынҵас изауз уажәы аибашьцәа аӷәӷәаӡақәа ҳәа изхәаԥшуаз дара ракәын, аҵыхәтәан рабацәа рҭыԥ аанкыланы игылан даргьы. Еқәыԥгьы иҭахын шьҭа ԥсҭырԥызаҩыс дҟаларцы, аха абду макьана дақәшаҳаҭмызт машәырк имыхьразы, иаб еиԥшҵәҟьа иаргьы аибашьраз уаҩ дызмыхәоз, ԥсабаралагьы илаз амч ҷыда аҿагылара соуп зҳәоз хаҵак илымшаша иара илшартә дшыҟалахьазгьы. Жьырныҳәа аҽны еиҳа ихьанҭоу ахаҳә ахара изыршәуа ҳәа абааш ашҭаҿ аиндаҭлара анаԥшьыргаз Еқәыԥ зегьы ираԥигеит, уи даараӡа агәаҳәара инаҭеит абдугьы, аиааира ахьигаз азын зегьы иҵашьыцны дышьҭыхны ддыршәуан акраамҭагьы.
Амшқәа акакала ишиасуаз IV-тәи ашышқәса алагамҭазы ҽнак зны, аурымқәа ӷбала Кәыдри Кьалашәыри рыбжьара агаҿаҿ акәымкәаны уажәы Себастополис иӡхыҵит ҳәа Аҵәаԥшьратәи абаашаҿ ажәабжь кылырҟьа иааргеит, аха урҭ акырынтәгьы абас ҟарҵахьан азы ишааз еиԥш еиҭацахып ҳәа ргәахәны иаарзыԥшит. Убри нахыс амчыбжьқәа неишьҭагыланы иниасит, аха иӡхыҵыз шьҭарнахыс наунагӡа иаазшәа макьана Себастополис ааныжьраз рыҽдмырҵысыцызт. Быҭыршаҳ макьана издыруамызт Себастополис иӡхыҵыз аурымқәа рнаҩсангьы урҭ инарышьҭарххны, амрагыларахьтәи аԥсилаа рыдгьыл иахьаҵанакуа Егырԥсҭа иааны Зиганис (Заган) ҳәа иахьашьҭаз, аурым стратег Валента напхгара зиҭоз «Аҩбатәи акогорта» ҳәа иԥхьаӡаз ргарнизон ҟаҵаны ишгылахьаз. Иара убас макьана аԥсилаа ирыздыруамызт хазы Питунт иӡхыҵны ишгылахьаз алегионер Феодосиа напхгара зиҭоз «Актәи анасыԥ амҵәыжәҩа» ҳәа изышьҭаз, хәышәҩык алегионерцәа еидызкылоз аурым еибашьцәа, макьана ирмаҳацызт ахақәиҭра ҳауит ҳәа згәы рҭынчны иҟаз абазгааи дареи иахьа, мамзаргьы уаҵәы ҳәа ишынеидыслара ишыҟаз.
Амитә зхызгахьаз аԥсилаа, Себастополис итәаз аурымқәа шԥақәымҵри ҳәа ишырзыԥшыз ус ҽнак зны, аурым ҽқәа рацәаны иаазгаз даҽа ԥраӷба дукгьы ӡхыҵит ҳәа раҳаит. Арҭгьы шьҭа баша ишымааз аҟара Баҭыршаҳ гәҩарас ианыҟаиҵа, ашьҭахь арԥарацәа лашьҭаргьыжьны иаразнакы еиликааит, иӡхыҵыз аурым ҿыцқәа рхадас иҟаз аурым стратег ду ҳәа еицырдыруаз Клавдиа шьихьӡыз, «ҽыла еибашьуа актәи акогорта» ҳәа изышьҭаз ԥызара шазиуаз, убасала Себастополис дырҩегьых аурым гарнизонны ишыҟаиҵаз.
– Абри ачеџьыка атаркьнеи адкыланы исфааит аиаша сым
ҳәозар! – аԥаҭхь шьҭыхны аныҳәаҿа анникылоз абас иажәа иналаиҵеит Мардсоу иԥа Алмас. – Саргьы сақәшаҳаҭым инеиԥынкыланы абаашаҿ атәара! Ҩаԥхьа ҳлаԥшықәызҵаз аурым ҿыцқәа нап ахьрылаҳамкыц азы иҟалап, аԥсуаа ҳацәшәаны ҳааигәара иааиуам ҳәа ргәахәуазар! Ҳхыбаҩ ҟәыӷа Баҭыршаҳ ариабжьаракгьы аҳәара даҿуп, ҳтәанхацәеит ҳәа, сара сыхәҭаахьала уи сақәшаҳаҭуп, избанзар абыржәнатә аҿагылара рзыҟаҳамҵар нас рықәцара шаҳцәыуадаҩхо агәра згоит!
– Аҵхи амши зшаз дыснықәуеит, – уи днақәшаҳаҭханы днаиԥыҩлеит Аҭлагәыџагьы, – абри абааш ҳашҭатәоу мацара уаҳа акы ааҳзыҟымҵаӡакәа ҳалҭажәыр шыҟало! Ааи, ааи! Анцәаиныс аиаша шысҳәаз! Аԥсилаа ҳагаҿаҿ еиҭах иӡхыҵыз атәымуаа наҳәы-ааҳәуа амшын ԥша нархьырсуа ақьафура рҽазыркит ҳабжьы анаҳмыргаӡа! Нас уажәшьҭан имшәа-имырҳа еиҭах ҳажәлар тәыс иҟаҵаны Констанинополь иганы рыҭира иалагозар акәхап арҭгьы, ҳара ҳакәзар акымзарак ҳамбаӡоушәа абаашаҿ ҳҽыҩнакны ҳтәоуп!
– Сгәы шәахәеит, дадраа! Хаҵаҵас иҳәоуп шәажәақәа! – ҽнак зны ҩаԥхьа аурымқәа рҭыӡшәа ишалацәажәоз ихы аашьҭыхны урҭ дрылагәдуны днарылаԥшит Баҭыршаҳ.
– Аӷа изырхо абри сабду иҳәаҭҳа снықәуеит, – иҳәан, Разан имӷыҵраз иабду Дадрыҟәа анкьа зны ҳамҭас абазгаа раҳ Ресмаг ииҭахьаз асачаԥа убри аамҭаз иаарҳаракны зегьы идырбо иажәа инациҵеит, – абаашаҿ атәара ҳабаҩ ҳацәаашьо ҳшыҟанаҵаз! Ҳагаҿа зҽықәзыжьыз атәымуааи ҳареи алымқәа реиԥш, ас ҳаиҿаԥшуа ҳанбанӡаԥшри ҳәа сшәазҵаауеит? Аԥсилаа ҳаԥхьагылаҩ ду Баҭыршаҳ уӡышра ҳаҳәоит, ҳныҳәаныԥхьаны амҩа ҳақәҵа аԥсымцқьақәа рықәцаразы! Урҭ рышьаҭа баӷьаӡа иҟарҵаанӡа иаарласны наҟ ирырҳатәуп ҳәа азысыԥхьаӡоит!
– Абџьарқәа шәаарых!.. Зтәы жьакцаз ишәрыцқьа!.. Ишәырмазеи шәкәалӡмаҭәақәа! Хымԥада урҭ рырҳаны икацатәуп! Аҳы, шәҽеибышәҭ аԥсилаа рхацәарԥар! – дырҩегьых илаԥшықәызҵаз ампыҵахалаҩцәа ҿыцқәа ркацаразы агәацԥыҳәара ду шрымаз рылажжӡаны убри аамҭаз ӡәырҩы абас рыбжьқәа неиқәдыргеит.
Мышқәак рышьҭахь абааш аҩнуҵҟа иаалырҟьаны аилаҩласра иаамҽханакит. Дасу ирмазеиуан иабџьар, икнаҳаны игәарҭон ркәалӡмаҭәақәа, амақьа иқәкны ицҳафыруа ирхуан аса хьанҭақәа, даҽа џьоукых адәаҿы еиҿагыланы ирхашҭхьаз аибашьышьатә маанақәа еиҭаргәаладыршәон, мчыбжьык инеиҳаны убас мацара убри иаҿын.
Абааш иахыз рнаҩсангьы ацхыраара ирзаазгьы налаҵаны, ҩнызқьихәышәҩык рҟынӡа зҽеидызкылаз аибашьцәа дәықәларц амш аналхыз аҽны, ашарккара иналагоны амҩа иқәлеит. Аӡӷара ахьамаз Ҟәараш аӡиас ирны ԥыҭк инаскьахьан еиԥш, ус иаакылԥханы иаарықәԥхаз амра ашәахәақәа, ркәалӡмаҭәақәа еилбзаауа, еиқәыӷьазӷьазуа иахьнеиуаз харантә улаԥш иааҵашәон. Ҟәараш аӡиас ариабжьарак иахылҵуаз абжьыцәгьа егьа хара уҟазаргьы иуаҳауан, насгьы ажәытәуаа усшәагьы рҳәалон иаалырҟьаны абжьыцәгьа анахылҵуа амшцәгьа иазҳәоуп ҳәа, убас заҳахьаз издыруада қәыршаҩык иадамзаргьы иауны аҟаршоура еиқәнартәар ҳәагьы еибызҳәазгьы ҟалеит. Уажәыуажәы агаҿахьынтә иаакылҟьалоз ԥшахьк адгьыл аҽынданы инықәсуашәагьы ааҟанаҵалон, аха шьыжьнаҵгьы иудырыртә иҟан иахьагьы аԥсабара ырԥсалмыткуа, даҽа ԥыҭрак ашьҭахь аҭакар газго иахатәараны ишыҟаз.
Зыӷәӷәамҭаҵәҟьа ирҭагылаз, ҩнызқьихәышәҩык рҟынӡа иҟаз ахацәа еиҿамсқәа, аӡӷара ахьамаз Ҟәараш аӡы ирны абар шьҭа агаҿа рҽадырхалон. Зегьы рханӡа игылаз рхада Баҭыршаҳ ижәҩахыруаа дыргәҭылакны дахьнеиуаз, макьанагьы акырзымчыз иҭеиҭԥш дауаԥшь иаразнакы инарылукаауан, иӡышӡа икәалӡхылԥа иаҵыԥшуаз ижакьа акәмызҭгьы мацәаз-мацәаз еихаԥсаны ичаԥаз икәалӡмаҭәа ахьишәыз иқәра ахаҿра аҵәахуан. Ажакьа имамызҭгьы абри ауаҩ абриаҟара ихыҵуеит ҳәа, икәалӡмаҭәақәа ишәихаанӡагьы агәра гашьа амамызт.
Амаҭ амаҭаԥшь ахылҵуеит ҳәа атәымуаа рышьҭаҳәакьра иашьцылахьаз Хындрыҟәа, Себастополис аурым гарнизон аиҳабы Клавдиа ихы ширдырырзҵәҟьа игәы ахьыҟаиҵаша иҽкынҵа дашьҭалеит. Иӡбынгьы дыҟазаарын аурым ҿацқәа заанаҵ ихы рыдҳәаланы дыгәрагаҩны дҟаларазы, насгьы ҩзада дыҟазма иар
гьы, убас иҿшәа назыгӡоз Џьаҭма ҳәа аӡәы, ҽнак зны дхыҟәхыҟәуа ус абаашаҿ даакылсит.
– Арахь уааскьа, нан! Иахьузыманшәало џьара уаатәа! – лҳәан, ирҭааз Џьаҭма лахь-лахь дизыԥшуа нас ларгьы арымӡк лҽаақәылкит.
Џьаҭма дшынатәазҵәҟьа иаразнак ацәажәара иҽазымкыкуа абааш аҟаҵашьа ҭиҵаауазшәа аҭӡамцқәа днаркыдԥшыла-ааркыдԥшыло дахьынӡатәаз, уи иаара ацәымӷра знаҭаз убри амҭаз лгәы инҭылҳәааит абасгьы: «Цәгьахәыцрамзар бзиа зымуц Џьаҭмажә, абри аҩыза ашоураха уҩны уамкӡои, уабаанагахи иахьа? Ԥҳәыск дбаны лкалҭ иавымсуа, иаӡәымкәа аҭаацәарақәа зымшала ихыбгалахьоу, макьана аӡәы уимшьыцкәа иахьанӡа узлааихьоугьы џьашьатәуп! Урҭгьы узымхакәа зыхәԥҳа илыхнаҳәаахьу амаҳагьы, аҽнышьыбжьон уҽкынҵа уаартә узышьҭоузеи? Уда ихамшәалааит Хындрыҟәа, аринахысгьы иуеиӷьу Анцәа димҭааит! Шәҩыџьагьы иахьарнахыс шәеиҿамԥшыртә, еҩыжәго егьыҟам, ҩашәхак реиԥш зынӡа шәеиԥшуп! Уара уҟамызҭгьы Хындрыҟәагьы илаԥшҵашәарақәа издыруада усҟан еиҳа имаҷхаргьы!.. Аҩсҭаа уиҟааит, Џьаҭма!»
Ас симацәажәакәа санбанӡаидтәало ҳәа ашьҭахь абас аалгәахәын, лхы аҳаҭыраз ҳәа днаиазҵааит, ари ауаҩ баша дшымааз аҟара лгәы азҩаны.
– Уаазцаз бзиароума, нан?
– Ацәгьара Анцәа иаҳҟәырхуп, сан! Ҳажәлар зҭагылоу ауадаҩрақәа рырԥсыҽраз ҳазлацхрааша аусқәа ҳархашәаланы ҳәа изыҟамлеит. Аиаша басҳәап, саргьы сгәы кыдгылаҵәҟьеит шьҭа. Ишыббо арҭ аурым ҿыцқәагьы еиҭах ҳхы рыдҳамкылар ада ԥсыхәа ҳамам. Дара ҳара иҳацәшәоит, ҳаргьы дара ҳрыцәшәаны ҳажәлар ԥыхьа еиԥш иакәымк иақәдмыршәандаз ҳәа ирнаҳачҳалар акухеит. Шҭа ҳгәы кыдгылаҵәҟьеит, наҟ бшаҟәыҵра, ди! – иҳәан, Џьаҭма убри аамҭа илахь неиқәҵашәа даақәыԥсычҳаит шьҭа уаҳа наилымшо дкарахахьазшәагьы ашьҭахь инапгьы нкеиҟьеит.
– Џьаҭмахеит, ԥҳәыск сҿаԥхьа уашшит ҳәа акгьы аанагом, сара сызлауыхәагәышьари. Амшын иаҳзаанаго атәымуаа дырҩегьых рыҽдырцәгьарц ақәыркызар нас ишԥаҟаҳҵари, аха макьанагьы абџьар зкыша ахацәа ыҟоуп ишубо. Убри азоуп жәларык рҭаацәа ныжьны ари абаашааҿ еиҭах рҽеизганы изыҟоугьы. Ҳхы ҳара иҳмыхьчар, ҳзыхьчода, нан!
– Изымдыруеи, сан, убри аҵыхәалоуп сзаазгьы! – иқьышәқәа неихарԥсны Адгьанашь дналҿаԥшын нас реицәажәара азҵаарахь инахигеит. – Мшәан, Баҭыршаҳ дызбаӡом, дабаҟоу? Хара дцоу, мамзаргьы ааигәа дыҟоу? Уск азы дсымбар сыхәом! Арахь саргьы рацәак аамҭа сымам, ара стәанымхалакәа лассы схынҳәыроуп!
– Шьҭа дааироуп, уааизыԥшы анахьхьынтәи уаханы уанаах.
– Еқәыԥгьы дыҟаӡами?
– Икаццеиуа аҭакар умбо, нан! Аӡиас ҳҽынҭшьны ҳааиуеит ҳәа иабдугьы иаргьы ҽырхьра ицеит.
– Ашьха ӡиас хьшәашәаҿ иҽикәабартә, Анцәа иџьшьаны Баҭыршаҳ макьанагьы агәабзиара ду имазаап! Акы дазгом, аиашаз акыц даҩызоуп!
– Ааи, макьана имагәышьоуп, – иаалырҟьаны иаалхалашаз лхылҿы аауалыуашан убри аамҭаз лқьышәқәагьы ачча нарықәххит, иҟалап лхаҵа ихиҳәааз лгәы ҟанаҵазаргьы.
– Аринахысгьы Анцәа игумыжьын!
– Унан, џьбеит, стәаны сышԥауыхәаԥшуеи! – лҳәан, Адгьанашь дааҳәаҵәыҳәаҵәын, нас дынхьаҳәны лҭаца налықәҿылҭит. – Фелдышь, ааигәа быҟоума?.. Фелдышь!.. О, Фелдышь! Арахь бааҩнаԥши, нан!
Ланхәа лыбжьы дазыԥшызшәа убри аамҭаз ашәқәа руак аҟынтәи дшамшамуа иааҩналаз Адгьанашь лҭаца дааҩнашьқьырны даалыдгылт, убасҟан аҟаԥыҳәа лаԥшыла даахҭазкыз Џьаҭма ԥсышәак наиалҳәашәа ааҟалҵеит, убри ашьҭахь уаҳа иара иахь анаԥшра лгәы иаҭахымкәа. Хаҵа имцац леиԥш макьанагьы деикәаԥхо, лыгәчама хыԥшӡаақәа лыбӷаӡара иахыркуашаауа, дышкьашькьо игылаз аԥҳәыс ԥшӡахәыра убри аамҭаз Џьаҭма иԥсы қымқымуа иахьыналыдхалаз иаанханы, илаԥш лыцрагьыжьуа иԥсы лылахаӡаны дҟыԥсӡа дылзыԥшуа дтәан.
– Ауаҩы даҳҭоуп, џьара акы аармазеи, нан! Бабхәагьы шьҭа дхынҳәуеит, нас ахацәа неидтәаланы шьыбжьхьак инацҳап!
– Ацәыргарада исырмазеихьеит, нана! Ишааилакь аишәа сырхиоит!
– Иабихәац, шәхы ауадаҩ алашәымҵан! Аӡахьы иҟоу ртәы сыздыруам, аха сара млак сакуа смааит!
Фелдышь уаҳа акгьы мҳәакуа днықәгьежьааны лҿаныналха, убри аамҭаз илыҿгәаҳәааны илхьыԥшыз Џьаҭма иԥсгьы илаԥшгьы налышьҭалеит, аха лара наҟ дныҩнапҟаны ашә анаадҳала, уаҳа ацарҭа амоукәа иԥсықымқым ӷырыӷыруа уаҟа иаадхалт, уаҳагьы арахь дыҩнамлеит лара. Џьаҭмеи Адгьанашьи еицәажәо рымацара иштәаз, ус ҵабыргны лассы дхынҳәит Баҭыршаҳ, аха иааҩналамҭаз дазусҭаз аниба инапы имамхыкәоуп аԥсшәа шиеиҳәаз.
– Ҟаҳ, уа бзиала уаабеит, Џьаҭма! Уаазгазеи аҟыршоураха?
– Сшубозаалакгьы сузааит Баҭыршаҳ! – инапы рхханы ишикыз мацара ианаанха уи тәамбараны иԥхьаӡаны днацралашәа аҭак ныҟаиҵеит.
– Уа, аиаша уҳәеит, Џьаҭма! Заҟа ҳаибаҭаху усгьы иудыруеит, аха ишԥаҟаҳҵари, ԥсыхәа ахьынӡамоу ала ҳаибачҳауа ҳнеибагалароуп. Усеиԥш заҟаҩы ыҟоу удырума.
– Баҭыршаҳ, сара уи аилкаараз сузымааит! Хындрыҟәа убас узааицҳауеит, ари абаашаҿ еидкыланы иумоу ахацәа рыҩныҟақәа рахь иушьҭырц, мамзар иӡхыҵыз аурымқәа неины идәылырцоит, абаашгьы еилаҟәыбаса еиларыжьуеит ҳәа адырра усҭарц сузааишьҭит… Ари аурымқәа рхада Клавдиа идҵоуп!
– Аибаршәарақәа рыла усмацәажәан, уаазышьҭыз реиԥш ԥыҭҩык збақәахьеит, аха макьана аӡәгьы ҳизмыршәац! Џьаҭма уи шьахәла уаргьы иудыруеит, баша уҽхырцәажәоит акәымзар!
– Сара хықәкыла сзаашьҭу уасҳәеит, егьыс аурымқәа раасҭа шәара еиҳа амч шәымазар уара иудырп, уи сара сус алам!
– Аурымқәеи ҳареи уҳабжьамақарны умцәажәан, Џьаҭма! Уахьнеиуа убас сызраҳәа, Баҭыршаҳ еибашьҩцәа рхыԥхьаӡара иҵагьы иазирҳарц игәы иҭоуп ҳәа. Ҳара аӡәгьы ҳаиԥырхагам, аха аурым ҿыцқәа ҳәа узҿу ҳара ҳахь еибашьрак аԥшьыргозар, еиҭахгьы рҿагылара ҳшазыхиоугьы наирдыр.
– Ассир, ҳаиҳа амч змоу уршәарцгьы угәҭакызаап, уара избо!
– Сара иҟасҵаша, изуша уара уаҳәатәыс исымам! Иуеиӷьу уда димоуртә, уи ацәыбзаԥа уаҳа иааишьҭышаз дизымԥшааи ари аҩыза аус хьанҭа иҽалаижьырц иӡбазар! Сгәысҽанызҵарц иааз уара уҩызцәа ауаа ԥаршеиқәа ажәыруацҭыгаҩысгьы дысзыҟаҵом!
Џьаҭма изырхаз ари аҽԥныҳәа ӷәӷәала дааицранашәан, убри аамҭаз афы исызшәа ашырҳәагьы дҩаҵнарҟьеит, захь дааз дышуаҩыцәгьаз шидыруазгьы гәыӷьрак ихы инаҭашәа ҳаҭырларҟәрала даацәажәеит иаргьы.
– Уажәақәа уажәшьҭан урхьымхәааит аҵлаҳәысҭашәа иҟоу? Уқәра зықәроу аҭаҳмада ҟырҩаџ шьҭа ихшыҩгьы цагәыр алшоит! Акәахьча лкаршәны ашәшьыраҿ атәара ауми уара иухәҭоу, аха ауаҩы ихшыҩ анцәыблагәхалакь урҭқәа изеилмыргозар акәхап!
– Абыржәыҵәҟьа сыбла уахьамбаша удәылцқьа аӡгәадаражә! Уара уҩызцәа ауаа гыдҳәырқәа ыҟамызҭгьы ҳажәлар ирԥырхаго дҟаломызт! Уара амаҳагьы, зхәымџьар ԥыртланы аҳаблақәа ирылоу уоума исабжьарц исзааз! Амыждараз иахьа уаџьал уанамцазар, абыржәыҵәҟьа удәылцқьа наҟ! Ухы смыршьыкәа сыбла уаԥырӡаа, афҩгаражә!
Уи аамҭаз Еқәыԥ ааигәа дыҟазар акәхарын, иабду иаӷьбжьы илымҳа ишааҭасызҵәҟьа ашә ааимԥааны дааҩнашылеит иҟалаз еиликааразы.
– Изакәазы иныҟәугои баша иудгьало иуҟәынҳәало ари аса? Знызаҵәык иадымзаргьы аҭра иааҭыхны ахаҵараз ишьҭуххьоу? Сахьухәаԥшуа сгәы хынҳәуеит, удәылцқьа наҟ! – акакеиҳәа диҵаҟьаны аҵыхәтәан инапгьы рхханы ашә инақәикит Баҭыршаҳ.
Зыхзамаԥагьаз Џьаҭма алеиԥш диҵаҟьаны дахьдәылицоз ихы иақәҵаны, ауаа иҟарҵо ҳәа иҽаархаҵашәа аса амҳасҭа дамҵасны абжара аҟынӡагьы иааҭигеит, аха убри аамҭаз абжьас еиԥш инаидыххылаз Еқәыԥ аҳаҭхәыжә еиԥш днышьҭкәыцәааны ашә шыҟаз дыршәны аҭӡы днагәыдижьлеит. Убри аамҭаз азаҟьаҳәа дынкаҳаит Џьаҭма, иаразнакала ашырҳәагьы дҩаҵҟьеит, аха уаҳа ажәак мҳәакәа, ишьҭахьҟагьы дхьамԥшкәа, идырчалаз ачауарба деиԥшха деиҵакы-еиҵакуа дындәылҵит.
Абас ауаҩы данизаарышьҭ ашьҭахь ауп, дырҩегьых иаҳҭааз ау
рым ҿыцқәа ирықәлатәуп ҳәа Баҭыршаҳ ихҭеикыртә дҟазҵаз, насгьы Џьаҭма дышизныҟәазгьы имдыруаз, уи дахьнеиуаз иҵагьы ахылырҿиааны имҳәар иурымызт, убри згәы ԥнажәараны иҟаз ауаҩы ҵмыҳәҳәарах Хындрыҟәагьы аурымқәа ацәгьа нарыҵаҳәаны хымԥада иазыҟаиҵон абааш иаху лассы иахьшәмырхәыр аԥхьаҟа шәусқәа еицәартәуеит ҳәа ирбыжкраны дшыҟаз. Аца иацәшәаз аӡыршы дҭаҳаит ҳәа, атәымуаа ирзааргоз арыцҳарақәа шрызхымгоз дара ртәқәагьы имыждақәаны еснагь ирзыҟан, амшә иакыз баба иҳәеит ҳәа, аԥсилаа рхала рхы рмыхьчозар, егьыс атәымуаа зыҽрыдызҳәалоз иреигәыӷны акы аҽазкра гәаӷьыуацәан. Аамҭа цәгьақәа акырӡа идыргәамҵхьаз, убриаҟараҵәҟьагьы уи иарҟәыӷахьаз Баҭыршаҳ изеилымкаауа дыҟазма, аԥсуа жәларшьҭрақәа заҟа рҳәатәы еиқәымшәоз аҟара атәымуаа рзы ишқьафураз, ари уаанӡагьы иԥыршәахьан аурымқәа ирҿагыланы иахьеи-уахеи иқәԥоз абиԥарақәа, иахьагьы уи аҭагылазаашьа акала имԥсахкәа дырҩегьых уи аҩыза иааҭагылар шыҟалоз.
Уахынлатәи цәымзаркыроушәа ркәалӡхылԥақәа еилыџьаауа, амра шәахәақәа зхьысуаз ркәалӡмаҭәақәа еилыбзаауа агәгәаҳәа ишнеиуаз, амшын агаҿаҿ ишьҭаз дәыкаҿ иаакылсуаны еиԥш, Себастополис ааигәаҵәҟьа ҳнеирым ҳәа Баҭыршаҳ игәахәны ус инапы дааҩахеит абраҟа иаанҿасразы. Аҽнынтәарак дгьыли жәҩани ашоура азкарҵәаны амшын ҟьантаз аҵкар иазнеихьаз амра кыдӷьалазшәа џьарак иааҭгыланы аҽаакыднархалт. Ашьҭахь иааццакны амшын аҽыннавҵанаршәуаз аамҭаз ашьҭахьҟа иннажьыз ацԥхьқәа баӡгәырҵас иԥсаҟьаны, зыԥшшәы ахыггара иаҿыз ажәҩан инаднаԥсалеит, аха ԥыҭрак ашьҭахь убрыгьы еигӡазшәа иҵанартәаз ашәаԥшьгьы ааизыҳәҳәаны иахьцоз инашьҭанагалан, ус дук мырҵыкәа зынӡа инхәыҵацәаны аҽынтәи амш ааилалашьцеит.
Адырҩаҽны иаашоркканы Баҭыршаҳ ижәҩахыруаа наидгаланы даарацәажәан, ашьҭахь Мардсоуи Уахсиҭи рҿала Клавдиа ажәа иниҵарц ишьҭит Себастополис ааныжьны ицозар усҟан иабашьра рыҽшазырымкуаз ала адырра ирҭарц. Баҭыршаҳ идыруан уи аурым иҳәатәы хаиҵараны дшыҟамыз, ҵабыргны игәаанагара дагьамжьеит, цҳаражәҳәаҩцәас иишьҭыз намнаӡац иҳәоны ус аҩыџьагьы хынҳәит ргәалаҟазаара зынӡаскгьы ихирымкуа. Баҭыршаҳ урҭ дшынарҿаԥызҵәҟьа иаразнак идырит изааргаз ажәабжь закәхашаз.
– … Ишәхашәыршҭ уаанӡа знапаҿы шәыҟаз, – убри аамҭаз иԥсы еилахәаны Клавдиа иааицҳаз ажәа Баҭыршаҳ изеиҭаҳәара даҿын Уахсиҭ. – Шьҭарнахыс зҟны шәҟало, хылаԥшрагьы шәызҭараны иҟоу Византиа аимпериа акәхоит. Шәаазышьҭыз шәхада идырааит ҳиааира шилымшо, избанзар иаарласны иӡхыҵраны иҟоуп даҽа ҩ-когортак, ҳабашьра иҽаназикгьы Византиа аимпериа даҿагылаҩуп ҳәа дыԥхьаӡаны ихәҭоу дақәҳаршәар акәхоит, усҟан аԥсра ауп ҳара ҳҟынтәи ҳамҭас иоураны иҟоу…
Уахсиҭ дцәажәонаҵы убри аамҭаз Баҭыршаҳ игәаԥсахы есааира ишеибакуаз убаратәы ибла ҵаулақәа ҭырлышьцааны, џьарак икыдырхаланы аԥшра даҿын, аурымқәа иажәа ҩбамтәқәа инахынҳәны ишымцоз шидыруазгьы ԥсыхәа ахьынӡамоу ҳәа еиҭах Клавдиа иахь ауаа ишьҭит иажәа еиҭарҳәаразы абасеиԥш.
– Ҳара аԥсуаа аӡәы итәы ҳашьҭам, иаҳҭаху ҳхала ҳаҟазарц ауп! Аурымқәа иаҳзааргахьоу рызхоит, зыгәра умгауа ала ушә аумырхьчан ҳәа, ҳрыхьчарц рҭахушәа уажәы еиҭах ҳажәлар рхырҵәаразы иаҳзааз шәарҭ аурым ҿыцқәа ҳәа зхы иазызҳәаз шәыхабарк ара иҳамбароуп. Ааи, ҳара византиаа ҳраӷахар ҳҭахым, аха лассы иӡхыҵраны иҟоу акогортақәа ҳәа Клавдиа дызҿу заанаҵ адырра риҭааит арахь ишыӡаҳхмыжьло ала. Убри аҟнытә, ацәгьарахь икылымгакәа аҟәыӷара аарԥшны, ирласӡаны арантәи дықәҵааит, мап анакәха еибашьрахоит.
Клавдиа иахь уажәы ишьҭыз Разани Еқәыԥи уахьынтәи икылҟьа иааит, уахьынтәи иааргаз аҩбатәи ажәабжьгьы игәаԥса-хеибаркыганы.
– … Ҳара иаҳҭахымызт Ҟалӷьҭа иқәынхо ажәларқәа еибашьрала ҳарҭаарц, аха зхы цахьу шәыҭаҳмада убри дшеилаҳауа ҩашьом, усеиԥш иҭахызар иахьырхәра сазыхиоуп! Ганкахьала убас еиӷьзаргьы ҟалап, избанзар шәхада инардырып ҳҿагылара шзыҟамло, идырып ҳиааирагьы шилымшо! – уахьынтәи ажәабжь иааргаз неиҭеиҳәеит Разан.
Адырҩаҽынгьы аҭакар кацеиуан, аха иацы аасҭа маҷк иԥсыҽын. Шьыбжьаара рацәак агымкәаны ус еихьымӡаеиԥымӡо иаацәырҵыз аԥҭа ҽыҭқәа ажәҩан иаҵаӡсо ашьхаҟа рхы рханы иахьцоз уажәыуажәы амра анаарҵәахлакь, убри аамҭаз аамҭааамҭала иҟалоз ашәшьыра ԥсеивгарак аарнаҭалон. Ус ашьыбжьышьҭахь адырра ааргеит, ҽыла иҟаз, дара раасҭа зхыԥхьаӡарагьы рацәаҩыз аурым еибашьцәа рзааигәахара ишаҿыз ала, ҵабыргны Баҭыршаҳгьы идыруан ирзицҳахьаз аҵыхәала шьҭа ирабашьраны ишыҟаз. Аԥсилаа иаразнакала аибашьра рҽазырхианы инагылт, иарабашьырц иаауаз ирҿагыларц, ус дук мырҵыкәа рыхәанга инахьаԥшит рыҽрыдырхаларц есааира ааскьара ишаҿыз. Аурымқәа ус адәы аҵыхәа анаӡараҿ ианааи уаҳа ԥхьаҟа имааскьакәа уаҟа рҽааныркылан, иҟаитанқәҵароушәа рҽеивҵаԥахны, лахьхьи-аахьхьи адәы аҵыхәа зегьы ларымҽхакны, арахь иааԥшуа еицрыхәхәа инагылт. Алаԥшҳәаа иазымкуаз аурымқәа риааираз Баҭыршаҳ агәрагара шимамызгьы, ажәылараз зегьы ргәылаҟазаара зеиԥшраз алеиликааразы, ашьҭахь дара рахь днаҳәны ибжьы наиргеит абас:
– Шәара, ҳадгьыл гәакьа гәыӷырҭас иамоу! Шәыбла абзиахә абааит, алашәага реиԥш иҟыԥс-ҟыԥсӡа игыланы иаҳзыԥшуа рхыԥхьаӡара заҟароу жәбоит! Еилышәкаауеит абри адәышкәаӷьаҿ иҭахо рацәаҩны ишыҟало, убри азын иахьа ҳмеибашьыр ҟалом ҳәа шәыдцалашьа сымам, ҳашьҭахьҟа ҳгьежьып шәҳәозаргьы мап ҳәа сызшәаҳәом! Иҵагьы аԥсҭыр еизганы аҽазназы шәҳәозаргьы сақәшаҳаҭуп!.. Убри аҟнытә, ҭакс иҟашәҵараны иҟоу саҳар сҭахуп?
Ираҳаз азнаказ еиқәышьшьы иааҟанаҵеит, аха нас зегьы аӷыу ааилдырган ԥыҭҩык неицҿакны рыбжьқәа надыргеит.
– Ҳаит, абаақәа! Шәбаашәит, шәгәы ҭрысма?.. Еибашьтәуп!.. Мшәан, дареи ҳареи ҳнеиҿаԥшны ҳхынҳәырц азоума анахьхьынтәи ҳахо ҳзааз!.. Ҳҽаҳшьырц акәым, аха ҳхы еиқәҳархарц азоуп ара ҳазгылоу!.. Аҽазны ҳәа аамҭа агара аԥсам!.. Ԥхьаҟа!.. Ԥхьаҟа!.. Уажәазын ҳхы ԥаҳшәап, нас аԥхьаҟа иҟало аабап! – убри аамҭаз абасеиԥш гәаҳәарыла абжьы рацәа аагеит.
Иаалырҟьаны Баҭыршаҳ инапы анааҳареик иаразнак рыбжьқәа ааиқәтәан, еикәба-еикәԥсы еилаӡыӷәӡа иааҟалеит, рхада еиҭах акы иҳәарцы шиҭахыз аҟара анырба.
– Шәыххь згеит, дадраа! Ҳарҭ ӡимцеи ҳарцәынханы иааиуа жәларуп! Еиҭах иҟырлышуа ҳадгьыл иаҭаарц зыгәҭаку атәымуаа ҿыцқәа баагьы-ԥсгьы аӡәы даанмыжькәа анкьа еиԥшҵәҟьа зегьы ҳҵаҳәаны ауӷә ҳаҵаркырц шырҭаху ҩашьашьа амам, насгьы ишаҳзаарыцҳаз еиԥш макьана имаацгьы ыҟазаап! Нас урҭ ирҿагыланы рабашьра, еибашьра ӷәӷәхоит, ижәдыруаз! Еилышәкаарц сҭахуп даҽакгьы!.. Иахьатәи амшаз аиааира азын акәӡам ҳаззеибашьуа, ианамуӡах ҳабацәа реиԥш фырхаҵарыла аҭахароуп иаҳԥеиԥшхараны иҟоу!.. Ишәҳәаз саҳаит! Иҭахараны иҟоу аибашьҩы саргьы сабџьар шыску ицҭахара уи сара сзы џьанаҭхоит!.. Анцәа ду суҳәоит хьымӡӷ ҳаумыргарц!.. Аиааира ахақәиҭраз!
– Аиааира ахақәиҭраз – инеицырҳәоит зегьы.
Иахьатәи аидслараҿ аиааира агаразы аӡәы имацара жәаҩык-жәохәҩык рҟынӡа ҭаирхар акәын, насгьы дара рыда рышьҭахьҟа ирзааираны иҟаз ҳәагьы аӡәы изыԥшымызт. Аҵыхәтәан убригьы надирдырит, аха еибашьтәуп ҳәа рызегьы еицҿакны ианырҳәа, Баҭыршаҳ ицәажәара азырханы ашьҭахь зегьы рханы днагылан, анахьхьи игыланы ирзыԥшуаз рахь нас иаргьы аԥшра дналагеит. Аибашьра ӷәӷәа шаԥеиԥшыз адыруазшәа иӡыӡымкәа, убри аамҭаз аӷәырџӷәырџҳәа изыцҳауаз аӷәра имнахырц ахы ҟьо, иақәтәаз иеиԥш иаргьы ԥхьаҟа адәықәлара иахыццакуазшәа уажәыуажәы ашьапы аҽыҩҽыҩҳәа ишьҭшьуа џьарак зҽыззеиқәымкуаз иҽеиқәа ыргәабзыӷуа, адәы аҵыхәан игылаз аурымқәа иаргьы илаԥш рыдырхаланы шьҭа ичҳара шмаҷхаз ааинубаалартә Разангьы ибжьы наиргеит абас:
– Мшәан, иззыԥшузеи арҭ! Ас мацара иаҳҿаԥшуа ианбанӡагылоу! Издәықәымлои, аҩсҭаа еиқәаҵәақәа!
– Шәҿаашәха, агәы шәызҭазар! Ҳаргьы бзиак ҳбарым, аха шәаргьы арантәи акькьы шәшәышәуа шәызцарым!.. Уара, абарҭ еилагыланы ирыӡбо ҳәа кыр шәзеилыргазар? – ашьҭахь даҽаӡәы ибжьы наиргеит.
– Аурымқәа ианакәзаалакгьы аибашьра аԥҟара иақәныҟәоит, аилагарагьы бзиа ирбаӡом, аҽакала аиҭакра иԥырхага дууп ҳәа иԥхьаӡаны! Жәылара иааз ҳара ҳауп, аԥхьа ҳара ҳдәықәлароуп дара ззыԥшу! – макьанагьы урҭ рахь илаԥш рханы аҭак ныҟаиҵеит Баҭыршаҳ.
Иахьада еибамбацыз аурымқәеи дареи ҭибаҵаауашәа акраамҭа наҟааҟ еиҿагыланы ишеиҿаԥшуаз, ус иаалырҟьаны Баҭыршаҳ инапы дааҩахеит аҿынахара рҽаздырхиаразы. Убри аамҭаз раԥсалабақәа рхы аԥхьаҟа ирханы, шьҭа даргьы адәықәлара рҽазырхианы иаарымҟәыҵадырԥсит, ус дук мырҵыкәа Баҭыршаҳ инапы иаԥхьаҟа иааиаганы адәы аҵыхәахь ирхханы аурымқәа ахьгылаз ианаарықәик, ишынҭрысра иԥшыз ахҿала ахысҩцәа ныҵеибарҟьаны рҿынахеит, аха ааигәаҵәҟьа имнеикәа хҿаҭҟьарак аҟара ианынаскьа рҽаанкыланы рыхҿақәа каууа аҿынадырхеит, убри аамҭаз аурымқәагьы рыхҿақәа аҳауа иналалеит, наҟааҟ ирҿыҵахәхозгьы аӡәаӡәала аилаҳара иналагеит.
Ахысрақәа анааԥсыҽха, ҽыла иҟаз аурым еибашьцәа ҽыҳәҵәыла ижәыларц аԥхьа дара рҿархеит, убри аамҭаз Баҭыршаҳгьы адҵа ҟаиҵеит ижәыларц иааиуаз ааныркыларц. Аԥсуа еибашьцәагьы «Чоу!» ҳәа рыҽқәа ныҵырҟьаны, агәгәаҳәа еивасны ахҿаҭҟьа рхьымӡо ԥхьаҟа рҿынархеит, ус дук мырҵыкәа ҩ-мацәыск неиҿасызшәа адәы агәҭан наҟ-ааҟгьы реиҿасымҭаз адыжә-сыжәҳәа еиныҟьҟьаз акәалӡқәа абжьыцәгьақәа аархылҵит, нас иаразнакала еилашыҩкны излагаз аԥсаеилышьреи, идагәаӡа еидыслоз аманызақәеи, амца рҿыдды еиҿакшоз асақәеи ирхылҵуаз абжьы рацәа еилаланы дыдраҵас хараӡа инаҩуан.
– Баҭыршаҳ! Иуаҳауама исҳәо! Еқәыԥ иҟаиҵо уазыԥшы, ихы зынӡаск ишаҭом! Унаиабжьа, машәырк имыхьааит, амарџьа! – аԥсеивгара ицәыхьанҭаны аибашьра иаҿыз Соуфадан дынхьаԥшны Баҭыршаҳ ибжьы наиқәиргеит.
Убри аамҭаз Баҭыршаҳ илымҳа иааҭасит уи ииҳәаз, аха уахь ахьаԥшха дахьымыгӡакәа иҽыжәыз аурымқәа рԥызаҩыки иареи убасҟанҵәҟьа ианааиҿаҳа, иаразнакала инеиҿаххны аҿах-сахҳәа расақәа џьарҵас инеиҿаркит. Хаҵа шаҭлаҟьак иакәын иара, аурымқәа рԥызаҩык шиакәыз ала Баҭыршаҳ излаидырызгьы, уи икәалӡхылԥа иахагылаз аҵысхә ҟаԥшь ала ауп. Абахә ӡыш деиԥшха аурым еибашьҩы инеиҿагылаз аҭаҳмада гәыжәлацәгьа иааира ахьицәыцәгьахаз дахгәаазшәа иқьышә ҵаӷмаԥсқәа еихарԥсны, иабџьар даҿеикырц амҩанҵара даҿын, аха уи аамҭаз Баҭыршаҳ иманыза иԥыракны иааникылон. Аҩыџьагьы ҽыла инеижәыланы уажәыуажәы инеиҿаххуан, Баҭыршаҳ ибон шьҭа анкьа еиԥшҵәҟьа аибашьра шилымшоз аҟара, аҳауа изымхартә иԥсы еивҵаханы дакуан. Аса амҩанҵара иарҵәхьаз имахәҿақәа макьанагьы ааԥсара рнымшуазаргьы, ацԥхьқәа ацыдды иикыз Сагәым иҟаҵамҭа аса хьанҭа знызынлагьы ганха иааицәыбрлон, иабашьра иаҿыз аурым ари шаагәеиҭазҵәҟьа Баҭыршаҳ датәамбакәа игәы алаԥижәаразы ус иҳәеит:
– Алажәмаҟа! Ухдырны уҩны уакызҭгьы узеиӷьымзи! Ари иску аса иухоу акәалӡхылԥа азеиҟәмырԥакәа ухы ахышра азеиқәырхару? Сабашьра уҽазумкын ҳәа Клавдиа иузынимыцҳаи, нас изуҭаххеи уажәы арицар снапала аҭахара? – аҵыхәтәан ибжьы ааҭцаны игәаԥсеилаҵагаха дагьааччеит иара.
Убри аамҭаз Баҭыршаҳ иблақәа ашьа ҩархыҵәалеит, аха аҭак имҭакәа гәҽанызаарыла иаӷа ижәылара даазыԥшит.
– Аҩсҭаа шкәакәа, издыруада уҿаҳазар? – ҩаԥхьа рабџьарқәа неиҿакны ианааиҿагыла еиҭах ибжьы наиргеит аурым еибашьҩы. – Мамзаргьы удагәазар? Аха, уқәра злаҟоу ала уи џьашьатәым!
Аԥхӡы иҿашы иҿагылаз уажәгьы аҭак иимҭеит. Аурым еибашьҩы уи дахгәааны, уаҳагьы ԥсеивгахак имҭакәа дыркараны дхәижәаразы ҩаԥхьа иабџьар мҩанҵо диҿхагаха днаиҿалт, егьаумҳәан Баҭыршаҳ иажәра шьҭа иара ишиҭахыз еиԥшҵәҟьа цқьа дарласуамызт аҟнытә, ижәылара уажәыуажәы иԥсыҽхалон. Макьанагьы игәы ицәыласызаргьы ихәарҽхахьаз ибаҩқәагьы ицәыхьанҭахахьан, иааԥсара аҵыхәала ус иаалырҟьаны игәиҽанӡамкәа иаӷа зҿааирхаз иабџьар ижәҩахыр инацрасын, убри аамҭаз иҟәҩрны иааицрахаз иарма напы иакыз аманызагьы намҟәыҵшәаны инкаҳаит. Дзықәтәаз аҽы убасҟан ахы иоуижьызшәа абазар акәхап иаахыԥ-хыԥны аҿынанахеит, аха
иԥсыхаара хьааха иқьышә иқәкны дшыҟазгьы ашырҳәа аӷәра наҿакны ашьҭахьҟа иааирхынҳәит.
Згәааибагаз алыми абжьаси анеиҿасуа еиԥш, дырҩегьых инеижәыланы иааиҿаххит, убасҟан рабџьарқәагьы еиҭах амраҿ иаацырцырит. Уажәыуажәы инеидыххыланы еиҿагьыжьуа рымчқәа ԥибашәозшәа ишеиҿагылаз, ус Баҭыршаҳ дазыманшәалаханы иркәараҵашәа иахьаамҩаниҵаз аурым икәалӡмаҭәа иазнымкылакәа аса аԥыӡаӡ иҟатара иналагылт, иаразнак ашьагьы налҵәрааит. Убри аамҭаз аурымгьы даҵамхакәа илырҟәшәа имҩаниҵаз аса кьагәа, Баҭыршаҳ дызгашаз ахәра ҵаула ицацхаҿ иазыннажьит.
– «Анаџьалбеит, сшьа муӡакәа сҭахома!» – убри аамҭаз абасгьы игәы инҭиҳәааит Баҭыршаҳ.
Ус иаалырҟьаны доуҳамчык иԥсы иахаланы анкьатәи игәамчӷәӷәа акы иааизнархнҳәызшәа ибаҩ ицәыласӡа дааҟалан, ашьҭахь имч ааизыркәкәаны иҩаҳаракшәа имҩаниҵаз аса аԥынҵа анаӡара аурым ихәда иныҵашәан, ахааназгьы хихагылаӡамызшәа инаихнакәыцәааит. Мчыла иаҵкыс иӷәӷәаз аурым дҭазырхаз Баҭыршаҳ мыцхәы иҽахьиҟьацәаз акәхап, убри аамҭаз иааиҿҟьаз ашьа ижакьа ӡышқәа аарҟаԥшьит.
– Уаҳа кыр уҳәарц уҭахызар? Иҿаҳау ҳауа дарбану уажәы?.. Џьаҳаным уҭыԥхааит! – ихҵәаны икажьыз ахы акы аҳәарц аҭахызшәа аҿы аартны ихҩамыз аблақәа хәашьӡа хьымӡӷ дук рхыҳәҳәылазшәа џьарак икыдырхаланы иахькаршәыз дахагыланы дахәаԥшуа, убасҟан ауп урымбызшәала аҭак аныҟаиҵа Баҭыршаҳ.
Адунеи ԥшӡеи иареи шьҭа наӡаӡа еиԥырҵуазшәа, аладаҟа ашьха еибаркырақәа шыҟаз илаԥш рыдырхаланы Баҭыршаҳ дахьынаԥшыз, шьауардынк рхагьыжьуа ишырхыԥраауаз илаԥш иааҵашәеит. Убри аамҭаз уи ашьаурдын иааигәаланаршәеит абыржәы дахьԥшуаз ашьхара аганахьала ҵыԥх уажәааны иаацәырҵны, ажәҩан илалахәаша ицахьаз ани афырхы абыржәы еиҭах ибаз аҟара. Ашьҭахь уи ашьаурдын илаԥш наҟәганы, убри аамҭаз икарауараха аибашьра иаҿыз рахь ихьаԥшымҭаз ихлахаҵ ааилагьежьны днеилуааит, аха имҟәыҵарԥс иикыз аса камыжькәа иҽы ахәдахь ԥшьаала дынхьадышьшьит. Рыцҳарак шыҟалаз аҟара ацәа иалашәазар акәхап, аҽыхәа мыждагьы убри аамҭаз иаақәырқәашьеины, иақәтәаз ауаҩы дацәкаҳар ҳәа ишәозшәа аныҟәашәа рҭынчӡаны, нас адәы аҵыхәа шыҟаз даманы аҿынанахеит…
Ҩахьхьи ашьха ҳаракырақәа рханы, амҵәыжәҩақәа мырҵысӡо аҳауаҿ ихиаала, макьанагьы ахыгьежьырала иаҿын уи ашьауардын. Ашьҭахь рацәак мырҵыкәа амраҭашәарахьала еизадаӡа иаацәырҵыз аԥсҭҳәа еиқәаҵәа, есааира ажәҩан зегьы амҽхак ахаԥара аҽаазнакит, уаанӡа иҟәызгаӡа иҟаз амшынгьы убри аламҭалаз ацәқәырԥақәа агаҿа иажәҵаны агәрымра иналагеит.
Аԥсуа жәларшьҭрақәа рыдгьыл ԥшьа макьана аӷа дахьԥшнаҵы расақәа нықәкны есымша ишырхыц ирхуан, убас рхы шырыхьчоз мацара заҟаамҭа иаанхараны иҟазгьы аӡәгьы издыруамызт, избанзар византиаа ҳәа иҿиаз аурым ҿыцқәа еиҭах аԥсуаа урҭ рнапаҵаҟа иҟалараны иҟан. Ԥыхьа аасҭагьы аԥсуаа рхақәиҭратә зинқәа еиҳагьы ирмаҷны, рылшарақәагьы акырӡа еиҵатәны, дырҩегьых дара аԥшәымацәаны ирзыҟалараны иҟазаарын. Абасала Рым амрагыларахьтәи аимпериа ҳәа иҿиаз акырӡа шықәса рышьҭахь, нас Византиатәи аимпериа ҳәа ззырҳәаз аурымқәа дырҩегьых урҭ ирхьыԥшны иҟалаз аԥсуа жәларшьҭрақәа: аԥсилааи, мсымааи, абазгааи, саныгааи ирыдын ашьханхыҵынтәи иаауаз ақәылаҩцәа ӡәырҩы ишьхыҵыр злалшоз амҩақәа рыхьчара, аимпериа ҿыц иаҵакхаз адгьылқәа рахь рықәмыжьлара. Аԥсны амрагыларахьтәи ахәҭа аԥсилааи мсымааи рҳәаа ахьынтәалагоз Дали Ҵабали инарыҵакны Сакьан, Санчара, Ҟәлыхәра, Марыхә уҳәа, ашьхахыҵырҭақәа рхылаԥшра иахашәаланы иҟамлацызт, есқьынгьыҵәҟьагьы еидгыланы иқәԥалартә аҭагылазаарақәагьы рымамызт, ашьҭахь ҩаԥхьа ҿыц иаакылсыз ампыҵахалаҩцәа ҿыцқәагьы аԥсуаа жәлар еиҭах еиҟәыҭханы иахьыркыз аҵыхәала. Византиаа ҳәа зхы иазызҳәаз аурымқәа рхатә усқәа иҵагьы еиӷьны ишьақәдыргыларазы ишааизҵәҟьа аргәаҟрақәа иҭадыргылаз аԥсуа жәлар рхеиқәырхаразы дырҩегьых абџьар шьҭырымхыр рзамуит, ажьакцаха змаӡоз рабџьарқәа ирышҳабызны еиҭархит, убасала зҳәаҭҳақәа еснагь биԥарала еимыздоз еиҭеимырдеит. Жәытәнатә аахыс рхы мшьыкәа еснагь ԥышәагас ирзыҟаз ахаҵарамҩа ианысны иааиуаз аԥсуа жәларшьҭрақәа, еиҭах бџьаршьҭыхлатәи реицгыларала рхы еиқәдмырхар ада ԥсыхәа рымамкәа иааҭагылт. Ари иаамҭалатәимызт, избанзар аԥсуаа шәышықәсала рхақәиҭраз иқәԥаларц разҟыс измаз жәларын, убри азын мацара ишаны адәы иқәызшәа, рџьынџьдгьыл ианымӡаарц еснагь бџьарла рфырхаҵарақәа ԥыршәаларц лахьынҵас ирыман. Убри амҩа ианысны ауп иахьа уажәраанӡагьы излааиуа.
