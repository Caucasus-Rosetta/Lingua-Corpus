Ԥҳәыск дшысзаиз анырҳәа, уи сналԥыларц, сындәылҵит. Ашәы зшәыз, зықәра думыз, уажәраанӡагьы издыруаз аӡә лакәын лара. Агәарԥ дааҭалахьан. Аҩн иҟаз ҳҩыџьегь ҳааизынлыжьит, ус ишылҭахыз иаҳҭааз лхымҩаԥгашьа ишаныԥшуаз ангәалҭа. Сысас аҩныҟа дсызнамгазт, уа ҳахьеидгылаз ҳааицәажәеит. Ажәа мцәхәы лҿыҵшәомызт, иаразнак аус ахь дниасын, лшәыра еиқәаҵәа иааҭылгеит қьаадеизгак еиҵарпапа. Иааслыркит.
− Иагәылоу схаҭа игәасҭақәеит, – лҳәеит лара. – Иԥсы анҭаз ак ҭижьқәахьан, изҭмыжьыз ыҟоуп. Иареи сареи ҳаизыҟазаашьа уалаҽхәартә иҟамызт, аха иара даныҟамгьы сара сшизыҟаз саанхеит. Иареи уареи шәеибамдыруази, исырӡыр сҭахымхазт, иаҳаҭыр азы иузаазгеит, акы алухырц. Уаҳа изыҟасҵареи?..
Ҩныҵҟала дгәаҟуан аԥҳәыс. Ашәы лшәылҵазижьҭеи, уамак мҵыцызт. Исалҳәаз амаҷ-саҷ аду аҵаҵәахын. Лҽаалыртцәаргьы лҭахымызт, лхы гәалҭон азакәын лажәа зыраӡаз. «Абзиараз!» – ҳәа насалҳәан, даақәҵәины сгәарԥ дынҭыҵит. Уаҳа дхьамԥшкәа, дыццакны шьҭахьҟа амҩа данын, лышьҭа лырӡырц лҭахызшәа, арахь ус лзмырҟаҵашаз ақьаадеизга еиҵарчны ислыркхьан.
Санаахынҳә исзаалгаз нықәысҵеит, нас ҭынч снагәылаԥшырц. Абарҵахь снеин, аха алада сзымлыбааит, сахьынаԥшуаз агәарԥ аҿы ааигәаӡа исыдгылаз сеиҭаналыхьԥшит. Уи лыԥшра-лсахьа ҿыц сыбла ихгылан, изхыҵуамызт. Даҽакы иеиԥшымкәан, илызмырхынҳәуаз ацәыӡ ду шлымаз лцәаара иаҳәон: лыҵкы еиқәаҵәа, лқлаԥад еиқәаҵәа, лшьаҵа еиқәаҵәа, иныҵырҟьаны илхаз лкасы еиқәаҵәа, – зегь ҿыцын. Аха лыблеиқәа ирхыз акәиц, аԥсҭазаара лыманаҵ, лцәыӡ лгәаҵаҿ ԥхаррак шылзыннажьыз азыҵәахуамызт.
Аҩныҵҟа сааҩналан, ақьаадеизга ааԥсыртын, анапылаҩымҭақәа рыԥхьара сҽынарзыскит. Урҭ ус иаразнак иузеилыргомызт. Автор инапылаҩымҭа цәгьан ҳәа сҳәарц акәмызт исҭахыз. Урҭ машьынкала икьыԥхьын, атипографиа кьыԥхь збақәахьазгьы ргәылан, макьана инапылаҩымҭазгьы аԥхьараз удыруадаҩуа изымбеит. Дара рацәан, ухы-ухшыҩ рзушьҭыр акәын, удырааԥсон. Сара цқьаҵәҟьа иҭысҵаар сҭахын. Аамҭа ԥшааны, хҭысла еилататаз аӡә иԥсҭазаара мҩак дсырбартә еилсыргеит, амала уи азы иааиԥмырҟьаӡакәа, егьырҭ сусқәа саарҟәаҵны, акырынтә абарҭ ақьаадқәа сырзыхынҳәит.
Аӡә иҭаарых шьақәсыргылеит, шықәсык инеиҳаны аҩра саҿын. Еиҳараӡак уаҟа схы иасырхәаз иҩымҭақәа иара инапы ишыҵихыз иҟоуп. Иажәабжьқәеи иажәеинраалақәеи аниҩыз аамҭақәа рыбжьара иҟалаз ахҭысқәа схала еиқәсыршәеит, иара ихаҭа инижьыз ацыԥҵәахақәа схы иархәаны. Амц сҳәом, иҩызцәа-иԥызцәа санрыҿцаауаз ыҟан, дахьнеиқәахьаз-дахьааиқәахьаз саргьы сарҭаақәеит, иԥсҭазаара аҭҵаараҿ исзеилымкаақәацыз сарҳәозар ҳәа. Аԥсҭазаара саргьы изымбахьеи, иахьаасцәыуадаҩхаӡаҵәҟьоз, схала схы иҭысхәыцаазгьы ыҟоуп, аха урҭ иаҳа имаҷӡоуп. Сфырхаҵа ихьӡ сԥсахит. Иԥшәмеи иареи рымаӡа ауаа изрыласҵари сгәахәшәа, иҟалеит уи, убри азоуп ари амҩа сықәылҵарц аҩны исзааиз аԥҳәыс лыхьӡҵәҟьа заа изысымҳәаз. Иара иикьыԥхьхьаз иҩымҭақәа рҿы ифырхацәа рыхьӡқәа сԥсахит, урҭ рыла зыӡбахә сымоу уаҩы дизымдырратә. Иимкьыԥхьыцыз иҩымҭақәа ԥсахра рымаӡамкәа иҟоуп. Ҷыдала ари аус аҭҵаара мышкы-зны аӡә дашьҭалаҵәҟьар, усгьы сымаӡақәа аргамахоит, аха иҟауҵои, уи ҳара ҳаныҟам зны ицәырҵуазар – нас иҳачҳап.
Аҵыхәтәан, аҩымҭа саналага, сара сымала сакәмкәан, авторцәа ҩыџьа ҳшыҟаз саазхәыцит, аха сымацара сыхьӡ ашәҟәы иақәызҩит: избанзар иара ихьӡҵәҟьа сызцәргомызт, насгьы аҩымҭа ахқәа маҷымкәан сара сакәын еиқәзыршәаз, изҩыз, иара инапҩымҭақәа рацәаны схы ишасырхәазгьы; аиҳараӡак авторра сара истәуп ҳәа зысԥхьаӡаз даҽа ускгьы ыҟоуп: аҩымҭа ахҭысқәа реишьҭагылара (аформа аԥшаара) зылшаз сара сакәын.
Итачкеи иуҭраҭых зҭаз арҭмаҟ дуи иманы, авагон илбааҟьоз хланҵы ддәықәрымҵарц иҽгәаҭо, аҳҭны қалақьи Ԥсоуи ирыбжьаз адәыӷба кьаҿ длалбааит Мардасоу. Амардуан длаҿаларц шҿынеихазгьы, уаҟа ауаа убас еилыхон, ирласны амҩаду ианыларц иццакуаз даҽа џьоукы иааԥҵәаны ишҭалоз аниба, урҭ днарышьҭалеит, аладара ҭаҟәаҭаҿарақәа ишьапқәа нҭаргыло, изнапык ала иеидара кны инықәыргыла-аақәыргыло, егьи инапала итачка еидыԥсала наиҵаргәа-ааиҵыргәо. Маҷк иҽаагәеимҭар, ҩба-хԥа метра дыбӷаланы длеиуан. Ԥҳәыск ларҭмаҟ лымпыҵҟьан, икәымпыло ишлеиуаз, аӡәы иаахеит. Уи дшьақәҟьан, еидареи иареи еицыкәымпылт. Аԥҳәыс дылзаӷьуан иара ҵаҟантә, леидара лзышьҭымхуазар, арахь дмааларц. Мардонла дахьлымбаауаз лхы лшәирц, ажәақәак аалҿыҵҟьахьан, аха илаҳаз уи лханаршҭын, хаҵа дуӡӡак, рҭмаҟк иаахазар, ауама изнаузшәа дахьцәажәоз азы, дшәиԥшьиуа днаиҵаҟьеит. Урҭ ажәақәа шынеимхырда-ааимхырдоз, иара амҩа ду ахь дкылсын, ауаа рыжәпара дналаӡит. Лара дуаруаруа-дпарпаруа дылбаанӡа, леидара инагәҭас-аагәҭасуа, инахыҩры-аахыҩруа ауаа цон рымҩахь. Иара ида уаҩы дыҟамызшәа. Мардасоу уи дналыцхраан, длыбааигеит, нас ихаҭа амҩахь дҩықәнарц.
Итачка ааиҵихын, иеидара нақәыргыланы, иааҿеиҳәеит, ара иаахәаны, ацҳа иқәганы изҭиуаз идирхәҳарц ишивагьежьуаз. Урҭ днарылҵын, атачкакцәа рыжәпара далагыла, аҳәаа шыҟаз иҿынеихеит. Ацҳа заҟа дазааигәахоз аҟара, амҩа ҭшәахон. ГАИ ҳәа изныз асаркьалых хыбра ԥшӡа дышнадгылалак, ҩ-тачкак рыда еивагылаӡомызт азы, аӡә ида иахьызкылымсуаз агәашә аԥхьа еидпапланы еилагылан. Ԥхьаҟа изцомызт, аҳәаа ашьыжь макьана иаркын азы, избан арахь уаҩы издыруамызт, наҟынтә ианаауҭахыз иаразнак иузеилкаауамызт. Ацҳаҿ унаӡаанӡа аԥсуа ҳәаахьчацәа ирҭыԥын. Уии ГАИ-и рыбжьара аҳазылхырҭа иазкыз ахыбра хәыҷқәык гылан, уи аԥхьа аҭыԥ акыр иҭбаан, иҭацәын. Убраҟа рҽеизыргон атачкакцәа, рышьҭахьҟа иаауазгьы маҷ-маҷ иааиҭаҵуан, аилагылара ахьырзымчҳауаз аарылыжжо.
− Утачка унаха, уара! – даӷьуан ԥҳәыск. – Ԥхьаҟа снеир сҭахыуп, иумбаӡои?
− Бара бзоусышьҭуеи? Сара сымцои? – дылҿагылан ахаҵа.
− Иабаҟоу, уцаны уцом, саргьы соуужьҭуам.
− Сабацои, саԥхьа ауаа гылоупеи.
− Тачкак бжьагылартә иҟоуп, иумбаӡои?
− Банаџьалбеит, метрабжак азы ҳабшьуама?!
− Метрабжала еицылоит.
− Бца, баашәт, ибылшозар, аха ҳаилаҵҵы ҳгылоуп, бызлоусышьҭуеи?
− Уааха абас! – лҳәан, итачка лхала днахеит, еивахаз акәырқәа ааивысыртә.
− Ҟаи, саԥхьа бабацои? Баԥхьа сгылоупеи!
− Убра уаангыла, џьушьт!
− Ажәа еимашәымкын! – Мардасоу днарабжьазшәа иуит. Усҟатәи аицәҳара иаԥсоу? Шәахьгылац шәгылоупеи! – еиликаауан иара аԥсҭазаара хьанҭа ицәырнагоз урҭ ргәамҵхамҵрақәа абраҟа еицәҳарыла ишеиқәдыртәоз.
Убасҟан аӡәык-ҩыџьак, ртачкақәа раԥхьа иргыло, ма арҭмаҟқәа ирыҵаланы, амашьынақәа знысуаз амҩаду ианыланы илеиуан, рымацара иаурыжьҭуазшәа еибаԥхарсны. Атачкақәа ацәаҳәа иахьықәгылаз атротуар мҩеи амҩадуи еиҟәызшоз аихатәы аанда ҳарак дхыԥшуан Мардасоу, абарҭ ауаа ахьоурыжьуаз ԥхьаҟа игәеиҭарц. Урҭ рызынтәык макьана аԥсуа ҳәаахьчацәа иаркны ирымаз гәашәҵас иаатуаз ашлагбаум иадгылан. Раԥхьа игылаз асалдаҭ иоурыжьуамызт, акәымзар имхәыҵсуази, еилҟьаз мхыԥози. Џьоукгьы шьҭахьҟа рҿаархон, ирдыруаз атачкамҩа ацәаҳәаҿы ирбозар, реидарақәа аанда ихыганы ирырҭарц, нас излауаз ала даргьы
уахь ихыҵырц, ма ацәаҳәа алагарҭаҿ ицаны, иавагьежьны иаарц. Ацәаҳәа алагамҭаҿ ақәгылара уаҩы изычҳауамызт, уаантәы аара акыр аамҭа рцәагон.
Атачкамҩа иқәгылаз Амра иқәнакит. Уажәраанӡа изқәшәақәахьаз здыруаз ҳәсақәак аҳаргь ласқәа нархадыргылеит. Џьоукы агазеҭ қьаад рхагәҭа инықәыркуан, ԥыҭ-ҩыкгьы иара убарҭ ԥшындагас иҟарҵон. Мардасоу акгьы имаӡамызт, ашоура анизымчҳа, атачкақәеи ауааи рыжәпара ииулак дынрылсын, аԥсақәа рыҵаҟа днеит. Амҩаду еиԥхьышәшәа ианыз дрылагыла длеиуан Мадина. Илаԥш шыналаахазҵәҟьа илыдхалеит, ибла усгьы дыхгылан, дыхижьуамызт. Лара дқәацәӡа хаҵеи ԥҳәыси дрыхҳәҳәон. Амца шоура шылзышьҭымхуазгьы, иҵегь ихьанҭаз арҭмаҟқәа ҩба наҟ-ааҟ илкын, амала илықәыӷәӷәоз акгьы лхаҿы пашә азеицакуамызт. Амраҵәҟьа дамбацызшәа илкуамызт, убасҟатәи лцәеижь цқьан. Уи еиԥшӡамкәан иаҿагылоз лхцәы еиқәа даара илнаалон. Лыҵкы ашкәакәашьеи уи иалаԥсаз ашәҭ цәыҟаԥшь ԥшқақәеи збоз леидара ҭитәыс аҳәаа ихылгомызт, ахара мҩа дангылан, атачка кцәа дрылашәеит лаамҭа еиҵарҟьарц игәахәрын. Аҳәаахьчацәа ргәашә-шлагбаум иадеизалоз дынрылагылоит лара, акраамҭа лхы рылҳәҳәо дрылибаауан, нас илаԥш даныҵшәа, игәы ааихьит, – убасҟатәи дибаларц иҭахын. Аԥсуа ҳәаахьчацәеи ацҳа агәҭа зкыз аурыс ҳәаахьчацәеи рыбжьара аура маҷмызт, убрахь илеиз џьоукы дрыцзар ҟаларын. Уи лыԥшӡара аҿаԥхьа изааҭгыломызт дзыҳәалоз аказы. Мардасоу игыларҭаҿынтә уахь еилагылаз цқьа ибомызт, избанзар атачкамҩа ацҳаҿ ишьҭыхын, еилагылаз атачкакцәа рарымарахьла аанда рхыҳәҳәон, – амҩаду иҭагылаз лаҟәырахон, иқәацмацоз рхқәа зтәыз узеилыргомызт, иагьыхаран араантәы.
Амҩаду ала машьынақәакгьы ниаслон. Урҭгьы аҳәаахьчацәа рыбжьара ибжьахон, еилагылаз ауаа рҭыԥ зынӡа иҭшәахартә еиԥш. Мраҭашәарантә иаауаз амҩадуи уи иаваз атротуари ракәын зынӡак иҭацәыз макьана. Мрагыларантә илеиуаз амҩаду аҿакәын акыр иахьеилыхырҭаз, аха аӡынра ара иҟалашаз збарҭахашаз уажәтәи аҭагылазаашьа иханаршҭрын. Шьҭахьҟа даауан Мадина. Аҳазылхырҭатә ҭыԥ данлавала, ларҭмаҟқәа налыргылан, илурыз дақәымшәо, днаԥшы-ааԥшуан. Аӡә дрывакьакьар ҳәа ишәо еивадырӷәӷәаз атачкақәа ииулак днарывсын, аанда днадгылан, Мардасоу уи лызҿиҭит:
− Мадина!
Арҭ еибабақәахьан, рынхарҭақәа уамак еицәыхарамызт, рцуҭақәа хазын, рқыҭа акакәын, аха аԥсшәаҵәҟьа зныкгьы еибырымҳәацызт, иара дидыруеит ҳәа дыҟамызт лара, амала анлықәҿит, илзааигәаӡыз аӡә иакәызшәа, ларҭмаҟ наҟтәирахь иааныжьны, амҩа илулак еихылҵәарц, ауаа рыжәпара дналсын, дааидгылт.
− Шьҭахьҟа бзаауеи?
− Шьыбжьонӡа ҳаурыжьӡом рҳәеит. Ари амҩаду шәанымлан, астәиала уаҩ дцар ҟалаӡом рҳәеит. Ҳаурмыжькәа иҟалар, нас, шьҭахьҟа сааны, ари ацҳа санбақәсуеи. Уамакала сыццакуеит. Сеидара ҭины, Адлер сцароуп. Санхәа хәшәқәак лзаазгоит. Сыҷкәын ашкол аҿынтә даазгар ауп, аха шьҭа сихьӡом. Амҩан ак ихьыр ҳәа сшәоит.
− Ибзышьҭхуазар, барҭмаҟқәа арахь исыҭа!
− Избан!
− Ацәаҳәа бықәгыларц бҽазыбкыр, быԥши ҳҵыхәа ахьыҟоу!
− Ус ҟаҳҵо ҳалагар…
− Ус зегьы срыцхраауама, бара бхәыҷы бихьӡартә иҟаҳҵап. Иаага беидара!
Мадина, лшьаҿа уамак илызмырӷәӷәо днахынҳәын, ларҭмаҟқәа имҩасуаз иаарылылгеит. Маҷк ианҩышьҭылхлак, иара, инапы хырҳәҳәаны, иаалымхуа мацара, арахь ихигеит, инаԥшуаз зыпарпаруаз.
− Ҳара ара ҳгылеижьҭеи…
− Уажәы ҳаԥхьа дцоит.
− Аламысдақәа!..
− …аҳәысдақәа!..
− Ишәҳәашеи?! Дыццакуеит, ҳлыцхраап, уиазы иҳагымхозар… – днарылабжьазшәа иуит иара.
− Ҳара ҳмыццакӡои?
− Еимашәкуеи, шәанаџьалбеит, ара игылоу ҳаасҭа иҳаҩсны лахьи игылоупеи?! Урҭ раԥхьа шәара шәызцома?
− Сара саԥхьа дшәыргылар суӡом! – Мардасоу итачка ашьҭахьҟа зтачка гылаз ахаҵа иҽааирӷәӷәеит.
− Уи сара саԥхьа дсыргылоит, – Мардасоу даахьаԥшзар, иаԥхьаҟа акәымкәан уи ахаҵа иашьҭахь дахьгылаз уамашәа ибеит, избанзар адәыӷба ианылбаауаз уи ахаҵа ибылгьаз арҭмаҟ заахаз иакәын, иара иаԥхьа ацәаҳәа дықәгыларц деихахьан усҟан. – Аҭыԥ лзыскырц дсыҳәахьан, – мцык еиҿаиртәырц иҽазишәон, аӷьал-пал иҽацәихьчарц, зегь раԥхьа дзыцхыраауаз аԥҳәыс димырԥхьашьарц.
− Аладантә даауан, ианбыкәыз дануҳәаз? – зыԥшра цәгьаз ԥҳәыск дхагахон.
− Дсышьҭамзи, санылба шьҭахьҟа дааит, – Мардасоу еиликаауан ари аԥҳәыс Мадина ԥшӡа дышлыҵашьыцуаз, ус уаҩы лара дылмыцхраацзар акәхарын.
− Заа иҳауҳәандаз! – деилагон лара абри иеиԥш иҟаз ахаҵа аԥҳәыс ԥшӡа лымаҵ ахьиуаз. – Ус анакәымха, ара думыргылан.
− Аиеи, баашәт, – Мардасоу уи дирҭынчырц даҿын. – Лара атачка лымаӡам. Ашәырақәа аашьҭыхны, ҳаԥхьаҟа дцоит, агәхьаа ҳазырго лакәӡамеи.
− Даара сгәы ҟауҵеит, ус Анцәа ииныҳәашьа!
− Бара, – арҭмаҟқәа ахьилҭаз гәынго игылаз Мадина лахь даахьаҳәит Мардасоу, – бгәы иалымсын, ара иагьа баҳарц быҟоуп. Бца шьҭахьҟа! Агәашә ала бааи, атачкақәа бынрывҵала-аарывҵалан. Еидара шыбкым рбар, боурыжьуеит.
Мадина днахынҳәын, агәашә иакәыршаны еилапапаз атачкақәеи урҭ ркцәеи дынрылалеит. «Уахь бабацо? Уа бзавҵалеи? Бҳагәҭамсын! Быԥсра ҟалааит! Сыҭитәқәа бырҟьцит!» – ишыцәҳауаз, дшыршәиуаз, лшьыргәацә ацәаҳәақәа алданы, лхаҭа џьоукы дрыҳәо, џьоукы дрықәҵәҟьо, даҽа ԥыҭ-ҩыкгьы леидара ԥхьаҟа ишыҟаз агәра дырго, цәгьаԥсышьала днарылсит. Лааира шыцәгьахаз шибозгьы, Мардасоу уи длызԥшын ихаԥыц еихарӷәӷәа.
Ацәаҳәа иқәгылаз аԥхьаҟа инаҵасит, иара ус арахьгьы иааӡеит, аҳәаза аныҟәара аҽаназнакуаз ахала ишҵысуаз еиԥш. Аҵыхәтәантәиқәа маҷк иаақәацамацазшәа руит. Ԥхьаҟа иубарҭан ауаа рыхқәа шҵысуаз – урҭ ртачкақәа ирыхон, ирыгәҭасуан, доусы имаз зеиԥшраз еиԥш. Мардасоу Мадина длыцхрааны, аҳазылхырҭа анаҩсан амҩа ҭшәара аҿынӡа днеиган, ииулак ацәаҳәа жәпара дналеиҵеит. Ларгьы, леидарақәа наҟ-ааҟ икны, ҩ-тачкак ахьааиҿагылоз дныбжьагылозшәа, аанда лҽаварӷәӷәа, днеиуан, ауаа ус урԥырхагахаргьы руазма.
Мардасоу, иеидара хдыршәҭаанӡа, даахынҳәгәышьан, маҷӡак иахьеиҵаирхаз азы изаӷьуаз аҭак рымҭакәа, итачка днагәҭасит. Амҩа ҿаасҭан. Акәыр ахьынҭасыз иҭахон. Иушьҭагылаз абзцәгьа уқәырҳәацәон. Итачка цәгьала иааирҳәаанӡа, дзышьҭази иареи џьоук рыбжьалеит. Уи збаз иашьҭахьҟа игыламзи, ирызкаамеҭхеит. Аҳазалхҩы даарыдгылеит. Заҟа ршәашаз ҳәа, бӷьыц хәыҷқәак рарҭмаҟқәа инарывҵеиҵеит. Ртачкақәа наргыланы, акассахь еихон, уан-уаб нмыжькәа ицәҳауа. Мардасоу аԥара шәаны данаахьаҳә, итачка хырбыкьны, иахьынавс-аавсуаз амца ркуан. Иуҭраҭых иҟьцозгьы рылан, аха уи уажәы агәаҭаха змадаз, аус злаз иҭымппызааит. Атачка амаа ааникылан, иҩышьҭхны иҿынеихеит. Аҭшәарҭаҿ аҳазылхырҭа ауаҩ дгылахын, аԥара злашәаз ақәыршаҳаҭга наирбаны, ԥхьаҟа днеихеит, аҭаҟәаҭаҿрақәа днарҭасуа, зынгьы ԥхьаҟа дыԥшуа дзымцо, имч еибыҭаны дахартә, дахьцо ахь ишьҭахь рха дымгылар амуа.
Аԥсуа ҳәаахьчацәа унарывсны, аурысқәа рахь заҟа уааигәахоз аҟара, амҩаду аҿынтә аанда ихыԥаны, атачка мҩахь иааиуаз иаҳа ирацәахон. Урҭ руаӡә арахь дхыҵуан, иҩыза иҿынтә аидарақәа, атачкақәа хыганы иоуан. Ицәҳауаз, иуаруаруаз атачкакцәа рыбжьара мчыла ибжьадыргылон, еиҵадырхон, урҭ анцалак, арҭ рышьҭалон, рышьҭахьҟа иааиуази ихыҵуази ҿыц иааиҿагыларц. Мардасоу иаԥхьа убас ихыҵыз аӡә дылкаԥеит, итачка иманы. Уи иеидарақәа ирҭаанӡа, иҽеиқәыршәаны дымҩақәлаанӡа, иара дыԥшыр акәхеит. Арыӷьарахь ала атачкакцәа ниасуан, арымарахь урҭ ирывагылаз анеиҵаха, ани ихыҵыз иакәӡамызт ирбоз, уи
дызԥырхагахаз дахьзымҵысуаз акәын рыԥсахы еилазҵоз, иаарҿашәазгьы иара иқәырҳәацәон.
− Аԥсцәеирымга! Умшала ас ҳгылазаауама?!
− Уласы, уара! Ҳашгылоу хәлоитеи!
− Аԥхьа игылоу шәигәҭас, уара! Уаҳа мчы злам хаҵа дубахьоу! Сышԥҳәысугьы саангыларымызт, иааигәа сыҟазар.
Ус зҳәоз лаԥхьагьы аӡә дхыҵын, иацәҳара лҽазылкит, аха илҳәоз иԥырхагамкәа, иара иус даҿын: итачка ааиҵыхны, инаиргылан, ихыганы иааирҭаз иарҭмаҟ ду дқьырҵҵо инақәиргылан, аԥҳәыс лаԥхьа днагылт. Ур-урҳәа ишеилагылазгьы, Мардасоу ҿиҭуамызт, иаԥхьа аанда ихыҵыз иҽеиқәиршәаанӡа. Уи, ауаа рыбжьы дықәнамыргылазт, даахьаҳәит:
− Цәгьарас ишәзызуи? Шьҭа сымцои!
− Шәихәаԥши, дыԥхамшьаӡакәа дшыччо алақьаафыр! – ԥҳәыск лыблақәа рыҭра иҭҵәраауан. – Даҳхыччоит, уара!
− Ҟаи, џьушьт! – ҿааиҭит иара. – Аӡәгьы сышәхыччаӡом. Аха ус сымныҟәар амуит. Акәымзар хәымҽханынӡа амҩа санызаауеит.
− Ацәаҳәа иқәгылоу уара иуеицәоума? – хаҵак ибжьы аагеит. Мардасоу даахьаԥшзар, уи ахаҵа адәыӷба албаарҭаҿ аԥҳәыс леидара иаркәымпылыз иакәын.
− Мамоу, ишԥеицәоу, – ипаспорт, аурыс ҳәаахьчаҩ иирбарц, ицәыригеит, итачка дахо дахьнеиуаз, – аха урҭ зегьы сара усс исоур, схы сзамыхәеит.
− Дшаҳхыччо убоу, уара!
Уи ахаҵа ҳаракы асалдаҭ дынивсхьан, нас арахь аҭак ҟаиҵартә аҭагылазаашьа иоуӡомызт, ԥхьаҟа акыр иҭацәыран, дышзахәо дымцози. Мардасоу, уи дишьҭахх, аҳәааҿыҵәҟьа иҿаз агәашә дынҭысит, ипаспорт надыркны. Асовет Еидгыла ахьынӡаҟазгьы, араҟа аҳәаа бжьан, аха ауаа уи уамак ирнырӡомызт, шәы-шықәса раԥхьа арахь аԥсуаа шынхоз ргәалашәонаҵ, дара иртәызшәа, аха залымдарыла маҷк гәахшәарҭас ироузшәа, ргәы аларҟаҷуан. Уажәы атәым дгьыл ушнықәдыргылаз мҩашьо, аҷыда отриад иахаҭарнакыз асалдаҭ, абри аҳәаазы мацара хазы иалырԥшаазшәа, иҭаҳа-ҭыӷьаӡа, ргәышьамх рыҵамгыло, ирзышьҭхуаз абџьар иаҵаланы, равтомат хыршаны, рлақәа шнаҵдырҟьара ирхианы, БРДМ ахыршәга ақәыргыланы, амҩаду иангылан, наҟ-ааҟ имҩасуаз атачкакцәа еибашьырц иааиҿагылар ирыбжьаҟазарызшәа. Арахь рабџьар зегьы Аԥсныҟа ирхан. «Ари закәи?!» – Мардасоу ихы ицәымӷын. – Ҳазлахада ҳара ҟадыџьқәа!».
Ацҳа ахьаанҵәоз, ашәҟәқәа ҿыц еиҭа иахьгәарҭоз днеит. Нас аҳазылхырҭаҿ днеиуан, деимырдон, џьоукгьы ԥарақәак рымырхуан. џьоукы, адекларациа хадырҭәаарц, иалыркаауан, урҭгьы ԥарақәак рымырхуан. Урҭқәа уажәы Мардасоу ԥарада-шьарада дрывсшәа иун, иҿанынеиха, аекологиаз иҳәан, амҩанҵәҟьа иангылаз иааиуаз зегьы еиҟараны аԥара диршәон. Аҳазылхҩцәа квитанциа урымҭозар, ари иушәашаз икьыԥхьны изныз ашәҟәы аауиркуан, иумшәар уабацоз. Аҳәаа узхыҵуамызт, Урыстәыла алалараз уахыки-ҽнаки азин узҭоз аталон ааумхәар. Уигьы ааихәан, «уф гәышьа» ҳәа иԥсы ааивганы, еиԥхьытта амҩаду ианыз атачкакцәа днарылалеит. Амҩан аахәацәа маҷӡамызт. Аганқәа рҿы ана-ара аилахәҳахәҭра маҷ мҩасуан. Ани ахаҵа, зхы-зҿы лашаз, иччоз, иацәҳауаз зегьы хәмаррала аҭак рызҭоз, иуҭраҭых аалыҵ аӡәы иҭаны, шьҭахьҟа иҿааихахьан.
− Ҳаибадыруаз! – уи Мардасоу дааиԥылеит. – Сара Ахарзаман сыхьӡуп.
− Мардасоу.
− Заҟа ихьӡы бзиоузеи! Сара исаҭәаршьаз убоит. Зегьакоуп сазгәдууп.
− Сара уздыруеит ҳәа сыҟоуп. Зны актәи акласс аҿы ҳаицҭарҵеит.
− Уаргьы уҭазма уа?!
− Хара имгакәа сҭыҵит.
− Саргьы уамак саанымхеит. Усгәаламшәаҵәҟьеи!.. Уара уанца, саргьы исзымчҳаит, сушьҭалеит, – амц иҳәон Ахарзаман, дсамырҟәылырц иҭахны, илшозу
здыруада. – Иуҭахызар уҭитә абра џьоукы идаасырхәоит. Нас ҳжәытә ааҳгәалаҳаршәап.
− Сара исымоу рацәаӡам. Ара акгьы снаҭаӡом. Адлер аџьармыкьа изгар сҭахыуп.
− Уахь автобус уҭаланы уцароуп. Аамҭа уцәыӡуеит, маҷк еиҳаны ишурҳауагьы. Уи аҵкыс, уажәы схынҳәуеит, араса аасхәоит, ҿыц сыбжьысуеит.
− Абри аџьамыӷәа иаабаз ашьҭахь, иахьа даҽазнык абри ацҳа уеиҭақәгылома?! – иџьеишьеит Мардасоу иаҳауаз.
− Угәы ишԥаанагои, џьабаада аԥсыӡ аӡбаажәгьы иузҭыгом ҳәа арҭ ҳазланагалаз баша ирҳәаз џьушьома? Хәлаанӡа ҩынтәҟа саароуп. Араса бзианы иргоит. Уаала уҭахызар?
− Ҟаи! Иахьа даҽазнык ари ацҳа сзықәлом.
− Еилыскаауеит – иуцәымӷыуп. Ишуҭахыу. Сара сцап нас, аамҭа маҷуп.
Мардасоу итачка днагәҭасит. Уи ԥхьала ицар алшон, арахь асфальт макьана ибзиан, амҩаду уанылар руан, амилициа аусзуҩцәа атачкакцәа аган рҽарҭарц ишынарықәҵәҟьалозгьы, агангьы мҩа бзиан, џьарак, ҩы-џьарак агәам-сам ушнадххылозгьы. Днаԥшы-ааԥшуан, џьара Мадина дналыхьԥшуазар ҳәа. Адлер ихаҭа дцарц шиҭахыз леимҳәеит, деиҵаирхар иҭахӡамызт, арахь илаԥш налықәшәарц даара дазгәаҟуан, усҟатәиҵәҟьа дхьааигап ҳәа игәы ишҭамзгьы. Лыццакышьала уи уажәшьҭа ақалақь ахь ицоз автобус дҭазар акәхарын, аха иара дгәыӷшәа ауаа ахьеилагылаз дынрылаԥшуан. Уи ааигәа дыҟазар лаҳаракышьала дгәеимҭарц залшомызт, иара усгьы зегьы дрылҷҷаауан. «Сгәы злызхьаауеи?! – ихы ишәиуан иара, ихьыз цқьа изымдыруазшәа. – Лара дҭаацәароуп, сара сҭаацәароуп. Иахьада ҳаидымгылацт, ажәак еибаҳамҳәацт».
− Мардасоу?! – иҭалырцәхьаз лтачка лыма, дааидгылт Варлеи дгәырӷьаҵәа. – Уаргьы атачка укыма?
− Сҭаацәа акрырҿазҵода, – иҳәан, иблақәа ааихаччеит. – Ббара даара сеигәырӷьеит. Арахь ҳаргылара усқәа рышә акит, ишԥаҟаҳҵои, капеиқәак ас иаҳмырҳар.
− Атрест ахь зынӡак умнеиуану?
− Сыдагьы уахь инеиуада. Ҳааибабалоит, аха ус ыҟаӡам. Ибзиашәа, хаҵа бцеит ианаамҭаз. Уажәы, ҳаргылара ус аангылашьа ббар, бгәы иагьа ибыхьрын. Бара аидара бзаҵалеи? Иахьынӡаздыруа акы баргәаҟӡо быҟам.
− Исыман – иаазгеит, иабасԥырхагоу, иҟоугьы зымбои, нас аахәатәқәак сыман, – уи илҳәаз заҟа ииашаз здыруадаз, ԥара-шьарак маҷк дааиҵанамырӷәӷәазар, атачка лԥшаарымызт. – Снауацәажәар даараӡа исҭахгәышьоуп, аха сҩызцәа ԥхьаҟа ицеит, срыхьӡароуп. Даҽазны ҳаибабахуеит. Абзиараз!
− Ԥшӡала!
Уи акыр днаскьаанӡа длышьҭаԥшуан, инеицәажәартә аҭагылазаашьа ахьырмоуаз хьааго. Иԥсҭазаараҿ ӷәӷәала инырыз аҳәсақәа дыруаӡәкын. Дааиқәшәалар иҭахын. Ԥхьаҟа иҿынеихеит. Амҩа ҭәын. Ауааи, атачка зкызи изкымзи, амашьынақәеи еилыхаҵәҟьон. Наҟ-ааҟ ашәыри ауҭраҭыхи рҭиуан. Аилахәҳахәҭра рацәаӡан. Атачкакцәа аиҳараӡак ԥхьаҟа еихон.
«Казачи рынок» ҳәа изышьҭаз аџьармыкьа аҩныҵҟа амашьына араса ааҵәала иахьақәырҵоз иадгәыԥлаз днарызԥшит. Уа дрылагылазар, Мадина иаразнак даарылумкаар залшаӡомызт. Иҽнымырхакәа автобус ааҭгыларҭа ахьыҟаз дазҵаан, аџьармыкьа агәашә днавсны, иҿынеихеит. Еидарас илымази? Расазар – ара дааҭгылартә деихәлахаӡомызт. Даҽак умазаргьы, уаанызкылодаз, ахәҳахәҭра мычхәызма, хәла шәзеилаӡозар. Автобус уамак дазыԥшымызт, ирлас ианааи, иеидара итачка ишақәгылаз иҩықәнигеит, ауаа иаҳа иахьмаҷыз ашә ала. Ирласны иааикәаҭәын, аҿынанахеит. Атачка зкыз рҟазшьақәа макьана дрышьцыламызт, дцырцыруа деилаҳәан, алиумини иалхыз атачка амаа инапы еиқәарала иашәшәын
умҳәозар. Албаара дахыццакуан, амҩа даараӡа ихаразшәа, иԥсы шеихәламӡоз ааирԥшуамызт акәымзар. Шоуран аҩныҵҟа, аԥхӡгьы ааиқәнатәахьан.
Мзымҭа ацҳа ианлықәс, ааҭгылараҿ автобус ҭацәырц агьагымхеит, зегьы аџьармыкахь ицоз џьушьарын. Аидара ақәныгара иаҳа имариан албаагара аасҭа, убасҟатәи атачка маншәаламызт, аидара анақәыз. Ҵаҟа игылаз, зыуаҩрахь инеихьаз аӡәы дицхрааит, Анцәа илԥха иоуааит, атачкакцәа еиликаартә, уи аԥсҭазаараҿ дзықәшәахьаз здыруадаз. Аџьармыкьахь анеира цәгьан. Автобус ааҭгыларҭа аҿынтә тачкала аидара алада албаагара уадаҩын. Нас еилыхоз ажәлар рыжәпара уагәылсны, амҩаду иҵгаз атуннель ухәыҵсуан, цәаҳәа-цәаҳәала еиҿкааз аҿхышәқәеи адәқьан хәыҷқәеи, иара ус, амш абзиара рхы иархәаны, адәны итәаз акрыҭицәа урылсны, утачка рххо, аџьармыкьа агәашә унылагылон. Аурысқәа раасҭа ақырҭуа хҵәацәа рацәаӡан. Аџьармыкьа аҩныҵҟа дара ракәӡан акыр зҭиуаз, аахәацәагьы маҷхәызма. Акрыҭирҭа ҭыԥк зынӡак иузыԥшаауамызт. Мардасоу хыбрак азааигәара шәшьырҵак дныҵагылан, иарҭмаҟ ааиртит, тапырџьан бзиақәак агазеҭ лышьҭаҵаны инықәиҵеит, апырпыл ҟаԥшьқәа хәхәаӡа инарывеиҵеит, нашақәак аарылеиҵеит, аџьыкҵәаҵәа зҭаз абанка нарываиргылеит. Уаҩы дизааиуамызт. Егьирахь еилыхаран, акрыҭиҩцәа ирымҵамыз арбаныз. Абарҭ ирҭиуаз иазхьамԥшкәан, иара иахь иааирыдаз, арахь амш акыр ицәцахьан.
− Аџьыка згоит, – дааидгылеит қырҭуа хаҵа жәпак, аџьармыкьаҿ иара ида акраазхәашаз дыҟамызшәа, жәпа-жәпа дцәажәо. – Апырпылгьы згоит, – аԥарақәа, аҿҿаҳәа иԥхьаӡаны, Мардасоу иааиркит. – Ақырҭуа хәша бзиа избоит. Даараӡа бзиа избоит!
− Ақырҭуа хәша арбану, ари аԥсуа џьыкоупеи! – иҳәеит Мардасоу имырхаацәакәа, аха иҳәашьа хы алымҟьо.
− Уи уара усшәа угәы иабоит, – ақырҭуа, уаҳа дымӡырҩыкәа, ашацаҳәа иҿынеихеит, аԥсуа џьыка ишақырҭуа хәшаз знык аԥсыуак иаиҳәандаз ҳәа акрыҭира далазшәа.
Ашәыри ауҭраҭыхи зҭиуаз ирыдгылоз акраахәацәа хьадырԥшырц, рбжьы уаҳауан. Мардасоу ҿиҭуамызт, ианамух даҽаӡәы дааидгыландаз ҳәа дахгәаҟуан. Мадина дзыналхьыԥшуазар ҳәа дааихҭашәан, лаԥшыла ладеи-ҩадеи шеимидоз, атапырџьан лгарц ԥҳәыск дааидгылеит. Даараӡа деиҿкаан, дагьҿан, леилаҳәашьала малк дахгәаҟуамызт. Иара иуҭраҭых дзеилаҳаз изеилкаауамызт, итәы иеиӷьызгьы ықәымзи наҟтәирахь. Ахә иаҳа ирмаҷзар? Урҭқәа рҭак иауаанӡа, икапанны наҟ инлиҭеит. Иҵегь аҭитә ахьимамыз аагәнигеит, уи аԥҳәыс дахьцоз длышьклаԥшуа. Игәы иҭаӡамкәа иҭитә нҵәарц агьагмызт. Даазыдхылаз анаша иаразнак ирымгеит, аха маҷ-маҷ иаархәақәеит, аҵыхәтәан изааиз хәмариала ишииҭоз азы диацәажәан, инхаз зегьы иирхәҳаит. Аџьармыкьа ашәаркра шаамҭаз рыларҳәон.
Иҽааидикылан, ирлас афатә ҭирҭақәа дынрыҵалеит, ҭубарк, шәхак, шьақарк, шьаҳариак, ахәыҷқәа рзы ахаатә ааихәарц. Жаҳәагақәакгьы рзааихәеит. Уажәраанӡа уи ихы изаҭәашьозма. Ԥара хәыҷык ахьиоуз игәы алаҟан. Аҭаацәара амла ицәагар ҳәа дшәон иагьа умҳәан, уажәшьҭа ас даалар ахҿыхырҭа иԥшаазшәа дҟамларызи. Ара дшыҟаз ирҳаз зегьы нимхырц, шьҭахьҟа амҩа днықәлеит, амала, Ԥсоу данааи, амҩа шьапыла дахьынӡаныз, ашкол азы тетрадқәак, аԥшҭәы змаз карандашьқәак уҳәа, даҽа ԥыҭ-чыҭк данаахәҳахәҭ, даҽазны дызлаашаз акәын изынхоз, ирлас аҳәаахьы днеихеит. Уаҟа, иарҭмаҟ ахә зқәырҵашаз агьшҭамыз анырба, доурышьҭын, итачка рҳәазо, ацҳахь днеихеит. Ҿыц асалдаҭ рацәа, авчаркақәа, БРДМ. Аӡиас данылӡааԥшыла, ааилашәшәиуан шьҭа. Ишьҭахьҟа аҳәаа адыркхьан, анаӡара, аурыс аҳазылхырҭа шыҟаз, заамҭа цаз еилагьежьуа еилагылан, иоурышьҭуамызт. Астәиалагьы ашә анадыркы, аԥсуаа рганала игылаз еикәагьежьуа иааилахеит, – урҭ, ртачка ишрыдтәалаз, аҵх аархыргар акәын. Убри аамҭаз «Волга»-к ҳҳәаала аурысқәа иаарыдгылеит. Уи иҭатәаз Радмир иакәын. Дыҩҭыҵын, рафицар иааиԥхьарц аурыс салдаҭ инареиҳәеит. Амаиор дааин, Радмир аԥсшәа иеиҳәеит. Егьи исалдаҭцәа днарацәажәан, агәашә-шлагбаум аадыртын, а-«Волга» наурыжьит. Уи иашьҭаланы аҿаанахеит аидара мҩангага еиҵҳәа. Аҳәаа аркын анырҳәоз,
жәларык еиларгьежьуа анахьгьы-арахьгьы ианрымаз, Радмир агәашә ҟьаҟьаӡа изаартын. Ари закәызи?! Иигози? Расазар акәхарын. Афура 25 тонн еиҵамкәа иақәын, тачкак зкыз даурыжьуамызт.
Амшын шыҟаз акыр аацәылашьцахьан. Аӡиаси ацәылашьцареи игәаладыршәон еснагь игәы иҵхоз хҭысқәак.
Агәыла ҷкәынцәа дрыцҵаны, ҽыкәабара ҩынтәҟа ддәықәырҵахьан Ӡыкә иҭаацәа. Иара иаҵкыс ижыцәызгьы рнапы дырзанҵомызт: макьана дхәыҷын, иҩызцәа зихыламԥшыр ҳәа ишәон. Аиҳараӡак уи дызцырҵоз Адгәыр иакәын. Ҷкәына ҭынчк, аҵара бзианы изҵоз аӡә иакәын уи. Ӡыкә хәыҷы иҭаацәагьы ргәы ҭынчын. Ашыцра ушнылслак, Бзыԥ иацрыҵуаз аҟәыҵәа урны акәын иара аӡиас ахаҭахьы узланеиуаз. Нас уи аҟәыҵәа Ӡыкә дырзгодаз, зеиқәа ҵыркәакәа, зыхәда дықәыртәаны, аӡы иҭалоз Адгәыр иакәымзар.
Ашьҭахь, ахәыҷқәа еибарҩны нахьхьи, акаша ҳәа изышьҭаз, абахә икыдыҽҽалоз аӡ ду ахь ицон. Уаҟа зынӡа иҵаулан, акыр ишышьшьыразгьы. Аҷкәынцәа зегьы ашьха ӡиас иааӡаз ракәын. Ӡыкә дхықәгыланы данрызԥшуаз дрыцҳашьо, акәатақәа реиԥш, рхы хәыҷқәа кылҳәҳәо, аӡы иҭан. Ицон дара аҩадаӡа, нас ихышьшьыла аӡиас рҽаҭаны рҿылархон, Адгәыр дахьрызԥшуаз ргәы иаахәаны. Алада ианынивслак, иӡхыҵны рҿаархон. Иқыџьқыџьуа, аӡы рхьыкәкәа, аԥслымӡ шыра рыҽныларԥсон. Усҟан Адгәыр заҵәык иакәын Ӡыкә, инапы данкны, аӡы дҭазгалоз. Дырхьшәашәаны иҩызцәа рахь, аԥслымӡрахь, иҿынаирхон. Ӡыкәгьы егьырҭ драҟараны ихы ибо дааҟалон.
Уи аҽны Адгәыр диҭан студент ҷкәынак. Уигьы дрыцны дцеит ҽыкәабара. Иҩыҵракыз ашахматқәа адгәырраа арахь ианаалоз иааргаӡомызт. Аҷкәынцәа ҽыкәабаран ихҭакны ирымаз. Астудент ҷкәын еиқәакы иакәын, дараԥызшәа. Ашахмат данасуаз, инымаалоз абласаркьақәа наимхаиҵалон. Адгәыр уи днаизыԥшлон, ихы ҩышьҭхны, абас иҟаз абласаркьақәа ныҟәиго даныҟалашаз аамҭа дазхәыцуа. Абри аҷкәын еиқәа акала диеиԥшны дҟаларц иҭахын.
− Ҳцап абнахь! – аҟәыҵәа ианыр ашьҭахь, астудент ҷкәын ашәшьырҵахь инапы наирххеит. Уахьгьы ҟәыҵәак унырны ада узнеиуамызт. Адгәыри астуденти рҽааилырхын, рымаҭәа уа инышьҭаҵаны, аҟәыҵәа инахыԥеит. Зеиқәа хәыҷы зышьызххьаз Ӡыкә, дахьырхашҭыз игәы иаланы, длеиҳәҭҟәыҟәланы аӡыхьшәашәа инапы ахьылӡааишьыз, аԥслымӡ цәаакыра ԥшқаӡа инацәақәа налашьшьит.
− Арахь уааи! – Адгәыр уи днаизхьаԥшит, астудент иааиҵихыз ашахмат-ӷәы днадтәаларц иҽырхиауа.
Ӡыкә дзыцәшәоз ахьы еиԥш ашәахәақәа зныҷҷалоз аҟәыҵәа хәыҷы акәӡамызт. Иара дахьгылаз аҟнытә, ҩба-хԥа метра инаҩс, Амра ӷәӷәала ианцаз, ашьхақәа рҿы иӡҭуаз асырӡ иҭнарҭәааз, иаҩрны илеиуаз аӡиас ду акәын. Нахьхьи аԥаҩ икыдыҽҽалон, арахьгьы аԥаҩқәа иҩархыԥарц аҭахызшәа, иаақәыҽҽон. Аҟәыҵәа хәыҷы, машәыршәа аӡиас аҿы уанланага, уаӷеимшхаран… Шә-ԥсык ухазар, акы узеиқәырхомызт.
− Аҟәыҵәа хәыҷы уацәшәома? – Адгәыр дыччо дгыларцгьы дҩеихеит.
− Уаангыл, џьушьт! – астудент уи дааникылеит. – Усҟан дыԥшқоума, ихала дмааиуеи.
Цәгьара аҵамкәа иҳәан ари, аха Ӡыкә игәы инархьуан, избанзар, имацара ара атәара иҭахымызт, ихала наҟ дызнеиуамызт, арахь ибла ҭаа дхыԥшылон аҟәыҵәа злалоз, збжьы уамагаз аӡиас. Уи дышшәоз ибон Адгәыр. Астудент дизымӡырҩыкәа, дагьыҩагылан, ахәыҷы даашьҭԥааны астудент иаԥхьа днага днаиртәан, ихы ааишьышьит.
− Узҳар ари еиԥш иагьа ӡы ду урып, – иҳәеит. – Ускәабап уҭахызар?
Ӡыкә, мап ацәкуа, ихы ааирҵәит.
− Ҳанцо ихала дырроуп, – иҳәеит астудент.
Аҟәыҵәа ахықә дықәтәаны, аӡиас ду дахьынӡахыԥшылоз, Ӡыкә игәы каҳахьан. Дызцыз, рхы-ргәы рҭынч, ашахмат иасуан. Ԥыҭк анҵы, Ӡыкә игәы ҿыӷьуан. Иҭагылазаашьа дашьцылазшәа ихы аниба, аԥслымӡ цәаакырахь дааскьан, «аҩнқәа» рыргылара иҽазикит. Урҭ игәы анԥырҵәа, агазеҭ ианны иибахьаз иреиԥшыз «атанкқәа» ҩба ҟаҵаны иеиҿаиргылеит. Руак давакылԥшны, хаҳә хәыҷык егьи иагәыдиҵеит. «Ҟәах!» – ианавҟьа, наҟтәи ахь диасын, даҽа хаҳә хәыҷык ԥыхьа дызваиаз ашҟа «далахысит». «Ҟәах!» – «атанк» ахы лҭаирҽылт. «Бом!» – иҭаҷкәым раҵәа дзыдтәалаз «атанк» дласын, уигьы ԥыххаа игеит.
Уаҳа иҟаиҵарыз даазхәыцит. Аҟәыҵәа аҿынтә, аԥслымӡ ҭыӷьӷьааны, аӡы амҩа аиҭан, «адгьыл бжьаха» ҟаиҵеит. Алабыҵәақәа ԥыҵәҵәаны аӡы ихиҵон, иҟаиҵаз «аканал» иақәшәозу гәеиҭарц. Ус егьырҭ ахәыҷқәа алада рбжьы иаҳаит. Урҭ аӡиас ихиааланы ихын, акырпыжәқәа аӡы иарҭазшәа. Убарҭ драҟараханы, знык аӡсашьа иҵандаз!.. Адгәыр иҳәахьан акәаԥеиқәа шизиԥшаауаз. Дунеихаан ус дзымӡсар ҳәа дшәон. Астудент-бласаркьа иакәымзар, Адгәыри иареи уажәы рҩызцәа ирыцымзаауази. Дрыхәаԥшларын ахәыҷқәа ашәшьыраҿ ишхыз.
Урҭ рбжьқәа анааиқәтәа, Ӡыкә идырт аԥслымӡрахь ишнеиз. Иаргьы дҩагылан, аԥаҩ дынхықәгылеит. Аха аӡиас иазааигәаны заҟа дымнеирыз: аԥаҩ лаҿыбгар?! Дахьгылаз ицәа дыҭӡыӡаауан. Изаҟарази Бзыԥ!.. Иан илҳәо иаҳахьан, лара даныхәыҷыз аӡиас иҭбаан ҳәа. Нас усҟан ишԥаҟаз?.. Иаагәеиҭеит ҵла уамак еилархынҳәуа аӡиас ишаанагоз. Агәҭаҵәҟьа ихын.
− Адгәыр, анахь уԥши!..
Ашахмат иасуаз, рыбла ҭырхаха ишԥшуаз, иҩагылеит.
− Ацҳа ихәыҵнагама, уара?! – астудент уамашәа ибон. Аихамҩа цҳа дугьы араантәы ибзианы иубарҭан.
− Ихәыҵнагазар акәхап, уаҳа иабаанагарыз, – иҳәеит Адгәыргьы.
Аҵла, ирбылгьо аӡиас иларывнагаанӡа, аҵа иаҳа иахьмаҷыз акәхарын, аӡы ақәыҽҽо иаангылеит, знгьы, амч мхакәа, маҷ-маҷ илеиҭаҵуа. Адгәыри астуденти, знык иангыла, уаҳа изымтәеит. Астудент ишахматқәа ырганы, имаҭәақәа инарықәиҵан, дхынҳәит. Урҭ рыхәаԥшра Ӡыкә хәыҷы игәы ҟанаҵон, дгәырӷьаҵәа ахықә даваланы дрыцлеиуан. Рыжәҩақәа ҭыхны, рыхқәа наҟ-ааҟ иҟьо, аӡы агәҭаҿынтә арахь иеихон. Раԥхьа астудент дааҿықәсылт, аха аԥаҩ дзымхәнакәа дахьҳәазон.
− Хәыҷык алада уласкьа! – ишьҭахьҟа ҿиҭуан Адгәыр.
− Ишԥахьшәашәоу, убаҩ иалсуеит, – астудент ибжьы Ӡыкә иаҳауан, урҭ рҩыџьегь аҟәыҵәа иҩаҵакны аӡы ианааҭыҵ. Ахьҭа иакын, ажәжәаҳәа рҽеиларҳәеит.
− Уааи арахь! – астудент Ӡыкә изҿиҭит.
− Схала сызнеиӡом, сшәоит, – ицәа дҭаӡыӡон ахәыҷы.
− Ухала уааироуп, акәымзар уа уныжьны ҳцоит, – астудент ҿызымҭуаз Адгәыр днаилацәҟәит.
Астудент, ишахматқәа иҩыҵракны, иеиқәа амаҟа еибаркуа, иҿынеихеит, Адгәыргьы уи днаишьҭалеит.
− Адгәыр, сымацара сзырӡом! – Ӡыкә инеимеиҭәарц акгьы игмызт.
− Уара шьҭа ухәыҷу џьушьома? – Адгәыр дагьхьаԥшуамызт, Ӡыкә днаиҿаԥшыр игәы ихьрызшәа.
Ахәыҷы акьыжыҳәа инеимеиҭәеит. Дара ацара иаҿын. Адгәыр ихы икәаҽ днеиуан, дхьаԥшуамызт. Астудент Ӡыкә игәы даиргон:
− Уа уҟаз, уа! Ҳара ураагаӡом. Аҩныҟа уцар уҭахызар, ухала урып. Уыр закәыхи, унахыԥаргьы уҳахьӡоитеи, аха уара баша ушәоит. Ухала иҟауҵаша ҳара изаҳурҟаҵои.
Уи дышцац дцон, данцәажәоз даахьаԥшшәа иуан акәымзар.
− Уа аҩны унеиааити, иузаарцо убап, – иеилкаамызт, иҵәыуабжь иалагӡан, Ӡыкә иршәоз Адгәыр иакәзу астудент иакәзу.
Аҷкәынцәа заҟа инаскьоз аҟара, Ӡыкә дшәаны ибжьы ҳареикуан.
− Уара ушәо џьушьома, – иаҳауан астудент ибжьы, – ушәаргәындаӡоушәа угәы иабоит акәымзар. Аҩныҟа уцар уҭахыми, ухала ур!
Рҩыџьегь аҟәыҵәаҿ инеирц егьрыгмызт. Абар реиқәақәа ахьҵадыркәакәоз. Убри ирны, ашыцра инылагылар, нас ублагьы иҵашәомызт. Ӡыкә ииура изымдыруа аҟәры даақәхеит.
− Смыруазар шәым-ба-а-ри! – ибжьы иргеит уи. Нас анахь дыҩт, арахь дыҩт, иаҳа изламариаз изыԥшаауамызт. – Абрыстәиала смыруазар жәбап! – аҟәыҵәа аӡиас иахьалалаҵәҟьоз дынхықәгылт. Уа иаҳа аҽыртаӷашәа иахьлеиуаз, аӡы ахаҳәқәа акыр ирываӡуан. Ахаҳәқәа дрықәгыла-рықәгыло, аҽаџьарагьы иҽизнымкылакәа аӡы дынҭаԥало, акәара днырт. Ас имариахарын ҳәа дгәыӷуамызтеи. Уажәшьҭа фырхаҵас ихы шиԥхьаӡозгьы, дызцыз изыруаз игәы ԥнажәон, аҵәыуара даҟәыҵуамызт. Даргьы еишьҭаххы еибарҩны иааидԥалеит. Адгәыр деилеиҳәарц дицхраауан, аха Ӡыкә уи диҟәикырц даҿын. Иеиқәа хәыҷы наишьаҵаны, иҿынеихеит, рааигәара анеира иҭахымкәа.
− Ихаҳарҟьацәеит ҳәа сыҟоуп, – Адгәыр астудент дааизхьаԥшит.
− Уи сара соуп изхароу, ус еиӷьуп… – даҽак ациҵар иҭахын, Ӡыкә аҳәаха иимҭеит акәымзар.
− Даҽазны саауазар умбари… Аҩны унеиааит, иухьуа убап!..
− Абри иршәо ҳауа дарбану? – дыччо днеиуан астудент.
− Сара сакәхап, – иҳәеит Адгәыр, – Ӡыкә! – изҿиҭит иара. – Аҟәыҵәа урзгап, уа уаагыла!
Адгәыр ахәыҷы дихьӡарц днаишьҭалеит. Ӡыкә арҵәаа ааҭирган, дшыҩуаз аӡы дынҭалеит. Аӡы ахьҭҟьоз, иеиқәа хәыҷы аҿацә еилабааӡа, аҟәыҵәа днырԥан, илаӷырӡ иҿажжы, аԥаҩ дҩыхәнеит.
− Ҳаи, афырхаҵа! Ӡыкә, афырхаҵа!.. – Адгәыри астуденти гәырӷьаҵәа рҿаархеит.
Аҟәыҵәа дахьырыз, ихаҭагьы иџьашьо, Ӡыкә дгәырӷьон, аха цасҳәа инирԥшуамызт.
Анаӡарантә иааҩуан аӡиас абжьы.
Ари ажәажь ара ианысҵарымызт, Ӡыкә иԥсҭазаараҿ, Адгәыр ибзоурала, астудент ҳәа зыӡбахә имаз диԥымлазҭгьы, избанзар урҭ реибабара анырра ӷәӷәа ҟанаҵеит ахәыҷы иеизҳараҿ. Уи сара агәра згеит анаҩсантәи ажәабжьқәа санрыԥхьа. Аха Мардасоу зхаҿы ааирԥшуаз ахәыҷы Ӡыкә ихаҿсахьа ахьынтәааигаз анаҩсан ианысҵо ажәабжь санаԥхьа нахыс, издырит Мардасоу иԥсҭазаара алагамҭа акәын Ӡыкә ихәыҷреи игамламҭареи. Насгьы уи убас еиԥш иҩын, наҟ-ааҟ акы ациҵар иҭахын ҳәа агәаанагара узкашәартә. Уи ажәабжь напылаҩыран.
Ихәыҷра аҿынтә, иахьа иҟалазшәа, Ӡыкә игәалашәараҿ раԥхьатәи хҭысны иаанхеит ашьҭахь ашәанцәа зыҩнарҵаз аҩнқәа ахьдыргылоз иҟаз адәқьан аҿы иан длыманы дышцаз. Аргылара иахагылаз иаб раԥхьатәи иԥшра ахьигәалашәоз убра акәын. Канфеҭқәак изааихәан, иан длыма аҩны данааи, асура иныҩналеит. Игәалашәон даҽа мшқәак ааҵуаны, убра апечка иадтәалаз, костиум шкәакәала еилаҳәаз иаб, зқьамам дууз ихылԥа шкәакәа ааихыхны, иҽырԥхо абас аниҳәоз:
− Телефонла амилициахь иасын, иааирц иҟоуп ҳәа адырра соуит.
Уи зеиҳәоз Ӡыкә иан Надшьа зҵаарак ҟалҵеит дшәаны, иабгьы аҭак леиҳәеит, аха урҭқәа хы-шықәса зхыҵуаз ахәыҷы изеилымкааит. Убри ашьҭахь дыҩжыцәхаанӡа иаб димбеит. Иара ашәара хҭакны иман. Дшәон иан ауҭра дынҭалар, уи азы уа длыцын. Дшәаны амхахьы длыццон. Аколнхарахь есымша дҭыҵон лара, аҭаҭын ахьеиҭалҳауаз даалԥыршәомызт азы, аиҭаҳатә ақәԥсашьа идырбан, даҿын уи. Аџьымшьы злалрашәоз аҽага нилыркуан арашәара аамҭаз, ацәаҳәа бжьара ҽо дыбжьан. Аҿыхразгьы далан, иҽеины макьана иҿихрызи аха, амала аҭаҭын рыԥхшьа заа иҵеит. Аибашьра аламҭалаз адәы еиҵҳәаҿ аҳаирпланқәа ахьдыртәалоз, аеродром ҳәа иахьагьы иашьҭан. Уажәы убрахь аколнхараз џьқәреи рашәара ицон. Иара данааԥсалак аҽыуардын аҵаҟа дыцәалон.
Убрантә хәымҽханк аҩныҟа рҩыџьегь хынҳәуан аихамҩа ианыланы. Даарак иааугәамԥхоз еилашәшәыраны ихшыҩ аҿы иаанхеит уи амш. Ицәыҵлашьцаразшәа, аԥҭақәа лаҟәызшәа. Амш аҵкыс еиӷьмыз, игәаӷьны аҳәақәа зҭаумыртәашаз, икылжәжәа-кылффа, рԥштәы еиқәараӡа, вагонқәак астанциа амҩақәа аҵыхәтәантәи аган аҿы еицырхашьшьы игылан. Иарбанзаалак уаҳа акы убомызт, даҽа вагонк џьара игыламызт, уаҩԥсы дубомызт авокзал ахьгьы.
− Арҭ ара изгылеи? – ахәыҷы иааџьеишьеит авагонқәа заҵәӡа иахьибоз.
− Урҭ ҳазлақәырго ауп, – лҳәеит.
− Ҳабарго?!
− Сыздыруам, аха ҳақәыргарц ргәы иҭоуп.
Убри ашықәсан иан ашәҟәыҭра изаалхәеит. Атетрадқәеи шәҟәыки аалгеит. «ҳара ҳаиԥш, аҭаҭынаарыхрада, ма аџьмахьчарада акы даԥсамкәа дҟалар аҵкыс», – лҳәан, имахцә аанкыланы, егьи лнапала ашәыра аашьҭылхын, длыманы ашкол ахь дцеит. Рнаҩсан игылан ааигәа иқырҭуартәыз ашкол. Аха Ӡыкә иан дылгеит рыжәлантәқәа зегьы ахьцоз аурыс школ ахь. Уи иҳаракны иқәгылаз барак хәхәак аҿы еиҿкаан. Иҭбааз хәбаҟа уада аман, ҩба-ҩба класс еилартәаны иадырԥхьон. Иара дахьнаргаз актәи ариад аҿы актәи аклассаа тәан, аҩбатәи ариад – ахԥатәи аклассаа. Анҭгьы арҭгьы ирарҳәоз ахи-аҵыхәеи ахьцоз ҳәа акы ааизеилкаауамызт. Аиҭакраан каамеҭ ҟазҵоз ахәыҷқәа еихәмаруан, иаҳа злеишәа бааԥсыз еиқәԥон, џьоукы аибаԥҟарахь инеибацон. Иара агәарԥ ԥшӡа дызнықәԥшуамызт, аҩныҟа дцар аныҟалоз издыруамызт. Ииулак ҽнак цәгьала ичҳаит. Иара иаҵкыс ижыцәыз Ахарзаман диақәԥарц иҭахны, ацҭәы илихуан. Ӡыкә уи дицәшәон азы иҽилеигаломызт. Излауаз ала иҽынахга-аахго, аҩнынӡа дааӡеит.
Иан аколнхарахь дшыҟазгьы, шьыбжьхьа хааны изԥшын. Ибзианы акыршифазгьы, игәы алаҟаӡамкәа Надшьа данааи ҽылирбеит. Адырҩаҽны ашкол ахь дцарц игәы ишҭамыз анеилылкаа, ҿыц ишәҟәҭра аашьҭылхын, иҩызцәа рҽахьеизыргоз агәылацәа рҿы дналгеит, имахцә данкны. Ахәыҷқәа дрыцны Надшьа ашкол ахь деиҭацахт. Лара даныхынҳә, иацтәи амш иааизаҩызахеит уи аҽынтәигьы. Иара убас мацара мчыбжьык аҟара есышьыжь дылгон, ашкол цәгьала иааихаганы, амҩа даақәлон, Ахарзаман дааицрасларц. Ӡыкә ақәԥара дшацәшәоз анибалак, егьи даҽа џьоукы дреисуан, бжеиҳан иҩызцәа рҟәаҟәа икыдихаауан. Ишааиуаз ақырҭуа школ ианаавалалак, агәашә аҿынӡа анеиха изымчҳакәа, акәтырбаӷь акәтқәа ианрышьҭаз еиԥш, атрымҳәа аанда дынхыԥон, раԥхьа иааиҿашәаз диеисырц. Урҭ еилеибаҵаны иахьынӡеилаз, усҟәызгазаалак ҳәа, Ӡыкә аҩныҟа дцон, егьырҭ ықәгыланы еисуаз иахьынӡарзыԥшыз.
Аҵыхәтәан, ашкол ашьҭахь, Ахарзаман Ӡыкә дкыдицалаӡеит, «уааи ҳаисып!» ҳәа диҿаԥаӷьны. Ӡыкә уи иҽииҭомызт, амҩа егьи аган ашҟа диасит. Ажыцә иуамызт, уа амҩа икит. Ари аԥхьа дызқәыз аганахь диасит. Ахарзаман уи имҩа ԥиҵәахын, икьаҿ еимлагәа икит, иԥижәарц егьигымхо.
− Узымеисои? Ушәыргәындоуп! – дыхҭеикӡеит иара.
− Иумчу ирбеи, уара! – ирыцызгьы рԥсы еибакыҵәҟьон.
− Исҭахым, усҟәаҵ! – Ӡыкә дахьцарыз издыруамызт.
− Усеис сымҳәеи!
− Усҟәаҵ сымҳәеи! Соушьҭ!
− Уоусышьҭуам усеисаанӡа. Сара сзусҭоу удыруоу уара? Сара Ахарзаман соуп, иухоумыршҭын! – дырҵысуа дирхыџьхыџьуан.
− Аах! – Ӡыкә ишәҟәҭра нкаижьын, иҿагылаз ижәҩахырқәа нҭарс иааникылан, дырблаҟьаны дандәықәиҵа, егьи амш бааԥсқәа рзы аӡы ҭатәарц иҭҳәыхааз ажрахь деихеит. Дахькаҳазгьы зцәа иҭихуаз икьаҿ шикыц икын азы, уахь диманы длеит. Ӡыкә уи илымҳақәеи ихахәи наҟ-ааҟ инапсыргәыҵа ирыбжьарӷәӷәа иааникылан, ихы ашьацраҿ икыдиҟьон, ибзиашәа хаҳә хәыҷыкгьы каршәымызт. Димхашьыр ҳәагьы дшәон, ашырҳәа дҩаҵҟьан, ишәҟәҭра аашьҭиԥаан, дзеисыз дишьҭамларц дҵәыуо, амҩа днанылеит, излаилшоз дыццакуа. Ажра иҭаишьхьаз дишьҭаларц ҳәа дицәшәон. Аха егьи ԥхьаҟа еихоз имчыз имбеи, дишьҭалозма, дааҳәын еицыз даҽаӡәы днаихьынҳалеит, дахьԥышәырччоз дихыччеит ҳәа инаҵгашәа.
− Уаҵәы еибашьуазаргьы ашкол ахь сцаӡом! – Ӡыкә, аҩны дааины, иан даниба, иааҿахиҵәеит.
− Иуҳәо закәи? Укьаҿ ԥызжәеи?!
− Есымша Ахарзаман сиԥҟоит, ҳазԥхьо усгьы исзеилкаауам, уаҳа сызцом, аԥша ҵәҵәы саганы, усс исымеи. Аҵара сымҵар ҟамлаӡои.
− Аџьмақәа урыцсымҵозар, уаҳа иуласхи? Уџьмахьчахар уҭахыума?
− Исҭахӡам, аха аҵарагьы сҭахӡам.
− Ус иҟалаӡом. Укьаҿ сыҭи, изӡахып.
− Исҭахӡам ҳәа басҳәеит.
− Ус ҟаумҵан, афатә бзиа уҭаны, удәықәысҵоит.
− Афатә аҩнгьы исфоит.
Уи ииҳәоз иан дазыӡырҩуазма. Илымбози џьара карандашьк акышьа здыруаны аҵәшәышьа здыруаз (лара лҳәашьала) аԥхьашьа цқьа излымшоз ишрыҵаҟьоз, мчыла аҭаҭын аадрыхырц ишырхагылаз. Урҭ априкрепленцәа ианакәызаалак уҿаҳәаны урымазар аҵкыс, ҵәшәышьак здыруаз иакәны Ӡыкә иҟалара дахгәаҟуан. Икьаҿ ахьԥжәаз илӡахын, иеиқәа рыцқьаны илуанҭеит, арацәа зҭарԥсоз жәытә уанҭала. Иимкӡоз итетрад аахлыртлан, макьана цәаҳәан ирҩуаз, дицхраазшәа луит, аусура иҭахымкәа, иҽаԥсреиҭозшәа анылба, инхаз лхала иналыгӡеит. Ашьыжь шаанӡа дҩагылан, ачамчамытақәа лӡын, ишаҳәшаҳәо ишыҟаз, ақьаад илаҳәаны, еиҵарпапа ишәҟәҭра иҭалҵеит. Иара дышҵәыуоз мацара, инапы кны агәылацәа рыҷкәынцәа ахьеизалоз агәашә дынҭалеит. Нахьхьи иԥшын иҩызцәа.
− Сцаӡом! – дҵәааит ахәыҷы, иан иҽаалымпыҵижәеит.
− Уаангыл! – дыҩаанӡа дынҭарс даанылкылан, мчыла ашәҟәҭра неилыркит. – Уҩызцәа узԥшны игылоуп, умбаӡои?!
− Сцаӡом сҳәеит! – арҵәаа ааҭирган, иҽаалымпыҵиршәан, чамчамыта ҟәымшәышәла иҭәыз ишәҟәҭра ируааӡа аџьықәреирҭа иҩалаижьит, ихаҭагьы, агәашә дыҭҟьаны, шьҭахьҟа иҿааихеит.
Аҽны ишамуаз лбан, аџьқәреи далаланы, ашәҟәҭра ҭылган, ан аҩныҟа дхынҳәит. Дыршәаны аҵара дшылзазымкуаз лдыруан, лыҷкәын игәшәымшәҳәара аамҭа лцәагеит. Ашьыжь ҿыц дымҩақәгылеит, џьара длызкылгозар ҳәа дгәыӷшәа. Ашкол агәарԥ дахьынҭалаз, Ӡыкә акласс ахь днеиртә уаҳа илзыҟамҵеит. Аҵәҵәа ҟалаанӡа арҵаҩы длыԥшаан, длацәажәазшәа луит, арҵаҩы дааҟәымҵӡакәа даӷьуан, аха илҳәоз ҳәа иара акы ааизеилымкааит. Уи данца, иаҳа ижыцәыз ргәыла ӡӷаб даалыдгылан, илалҳәаз еилылкаарц, Надшьа длазҵааит.
− Илҳәахи, аурысшәа издыруам, исҳәо изеилкаауам, иласхи, аҩныҟа дга ҳәа салҳәеит, – иан ианылҳәа ашьҭахь акәын Ӡыкә ианеиликааз ирҵаҩы дзыргәамҵуаз. – Уажәшьҭа иҟасҵо сыздыруам. Ақырҭуа школ ҳафоит ҳҳәан, арахь иҳахәашаз иаҳа иҳамазшәа.
− Адиректор иҿы бымнеиуа, – аӡӷаб ан иналабжьалгеит.
Надшьа, лхәыҷы длыма, арҵаҩцәа руада дныҩналеит. Адиректор ргәыла иакәын. Аҭӡамц икыдырҵоз сааҭк аимхарршәара даҿын. Надшьа иҟалақәаз
наиалҳәеит, дымҩақәиҵарц ҳәа дгәыӷшәа. Иара уаҳа ихы ҩышьҭхны дналмыхәаԥшит. Дызҿызгьы даалымгацкәа, уаҳа ибла анҭаԥшха ламраӡакәа, исааҭ нықәижьын, дҩагылан, ишьҭахьҟала дындәылҵит. (Ашьҭахь уи зны аколнхара дахагылан, зны аусҳәарҭа дахагылан, иахьабалак инеилажьны, изхара ыфа-ижә, днықәҵны дцон. Ифа-ижә дагьшыҟаз, дукгьы ихымҵкәа, дыԥсгәышьеит). Лгәы нҭаҳаӡаны, ан лыҷкәын дындәылылгеит. Ахарзаман џьоукы драқәԥахон.
− Ара уааи! Суацәажәарц сҭахыуп, – иҳақьԥсықьуаз аҷкәын иҩызцәа даарылалгеит лара. – Имоуки ари, дзуԥҟои?
− Дызԥҟада?! – иааџьеишьеит Ахарзаман.
− Убас ауп ишсеиҳәаз.
− Дызԥҟо дзусҭада?! Иара иоуми ажра сылҭажьны, схы адгьыл ианҟьо-ианҟьо сызшьуаз, – ус иҳәонаҵы, напылагьы илирбон уи дышкыдиҟьоз.
− Ахлымӡаах смаҳауеи, уара! – иааџьалшьеит ан. – Иқәԥогьы уара уакәзаап, арахь аҵара узҵом. Уаала абрахь, аҩны утәазаап! – лыҷкәын длыма, агәашә шыҟаз лҿыналхеит.
Уи Ахарзаман уаҳа Ӡыкә димбеит. Дыцҭәыҟаҵаҩын, аха аурысшәа бзианы идыруан, ихшыҩ уалаҽхәартә иҟан, ақалақь ахь дыргеит ҳәа рҳәон. Усҟан Ӡыкә ашкол иҭаҵаразы уаҳа хьаа лымамызт иан, иара иакәзар усгьы игәы каршәны дыҟан.
− Уара узызктәу сара издыруеит, – лҳәан Надшьа, аҭаҭын денгьра зегьы Ӡыкә иааихалгеит.
Шықәсы бжак мҵыцызт, аӡынра ниасхьан еиԥш, акыргьы хьҭан, рҩны аԥхара ишадтәалаз, ан – «ажәабжь хлымӡаах ҳзааит, шәаҳау, – ҳәа аусҳәарҭаҿынтә дааҩнашылеит. – Сталин дыԥсит», – лҳәан, лылахь еиқәҵаӡаны, уи ипатреҭ зныз «Правда» нықәылҵеит. Аусҳәарҭаҿ ажәлар хыҵны аизара иаҿызаарын. Рнапқәа ашәы рыкәыршаны, Абааҭа ҳәа иахьашьҭаз ақалақь ҭыԥ еиҵыхырҭаҿ алахьеиқәҵаратә митинг мҩаԥыргарц рҽазыркуан. Агәыла ԥҳәыс дааин, «Сталин дыԥсит закәи, бара?! – ҳәа лылаӷырӡ лҿаҳәҳәы дтәан. – Шьҭа ишԥаҟаҳҵари?.. Ҳанҵәеитеи…». Ӡыкә иаҳауаз дарҟәиҭын, ҿымҭӡакәа, ацәыҵлашьцараҿ аиарҭа дықәтәаны, адуқәа дрызԥшуан.
Атәыла дуӡӡа зықәшәаз арыцҳара, заҟа ргәы иалсыз аҟара, маҷ-маҷ ирхашҭуа рҿынархеит. Анхацәа еиҳараӡак хьаас ирымаз аҭаҭын акәын. Уи ларҵарц, иахьа ара, уаҵәы ана, адгьылқәа ирҭан аҳәсақәа рҽеизганы. Аӡхҵареи аибашьреи ирцәынхаз ахацәа маҷын. Аҭаҭын анаҩс хьаа ӷәӷәас ирыман ашәахтә. Русураз капеи кылҵәак рырымҭозар, анхацәа аҟәрышь абааргарыз. Ашәахтә ылзхуаз ашәан хаҵа, ибласаркьа цырцыруа, даӷьуа даабжьалон. Лгәы анԥҵәа, Надшьа жәык лган, азаготовка иалҭан, лшәахтә алахылҩеит, инхаз ҟалан, маҷк ирзааигәаз ахаҵа, Жора захьӡыз, лнапы ианиҵахьан, иуалқәа лшәеит. Аха ашәахтә шәара ҿыц еиҭа аарыдгылеит, ани ихырҩоз жәытәзаарын. Ашәан ихаԥыцқәа хны деиҭарылагьежьуан. Надшьа Жора иҿы дцагәышьеит, уажәшьҭанынӡа џьара ԥарақәак ԥшааны дышҿихуаз ҳәа димыргәыӷхьази. «Абааԥс, баасзыԥшы!» – иҳәеит Жора, ларгьы, илыцрымшәоз лԥа длыма, даахынҳәит. Аха длызԥшуазма ашәахтәылхҩы ашәан. Уи имотоцикл, абжьы уамагаха, агәашә аԥхьа иаақәирҵәиуан, уи аҵкыс ихаҭа ибжьы аахәыҵирҟьон. Надшьа, лԥа длыма, Жора иахь лҿыналхахуан. Ус заҟантә. Убас хәымҽханк даакылҟьеит уи ашәан. Аԥҳәыс нанамга дҭеикуеит. Уи имотоцикл шынаиргьежьызҵәҟьа, ларгьы дпарпаруа, амца лҿатәаны, зегьы зхарны илбоз, зҭаацәара даара идууз Жора иахь лҿыналхеит.
− Саргьы сцоит! – Ӡыкә дналышьҭалеит.
− Уаха сымаӡам, ирласны саароуп, – лҿыналхеит, аха ахәыҷы дылцыршәомызт. Лԥсы анеибаиркӡа, – аах! – даашьҭхны длышьҭалҵан, дыԥаны диӷраԥало, иҽизеиҵымхуа дылхәахәан, дыццакны амҩа дҩанылеит.
− Унан, банаџьалбеит, дыбшьуама?! – амца лҿықәтәаны ланхәа Машьика даакылҟьеит.
Ахәҷы даашьҭылхызшәа лун, илаӷырӡқәа анаалрыцқьа, шьҭахьҟа дхынҳәны дааиуан лҭаца. Уи, аихамҩаҿы даннеи, ахәыҷы изылуз гәырԥынҵасҵас
иҩлылакьакьеит, длаӷырӡышо даахынҳәит. Ӡыкә иԥсы иршьаны, аухаҵәҟьа даашьҭылхын, Жора дизымцар лымуит. Лшыра еиқәтәахьан, ҭынч иалҳәеит ашәахтә ылзхуаз ҭыԥ шлимҭоз.
− Надшьа, саабыкәыхшоуп! Ҩымш-хымш иаасараӡа!
− Ус заҟантә иуҳәахьоу…
− Абыржәы иҟасҵалак ббап.
Жора ииҳәаз аҿҳәаранӡагьы инаимгеит. Адырҩаҽны ахәымҽхан аҩны дынкыдгылан, аквитанциа налиркит Машьика. Лҭаца аҭаҭын ахь дыҟан.
− Аҭамзара шьҭасҵоит. Саргьы џьоукы срықәгәыӷны, иахьа уажәраанӡа исырххеит. Аха ҳазынтәыкгьы ҳаиԥшхеит. Уаҳа ианаму, сыжәхьа зган, сара сшәахтәгьы сшәеит, шәара шәтәгьы хызҩеит, џьоукгьы руалқәа рықәсхит. Даҽа ҽҳәарак ҳзааиаанӡа, ҳнеилап, нас ак аабахп. Абзиараз!
Шьҭа, ахәыҷқәа дрыцны, Ӡыкә аӡиас ахь дцалон. Ашьыжь аҭаҭын рыԥхраҿ иан длыцхраауан. Ашьҭахь агәыла ԥҳәыс лҿы еизон ахәыҷқәа, убрахь иаргьы дыццакуан. Лара аҭаҭын рацәаӡаны иҿылхуан, ахәыҷқәа анеизалак алакә рзеиҭалҳәон, даргьы даара илзыӡырҩуан, рхы ақәырԥс лҭаҭын рыԥхуа. Лхаҭа арыԥхра даҟәыҵуан, агәырқәа ҭарцәны, аҭаҭын ашашәа ахаҵара дахьӡомызт. Убасҟатәи ллакәқәа бзиа ирбон, аиҳараӡак Ӡыкә. Арыԥхтә шаанҵәалак, ахәыҷқәа еибарҩны аӡахьы еихон. Рызхара ҽыкәабара шырмоуазгьы, ахьҭа ианаклак, аԥслымӡ ԥхара ргәыҵаҳәҳәа илаион. Усҟан Ӡыкә рҩыза ҷкәынак ачымазара ада ус змамз иаб изеиҭеиҳәалоз алакәқәа инапы рылаикырц диҳәон. Егьи дааҟәымҵӡакәа лакәҳәаран дызҿыз. Аха иаби иареи ирдыруаз ажәытә ҳәамҭақәа нҵәо ианалага, ҿыц еиҭеиҳәон. Игәы анԥҵәаӡа, «шьҭа усҟәаҵ!» ҳәа мапкра иҽазикуан. Агәыла ԥҳәыс лакәзар – лҭаҭын нҵәаӡомызт, илдыруаз ллакқәа рхыԥхьаӡара ҵыхәаԥҵәарада иауҟахыз. Ус лхы иҭылхәыцааз ак ашҟа диасит ҽнак. Ахәыҷқәа рлымҳа кыдҵа илзыӡырҩуа иштәаз, лажәабжь данаалга, лҭагылазаашьа шеиҿылкаауаз лыҵызхыз, аха уи аҵыхәтәа шынлырҵәашаз иазҿлымҳахаз Ӡыкә агәыр рҭәны илзааиган, дирԥхашьеит:
− Иахьа иаҳзеиҭаԥҳәаз егьыҟам.
Агәыла ԥҳәыс аччара аалысит.
Аԥыхьа, ажәытәи аҿатәи реилкаараз, ҵараиурҭас, рҟәышгас, зҳарҭас ирымаз, уахыла ианааилатәоз, агәылацәа, азлацәа еизаны ажәабжьқәа ахьырҳәоз, ашәақәа аԥхьарца иахьанырҵоз ахәшҭаарамца имбеит иара. Аурыс плитақәа аҩнқәа рҿы иқҿадыргылахьан. Ажәабжьҳәара зықәраз уаҩы шамахамзар дубомызт. Аибашьра ду аԥхьаҟа иҟалаз аамҭа еиқәаҵәақәа, зарԥысра инҭагылаз инадыркны еиҳабыз рҿынӡа, ауаа ннарҵәахьан. Урҭ ирҭынханы ҟыжә-быжәк заҳаны инхазгьы аибашьра иаақәнахӡан, уарла-шәарла инхаз ажәытә жәабжьқәа реиҭаҳәара аха рымамкәа, уи аҵас мҩаԥгашьа рхашҭхьан. Ажәытә ҭоурых аҿатә иадызҳәалоз арахәыц ԥҵәарц егьагмызт, уи паӡан, уаҩы дзақәгәыӷуамызт. Аха уи зырӷәӷәашаз иазхәыцуаз машәырла акәзаргьы дынхагәышьеит.
Дыззыӡырҩшаз иҿыцыз имаҳауа даналага, иҩызцәа рҽырԥхо аԥслымӡ ианылаиаз, Ӡыкә, ашьшьыҳәа дыҩрылҵны, аԥслымӡ цәаакырахь днеины, «аҩнқәа иргылон», рыбжьара «амҩақәа ылихуан», даныхәыҷӡаз «иргылоз» атанкқәа рҭыԥан. Ҽыкәабараз иаахынҳәуаз ахәыҷқәа уамашәа ибаны ишахәаԥшуаз, даацәырҵуан зҩызцәа иаҳа изыргәырӷьарц зҭахыз даҽаӡәы, шьапыла аҩнқәа ԥыххаа амҩақәа инарынԥсаланы, дыԥон аӡахьы. Иҩызцәагьы еибаргәырӷьо рҽынҭарԥсон. Ӡыкә ҿымҭӡакәа дрыхәаԥшуан, нас ҿыц «аҩанргылареи амҩаргылареи» иҽынарзикуан.
Ус амца шоура зынӡак ианкатәаз игәы бзиамхазшәа ибеит. Ииулак, иҩызцәа ицырхрааны, аҩнынӡа дааӡеит, иаразнакгьы дышьҭанаҵеит. Иан дахьынаҵааҵааз ашыӡ ихьит ҳәа ларҳәеит. Ачымазарақәа зегьы усҟан иалзыргоз ҳәа ирыԥхьаӡоз ахьына ҩежьқәа лырҭан, ачымазаҩ илыржәуан. Усура дымцар ҟаломызт, уахьгьы есышьыжь амҩа данын, лаагарҭа-лнагарҭа ыҟаӡамкәа. Шьыбжьонк, ианду ашәшьырҵаҿ дырианы дышлымаз, иара деицәахеит. Машьика дааихагылацԥхьаӡа, шьхак ихаҳауазшәа игәы иабон, дбарџьеиуа арҵәааҳәа дыҳәҳәон. Анду дшәан, днықәгыланы арҵәааҳәа дыҳәҳәаны, лҭаца лызҿылҭит:
− Ахәыҷы дахьԥсуа бымбаӡои, бызҿу иалаԥхыузеи!
Ӡыкә иҵәыуабжьгьы згәы инықәсыз Надшьа лҭаҭын лаҵара ус нкалыжьын, амхурсҭақәеи агәылацәа ргәарԥ аандақәеи дырхыууааны, дшыҩуаз мацара даакылҟьеит. Ахәыҷы даашьҭылхын даалгәыдылҳәҳәалеит, уаҳа дызлаихәози. Иаргьы иҽааирҭынчқәеит. Убри аҽны еицәаны дҟамлеит, маҷ-маҷ аиӷьхара иҽыназикит. Абзиарахь ихы анирха, иаҳа ирласны дшьақәгылеит, дхәыҷымзи, игәабзиара аиааит. Амала уи аԥхынраз уаҳа аӡы дызҭамлеит, иан аусгьы илыруамызт.
Аԥхын анҵәамҭахь инеиуан. Ӡыкә иан ихлырҟәҿааз ара ду дҩықәнан, ибжьы неиҵых ашәа иҳәон. Ичымазара ашьҭахь аԥсҭазаара даҽакала ибозшәа игәы иаанамгахи. Амала иашәаҳәашьа игәамԥхеит. Ҩныҵҟала уи дарҭәуамызт, аԥслымӡраҿ аҩныргылара заҟа игәаԥхоз аҟара. Уа дықәтәан дхәыцуа, агәашә ԥҳәыск данаадгылоз. Иани лареи реицәажәашьа шиаҳауаз, ара длалбааит.
− Ахәыҷы ашкол ахь днабышьҭроуп.
− Ҵыԥх дысмышьҭызи. Иааимуит.
− Араҟа аԥсуа школ еиҭаадыртуеит. Ариабжьарак уи азы каамеҭ рхаргахьеит. Ибмаҳаӡаци? Ақырҭуа школ иҭоу аԥсуаа зегьы аԥсуа школ ахь ииаагоит. Излауала аурыс школ аҿынтәгьы иаагоит. Ахәыҷы аурысшәа издыруамызт, аха аԥсышәала аҵара изымҵону?! Бицәымшәан! Днашьҭы!
«Аԥсуаа усгьы ҳаӡуеит», – акырынтә игәы иҭашәахьан Ӡыкә, уи игәаанагара деихашьшьы дҟанаҵон. Убри зыхҟьоз арбаныз ҳәа уажәы уизҵаар, аҭак изҳәаӡом, аҭагылазаашьа ус ишыҟаз заҵәык игәалашәоит акәымзар. Издыруадаз игәаламшәо аицәажәарақәа убри аамҭаз имҩаԥысуаз, нас ҿиара уамак рымаӡамкәа, жәларык аамҭа ахьраҩсуаз, иӷәӷәаз ахацәа аҭаацәарақәа иахьырхагыламыз, аҿыц нхацәа ҳәа ихырҵәаны иааргаз амчра иаҳа иахьроуз ракәзар ахәыҷы ус дҟазҵоз? Убасҟан иара Анцәа дызлаиҳәоз акы заҵәык акәын: «Аԥсуа зны адәы дызлақәыз ашәаџьҳәара зушаз, цәаҳәак иадамхаргьы, шәҟәык ианыларушь?!». Абас аԥсҭазаара анҵәара иаҿызшәа шибоз, ԥсыуа рҵаҩ ԥҳәыск даакылсын, «аԥсуа школ ҿыц аадыртуеит, ахәыҷы днабышьҭроуп» ҳәа иан даалыдгылеит.
Араагьы хәыҷи дуи ааиладыртәеит. Актәии ахԥатәии аклассқәа уадак еицыҩнан. Ахԥатәи акласс аҿы иҟаз уажәшьҭа аҭаҭын иахоз арԥарцәан. Ахаҵа наӡа ззуҳәашазгьы аӡә дрылан, амала уи аҭаҭын ибар ҟалаӡомызт. Ӡыкә дзыцәшәоз Ахарзаман абрахь дааргар ҳәа акәын.
Убри ашықәсан иҭакыз еиԥхьышәшәа иаауан. Урҭ аурышьҭуан, ррыцҳарақәа зегь зхараз иԥсҭазаара далҵит ҳәа. Ӡыкә иабгьы дааит.
Мардасоу ажәабжь акьыԥхь иаирбарц, иҵегь аус адиулар иҭахызар ҟаларын, инапҩымҭа кьыс амаӡамкәа ишьҭан. Иахьцалак сара зҿлымҳара ӷәӷәа соун, уи иԥсҭазаара бзианы иҭысҵаарц, саԥхьон, сеиҭаԥхьон. Иацыз, ашкол аԥсҭазаара атәы зҳәашаз, збарц, ақьаадеизга иагәылаз еилсырхит, аха акгьы агәыламызт. Ишкол қәра ус иаанижьрымызт, иԥшәма ак лхашҭзар сгәахәын, сахьлызнеиз иџьасшьашаз, асызцәырылгеит:
− Атетрадқәа рацәаны иман. Имшынҵақәа! Хҭыск ус баша ибжьаижьуамызт, аха ҽнак, игәы анааилахх, акакала амца иақәҵаны иблит. Сара сгәы иалан уи, аха иҟасҵози.
− Баԥхьахьазма?
− Сара исцәиҵәахӡомызт акымзарак. Зегьы срыԥхьахьан. Сзыԥхьаз сыцԥсуеит.
− Исабҳәар сҭахын уа ианыз ихадақәоу ракәзаргьы.
− Иқәыԥшра атәы аӡәы идырыр иҭахызар, ианҵамҭақәа нимыжьуази. Иҭахымзар – сара изцәырызгои. Амала иааркьаҿны иуасҳәоит, иҟазшьаз удыруазарц. Ашколтә комҿартә еиҿкаара хы-шықәса дахагылан. Дҭыхуан даара
ибзианы. Бзиа иибоз аӡӷаб, раԥхьатәи ибзиабара, длаҭәалымшьеит. Уи акыр игәнигон, аха данарԥысха уи аамҭа даҽакала дахәаԥшуан. Уи аӡӷаб иара дидеалмызт, иара излеиҳәаз ала. Баша ицәыӡыз ашықәсқәа реиԥш ибон. Сара ус сгәы иаанагаӡом аха. Убри азакәын еиҳараӡак иапҵамҭақәа амца изақәиҵаз. Урыхәаԥшыма имшынҵа тетрадқәа рҿынтә имблыкәа еиқәирхаз?
− Снахәаԥшит.
− Уаԥхьа цқьа! Уаҟагьы аӡәы дидеалыз џьишьон. Уамашәа иубаша, – иара идеалс иааиԥхьаӡоз иара ицәтәымын. Гәыкала дызҭахыз изеилымкааӡакәа дынхон. Уаҩы иимбац уаҩын иара.
− Идеалс ииԥхьаӡоз бара бакәны бхы быԥхьаӡома?
− Мап. Сара сиҭахын, аха идеалс сиԥхьаӡомызт. Дзусҭада аидеал? Уаныхәыҷу нахыс ухдырраҿ ухала еиҿукаауа ахаҿсахьа! Уи змоу дуԥымларгьы ҟалоит. Иусырбап иара иҟазарҭа хәыҷы!
− Заа иҭабуп ҳәа басымҳәои!
Уи уа ислырбаз сзыргачамкыз асахьа ыҟан, иара аӡбахә сҳәашт, аха уи нас.
Аинститут даараӡа идуун, аԥсуа профессорк, Сармақә, аҳаҭыр змаз проректорны убра аус иуан азы, иуацәа, игәыцхәцәа, идырцәа рҩызцәа, рҭынхацәа уҳәа, уаа ҩажәа-ҩык инареиҳаны иҵараиурҭа иҭан. Уи акәындаз, иара илиршеит еиуеиԥшмыз афакультетқәа рыстудентцәа рызынтәык азеиԥшынхарҭа акорпусқәа руак аҿы иҩнеиҵарц. Уа унеир, аџьџьаҳәа иахьеилаз, амшын Еиқәа акурорт тәылаҿ уҟаз џьушьарын. Зны-зынла уи апрофессор идачахь гәыԥ-ҩык астудентцәа днарыԥхьон, даҽазны – даҽа гәыԥк. Дрылабжьон, дрыцхраауан, иаргьы цхыраарак ирҭон, уи ада дызнымхо дыҟамызт Сармақә, аха илаԥш рхызар иҭахын, ихымҩаԥгашьала дара инапы иҵшәомызт.
Уи ашьыжь Мардасоу ахышә дкылԥшуан. Ленеи лҩызаки автобус ааҭгыларҭаҿ инеит, аҵара ахьырҵоз акорпус ахь ицарц. Иаргьы длалбаан, урҭ днарыдгылеит, дара рфакультет аҿы аӡәы дибар иҭахызшәа ҟаҵаны, автобус дрыцҭаларц. Амҩақьыра рхишәаан, дук хара ицаанӡа, уи амашьына илалбааит. «Абзиараз» ҳәа инапы анҩышьҭих, ларгьы дизԥышәырччо днаиԥырҵит. Иара даахынҳәын, даҽа втобуск дыҩҭалан, иара акорпус шыҟаз дааит. Дагхарц агьигмызт. Еснагь дахьтәалоз ахь даннеи, Варлеи уа лҭыԥ ылылххьан. Лара, лгәамбзиара иахҟьаны, шықәсык бжьалыжьит. Макьана қәрала дхәыҷын лара, ибжьалыжьзаргьы уамак лаамҭа иаԥырхагамызт. Иара икурс ахь данаауаз, уамак цқьа ишеибазымдыруазгьы, лара днаихьӡан, имахәар лнапы наҵданы, «хара усцәымгылан, исзымдыруа ҿыц рылагылара сцәыуадаҩуп, иумдыруеи, сгәамбзиара иахҟьазаргьы, аҵараҿ сшеиҵахаз», лҳәан, лгәы ирӷәӷәарц, дицны аудиториа дныҩналан, днаидтәалеит. Уиаахыс уамак мҵыцызт.
− Уеиқәшәоу? – дҵааит лара уажәы.
− Бсызкылԥшуазма?
− Уусқәа срызҿлымҳауп, иудыруаз.
Алектор данааҩнашыла, Мардасоу апроректор дышиԥхьоз иеиҳәеит. Астудент дындәылҵит, уамашәа имбаргьы залшомызт: араҟа алектор ишьҭахьҟа ашә анынаирк нахыс, уамаӡак ҟамлазар, аӡә ддәылҵыр, ма дыҩналар руазма. Акоридораҿ апрофессор Сармақә дыԥшын, акыргьы иԥшҭәы ааугәаԥхартә дыҟамызт, маҷк агәҭынчымзаара иман. Уи Мардасоу инапы ааникылан, дима иҿынеихеит:
− Иҟоу удыруама: Варлеи лаб машәырла дҭахеит ҳәа сзаарыцҳаит. Аҩныҟа дцароуп, арахь лымацара дысзышьҭуам, ас ажәабжь бааԥс лаҳәаны. Ишԥаҟаҳҵареи?
− Сара дзымгои, – иҳәеит Мардасоу, ихы инапаҿы иааго.
− Шәызлацаша акыр шәымоу?
− Ҳҩызцәа ҳмыцхраауеи.
− Урҭ ирымоуи зугәахәо, – Сармақә иџьаба дынҭалан, ԥарақәак ааԥхьаӡаны иааирххеит. – Аамҭа шәымаӡам. Ҩ-сааҭк рышьҭахь Адлерҟа аҳаирплан ԥыруеит. Ишуҭахыу абилеҭқәа ԥшаа. Уахь шәызлацаша ара иҟоуп. Шәызлааша уа ишәыԥшаап. Аҵараҿ гәыбӷан шәырымҭартә сара иҟасҵоит. Акабинет ахь ҳнеипи!
Иара иусурҭа ҭыԥ ара иҟамызт, адырра риҭарц дааит акәымзар. Астудент дима, адекан иахь днеит. Иҟалаз Варлеи ишларҳәашаз иақәшәомызт. Адекан уи уамак хьаас икымызт, иаалыԥхьар иларымҳәарызи, уи усҟатәи изгәхьаагатәызи. Уи иаахжәаны ҳәашьас иҟарҵарыз издыруамызт Мардасоу, апроректоргьы уи диқәшаҳаҭын, избанзар араҟа дҵәыуа-дыхьуа даарымпыҵахарын.
− Зегьакоуп илаҳәатәыми?! – иааџьеишьеит адекан.
− Лԥсы маҷхар?! – Мардасоу иаҳауаз игәаԥхомызт. – Лгәабзиара усҟатәи иӷәӷәам, ишәымдыруеи. Амҩахь иласҳәоит.
− Уара уа узаҭахи? – адекан ари иаҳагьы иџьеишьон.
− Даҭахыуп, – иҳәеит апрофессор Сармақә, – мап шәымкуазар, – уи диҿаԥангьы ҩыџьа астудентцәа рхы иақәиҭитәырц иҭахымызт. – Ҳашԥалыԥхьари?
− Сара снеины дысзаамгаӡои, – дҩагылеит адекан. – Зегь апроблема зрылхтәузеи.
− Амала иаразнак илаҳамҳәап, – иҳәеит Мардасоу, адекан даныҩдәылҵ, уи аудиториа лара дахьдәылигози, ара дааигаанӡеи, ак имхамҳәарц Анцәа диҳәо.
− Иҟалеи, Мардасоу? – егьырҭ уаҩ дгыламзшәа, иаразнак лҩыза иахь лхы налырхеит. – Зны уара удәылыргеит, нас сара сдәылыргеит ҿымҭ-ԥсымшьашәа, арахь ак шыҟалаз рзыҵәахуам.
− Џьыбшьт, уамак агьҟамлацт, аха баб игәы бзиам ҳәа ателефон иасит. – Мардасоу Варлеи даалзааигәахан, лнапы ааникылеит. – Дыӷәӷәазар ҟалап, бибар иҭахыуп рҳәеит.
Лара иаалырҟьаны аҵәыуара далагеит. Аҳауа даларҵазшәа, дгазҽазуан, лыблахаҵ гьежьуан, дымкаҳарц лхы дазықәԥон.
− Ибыхьи уажәы иаразнак? – лгәы ирӷәӷәарц, дналыҵаҟьазшәа иуит, нас дааԥышәырччеит. Сармақә ҿиҭуамызт, Мардасоу уи дышлызныҟәашаз шидыруаз ибон. – Баалеи, баалеи! – лнапы имахәар ихала инаҵихын, ашә ахь иҿынеихеит.
− Шәабацои уажәы? – цқьа агьыззымдыруаз иԥшра аахәаны, ихы шьҭымхӡакәа қьаадқәак еилирттон Сармақә, даҽа уск даара ихьаазшәа.
− Аеропорт ахь дызгап, билеҭк лзыԥшааны, ддәықәысҵароуп.
− Аректорат амашьына ҵаҟа игылоуп, уи шәҭаланы шәца!
− Атакси сымкуеи.
− Абарҭ астудентцәа аԥара абарԥшаауеи?! Иумоу уҭаххоит, саазгаз амашьына уҭалеи, иаҳа иеиӷьуп.
− Агьыс акрыҟазар исаҳәа, уара?! – ианындәылҵ Варлеи дӷьаҵәыӷьаҵәуан.
− Изакәи иҟоу, бара? Баангыли, ахәыҷқәа реиԥш ибыхьи? – амардуан илаҿалан, амашьына лас еиқәаҵәа ашьҭахь инҭалан, ахы ахьирхашаз аныҟәцаҩ инаиеиҳәеит. – Ишьапы ԥҵәеит ҳәоуп ирҳәаз, аха уи азы иԥҳа дибар зиҭаххазеи?
− Акрыздыруоу? Амц рҳәазар?
− Ахәшәтәырҭаҿ дышьҭоуп рҳәеит. Шәҿы аӡәы данчмазаҩхалак Гәдоуҭа дыргоу, Гагра дыргоу?
− Акрыздыруоу.
− Азеиԥшнхарҭахь бнеир бҭахыума?
− Мамоу, ҳашиашоу ҳцап, – имахәар далаԥсны илкын, ус ада лԥсы аалыхшәарызшәа.
Аеропорт аҿы иааныжьны, амашьына нахынҳәит. Варлеи џьара днаиртәан, акассаҿ днеит. Абилеҭқәа ыҟаӡамызт анырҳәа, длыҳәарц-дылчарц иҽазикит, аха ииҳәоз заҳауадаз. Џьара еимҟьарак ишԥамықәшәарыз ҳәа итәаны иԥшыз длаԥшықәрымҵарц, шьҭахьҟа днахынҳәит, ак иҭахызшәа. Дындәылҵын,
амҩақьырақәа ирызхашаз ааиԥхьаӡеит, уаҳа имаз цқьа иаагәеиҭан, Адлерынтә аҩныҟа таксила излацашаз аарылихын, инхаз амҩақьыра инрылеиҵеит. Ҿыц акасса даадгылан, инацәала асаркьа днасит, акассир лыхшыҩ изылшьҭырц. Аҿхышә изаалыртит.
− Иҟалахи?
− Адлерынӡа ҩба, инхо бара ибтәуп.
Лқьышә ырҵәишәа, аԥара аақәылхит. Иԥхьаӡаны илҵәахын, ҩ-билеҭк наилыркит. Иаразнак даақәҵәит, итәаз ацҭәы ҟарҵаанӡа ҳәа. Ирлас наҟ дындәылҟьан, машьынақәак дрыкәшаны деиҭаакылсын, Варлеи дима, аҳаирплан иҭалоз ашәҟәы иахьҭарҩуаз днадгылеит. Уа рус нҵәахьан, аха абилеҭ змаз анырба, ршәҟәқәа аагәарҭан, иноурыжьит. Аҳаирплан ахь иназгоз автобус ҭәны игылан. Идәықәларц аҿынанахарц агьшагмыз, рҩыџьегь амардуан иҩкыдԥалеит, ашәқәагьы ҩадыркит. Аҳаирплан ахь џьоукы ақәнара иалагахьан, арҭгьы ҩаҿалеит. Рҭыԥқәа анаалырх, хара имгакәа, аԥырҩцәа рҭыԥ ахь инеит. Аԥырҩ-ӡӷаб даарылалеит, амаҟақәа рымхарҵарц, аԥырразгьы ргәы аалырӷәӷәарц. Аҳаирплан наҵысит.
Аҩныҵҟа аҭыԥ рацәа ҭацәын. Мардасоу иҟалаз ихахьы изаагомызт: аҭыԥ ыҟазар, апасаџьыр рацәа аеропорт аҩныҵҟа изынхазеи? Амала иареи иҩыза ӡӷаби нымхози, аԥара инамцхәны акассир илимҭар. Уа иаанхаз ус ишыҟаҵатәыз ззымдырыз, ма ус иныҟәар зҭахымыз ракәхарын. Аеропорт аусзуҩцәа, аиҳабы инаиркны, хьаас ирымазма аҳәынҭқарра иахашәалашаз. Ари зегьы зны еиламбгашази, аха аҽҳәара здыруадаз? Мардасоу ихаҭа ас иаалырҟьаны амҩа дықәгылаӡомызт, ианакәызаалак акыр шыбжьаз заа абилет ааихәон, нас хыԥҽыгас уи имоурц.
Аҳаирплан ҩхалалеит. Ианакәызаалак Варлеи ашьҭԥырреи атәареи лзыхгомызт. Уажәы хар лымаӡамкәан дшыҟаз, аҳаирплан аҽаариашахьан еиԥш, лгәы хынҳәрызшәа лбеит. Лԥшҭәы шааиҭалкуаз аниба, уи лаԥш лыгызмыжьуаз Мардасоу, лнапы инапсыргәыҵа инаниҵан, егьи инапалы лӡамҩа днаснасит. Илзиуз лзымдыруа, лгәы аилахынҳәра ааиқәтәеит.
− Бымшәан, зегь бзиахоит. Абри асааҭ бахәаԥш, ациферблат заҟа ицқьоу ббап. Баныԥыруа абас бхы-бгәы цқьазароуп, – амцхә иҳәацәон, аха уи идыруан џьоукы ицқьаз ак дурбар, ргәыхынҳәрақәа шеиқәтәалоз. Ари лгәы лхаршҭтәын. – Бара иаԥсыуамз ахьӡ бзызԥшаада, Варлеи?
− Сыхьӡ аԥсыуам, аха даара бзиа избоит. Артисткак илыжәлоуп саб хьӡыс исанеишьаз. Лара макьана дагьартисткамызт, ус дибақәахьан даныхәыҷыз. Лҭаацәеи иареи еибадыруан. Сара уажәшьҭа аӡӷабра сҽазыскуан, афильм аҿы данызбоз. Саб уамашәа иибоз аӡӷаб хәыҷы дџьеишьаӡеит. Уи дигәаԥхон, саргьы убас сыбзиазарц иҭахын.
− Баԥсахоит. Ихабымҵаӡои?.. Ибымбари!.. Аха сгәы иҭашәаз… Уи дбаҳәшьазар?
− Уи ус шакәым агәра ганы сыҟоуп… Схы цәгьалаҵәҟьа исыхьуеит.
− Бзыцәар бзиан. Макьана сааҭк инеҳианы аамҭа ҳамоуп.
Лшәыра хәыҷы дынҭалан, таблеткак ааҭылхын, лҿы инҭалыршәит. Иаарласны лхы нхынаан, лҩыза ижәҩахыр маҷ инадсылеит. Иара хәыҷык днаскьан, ижәҩахыр лхы азганк цқьа инадгылартә, даатәеит. Ус иаҳа лԥсы шьаны дыцәарын игәахәт. Аҳаирплан акәырқәа адгьыл илықәсаанӡа, лара дмааԥшӡеит. Уи ашьҭахгьы ацәа цқьа дзалымҵӡеит, лҽаариашашәа днатәан, наҟ лҿы налырҳәит. Ауаа ҭыҵырц аҽазырхиара иаҿын, аԥырҩы-ӡӷаб азин анрылҭа, аԥхьа илбаарыдаз ҳәа ашә ахь иццакуан. Уажәшьҭа аҩныҵҟа аҭацәрахьы ахы архон еиԥш, Мардасоу Варлеи дааирԥшын, иара ус маҷк даатәарц налеиҳәеит. Дԥышәырччарц лҭахызшәа дшыҟаз, акы аалгәалашәан, днеилашәкәа дцеит, лҿаԥшылара ааузымчҳауа.
− Ибыхьи?
− Сусқәа цәгьазар ҳәа сыҟоуп. Ҳцалап! – уаҳа зҵаарак имырҟаҵакәа, адәылҵрахь рхы надырхеит.
Рпалтақәа рыжәҩахыр ирыхшьын, ирызшәҵаӡомызт. Амра кажжы иԥхон, ҽыкәабара ҳәа амшын ахь узымццакхози. Аеропорт ахыбрахь еицырхашьшьы амҩа ианыз инарышьҭагылеит. Аҳаирплан рацәа рҭыԥ ианакәызаалак, ӡынгьы ԥхынгьы, аха аиҳараӡак уажәааны афҩы ҷыда аман, маҷк угәы архынҳәрызма уҳәо, аҳауа алагаҩагара аауадаҩны.
Атаксиқәа еилаӷӷа еилагылан, зԥшрак ҟамҵаӡакәа акы ааныркылан, инҭалеит. Иаақәҵәины амҩаду иҩанылеит. Ақалақь акәшарҭа иаваршәны, Мзымҭа ацҳа инықәсны, Ԥсоуҟа ахы археит, иахьатәи Аԥсны иналагыларц. Абар аарцәи нырцәи ГАИ рпостқәа. Мардасоу Варлеи лгәы лхаиршҭырц ддацәажәон, аха лара уаҳа ажәак лыхәламшәеит.
− Ибыхьыз саҳәи! – длыҳәон иара.
− Сыԥхыӡ ҽеим.
− Бымшәан! Аԥхыӡ аума зыгәра бго?
− Сани саби даара еибаҭахын. Иара ихымҩаԥгашьа даҽа ԥсыуа хаҵак ихымҩаԥгашьа шамахамзар еиԥшмызт. Ачарақәа рҿы дима даақәланы диркәашон.
− Уи бзиами!
− Диркәашон сҳәеит, иузеилымкааӡеи? Уа ак ҟалеит, аха уаргьы цқьаҵәҟьа иузымдыруазар акәхап. Саби сани еицыкәашон сыԥхыӡ аҿы.
− Аԥхыӡ аума, даҽакыума, ианакәызаалак ак агәра згомызт. Сматериалистми.
Лгәы лхаиршҭырц дшаҿыз иҵылдраазшәа, нҵәара зықәӡамкәан илбоз амҩа ԥхьаҟа данԥшылон, знгьы амшын гәеиужь иаҵәара дныхԥшылон. Иаарыкәыршаз аԥсабара иаҵәара лара макьана илнырӡомызт, ааигәа уи аҭак лзаҭарызу здыруадаз. Гагра ақалақь ҟаимаҭ иналагыларц, асанатори «Украина», ахьықәгылаз аҳаракыра иҩыхәнан, аладара илҭалеит амашьына лас. Амшын аԥшаҳәа иаваз апарк ҟаимаҭи ахәы иаҿачаԥаз ахани ирыбжьгаз амҩаду ианыланы, акурорт ԥсшьарҭа ҩнқәа иргәылаланы, атакси шьҭхысаауан. Аха урҭқәа зегьы лара илбомызт.
− Мардасоу! – ҿаалҭит лара, ахәшәтәырҭахь ихәноз амҩа инадгылаанӡа. – Ана ҳҩеир, – акыр ҳзеилкаауазар?
Амашьына ааиҵасуамызт, аныҟәцаҩ заа илымҳа инҭахәыҭхәыҭызшәа. Ақалақь иналҵхьан еиԥш, автобус ааҭгыларҭаҿ гәыԥ-ҩык еилагылан, ҳәсақәак ашәы ршәын. Варлеи дӡыӷәӡа даанхеит.
− Сымаҳә ана дрылагылоупеи…
− Бара бзы адырра аныҟарҵоз, бымаҳә иахь ателефон иасыр ҟамлаӡози. Дыӷәӷәазар акәхап.
Ақыҭақәа шьҭахьҟа иныжьуа, амашьына ццакуан, лара лыҩнынӡа анеира аамҭа духеит. Лқыҭа аналагыламҭаз, арԥарцәақәак амҩан еилагылан. Урҭ, нарызхьаԥшха иара ишимаӡазгьы, лара блала аӡәаӡәала иаразнак иааимылдеит, дагьааҭрыст. Анаҩсантәи агәарбжьарала ибжьалатәхон, шьҭа иаргьы аамҭа имаӡамызт, лнапы анааникыла, уамак шлызԥшыз уажәшьҭа иаулзымдырхуаз, лхы анааидлырӷәӷәала, ллымҳа дынҭахәыҭхәыҭит:
− Еснагь быӷәӷәан, уажәгьы быӷәӷәаз!
− Изымдырзи, изымдырзи! – лҽылшьуазар лҽылзымшьуа дааимпыҵахеит. Дқьызқьызуан.
Атакси зны аҩадара иҩаҿалеит, нас, ахәы иавҵаланы, гәарбжьарала ахдырԥра иахьҩыхәназ, агәарԥ агәашә ахьаартыз инҭалаанӡа, иаангылеит. Мардасоу Варлеи дыҩҭиган, аҩны аԥхьа ауаарацәеи амардуан анаҩсан игылаз аишәеи анылба, зыхдырра иаҳагьы ишьақәҟьаз аӡӷаб иакәымз ак лҽазылымкырц, лызнапыки лызжәҩахырки кны, дааҭеигалеит. Ҳәсақәак анаарԥыла днариҭан, хыхь дҩықәныргеит. Лара дзеиԥшыз лан шлакәыз идырт, дзықәшәаз даараӡа илныԥшны, уи ҵаҟантә иналышьҭалаз. Машәырла иҭахаз, еилаххаа иқәыз лаб днеихадырглыт.
Акыргьы инахараз агәыла иҿы дцан, заа диацәажәаны имиххьаз аҳа иҭааит Мардасоу. Ашәыр еилыԥшаан, ақьаад коробкақәа ирҭеиҵан, заа ирхиахьаз атачкақәа хԥа ирықәиҵеит. Ихәыҷқәа рыхә-ҩыкгьы ицын, аха х-ҩык ракәын аидара зырҳәазоз, егьырҭ ҩыџьа ирымукәа ирыцны иааит. Аиҳабацәа рҩыџьегь, Радицеи Раҳаимеи, ӡӷабцәан. Нас ицоз, Џьарнаси Џьармеи, ҷкәынцәан. Ӡаба хәыҷгьы дыӡӷабын, дҳәырҳәыруа дрывагьежьуан, зегь раҵкыс аус змаз лара лакәызшәа. Уи илызкыз Мардасоу игәалашәара ҷыдала азааҭгылара аҭахын, машәырк лыхьыр ҳәа дшәаны, аиҳараӡак убри илаԥш лхын.
Аидарақәа зқәыз атачкақәа амҩахь иҩцәыригеит. Аӡӷаб еиҳаби, нас уи илеиҵбызи аҷкәын еиҳаби ҩ-тачкак рымаақәа ааныркылеит. Ахәыҷӡақәа аӡәаӡәа урҭ ирхьынҳалан. Зегь раҵкыс аидара зқәыз атачка аб ихаҭа инеигон. Ашоура катәан, шьҭа ахәымҽхарахь инеигон акәымзар, аԥхӡы убла ҭнахуан. Амҩа асфальт ықәын, акәырқәа ықәшьқьраауазшәа ицон, аха аидара еидаран, ҩ-кәрык зҵаз атачка иақәызгьы умахәҿа иакын. Макьана атачка ҟаҵаҩцәа аизарахь имнеицызт, аамҭа цақәар даҽакала идырманшәаларын аха. Аб иаԥхьа инеиуаз ихәыҷқәа рыцҳашьо днарызԥшит, – дара хьаада амҩа ианызшәа шыҟарҵозгьы, инеицәҳа-ааицәҳауа иахьнеиуаз, реидара уамакгьы ишрықәманшәаламыз даазхәыцуан.
Мардасоу, раԥхьа данца ашьҭахь, Ԥсоу деиҭацақәеит. Аҳәаа дхыҵны, иуҭраҭыхи ишәыри иҭиқәеит, даҽазны Адлер аџьармыкьаҿ дцеит, аха имала изиагоз маҷын, уамак изырҳауамызт. Иааигоз афатә ҩы-мшы, хы-мшы иаарызхон. Џьоукы ишыҟарҵоз еиԥш, аиҳараӡак аҳәсақәа, есымша дызцомызт, игәабзиара адагьы, ҩныҵҟала изышьҭхуамызт аҳәаа ихыҵуаз рҭагылазаашьа. Арахь ахәыҷқәа ашкол ахь рцара иазырхиатәын, рымаҭәа-рҩыҭәа ахә изырҳауамызт.
Ахәыҷқәа ран Алмас уахь дизгомызт. Аӡӷабцәа еиҳабацәа маҷк ижыцәқәан шьҭа, аха аҩнду рхаргалан иузныжьуамызт. Иаб, иан, иаҳәшьаду уамак рхы изахәо иҟамызт, изларылшоз ацхыраара шыҟарҵозгьы. Иԥшәмаԥҳәыс зегьы дрыхьӡар акәын. Ианаамҭаз ахшара рацәа анылҭахымз, инеиқәыԥсаны ахәыҷқәа лмоур иара имуит. Уажәшьҭақәа ракәын аҭаацәара маҷ ирықәшаҳаҭыз анеиликаауаз, аха иагьа иуадаҩзаргьы, иагьа џьамыӷәа ихеигазаргьы, иаԥхьа игылаз ахәыҷқәа дрызгәдуун. Даргьы аџьабаа дирбар акәын, ауаҩра мҩа иангыларц. Рҵарахь идәықәлаанӡа, аиҳабацәа рых-ҩык Ԥсоу игаларц иӡбеит, даргьы ақәшаҳаҭын. Аҩны игылан иҭацәыз даҽа тачкак, иақәиҵашаз Ԥсоу иааихәарц.
Амҩан, адәы ҭшәара ибжьакны, ҽқәак еилацалан ирыман Адамыри иҩызцәеи. Урҭ збаз аби ахәыҷқәеи ааҭгылеит, рԥсгьы ааиҭаркрын. Ашаха аҷапырхәа ыршәны аҽҵысра инҭысхьаз уырак ахәда иахадыршәын, аҽқәа анеиԥхьытта, х-ҩык, ашаха иахьынҳалан ишыркызгьы, ирҳәазаны иагарц, еихон. Уаҳа ианаму, дара ашаха рхха игылан, ауыра аҽыкәаҳа иҭаларц. Ашашәа ахаҳәа хәыҷы адҳәаланы, ухы ианакәуршоз, ашашәа ԥҵәаны, ахаҳәа шиашаз ицарц шаҭахыз еиԥш, азардақь ҽы уыра еихон, арахь изхәаруаз ашаха-ҷапырхәа иаунажьуамызт. Аԥхӡы ианадырга, иҳашқьа-ԥышқьа ирулак рнапаҿы маҷк иааит. Ашахала наҟ-ааҟ ҩыџьа иркын, арахь аҷапырхәа ахәда ахәрырц агьагмызт. Аӡы иҭыргаз аԥсыӡ шыԥаҟьԥаҟьуаз еиԥш, уажәгьы аҭыԥ иакуамызт.
Адгәыр аӷәра акәадыр иманы дааин, аҽыбӷа иақәиҵарц агьигымкәа, ауыра ганха инаҭрысын, иақәҩрны инканажьит. Адгәыр акәадыр аашьҭихын, ҿыц ауыра днадгылан, ашьшьыҳәа инақәиҵеит, иара наҟ ишынаскьоз мацара. Абӷа ак шақәыз маҷк ианаашьцыла, дмыццакӡакәа амгәырххақәа ааҿеиҳәан, иаҳа қәрала акыр имаҷӡаз ашаха ааԥиртит. Арԥыс аӷәра ааникылан, изшьапык ашькыл инақәиргылт, машәырк анихь, иаразнак иҭԥартә. Ашырҳәа аҽы дҩақәтәеит. Ауыра аҽаҟьон.
Ишеидыслоз мацара, ашаха анаахырх, аҽыуаҩ ауыра ахы иоуижьит. Иаргьы рашьха иԥырны адәы инахьӡан, абнахь ицоз амҩа инаныршәлан иныҵаӡит.
− Аҽыбжьаха шәымоу, ҳаамҭа зеиԥшроу? – дҵааит Мардасоу.
− Ҽадаа ирықәгәыӷны, зԥаҵа ззымсаз ҳаиҩызахарц агьҳагым, умбои, – Адгәыр дԥышәырччон. – Ишәҳәалак бзиоуп ахьынӡаҳҳәоз, тракторқәак, машьынақәак ҳаадырхәалон. Шьҭа ҳхы ҳақәиҭзароуп ҳҳәан, имп шәымоуп рҳәеит. Ҳара иҳамаз ажәит рҳәан, ихәарҭази ихәарҭамзи еилмыргаӡакәа, аӷба иақәҵаны иӡхырҵеит. Сынтәа ацәаӷәарақәеи алаҵарақәеи ирықәҳарӡыз угәаламшәои? Иабаагои усҟатәи есышықәса? Ԥсоу исырҳаз ахәҭа бзиак убри иақәсырӡит. Ҭагаларазгьы аԥара ҳҭаххоит, абылтәы аахәатәуп. Машьынақәак змоугьы аибашьра ашьҭахь макьана ҳаҳаҭыр рбоит, нас, рмашьынақәа аныԥхасҭахалак? Даргьы анхара рҭахыми, ҳамаҵура мацара рызхома? Ариабжьарак иҵаҳкыша ҳаилаланы иҳабжьеит. Ари ҽыҩс исҭахыуп.
Асапан шәах ҩақәырҭәазшәа, аԥхӡы шәах аҿыҵачч, иагәыҵачч иаакылҟьеит. Аҽыуаҩ аӷәра даахон, ҭынч-ҭынч иааниклырац. Уаҳа зылшоз иԥсра убарын ҳәа ианааҭгыла, Адгәыр аӷәра ааникылан, иақәтәаз дылҽыжәԥеит. Адгәыр аҽы азқәа днаснасит.
− Уажәшьҭа ууыраӡам! Шьҭа уҽыҩуп. Амала макьана азыҟаҵара ӷәӷәа уҭахыуп.
Мардасоу, иҵакыра иманы, аҩныҟа иҿынеихеит, Адгәыр иажәақәа дрызхәыцуа. Иаҳаз ихаҭа хьаас иҟаимҵацкәа дыҟаӡамызт, аха ргәаанагарақәа шеиқәшәоз уамашәа иубарын. Иара, иҩызцәа иманы, иибжьаз иҽы дадгылан деигәырӷьо. Аӷәра дааханы иҽанынеиха, ааигәаӡа ауырара зхы иҭагьежьуаз акәӡамкәа, ашьамхы аҵаҽыларц агьшагмызгьы, иӷәӷәаӡа игылазшәа, ахы рқьақьаны, знгьы инеиҭаԥа-ааиҭаԥо, даҽазных агәдымдыҳәа аԥшәма ишьҭан. Уи ишәы шишәыц ишәын, аибашьраҿ ивыршьааз иҷкәынцәа руаӡә изы, аха ԥхьаҟа дыԥшуан азакәын ауырақәа рыбжьара дзаҿыз. Аԥсынгьери иқәырҟәаҟәаз аиха ршы, аццышә алдды, аӡыхь ианӡааркылалак, аҽырымчны ианеиқәыхьшәашәоз иаҩызан уи иҽыбжьашьа.
Мардасоу, аҩны данааи, атачкақәа аидара шрықәыз, аказармаҿ инаиргылеит. Амра лҭашәахьан. Ауҭра иааҭыҵыз Алмас ахәыҷқәа рхәы нарымҵалыргылеит, рнапқәа ӡәӡәаны, заа акрырфарц. Шааилахәлалак рызынтәык ӡык нарықәырҭәар акәын, ателевизор иадымтәалакәа, ишьҭаларц: раб, шарԥыеҵәа гылаанӡа, иргылар иҭахын, шаанӡа амҩа иқәларц. Хаҵеи ԥҳәыси еицхырааны, аҳәарақәа ранацәа ирыҵаҵан, ажәқәа рхьеит. Аибашьра анынҵәоз ӷаац заҵәык акәын имаз. Бжалаҳәа даҽак даҿаӡәы имихын, арҭ рыҩбагь уажәы еицхьеит, ирымҵуаз даараӡа имаҷын умҳәозар. Аха ҭаацәара дук хшы хәыҷык роуазижьҭеи, акыр иаԥсаны ирбон. Иара ус хԥа-ԥшьба жәы шԥаимоурыз ҳәа дгәыӷуан. Амала уи шаҟа шықәса аҭахызи? Ажә ӷра ду ануҵар – иара ушашьҭаз уашьҭазар акәхон, уаҳа ус умаӡамкәа, иара иқыҭан уи ықәырҳәны иузбомызт аԥхынраҵәҟьа, аӡынратәы усгьы ҳалацәажәомызт. Араҟатәи аҭыԥ азы Анцәа иишаз аԥсуа жәы акәын, раалыҵ маҷын умҳәозар.
Аиҵбацәа Џьармеи Ӡабеи икәабеит Мардасоу, рҩызцәа ирыцшьҭаларц. Нас ихала иҽикәабан, ацәаакыра иқәырбаны, ицәеижь аԥсы ашьарц, акраамҭа адәны дтәан. Цәыҵашоуран. Зегьы шьҭалақәахьан, ииарҭахь даннеиуаз. Дахьынӡыцәаз игәалашәомызт, убас ирлас-ырласны дааԥшуан, дкарауараха, арбаӷьқәа анҿырҭ, уамак дышьҭамхакәа, дгылеит. Ихиҿы рыцқьаны, ӡыхьла иҿы аниӡәӡәа, аҽны амш хьаада ихигарын игәахәыртә, ихыхь тәеит. Ахәыҷқәа рхәы, Алмас заа иҟалҵахьаз, нықәыргыланы, днахынҳәын, аиҳабацәа рых-ҩык ааирԥшит. Урҭ ҩагылаанӡа, ран дааин, рхәы нықәлыргылеит. Ахәыҷқәа ахьигоз лгәы ҭынчӡамызт. Рҿы ӡәӡәаны, даргьы рхәы иаадтәалеит. Аиҳараӡак Џьарнас макьана ацәа дзалымҵыцызт. Ачаи анижә ашьҭахь, акыр дааилккеит. Ран ҿымҭкәа лхәыҷқәа дрызԥшуан, нас абжьага жәақәак шралҳәоз, ртачкақәа аашьҭырхит. Агәашә инҭылган, амҩаду шыҟаз асфальт зықәшьыз агәарбжьара иныбжьалҵеит.
Аацәылашамҭаз автобус аангылеит. Ҩ-тачкак еихык-еиҵык Мардасоу иҩықәниган, иныкҿаиргылеит, ахԥатәи иаҳа ихьанҭан, ахәыҷқәа ицирхыраартә. Аԥшьбатәи ҭацәны егьырҭ инарываиргылеит. Рызынтәык гылан, иҭацәыз ҭыԥ
ыҟаӡамызт. Амашьына дакыр ҳәа дшәан, Џьарнас џьоукы даарыдыркыларц дрыҳәеит, даргьы мап рымкит. Аха аҩныҵҟа убас шоуран, ахәыҷы, иԥсахы шеилахәоз мацара, автобус длалбааит, иԥсгьы ааивигеит. Аӡӷабцәа иаҳа акыр рчҳагәышьеит. Доусы реидарақәа ирыҵалан илбааргон. Мардасоу дласны итачкақәа дынрыҵалеит, ишьҭахь игылаз рԥсы еибаиркыр иҭахымызт иахьизԥшцәоз амшала. Ахәыҷқәа рзгьы аду наӡа изеиԥш амҩақьыра ргон. Иеидарақәа рыхәгьы ишәеит. Ашьыжь амҩа иақәирӡызи аҳәаа ахыҵраз аҳазылхырҭақәа имырхуази тачкак иазырҳандаз.
Ишнеиуаз ахәыҷқәа амҩаду аганхаь иаанижьын, атачка ҭацәи аҩнынтә ишьҭырххьаз ааҵәа дуи иманы, араҟа аџьармыкьа ҭыԥ ахь длалбааит. Џьоукы араса ҭира иалагахьан, урҭ рышҟа дымнеиӡеит, рыхә ҳаракын, иара усҟатәи аԥара измырҳацызт, аҭаацәа рыфатәи араса ахәи еилеигӡартә. Ашьыжь ԥҳәыск аклиа-ҟәыд лымихәҳан, иааҵәа, еиҵарпапа ирҭәны, атачка илақәиҵан, шьҭахьҟа ддәықәлеит. Акәырқәа ахаҳә рдыдра иоунажьуамызт, ирҳәазо мацара, цәгьала амҩаду ахь икылигеит. Уи Џьарнас инииҭан, аидара ӷәӷәа зқәаз атачка иара днадгылт. Аԥхьа иҿынеихеит. Чалу хәыҷык аахәаны, даарыхьӡеит Ахарзаман.
− Сара усыцны уцоу, ацәаҳәа уқәгылоу?
− Сеидарақәа даараӡа ирацәоуп, уахь сзымцар ҟалап, – иҳәеит Мардасоу, Ахарзаман иахантәарак ара дыҟан, уажәы аҳәаа агәашә дшылагылаз еилкааны. Ԥшь-тачкак реидарақәа аанда ихыганы, ахәыҷқәеи иареи уа ихыҵны рцара зеиԥшрахашаз ихахьы изаагомызт, шә-блак анухәаԥшуаз, шә-ҿык анузаӷьуаз, даҽа усҟатәи еиҵамкәа уаныршәиуаз.
− Ус акәзар, абас уахыкәшаны уцаны, амашьынақәа рҭаларҭа злаҟоу ала, ацәаҳәа уқәгылар, иаҳа уманшәалахоит, ГАИ аԥхьа агәашә улахар аҵкыс. Уаҟа уажәнатә ауаа рацәоуп.
Иарбан мҩаз ишьҭихрыз азныказ иааизымдырит Мардасоу, аха инаидҵыз Ахарзаман араҟа аҭагылазаашьа иаҳа идыруан, дызқәиҵаз дықәныҟәар еиӷьын. Ҩы-мшы, хы-мшы арахь уанымаалак, даҽа ҭагылазаашьак убон, мамзар есымша ара уқәгьежьуазар акәын, Мардасоу ус изыҟаҵомызт, аҩныҟагьы деилахамзи. Аџьармыкьа анаҩс, аҳәаа иатәыз аанда ҳаракы уладгылаанӡа, арыӷьарахь ицоз амҩаду днанылеит, уахь зхы хазгьы маҷмызт. Иахыкәшаны иара Мқьалрыԥшьҟа ицоз амҩахь икылсуан, аха уахь аӡиас иавауршәаанӡа, арымарахь уҿааухар, аҳәааҿы амашьынақәа ахьгәарҭоз агәашә унадгылон. Амашьынақәа реилахамҭа рхы иархәаны, тачкала уахь иҭалозгьы маҷмызт. Арыӷьарахь ала аанда ҳаракырақәа рыбжьара ҭшәара дныбжьалеит иара, ахәыҷқәа иманы. Ҩ-тачкак еивагылон, нас ауаҩы имала ибжьысрагьы уадаҩхон. Иарбанзаалак џьара маншәаларак азҭашаз еиҿкаара ыҟамызт. Џьара ҩ-тачкак еивагылон, џьара аӡә имацара дуадаҩны дыбжьысуан.
Хәыҷы-хәыҷла ԥхьаҟа рыҽшеидыркылоз, арҭ маҷк иаҳа иахьылаҟәыраз ианнеи, уа иаанхеит, ацәаҳәа ҵысуамызт. Иҟалаз уаҩы изеилкаауамызт, уи рдырырц иахгәаҟуан, арахь шоурахон, иаҳагьы рԥсы еибакуан. Џьоукы цаны еилыркааит аҳәаа макьана аурысқәа ишаадмыртуаз. Уажәы-уашьҭан ԥхьаҟа ианбадәықәлари ҳәа еилагылаз, амҩаду ала дларывасырц даарывалеит Ахарзаман гәата-бӷата, хьаа-баак имамкәа, ари аҭагылазаашьа иара дашьцылахьан, игәалаҟа-ихалаҟа, даныццакышази данымццакышази заа идырны.
− Абри ахәыҷгьы даама? – наҟтәиала аанда даадгылан, Мардасоу диацәажәон.
− Џьарнасу? Ихы ныҟәигароуп, уаҳа игәхьаа зкыда.
− Ашкол уҭоу? – егьи ихы аҷкәын инаиқәикит.
− Ааи.
− Заҟа рҿы утәеи?
− Актәи салгеит.
− Лаҟьыки-лаҟьыки еицуҵар, заҟа ҟалозеи?
− Уара уналаҵаны, хԥа ҟалоит.
− Ҟау!.. Сишьит! – Ахарзаман дшыччоз алада иҿылеихеит, аӡӷабцәа ҩыџьеи даҽа ԥыҭ-ҩыки ҭрысны ахәыҷы ишынеиҿаԥшыз анаагәеиҭа.
− Иоуҳәа закәи, уԥхамшьаӡакәа?! – Мардасоу ишьара дықәҟьарц агьигмызт, иҽааникылон умҳәозар.
− Сара сзырԥхашьои, иара дыԥхамшьозар?
− Иара деиҳабуп, аха уара ус узиацәажәеи?
− Аиҳабы ииҳәо акәӡами, мшәан, аиҵбы ииҳәо? Шәеиҳабцәа шәырҿыԥшы зуҳәози?
− Иуаҳаз ажәа гәымхала уцлабуама?
− Уи ииҳәаз ажәа еиҭасҳәазшәа убама? Сара аҭак исҭаз «хԥа» ҳәа ауп ишысҳәаз, – Мардасоу иҷкәын дизаҿакуамызт.
− Ара сшыҟоу амш цәгьахара иҟоуп, – Ахарзаман ибжьы аагахт, шьҭахьҟа амҩа дахьаныз, уи уаҩы дахьимбоз џьара днавҵагыларц дшааз ҩашьомызт, ус иҟаз аҭыԥгьы зегьы ирыздыруамызт.
Аԥсҭҳәақәа рҽеидыркылақәахьаҵәҟьан. Иааҿыхьҭахеит. Мардасоу хазы шәырак иман, ацеллофанқәеи кьаҿ ԥхақәаки ҭаҵаны. Дақәшәақәахьан. Ишырымуаз ахәыҷқәа инаршәиҵеит. Ақәа алагар, арҭ рызхомызт аха. Ианаақәашырԥҟҟа, ацеллофан ду ааиҵихын, рыԥшь-тачкак ирызхеит, даҽакгьы дара ныҵагылеит. Ашьамсиақәа змаз рацәан. Ауаа рыҽдмырбааӡарц рыҽдырхиахьан, аха ақәа, анаатә еиԥш ианықшоз, рганқәа арбааӡон. Хьҭахеит. Мардасоу, ахәыҷқәа ахьааигаз, ихы ишәиуан. Иахьныҵагылашаз рԥшаарц реиҳәеит, дара ирымуит, алаҟәыра иахьҭагылаз илеиуаз аҩар аҽанеизнагагьы. Рымацара ракәмызт, дарбанзаалак аӡә деиҭамҵит, рызынтәык рхы иҭаз рыҭитәқәа ирыдгылан. Ацәаҳәа ҿырҵысрак ҟанаҵомызт. «Амш зеиԥшрахаз рымбаӡои, – Мардасоу аҳәаахьчацәа ргәаӷ иман. – Ҳара хьаас ҳазмада умҳәозар». Радица лылаӷырӡ лҿыкәкәон.
− Ибыхьи? – аб уи длызхьаауан.
− Акымзарак.
− Ахьҭа бакызар?.. Иҟалаз саҳәа!
− Ус акгьы смыхьит, аха… Ҳгылашьа сгәаԥхом, ақәа ҳахьҵәҵәа.
− Иаачҳа, абааԥс, уаҩ дызқәымшәо акгьы ҳақәымшәеит. Ауаа бнарылаԥши! – лгәы ирӷәӷәарц иҭахын, даарагьы дрыцҳаишьон, уи арахь аара зынӡак илҭахӡамызт, араҟа илхалгози илбози лгәаҵәа аржәпон, апианино ахьалырҳәози лхатәы ашәа анаԥылҵози, асахьақәа ахьҭылхуази, иара ус иааҟалҵоз зегьы рҿы илԥырхагахон, арахь лхаҭа аԥсҭазаара лгәы шьҭнахуазарц, лхала далагәырӷьозарц дашьҭан. Арҿиара мҩа ианылашаз атачка даҵеиҵеит. Амала, аԥсҭазаара цқьа еилымкааӡакәа дынхар аҵкыс, уи анҭаҳара-ааҭаҳарақәа заа илбар иаҳа еиӷьын, – Мардасоу ихы злаирқьиашаз иԥшаауан.
Ԥшьшьала амш аахкәеит. Ԥша хәыҷык иааҿалаз акәхарын аԥсҭҳәақәа еилызцоз, амала уи ауаа архьҭшьуан. Уи акыр изныԥшуаз Џьарнас деиҵақыџьқыџьуан. Ишьамхы алахыс дцәаакын. Мардасоу игәы ихьуан, аха иҟаиҵози. Знык аҩныҟа илеиндаз, уаҳа заҟа иааимгарыз. Арҭ рира аҽазыҟаҵара, ришьа, рааӡашьа ибла ихгылан, урҭ асахьақәа ҿыцхон уажәы, закәытә гәаҭеираз (гәаҟраз иҳәар иҭахымызт) изҭаиргылаз лабҿаба иахьибоз. Ахәыҷы, ичымазара ианаамҭаз дузалымкыр, дуцәҭахон. Уахи-ҽни, уцәа ҭынчымкәа, улаԥш ихызар ахәҭан, агәаҟра аҿынӡа унаргон ачымазарақәа неиқәырццак рцәырҵра, ахәшәқәа рыԥшаара, аԥара-шьара рышьҭазаара, аусура ахьӡара. Иагьа угәаҟзаргьы ак хьааугомызт нас, ахәыҷы идунеи ихазы ҿыцла иаартшьа ахьубоз, аду изы дунеи ҭҵааран, жәҩангәашәԥхьаран.
Ҳаԥхьа иԥсуадаз ҳәа еихәаԥшуа инхар, ауаа закәытә гәкаҳараз ҩныҵҟала ирхыргашаз. Ус заҟаҩы нхахьадаз. Мардасоу иқәра заҟа инаӡоз аҟара, дҭаацәарахаанӡа, аԥсра азхәыцра акыр ишьҭиххьан. Аӡәы дихымшакәа даныӡӡаар ҳәа дшәон. Дыԥсӡар аҵкыс, иҭынхаша данихьԥшыз, дҭынчымзи. Ихы аҵкыс ииҭахыз адәы дизықәзар, аԥсҭазаара аԥсахра уамак дазхәыцрызма, аха… Усҟан нарцәымҩа
мариала ишьҭимхуази. Иҭынхаша дзыҟамлар ҳәа ихы дацәшәон даазқәылаз. Уи иҩынтәыз гәкаҳарзшәа изыҟан. Еилкаамыз аҭагылазаара иаҳагьы уаргәаҟуан. Иузԥшыз анудыруаз, узыргәырӷьара усымзаргьы, иаҳа игәынкылаган, Аилкаареи амдырреи ррахәыц уанықәгылаз, анахьгьы-арахгьы абӷалара шуцәымӷызгьы, убӷаӷон.
Ахаҵа, аҭаацәара далаланы, ахәыҷы даниоулак, инхарҭаҿ имҩаԥысуаз абзазара иԥсҭазаарахон. Абра изашҭаз зегьы ҭачкәымк еиднакыланы дрыхәаԥшуан, егьырҭ ихьаа-баақәа ҳамҭанык акәзаргьы ихадыршҭуан. Изцәырнагон азҵаара ҿыцқәа, иԥсы измыршьаз, ҵыхәаԥҵәара змамз аусқәа, аки-аки еишьҭагылаз аҟаҵатәқәа. Аха ҩныҵҟала иҭынчын, ихигахьаз ддыргәаҟуамызт, иҟалашаз ауадаҩрақәа дрыцәшәомызт. Дҭынчын! Ахәыҷы дышиз еиԥш, дҵәааит, иан лыда уажәшьҭа дшынхоз адунеи иардыруа, ихала ирыԥҳақәа аҳауа шыларгаҩаргоз, игәы ашьа идақәа ишҭырныҟәоз дырбо. Ан лхәыҷи лареи макьана ишеидҳәалаз агәра лгон, иара ус аҷапан аахырҵәеит, лыӷра иҭшази лареи рыԥсҭазаара шхазхоз макьана дзазхәыцуамызт, убасҟатәи лыбзиабара дуун. Дазхәыцыргьы лгәаҵан рахәыцк ааԥҵәон, аха ицәырҵуан даҽа цәанырра ҵаӷак, ани ахәыҷи ҿыц ирыбжьалашаз.
Маҷ-маҷ иуныруан даҽа ԥсҭазаарак. Иуҭахын ҿыц адунеи збаз изҳашьаҿ иулшоз зегьы наугӡар, ухаҭа иугхашаз угхаргьы, иара ак игымхар, есымша изацҵоз изацҵар. Дуаҩхар, ижәла ахьӡ ҭигар, уи ала ижәлар акала дрыхәар, ибзиарақәа убар. Игәалашәон ахәыҷқәа зларкәабоз аӡы адәы иқәиҭәар луамызт ранду, иара иан Надшьа. Алагьан ҭбаа наргыланы, ашьшьыҳәа аӡы аҵла ашьапы иаҵеиҭәаларц, дилабжьон. Абасҟатәи аԥшқара иаҵанкуаз иаразнак изеилымкааит, ажәытә уаа егьа рхәыцуан ҳәа, дыгәрымуан. Ашьыжь шаанӡа асаби аҩны ддәылыргар луамызт лара. Аҭаца лабраа рахь данцалак, ааилашәшәымҭаз аӡҟы длыманы дааир – ҽԥныҳәас иҟалҵон. Адырҩегь ахәыҷы иахь ирхаз аԥшқара! Иара усҟан изеилымкаауаз аԥшқара! Дышнеиуаз иара ихаҭа ихәанчаз ажәала (дыӡӷабызма, дыҷкәыназма) дзырмацәажәо днеит, дара раб ииҳәоз макьана ишырзеилымкаауазгьы. Аӡӷаб еиҳабы, лнапқәа сабик иааиаҭәоумшьартә ишхәыҷымызгьы, «напыжь ду» ҳәа акәын ишлеиҳәоз, «напыжә» ацынхәрас. Акы лгәы иаахәарц, «шьыри-шьыри» иԥсаххьан, «сили-сили» ҳәа. Аԥшқарахь ииаигоз ажәақәа ишахәҭаз рҳәара ицәыуадаҩхо дналаган, ишиашаз «ихашҭӡеит».
Аҭакԥхықәра ду шудыз уазхәыцуеит. Угәы иаахәон уахьхаҵахаз, уанқәыԥшыз угәабзиара иахьакәымз иахьумырӡыз, иахьаҭахымз иахьнумхыз. Маҷ-маҷ угәы хыҭхыҭуан, ишакәымз ухы мҩаԥго, ухаҵара ахьԥумшәацыз уацәшәо аҟазаара неиԥхьбаӡарц иаҿын, иухылҵыз игәы бзиан ҳәа ануаҳалак. Идырыз, иӡбаз аусқәа рҿаԥхьа ужәҩахырқәа шыԥҽаҽаз уныруан. Уазхәыцуан Нарҭаа дуқәагьы рыжәҩахырқәа шыԥҽаҽаз, уагьааԥышәырччон. Уаԥхьа ишьҭан еснагь иҿыцхоз аусқәа, рынагӡара улшар изаманан, иулымшаргьы ҟалон, убри азын уаазыцәшәашаз шуԥылозгьы убон. Ианбыкәызшь даҽазны ианудыруаз уажәҩахырқәа шыԥҽаҽаз?! Ахәыҷы уахьынӡаихылаԥшыз уԥсҭазаара ҿахон, уԥсра уазхәыцыр аҵкыс, иуҭынхаз аҩада ихалара иаҳа уеигәырӷьон. Нас?!. Абри аҭаҷәкым аӡәаӡәала иалшәшәон, аҩнду азы аӡә дузынкылар, абра имҩаԥысуаз аԥсҭазаара наҟ-ааҟ иациҵар, ахәшҭаара мыцәартә, насыԥымзи. Иахьцалак ҭаҷкәымк еиднакылоз ҩныҵҟала ус еизынхон. Қәԥаран аԥсҭазаараҿ иҟаз.
Ацәаҳәа наҵасит уҳәартә, ашьамсиақәеи аҳаргьқәеи аханатә инақәацеит. Макьана иқәашырԥҟон иналаршәашәа. Шьҭа аӡымҟатар илҵит шыргәахуаз, иааҭгылахт. Атачкакцәа неигәҭас-ааигәҭасуан, еицәҳауан шьҭахьҟа ҿыц аӡы иаалагылаз. Аԥхьа игылаз ирласны ԥхьаҟа ицарц рышьҭахь иааиуаз аӷьуан, арахь ҽырҵысра зыҟамло иааихәлахахт, изыхҟьаз уаҩы изымдыруа. Маҷк еиҭанаҵасыхт. Мардасоуи ихәыҷқәеи шьҭа ацеллофан рхарԥаны цашьа рымамызт, ибааӡон, аха иандәықәла маҷӡак ицәаакрызшәа ргәы иамбози, ак рхадырԥарц иашьҭамлеит. ГАИ апост ахыбрахь инеиаанӡа, иахьавҵагьежьуаз иҩадаран. Дрыцхрааны инеишьҭаргыла иқәнигеит. Ишьҭахьҟа, аԥхьа ицарыдаз ҳәа ишеицлабуаз, еивҵахеит, аицәҳара хдыртит.
− Саԥхьа бабацо?!
− Саԥхьа бара бабацо?!
− Сзышьҭагылаз дцеит, бара бызҳабжьагылеи?
− Саргьы сзышьҭагылаз дсыцәцеит, бымбои!
− Иҟалозар шәмеицәҳан! – Мардасоу урҭ днарызхьаҳәит. – Аӡә иаԥхьа аӡә дымцар ҟалом, шәааизԥшқәа! Ҭыԥк азы шәгәы знибархои.
− Ахьҭа сыԥсит, – атачка амаа ахьылкыз, Раҳаима лнапқәа шәытахеит, лқьышә шәытақәа реиԥшҵәҟьа, арахь лшьапы аӡы ҭкәкәон.
− Беиқәа бҭачхәри, бзарԥхо ббап, – иҳәеит Џьарма. – Сара сеиқәа самхаҭачхәрын, сыԥхаҷыҷараӡа сгылоуп, – ҳәа нациҵахт, арахь ихаԥыц аарла акәын ишеихаиргылоз.
− Саргьы аарла исычҳауеит, сабацо акәымзар.
Арымарахь иааиуаз ацәаҳәеи (уи иагьцәаҳәамызт, ауаа еидгәыԥланы игылан, аԥхьа аҭшәара икылсрыдаз ҳәа) арахьтәи ацәаҳәеи агәашә аҿы иааиҿаҳауан аӡыблара аиԥшҵәҟьа. Наҟтәиала агәашә икылибахон, аӡәы даҽаӡәы доуижьыр усгьы иҟаломызт, дарбанзаалак идгылаз диҵахар ҳәа дшәон. Изылшаны агәашә инкылшәаз арахьтәи ацәаҳәеи иареи ааиҿаҳауан. Зтачка мацәак аԥхьа иназышьҭыз дузынкылозма, уиақәԥаны узивсуамызт. Мардасоу излауаз ала дықәԥон, астәии анстәии инеиуаз ртачкақәа ҩба-ҩбала еиваргыланы ГАИ апост иавсны ицаларц. Иуҳәоз заҳауадаз, алыцәҳара еилеибаҵазшәа, ауааи ртачкақәеи еилан. Ихәыҷқәеи иареи еицәхдмырҟьарц анахь ибжьы иргеит, арахьгьы рықәҿиҭит, иауамызт. Уаҳа анилымша, иԥҳа аиҳабы раԥхьа ддәықәиҵеит, ԥыҭ-ҩык уи ианлышьҭала, цәгьала аиҵбы длышьҭеиҵеит, аҳәаа ианхыҵлак џьара еиқәшәарын ҳәа дгәыӷшәа. Излауаз ала Џьарнаси иареи еицәхымҟьартә, ртачкақәа шеивагылаз, арымарахьтәи ирыжәлоз дыргәылалеит. «Сызланҵәада!» – ихы ишәиуан, ас аԥсҭазаара ахьиоуз азын, избанзар, иаԥхьаҟа инеиуаз уажәшьҭа маҷк иҭынчхазаргьы, иашьҭахьҟа иаҳауаз изышьҭхуамызт.
− Соушьҭ, бара, аԥҳәыс ҟадыџь!
− Сбықәыԥжәааит, бышԥоусышьҭуеи, сара сымҩоупеи!
− Ибҳәо закәи?!
− Ибаҳаз.
− Исалҳәаз шәаҳау аԥхамшьа?!
− Аԥхамшьа бара боуп. Скалҭ шьҭысхт ҳәа баҳама сыԥхашьартә?
− Нас сара соума зкалҭ шьҭызхыз?!
− Шәаангыл, абааԥс! – Мардасоу урҭ нарызҿиҭит, дрыҵаҳәҳәарц агьигымхо. – Ахәыҷқәа ишраҳауа, шәышԥеицәажәо шәҿы ҭыӡәӡәа!
− Ахәыҷқәа арахь изааугеи?!
− Ахәыҷқәа ираҳар уацәыԥхашьо егьиуа, усҟатәи иаҳҳәеи? – дара-дара шнибарҵәоз аархашҭны, аҳәсақәа иара ианизыҵҟьа, Мардасоу «ҳаӷоу шәықәҿиҭааит!» иҳәан, ԥхьаҟа днаԥшит.
Ацәаҳәа иқәгылаз ҭыԥк еимаркуан, аӡә иаԥхьа аӡә диасыр иуамызт. Дара ирывырҩны, аанда нымҩахыҵ, амҩаду ианыршәланы, амашьынақәа ирывагыла, ирыбжьагыла, агәгәаҳәа илеиуан ацәаҳәа иқәгылаз раасҭа акырынтә ирацәаз ауааи урҭ ртачкақәеи. Лахьхьи изылшоз аанда ихыԥон, аҵыхәтәантәи ахәҭа еимырҳәан, уаагьы еижәылон, ацәаҳәа иқәгылаз рус еиҵарҟьон. Аҳазылхыҩцәа амҩаду ианыз рыгәхьаамызт, урҭгьы «ргәаӷ зхырхоз» ацәаҳәа иқәгылаз ракәын. Аӡәаӡәала инаганы аԥара ддыршәон. Аиаша ҟаларц зҳәоз аиаша дафон. Ииашамз амҩақәҵашьа зымҩақәҵашьахомызт, акраамҭа уи аԥсҭазаара ахьамаз азын мацара.
Ацәаҳәа иқәгылаз ирлас иззымеиҭаҵуаз еиликаарц дыԥшуан аҳәаа агәашә ахь, уи ҵаҵӷәыс иамаз усгьы идырын аха. Иаалырҟьаны уи аԥҳәыс ау илаԥш дааҵашәеит. Нас дицәыӡит, аурыс салдаҭцәа драҩсзар акәхарын. Лаԥшҵашәаразар?! Ус акәзаргьы иџьашьатәымызт, уи дибарц иҭахымзи. Аха лабҿаба дибеит, даҽаӡәы дилаҩашьозма. Иааигәаны џьара дибар шԥеиҭахыз, аха шьҭа дузырбодаз.
Ахәыҷқәа, зынӡак ицәеиԥхьыттарц, аҳазылхырҭа азааигәара днарыхьӡакәан, аурыс ҳазылхырҭа ишнавшәалак еизибагаанӡа џьара имцарц днарылабжьеит. Аҳазылхырҭа анаҩсан аҭшәараҿ ҿыц еижәибаҵон ацәаҳәа иқәгылаз. Аӡӷабцәа дрыцхрааны идәықәҵа даахынҳәаанӡа, иара итачка хыршәҭны икарыжьхьан. Џьарнас уи изышьҭхуамызт, иара итәы хдмыршәҭырц икны, иаб итәы дадгылан.
− Ҳаит, ламыс шәмоуааит! – Мардасоу итачка ҩышьҭихын, даахан амаа иԥа инаииркит, еиԥхьымттарц ибзианы еиқәыҿаҳәаз акоробкақәа ааирҽеирц.
Шьҭа дабацоз, ацәаҳәа иқәгылаз урыларҵозма. Аҭшәараҿ усгьы еилыхон, убрахь днеит Џьарнас диманы. Ишыпарпаруаз, ишыуаруаруаз ахәыҷы иаԥхьа дыргыла дынрылаиркьакьеит, ихаҭа уи данишьҭала, иаҳагьы изаӷьуан. Аԥхьаҟа ицаз аӡӷабцәеи арҭи еиҳагьы рыбжьалеит. Ахәыҷқәа дрыцәшәон. Аҭаҟәаҭаҿарақәа инарҭасуа, ажрақәа акәырқәа рҭахо, атачкақәа неидысло, урҭ зкыз неицәхасуа, цәгьаԥсышьала амҩа иахьаныз, аанда ихыҵны, икылсны иахьаауаз цәҳа-шҳаран. Аҵыхәтәантәи аанда ахәҭак амхны иахьышьҭаз, аӡы хыҵызшәа, аидарақәеи ауааи еилахынҳәуа, еилагьежьуа иааилалон. Уи ахьымҩаԥысуаз аҳәаа агәашә аҿаԥхьаҵәҟьа илагыланы ашәҟәқәа гәазҭоз аурыс ҳәаахьчаҩ инаҩс ҭынчран, илиасыз ашьшьыҳәа еицырхашьшьы Мраҭашәараҟа амҩа ианын, арратә техникеи, алақәеи, аотриад ҷыда ахаҭарнакцәеи еиқәных инарывсны, атаможниа иналсны, акраахәацәа иларылагыларц. Мардасоу, иԥа иаԥхьа дыргыла дахьнеиуаз, иидыруаз а-«Волга» лаивсит. Радмир заҵәык иакәын уа иҭатәаз. Ишьҭагылан арефрежератор. Амашьына иҭаз ахьгәарҭоз ахь илҭалеит. Радмири Мардасоуи класск аҿы еицтәан. Радмир ииҭахыз урокқәак иҵалон. Иҭахымзар иҵаӡомызт. Гәырҵҟәылк змазгьы иакәӡамызт. Афбатәи акласс аҿы иантәаз уи иурок ҵашьа Мардасоу дазҿлымҳахеит:
− Еилԥшаашәа изуҵои?
− Исгәаԥхар исымҵои. Исҭахым – иаласхи. Уара аԥсҭазаара уцәыуадаҩхоит.
− Избан?
− Ак ада акгьы уздырӡом. Аиаша ушашьҭоу ушыҵабго удыруоу? Абыржәы ақалақь ахь уцозар, иҟауҵои? Абилеҭ ааухәоит абазк ҳәа. Аныҟәцаҩ ихәарҭам, уаргьы иухәарҭам. Шәԥарақәа аҳәынҭқарра иафеит. Сара ҩ-ҟәрышьк сшәоит, аха абилеҭ згаӡом. Иара уи ихашәалоит, саргьы усҟатәи схашәалоит.
Мардасоу аргылараҿ нџьнырс аус иуан, иуалафахәы ада ак измырҳаит. Арахь изхашаз иоуамызт. Усҟан Радмир, ҵаракгьы имҵеит, акы далгахьазшәа шәҟәык ааихәеит, ԥара ҟаҵаран дызҿыз. Еизигоз амал иахьа иаҳагьы ихәон. Азакәан зыҟаз ак ада ззымдыруаз ауаа иашақәа рзы шакәыз шьҭа Мардасоугьы ибон. Уи зҽавазгарц зҭахыз авсшьа рҵон, убри азакәын иаҳа изҭышәантәалоз. Амал зкыз еснагь аԥшәмара икын.
Аурыс ҳазылхырҭа егьи аган ала зеидарақәа ҭазырцәхьаз Ахарзаман дизԥшуа, Мардасоу длиасит. Ахарзаман уаханӡа даҽа знык аҳәаа ахыҵра дшахьӡоз ҩашьаӡомызт. Ихәыҷқәа шизԥшыз аниба, иԥсы леиқәаҳан, иԥа дима, днарыдгылеит, маҷк иԥсы ааиҭакны, алада амҩа дықәларц. Аахәацәа аарыдыххылон, аха ирымаз аиҳараӡак аҳаи аклеиа ҟәыди шракәыз анраҳалак, инарыдҵуан. Аталон аахәаны, амҩа данықәлагьы, изгар зҭахқәаз рԥылеит, амала урҭ иршәоз ахә ала ириҭар, иара агьизынхаӡомызт. Аамҭа ықәҳа ицон, арахь рыҭитә ргомызт. Ишамуаз аниба, ихшыҩ ааилкказшәа, Адлер аџьармыкьахь ихы ирхеит, уаҟа ашьҭаҵарҭаҿ ауха инижьырц.
Ақәа анлеи ашьҭахь, ицәыҵаҟәкыран. Аидара дахьахоз, автобус ахь иахьышьҭихуаз, аҩныҵҟа ауаа ахьырацәаз, аԥхӡы илҵцәон, икьаҿ бааӡан, ақәа дыцәгылазшәа. Ичавра уажәи-уажәи иҿишьуан, ибла аԥхӡы рхылон. Ахәыҷқәа ҟәиҭмиҭха еидгылан, урҭгьы ирзыхгомызт амашьына иҭашыз аԥсылмыткра, аиҳараӡак Радица лԥшҭәы лхыггазшәа дахьибоз изычҳауамызт. Раҳаима еиҳа дыӷәӷәан, илбоз-илаҳауаз дрызҿлымҳан. Џьарнаси лареи ааицәхасқәаргьы цәгьа ирбомызт, излагылаз ишеилыркаарыз издыруамызт азы, раб иникылон акәымзар.
Автобус анаангылоз, Мардасоу иҽирхиахьан, реиҳа зқәыз атачка, уамак уаҩы диԥырхагамхартә, ашырҳәа иллыбааигартә. Уи азы Џьарнас заа длыбаартә иҟаиҵеит, уи атачка, аҵ аанкыланы, автобус амардуан иаҟәигон, аб данынагәҭаслак,
наҟ инакәырырц. Уи аҷкәын инаиркны, аимҟьарсҭак ихы иархәаны, деиҭаҩыхәнеит Мардасоу. Ахәыҷқәа атачкақәа рзынарҳәаарҳәӡомызт, ауаа ахьеилагылаз. Илбаауаз рыжәпара далагылашәа, даҽа тачкак лбааигаанӡа, аҩныҵҟа ҭацәхьан. Шьҭа уамак џьабаа мбаӡакәа, егьырҭ аҩбагьы ллыбааигеит. Алада аидарақәа акакала ихала илбааигар акәхон, нас еишьҭаргыла иманы илаҩеиуаз рыжәпара далсны, атуннель дхәыҵсуан, нас аҿхышәқәа дыргәылсны, аџьармыкьахь днеирц. Даараӡа иманшәаламызт. Дааҳәын, атачкақәа рыманы ишьҭаларц ахәыҷқәа инареиҳәан, шьҭахьҟа, амҩа аихагыларҭа аҿынӡа дааӡеит. Араҟа амҩа еихырҵәар ҟаломызт, аха аинспекторцәа рыҟамзаара ихы иаирхәар акәын.
− Ара шәсызԥшыз саахынҳәаанӡа! – аӡӷабцәа даарызхьаҳәит иара. – Џьарнас, атачка аган кны усыцыз! – иҳәан, арымарахь машьына анымааиуаз иақәыршәаны, амҩа агәҭанӡа днеит. Нас арыӷьарахь амҟьаҟарсҭа даазԥшны, уи абжагьы ааиҩиҵәеит. Уаҟа аҷкәын атачка днадиргылан, иара убасҵәҟьа даахынҳәит, инхаз аидарақәа акакала наҟ имҩахигарц. Машәырк ҟамлакәа, лԥхала данымҩас, иуаа еишьҭаргыла има, аладара дылҭалан, уа еилагылази еилахынҳәуази ауааи амашьынақәеи инарылс-аарылсуа, инарывс-аарывсуа, зусурамш нҵәоз аџьармыкьа инагәылалан, ашьҭаҵарҭа инадгылон еиԥш, Мардасоу цәалашәарак ааиоуит. Аӡә дышихәаԥшуаз агәра изымгазт, дзусҭазгьы ааидырт, игәы аахыҭхыҭит, иарԥысымҭа дҭагылазшәа, дагьаахьаҳәит, – Мадина дизааигәахахьан.
− Асҟатәи ахәыҷқәа уманы ушԥааи, машәырк ҟамҵаӡакәа?
− Ббара сеигәырӷьоит! – дааҭгылахьан иара, аџьармыкьа жәлар иргәылҷҷаауаз аԥҳәыс ԥшқа Џьарнас ихы лнапы анаақәылшьуаз.
− Аӡӷабцәа даҽа маҷк ауп ирыгыу, нас иԥшӡоу реиԥш дубом, – лҳәан, урҭгьы ргәы ааҟалҵеит. – Аџьабаа жәбагәышьоит аха.
− Быҭитә арахь иаабгама?
− Мамоу. Ара хәшәқәак срышьҭан. Ацхыраара шәҭахыума?
− Шьҭа ҳааит. Иҭабуп!
− Ара уқәгыларц угәы иҭоума?.. Абзиараз!
− Бымҩа ԥшӡахааит! – иааиԥырҵит, Мадина дахьырԥылаз имацара иакәмызт, знык реидарақәа аҭыԥ аҿы инаргандаз ҳәа игәаҟуаз ахәыҷқәагьы даарзылашазшәа иаарзымариахеит.
Ашьҭаҵарҭаҿ акоробкақәа неиқәиргылан, иааҵәа нарываиргылт. Рызынтәык ҭыԥк-ҭыԥк ҳәа хаз-хазы ахә рыхшәаатәын. Итачкақәа акы нижьит, аидарақәа рынагаагараз. Уигьы ҭыԥк ҳәа иԥхьаӡан. Зегьы заҟа ҟарҵоз ангәеиҭа, даақәыԥсычҳаит, аха уаҳа царҭа имамызт. Уаҵәы ашьыжь аџьармыкьа днықәгылаанӡа, заҟа ицәцашаз даазхәыцит. Игәалаҟаӡамкәан дыҩдәылҵын, атачкақәа ҩба руак инақәҵаны иҿеиҳәеит. Ахәыҷқәа агамбургьерқәа рзааихәан, иаргьы руак днацҳауа, амҩа днықәлеит. Уажәраанӡа, ас иныҟәоз анибалак, гәаныла дрықәыӡбон. Абар иаргьы уанӡа дахьылаҟәыз. Арахь дласны иҳәаа дхыҵыр акәын, заа аҩны днеины дышьҭаларц. Ашьыжь шаанӡа аҳәааҿы дааӡар ихәҭан, аџьармыкьа агәашә шаадыртлак, уи дылагылазарц. Ахәыҷқәа рхала идәықәҵаны, даангыларгьы ҟалон, аха амҩа рымала дрыцәшәаны изықәҵомызт. Ахәыҷқәа амла ицәакәа, иршәырҵо-ирхарҵо рыгхо иҟалар ҳәа дрыцәшәо, автобус дыҩҭалеит. Амҩангьы игәы ҭынчӡамкәа, убарҭ ахәыцрақәа дрылан. Иахьцалак ихшара рацәа игәы рыздуун.
Автобус ианлалбаа, Мардасоу Мадина дналыхьԥшит. Дагьаагәырӷьеит. Лхаҭагьы, лтачка лыма, ахәыҷқәа даарылагылт. Иара маӡала дналҿаԥшуан. Ауаа реидарақәа ирыҵаланы еицырхәхәа иахьырԥылоз ирылсны инеиуан дара аҳәаахьы. Уаҟа, иаауази ицози рыжәпареи реицжәылашьеи ахьибоз, Адгәыр иуыра ааигәалашәеит. Автобус еиҵақь ианҭала ашьҭахгьы, арҭ асахьақәа ибла ишыхгылаз, дара ирыдҳәалаз, ҩажәа шықәса раԥхьаҟа иҟалаз ахҭыс ахь дагеит.
Аҩнеихагыла амардуан уахьлалбаауаз, наҟ-ааҟ ибыбышӡа хкы рацәала еиҭаҳаз ашәҭқәа рыхәҵәқәа ахьԥылыҵәҵәоз, ржьы цар ҳәа дшәозшәа, ԥшьала дҩарыхон. Хкы цыԥхьаӡа ҩба-ҩба шәҭы анаарылылх, еиуеиԥшымз аԥшҭәқәа еидыркылоз аԥшӡара рҟәынҳәҳәыла, шьыҵәра бзиак рылҵит. Агәыҳалалра узцәырызгоз урҭ рфҩы хаа аарла илныруан. Иӡышуаз ашьац, аарҩара ишацәшәозгьы, макьана аԥсы ӷәӷәаӡа иҭан, ихҩаарц зҽазызкуаз џьара-џьара ишрылагылазгьы. Қәак бзианы иаур, ашәыр шьҭа ашәрашҟа рхы дырхарын. Ӡы згымхацыз Лара илкыз ашәҭқәа ракәын. Агәырҩацәгьа ду аҩнаҭа ааигәаӡа ишаҭаазгьы, ирхашҭуамызт зԥсы ҭаз афатәи аӡи шырҭахыз. Ашәҭқәа аӡы рыҵарҭәон. Доусы ргәы шҭаԥсыз аҩнаҭа ахаҿы иадырбаларц рҭахымызт.
Лара, агәарԥ днықәсны, аӡиас иавгаз амҩаҿынтә ибзианы иубарҭаз, абаҳча аҳәыгәрахь лҿыналхеит. Абриабжьарак ишлыхьуаз еиԥш, аҳәыгәра иқәгылаз аҳаҭгәын дазааигәахацԥхьаӡа, зыла царҭа лымамыз иахь лшьаҿақәа еихылгозшәа, днеиуан. Ганкахьала, цәала-жьыла аԥсыҽра аалныруан, лшьапқәа лыҵаҟәарҟәаруан, лшьаҿеихгашьа цқьа дзақәымгәыӷуа, лыццакшьа лырмаҷуан. Лмахәарқәа хьынҳалазшәа, лыжәҩахырқәа лыцражьын. Ржьы рцар ҳәа дшәозшәа, ашәҭқәа ирдаданы излалкыз лнацәкьарақәа ҵысуан. Лышәҭқәа, лыҩнапыкгьы рыкәырша, иаалгәыдылҳәҳәалон илыцәкамԥсарц. Аҳаҭгәын дынҭалаанӡа, лхы ларҟәны ҳамҭанык дааҭҭылеит. Агәашә хәыҷы аартны данынҭалалак, ихаҿы лбарц лҭахызшәа, анышәынҭра ахахьы дыԥшуан. Лгәыԥшаара нылкыларц, анышәаԥшь иалхыз агәыгәым хәыҷы иҭагылаз ашәҭқәа макьана рԥсы шҭазгьы, иааҭылхын, аҿыцқәа, илкыз иаарылҟәшәааны, инҭалыргылеит. Анышәынҭра иахагылаз адамра агәаҿы иҭаԥсаз анышә иқәыԥсаз ашәҭ канӡақәа аақәылҟәшәаан, илкыз нықәылԥсеит. Жәаха ҽнак аҳаҭгәын аҵкарақәа рҿы иеиҭалҳаз ашәҭ шьапқәа аагәалҭеит. Урҭ хьшәаны иеиҭалҳан, рдац амкыр, иԥхасҭахон. Лара ара данзымааишаз аамҭаз, ашәҭқәа рфҩы хаа агхар лҭахымызт. Убри азакәын урҭ зеиҭалҳазгьы. Аҟәардә хәыҷы днықәтәан, илызҭымкаауаз лԥсы ааивылгазшәа лун, ицәаакырц иаҿыз лыблақәа лкасеиқәаҵәа аҿацә нархылшьылеит. Анышәаҭара аҽнынӡа илкыз ачавра шкәакәа лбаны даанхомызт, уи иалабахьаз алаӷырӡ шырӡәӡәахьазгьы.
Агәрҩа змамыз, ицәаҩақәа акырӡа ицыхцыхуан азы, ибзынҵышьаз хәшьара изаҭомызт. Хшыҩзцара зумҭашаз амҟәымбара ссақәа илакьакьон, бжеиҳан аԥсҭазаара аҿаԥхьа идыз ауалԥшьа ду ихашҭуан. Иаалырҟьаны аҵх лашьца аҵкыс иеиқәаҵәаз амш анизцәырҵлак, ицәаныррақәа цагәуан, инырра маҷӡахон, иҟамыз акы аиԥшхарахь ииасуан. Агәырӷьареи агәырҩареи рҳәааҿы ицәырҵуаз ахлымӡаах хәыцрақәа деиҭаркуан ауаҩы. Лара, лхы дақәиҭны дхәыцыртә лшьара даақәлеижьҭеи, лцәаныррақәа иҵегь иҵаулахо лныррақәа рыҽдырҿыцуа, лцәаҩа аҽаԥсахуан. Уажәраанӡа дзыхҭысқәахьаз ианраамҭаз дышрыхәаԥшуаз џьалшьон, лхы гәыбӷан алҭон. Урҭ уажәы даҽакала илбон. Илцәыӡыз иаҳа ихьанҭан, ҿыц лхәыцрақәа рҿынтә илоуаз раасҭа. Сырбеи игәыҵхоз ианаамҭаз ицеиҩылшазҭгьы, аԥсҭазаара дацәыӡуамызт. Ларгьы дылзынхон, илаӷырӡышоз дызлиаазгьы дрылагылазаауан. Урҭ иаҳа дырҭахын, лара лаасҭа. Асабиацәа есымшагьы ирылиаауан, урҭ ажәлар рыгәҭа иналагылон. Аҵеи бзиа ҳәа ззырҳәашаз есымша ииуамызт.
Иахьа уажәраанӡагьы лара изылзеилымкаауази убри? Жәлар дук дрылҵны, аҵеи бзиақәа иаалыкәыршаны уахи-ҽни иахьылбоз акәзар дзырлашәыз, урҭ рхаҭара зхалызгәамҭоз?.. Лара дахьиз Урал ажәытә қалақь ду аҿы зразҟы инанагаз Сырбеи иман аҩызцәа ҟаимаҭқәа, урҭ зегьы ҵеицәа бзиақәан. Лара иахьакәын ианылдыруаз дара раҳаракыра шлызгәамҭоз. Дахьрылааӡаз дара раҟара дҳаракыз џьылшьон. Дзымҩаӡозаарын урҭ рҿынӡа. Амаҵура заманақәа змаз ахаҵеи-ԥҳәыси рыхшара заҵә џьабаада драаӡеит, илҭахыз ак лымамкӡакәа. Лгәы иаҭаххашаз ҿагыларак аиурын ҳәа иҟаӡамыз аӡӷаб длықәшәеит ашьхауаҩ. Иара ицәаҩа аҷыдарақәа шыӷәӷәазгьы,
лааигәа-сигәа илымбацыз аҟазшьа ҟаимаҭқәа даахырхын, лыԥсҭазаара ималдарц лӡбеит. Зыхшара дхамхаԥагьаны дзымхазааӡаз ауаа иеилыркаауан ашьхауаҩ илаз амилаҭ ҟазшьа азгәдура ацәаҩақәа рҿаԥхьа Лара дшылаҟәхоз, уи лаҳаракыра шҳаракырамыз. Даргьы ирылан рыԥҳазаҵә дызҳацыԥхьаӡа ирыласуаз ацәаҩа: ирылымшеит лара илгәаԥхоз, ажәа заҵәык ахҳәааны акәзаргьы, аҿагылара.
Дыстудентын иара. Ашьха қыҭа иааӡаз арԥыс дызхьымӡацыз даара ирацәан. Ӡынгьы-ԥхынгьы уахи-ҽни идыррақәа зҳалартә еиԥш, шәҟәык дамыԥхьакәа, аамҭа зырӡуаз уаҩымызт. Уи заҟа дишьцылаз аҟара, Лара лҽынкылара лыцәмаҷхон. Аҟыба-ӡыба далыргалон, ианаамҭаз уаха аҩны дмааир, лара илзымдыркәа, џьара иҩыцәа даарыдхалар… Илдыруан лгәы иасшаз аҟаҵара иара ишиҟазшьамыз, аха ихы-игәы лара заҵәык илызкызар лҭахын. Аҵара далганы, аусура даналагагьы, зыҽзиҭацәоз иусура даҵашьыцуан лара. Ирааӡоз рхәыҷқәа х-ҩыки лареи рынахыс, зегьы дырхылбаауан. Имаҵураҿы аҳаҭыр иқәыз лбомызт… Лара лыда дызҳауан.
− Сара сықәраз акәын ԥыхьа сыԥсадгьыл аҿы ԥҳәыс данизааргоз, – иҳәеит иара ҽнак, аусурахьынтә даныхынҳә, деихаччо данылатәа. Аухак иакәымз акы лҳәаргьы иаҳарц шыҟамлоз лбон.
− Уара узыхьӡазеи нас? – дааҭыгылеит лара.
− Сара сҭаацәарахахьеит. Схәыҷқәа сара исаҟарахахьеит.
Лԥышә днықәҵашәа днаиҿаԥшит. Издыруадаз изакәытә аамҭахашаз ихәыҷқәа аниаҟарахашаз. Аҽныҵәҟьа ашьхауаҩ диеиҳамызт. Иеиқәара аҟара ацлазшәа дылбон, ибла еиқәарақәа ахьыкәеицеиуаз ирыхҟьазар акәхарын. Зны дхызхыз ихаҿы самсал ашлақәа ааланаԥсахьан. Ибаҩхатәра ихәыҷқәа ргәырҵҟәыл ааӡара мацара иахьақәыимырӡуаз акәын ихышлашьа зылцәымӷыз. Иус аӡбахә ахьцәырҵуаз, иҭаацәа ракәмызт, ихгьы ихашҭуан.
− Иахьа узыргәырӷьо уи акәым ҳәа сыҟоуп.
− Ибдырит. Ихабырҟьацәалоит, аха бара сшеилыбкаауа агәра згоит.
Лара лнапсыргәыҵа налгӡан, анышәынҭра инәықәылшьит. Уи аҵаҟа иамадаз иԥсы ахьынӡаҭаз ишаҭахыз еиԥш игәы иамбеит аԥҳәыс лнапыԥшқа аҟәымшәышәра. Лара лааӡашьа ахамхаԥагьара уи лгәаҿынӡа уажәтәи лҭагылазаашьагьы инанагомызт. Аха ауаҩы дызҭаҳауаз аҵа зеиԥшраз ибарц даламгар ауамызт, еиҳараӡакгьы уи аҭыҵшьа аныҟамыз.
− Иахьа узыргәырӷьо сзеилкааҵәҟьом, – ҳәа иалҳәеит усҟан. – Иҿыцу ҟазшьак сзааугазшәаҵәҟьоуп иахьа ушыҟоу. Амала, сара издыруеит уара уҟазшьа шузымԥсахуа.
− Сара иахьа ҳнапхгара аиҳабыс сарҭеит.
− Уаҟа уус иаҳа имаҷхома?
− Сус ахьырацәахо цәгьоума?
− Сара издыруеит уара уҟазшьа шузымԥсахуа.
− Сара сус ахә ршьахьеит, уи сеигәырӷьоит. Баргьы беигәырӷьароуп.Избан схы-сгәы иҭоу бара знык исыцеиҩыбшар зыҟамло?
− Уажәшьҭак уҭаацәа ҳааухашҭӡашт.
− Сҭаацәа схашҭратә ишԥаҟалои? Шәара шәоуп еснагь схы-сгәы иҭоу. Скаҳа-бӷало, суалафахәы ыжәны сыбзаахьоума?
− Убри акәын иҳагыз. Ухәыҷқәа раԥхьа уҟазароуп аус злоу.
− Сара сусушьа урҭ аҿыԥшыр ауми.
− Ус хәыҷык уаҿызар, уус ду уҭаацәара ирзукыр, убри ауп аус злоу.
Лара ахәыҟаҵарҭа дныҩналеит… Ашана ахьылбоз иџьалшьон. Дышьхауаҩны дааит лхаҵа. Закәытә хызи ирхагылаз ҳәа ақалақь аҿы изхыҽхәоз лҩызцәа дырхыҳәҳәо дҟалеит. Даргьы иҵашьыцуамызт, дышьҭыхны дыркын. Хаҵа даниццоз, дхызхыз иҟазшьақәа иахьа илыцәтәымхазшәа лыхәаԥшышьа ахьлызцәырҵуаз ишьхауаҩра акәын изҵылгоз. Знгьы лхы лшәиуан, иеиӷьыз анасыԥ аԥшаара лҽахьацәылыхьчаз азы. Уажәгьы уи аамҭа хьшәамызт. Зҭәымҭа қәра иҭагылаз аԥҳәыс ҿа лыԥшӡара макьана акраамҭа илымазаарын. Аха убри адәахьтәи
алаԥшҵашәара акәзар ларгьы зны дхызкәыцәааз? Арԥыс еиқәа иеинаалашьа лара лылаԥш зышьцылахьаз дрылнакаауан.
Уи ашьҭахь аамҭақәа шцоз Лара лхаҿы ашьҭа ннамыжьит. Аха иааит аразҟы цәгьа мҩа ҳәа илԥхьаӡашаз амш. Сырбеи ҩы-мшҟа аҩныҟа ишиԥхьаз налеиҳәан, дцеит. Лгәы нҭыԥсаазшәа цәаныррак лыман. Илҭахымхашаз жәабжь ҿыцк ааигарызшәа, лгәы алаҟамызт. Есышықәса иани иаби рбаразы дцалон. Аха абарҭ аҩы-мшык иаҳа илцәыуадаҩын. Иҟалаз цқьа иаамыцҳакәа, ас иаалырҟьаны, мшқәак дырҭахны, адырра ирымҭацызт. Абри аамҭа иалагӡаны, Лара лыӡӷабцәа иргәыбжьанытәыз лԥа уажәи-уажәи дылбаларц лҭахын. Лара илҭахӡамкәа, иаб уи ихьӡитәит Ардашьыл ҳәа. Лыӡӷабцәа Мадина, Шьазина рыхьӡ ҳәашьа иаҳа илзымариан, лҿаҿы иааиуамызт, аха дашьцылан, илзааигәахеит заб иԥшрақәа змаз лԥа ихьӡ. Заб ихахәы самсал ацәаԥшҭәхәы змаз Шьазина дахьыҟаз ахәыҷбаҳчаҿ дцаны, ан уи дылбон шьыбжьонла. Ашкол ахь иныҟәоз Мадина даарагьы дахгәаҟлон, аха уи деиҳабымзи, уамак дхьаамызт. Уигьы дҩеидасаанӡа лаб иашьа иҿы, Аԥсны, дыҟан. Ааигәанӡа акәын даныхынҳәыз, аха лхы-лԥсы зегьы амшын аҿықә ахь ихан. Уигьы уахь уаҳа дылзымышьҭрызшәа лгәы иабон ан. Акалашәаҵәҟьа дыҟан Лара.
Сырбеи иаалырҟьаны акәын ауха ашә шааиртыз. Дааԥсаха дшыҟазгьы, агәырӷьара ихаҿы ианын.
− Адырра ҳамҭаӡакәа, ушԥаакылҟьеи?! – Лара лҭагылазаашьа зеиԥшраз налыхҟьа ицеит.
− Аусураз сыԥсадгьыл ахь исыԥхьеит! – Сырбеи иҿаччашьала диҳәынҷарц иҭахын.
− Иуҳәо закәи?.. – ишылцәымӷахаз ҳәашьак ақәмызт. – Мап, мап!.. – дныҩныҵәашеит лара. – Уахь уцар уҭахны узбомызтеи.
− Исҭахын.
− Изумҳәози?
− Исҳәартә аҭагылазаашьа смоуцызт. Уажәы, иансыԥхьа, аангылашьак сымам.
Хьаҳәхьаҵра зқәымз ихаҿсахьа уажәеиԥш илымбацызт. Амала лара дзақәшаҳаҭхомызт. Бзиа илбоз атеатр ахь аныҟәара… Мап, мап! Иабыкәыз дахьцоз? Иҭахызар ихала дцарын. Закәытә гәырҩази лара дзызԥшыз. Ак шыҟалоз агәра лымгози. Иҟалҵарыз ашьха қалақь ахь. Сырбеи дылзынкылозар? Днылкылар акәын. Аха иҿаԥшыларызи?!. Асҟатәи агәаӷьра иблақәа ирхылымбаацызт. Лара илызгәамҭакәа дыҟазар? Ас иқәыԥшыз ауаҩы амаҵура ду ахь дызхаларымызт, агәаӷьра ду далаҟамзар. Иԥсадгьыл аҿынтәгьы дгәарҭеит. Амала илзеилкаауамызт абра аҵкыс убра иаҳа дызхәарҭахарыз.
− Абыржәы аҟара сара суаҩны схы сымԥхьаӡацт, – Сырбеи, дызлыҵыз рҵас ала, иабхәеи ианхәеи ирықәиҵоз аҳаҭыр ахә шыршьахьаз еилкаауа, ҭынч деиҭарацәажәон, иԥҳәыс дышҵәыуазгьы. – Сара иеилыскааит сызлыҵыз ауаа сшырҭахыз. Сыхәшәны сырбазар, сызларыҽцәхьаскрызеи.
− Угәы изаанагои араҟа уаҭахым ҳәа?! – амалагьы аҽынкылара зыцәмаҷыз Лара илзацлаз агәамҵхамҵра еиҳагьы аҽҟажара дацәнагон.
− Бҽаааиқәки, сыхаара!.. – лан даалыдтәалан, лысаби длыргәыбзыӷуан.
− Араҟагьы саҭахыуп, – Сырбеи деилыркаарц иахәҭаз ҟаиҵар акәын. – Аха сара сзыԥсахша ауаа рацәоуп. Абжеиҳараҩӡак ақалақь иалиааз, иааӡаз роуп. Урҭ сара сыҟамзаара аус иандырԥшуам.
− Аҭыԥантәи акадрқәа ҳаргьы иаҳҭахыуп, – Адгәыр илаԥш еиҵихуамызт. Ари аӡбахә арҭ иаразнак иахьырзеилымкааз иџьеишьон.
− Кадрҵас ароуп дахьааӡоу, – иҳәеит Лара лабгьы.
− Уи ашьаҭа ахьырҳау дахьиз, дахьааӡаз ауп, – иҽцәырымгакәа асас деилашуан. – Ҳацхыраара мап ацәышәкуама?
− Уи ҳара иаҳҵасым, аиашаз, – ихы лаирҟәит Лара лаб. – Уара занааҭс унапы злакыуи?
− Сбригадируп.
− Аиаша?! – аб иблақәа ааҭбаахеит. – Абырсҟатәи угәы еилгазар, угәы иалоугьы маҷымзар, аҵара зумҵазеи, ужәлар урыхәартә?
− Аҭагылазаашьа сымамызт. Саб аибашьра дҭахеит. Ҳҭаацәара дуун. Аус зур акәын. Уажәы сахьгылоугьы ҳус аҿы сеиҵахар сҭахым.
Усҟан Лара илызгәамҭеит лаб игәҭакны ихаҿы ианыԥшуаз закәыз. Аха уажәы, зегьы аниас, анышәынҭра дахьадтәалаз, илгәалашәон лаб ҿымҭкәа акраамҭа дыштәаз. Иара ихымҩаԥгашьа иааикәыршазгьы арҭынчит. Реицәажәараҿ еиҭакрак шыҟалоз ҩашьомызт. Иихәыцуазишь усҟан лаб? Имаҳә дызлыҵыз рлахьынҵа еиликаауазар, урҭ рҿаԥхьа абхәҵас иуалԥшьа дазхәыцуазаргьы ҟаларын. Иԥҳа илықәыӷәӷәашаз аидара маҷхомызт, уи лзышьҭымхыр ҳәа дацәшәозар? Лара аҳаҭгәын дахьҭатәазгьы даҽакала илнырын, лхәыцрақәа ддырхьҭшьит. Илгәалашәон усҟан лаб илеиҳәаз:
− Сырбеи дхынҳәыроуп, уи еилкаауп. Бара бцоу бымцоу бхаҭа боуп изӡбаша. Амала, бхы азхәыцра мацара акәымкәан, базхәыц иара иулԥшьа. Брызхәыц шәхәыҷқәа рлахьынҵа. Аԥҳәысра ус дууп. Зегьы ирзынаӡгом.
Лаб иажәақәа рыҵаулара еилылкаартә дыҟамызт. Аԥҳәыс дыгҿахан ҳәа иахьылԥхьаӡоз атәылахь ацара лылшомызт, лыуаҩ ҳаракыра илнаруамызт. Лхы рыцҳашьаны дқьызқьызуан. Иахьагьы илыздыруамызт, нас иарбан мчыз, лаб иажәақәа рашьҭахь, ҩныҵҟала деиҭазкыз. Уи аҽнада лара, илҭахымыз даҿагыланы, ажәак лықәимҵацызт лаб. Убри ахьилшаз акәзар мчыс илықәыӷәӷәазгьы? Дамхашьцылахьан уиабжьарак азы, лықалақь ааныжьра дақәшаҳаҭмызт, аха гәаныла еилылкаауан дымхьаҵыр ада ԥсыхәа шлымамыз.
Адырҩаҽны, Сырбеии Адгәыри ықәҵанӡа, анапхгараҿынтә аҩызцәа ааит. Аишәа иахьеицахатәаз, зегьы ихьааргон рнапхгара аиҳабы дахьрыцәцоз. Урҭ рҩызцәа ирҽхәара зынгьы иамханагалон, насх еиқәышьшьы ааҭынчра иамҽханакуан. Иҩызцәа рхымҩаԥгашьала, Лара лхаҵа иҿыцыз блак ала дылбон. Ресторанк аҿы ныҳәак азы ицозар, Сырбеи иԥшәма дышьҭихлон. Усҟан Лара зегь еиԥшны илбон, лхаҵа урҭ дрылҳәҳәартә ихы ааирԥшуамызт. Аҩныҟа иҩызак данаауаз маҷын. Лара илцәымӷын, лхаҵеи лхәыҷқәеи раамҷыдарахаз, аӡә имаҵ луазар. Иара уигьы лзычҳацәомызт, мчыла даҿын. Зхы абзабаарбара иашьцылахьаз аӡәы изы агәхьаа дагар лҭахымызт. Аха уи аҽны лгәалаҟамзарагьы иқәҵуаз лхаҵа игәы дзасуамызт.
Арҭ шеидтәалаз, аҵәҵәабжьы анлаҳа, ашә ааимԥааны иаалыртызар, ашә дылагылан л-Славка. Ԥыхьатәи л-Славка. Ашкол данҭаз, иара дыстудентын, дагьыргәылан. Бзиа дибон. Ларгьы дылҭахызшәа, дылҭахымзшәа дыҟан, иҩызцәа дызларылылкаашаз агьылбомызт азы. «Сы-Славка» ҳәа дишьҭан лара, асамырҟәыл ихҳәаауа. Сырбеи данлызцәырҵ, иара иҽиӡеит. Уи дахьыҟаз ҳәагьы гәхьаас илымкыцызт. Сырбеи дибарц шиҭахыз уажәы ианлеиҳәа, иҟалаз еилылкаанӡа, ауаҭахгьы дааҩнашылеит л-Славка. Сырбеи аишәа дҩахыҵын, Славка даагәыдикылеит. Асҵәҟьа ара итәаз Сырбеи аӡәгьы дизааигәаны лбомызт Лара. Лхаҵа иблақәа шҭыԥхаауазгьы, зегь раҵкыс абри иныжьра ицәыуадаҩызшәа, Лара алаԥшҵашәара лоуан. Славка мцхәы даанымгылеит. Дшыццакуаз нареиҳәан, аишәа днахыҵит. Сырбеи ашә аҿынӡа дахьынаскьеигоз, Лара днарышьҭалеит.
− Сырбеи Шьабаҭ-иԥа, – дааҭгылеит Славка. – Саҭоумҵан ас сахьцо! Аобком ахь исыԥхьан, абыржәы сшиасуаз саакыдгылеит. Жәохә минут роуп исымоу. Исцәыцәгьоуп уоужьра. Аха ианаҭахха, уца! Иҵегь уасҳәар сҭахыуп, аха уажәы иазхоуп. Уа санузнеилак, ҳаицәажәап.
− Иҭабуп, Виачеслав Иван-иԥа! Саргьы иуасҳәаша рацәоуп…
− Даҽазны, даҽазны. Амҩа алԥха уоуааит!
Иагьеибагәыдкылеит. Славка дындәылҵит. Уи инаицдәылҵыз Сырбеи даныхынҳә Лара лаԥшыла даанылкылеит.
− Ари дзусҭада?
− Виачеслав Иван-иԥа дыбзымдыруану?
Лара лзы идырын Виачеслав Иван-иԥа лара л-Славка шиакәыз лыԥшәма ишеиликаахьаз. Сырбеии лареи хаҵеи ԥҳәыси шракәызгьы л-Славка ицәӡамызт, уи ихымҩаԥгашьа ианыԥшуан. Ашә анаалырт, л-Славка лара дахьибазгьы џьеимшьеит.
− Маҵурас имоуи ҳәоуп сызҵааз, – иаамҭамкәа ицәырҵыз лыриашарц лҭахын, уи имаҵура агәхьаагьы лымамызт аха.
− Ҳа-главк аиҳабы ихаҭыԥуаҩ иоуп, – Сырбеи ииҳәаз дазҿлымҳамкәа шьҭа даннажьуамызт, избанзар лыԥшәмеи л-Славкеи русураҿ рышьхәа ахьеивҵаз ҿыц иахьаанарԥшыз адагьы, лара ирыдлымбалацыз ҷыдарак ахацәа рҩыџьегь еиднакылон. – Арҭ сҩызцәа дрыцны дааирц дыҟан, – нациҵеит аԥшәма. – Аха аамҭа… Гәыбӷан имам.
− Славка уара дуҩызоуп?!
− Изџьабшьеи?
Ари ажәабжь ҿыц ҳамҭанык зегь аахнаҩон. Лара цқьа илызгәамҭеит аамҭа шцаз. Рысасцәа цахьан. Сырбеии Адгәыри рымҩа иқәларц иҟан. Амашьына ҵаҟа ирызԥшын. Ахәыҷқәа рыма уа ианҭалагьы, Лара, аԥхьа дахьақәтәаз, игәаӷьны шьҭахьҟа дызхьаԥшуамызт. Уи лгәалаҟаӡамкәа, лхәыҷқәеи лхаҵеи ахьеихәмаруаз дырзыӡырҩуан. Мадина дааҟәымҵӡакәа илҳәон лаб ирласны дхынҳәырц, егьырҭгьы ирҭахын ҿыц аус ахьиушаз ахь даргьы игарц. Ҿиҭуамызт Адамыр. Аеропорт аҿы еиҳабацәақәак рызԥшын. Лареи дареи анеибадырдыр, Сырбеи урҭ дааргәҭыларкын, акы иалацәажәон, аҳаирплан ахь анеираз алаҳәара ҟарҵаанӡа. Адгәыр адокументқәа ирхиеит. Сырбеи, зегьы рнапқәа рымхны, иҭаацәа даарыдгылеит. Абас еиҳабцәақәак анихәаԥшуаз, ихәыҷқәа рацәажәашьа уи дақәшәомызт. Уажәгьы иааигәыдиҳәҳәалазшәа иун, ааигәа ишеицыҟазаауаз нареиҳәан, Адгәыр днаишьҭалеит, ишьҭахьҟа инхаз инапы рызҟьо. Аишьцәа апасаџьырцәа инарылаӡит. Иаарласны урҭ зҭалаз аҳаирплан шыԥрыз адырра ҟалеит. Ларагьы, лхәыҷқәа лыма, даахынҳәын, иаазгаз Сырбеи ԥыхьатәи имашьына инҭалеит.
Амшқәеи аҵхқәеи лзычҳауамызт. Зегь нкажьны, дицны дахьымцазгьы, зны лхы гәыбӷан алҭон. Хыҵакырҭак иԥшаанӡа, рышьха қыҭаҿ ма иҟазаарын. Ԥсшьараҳәа убрахь ицозгьы, жәа-ҩык, жәохә-ҩык рышьҭаҵарҭақәа еиваргыланы ианышьҭалозгьы ыҟан, уаҭахк амырхыргьы рхы ныҩнарымкрызи. Даҽа зныхгьы аԥсшьарҭа ҭыԥ ахь ԥсҭазаараҳәа дымцар ахьыҟамлоз даназхәыцлак, лҩызцәа дреиҳаны лхы лԥхьаӡон. Лани лаби ракәзар – ирзеилкаауамызт Амрагыларахь дахьцоз зылҭахымыз. Ларгьы дышнеиуаз дашьцылеит амшын Еиқәа агаҿаҿ илыԥсҭазаашьахашаз азхәыцра. Аԥсабара ес-аамҭа иахьҿыцхоз ауаҩы изеиӷьымзар ҟаломызт. Хәыҷы-хәыҷы Лара деихон лхаҵа дахьыҟаз аҭыԥ ахь, цқьа илымбацыз абзынҵыра дшацәшәозгьы.
Лусураҿ иааиуаз ирҭахыз ашәҟәқәа дышрышьҭаз, дышҳазӡа даақәхалон. Дзышьҭаз ашәҟәы ахьӡ ма уи ахьыҟаз аҭыԥ лхашҭуан, илгәалалыршәарц дааҭгылон, аха лыхшыҩ аҵкараҿ иҵәахыз Сырбеи ихаҿсахьа аҽарҭбаауан. Зынгьы лхаҵа ихаҿы лхаҿы иаалгарц лҽылшәалон, усҟан цқьа лыбла ихгылартә иааиуамызт ихахәы самсал иаҵакнаҳаз, уамак иҭбаамыз илахь. Ихаҿы аҷыдарақәа акакала хәыцрала еиқәылԥхьаӡарц далагон. Иаалгәыгәшәа иҟаз иџьымшь жәпа ибла цам-цам дырҵаулон. Уаҳа уамак илзаагомызт дзышьцылахьаз ауаҩ иҭеиҭԥш. Иара изааигәара дуун, уи азакәын ус уахи-ҽни дызизхәыцуаз. Амала асҵәҟьа дҟамлацызт лара, иара
есышьыжь дныҵыҵуа, есуаха дааиуа данылбоз. Аамҭала лааигәа иҟамзаара илнарбеит заҟа длызгәакьаз. Ахҭынҟьа даналыргозгьы лҭагылазаашьа лзымкапануазар акәхарын. Уи ахьылгәалашәоз лхәажьы ҩеиланаргылон. Лхатә усқәа ас дахьынӡарылымҵуаз, илызԥшыз агәамҵра ҵыргон. Урҭ ирҭахыз ашәҟәы ԥшааны, аҵыхәтәан данааилак, згәы намӡоз алаԥшқәа адырҩегь цқьа илызгәаҭомызт. Зычҳара маҷыз ажәак, ҩа-жәак рыла илдырдыруан лусушьа шеиҿкаамыз. Знгьы лгәы иаалсқәеит рцәажәашьақәа, ианынлыдҵлак лхатә хәыцрақәа урҭ наԥхьаркуан. Дышнеиуаз урҭ ргәхьаа лымкуа далагеит. Абзиабара иаамҽханакыз, ашәра иаҿыз ӡӷабк лҟазшьа акәын илымаз. Илдырӡоз ауаа анылзааиуазгьы, лхы ҩышьҭхны дшынарҿаԥшышаз лхашҭуан. Ҽнак, уажәшьҭа аԥхьарҭатә зал ҭацәуа ианалагоз, иаалхагылаз ахаҵа ҿимҭуазшәа анылба, лкарточкақәа харҭәаауа дахьтәаз, наиқәҿылҭит:
− Сышәзыӡырҩуеит… Ишәҭахызи?
− Бзиала уаабеит ҳәа сабҳәар, – илаҳаит илдыруаз абжьы.
− Иҟалеи?!. Акыр ҟалама?.. – дҩаҵҟьеит Лара.
Адгәыр дԥышәырччон.
− Акгьы ҟамлеит. Сааит, ахәыҷқәеи бареи шәааидкыланы шәызгарц.
− Сырбеи игәы бзиоума? Ихала дзымааи?.. – лхаҵа длышьҭаланы дахьымааз дыҵнарԥарц агьлыгмызт.
− Акурортргылара атрест анџьныр хадас дҟарҵеит. Иус рацәоуп. Сара сааишьҭит, стәымуаҩума. Сбаҭәабымшьоу?
Иагьа ус имазаргьы, Сырбеи иҭаацәа рықәгара уалԥшьаҵас ихаҭа ишидыз аилкаара уадаҩмызт. Абасҟатәи ибара данаҿыгәҳәаауаз, лара дибарц даар акәын, иагьа деилахазаргьы, иҭаацәа раагара инаҿыҵганы. Абри аасҭагьы, уа ус дус иоурыз, иара изы изеиԥшразаалак аус ус дууп аха. Ҩы-мш ҳәа аԥхьа даныргоз, ара дауеилахахмыз. Дымцеи!.. Иан лаҳәшьаԥа иакәын Адгәыр, аха…
Ахәыцрақәа дшеимдырххоз, Лара, аусура дшалҵуаз ала, арзаҳал ҩны инарылҭеит. Адгәыр длыма дындәылҵит, аҽеидкылара ҳәа уи ииҳәаз иахьеи уаҵәи рыла ишзалымшоз дазымхәыцӡакәа. Рынхамҩа х-уаҭахк ирҭаӡозаргьы, атәы ззымдыруаз Лара, иаарласны деиқәзыршәашаз ҽеидкыларақәакгьы лзыҟамҵацызт. Адгәыр дыццакуамызт, урҭқәа зегьы идыруан азы.
− Имаҵураҿы дладырҟәит нас? – дҵааит лара, уажәы уамак дыззымхәыцуаз аус.
− Ус сгәы иаанагаӡом. Уи амҽхак иаҳа иҭбаауп. Амала ареиԥш еиҿкааны иҟоу џьыбшьома. Аус ахьеилажьу, аргылара ашьҭхра ахьаҭахыу, аҭакԥхықәрагьы дууп.
Лыцԥхақәа лысас инаилҭан, атрамваи дналҭеит, аҩныҟа дцаны, иԥсы ишьарц. Ахәыҷбаҳчаҿ дынкыдххылан, аӡӷаб еиҵбаӡа дамылхӡарц дшыҟаз наралҳәеит. Ахәыҷы даашьҭхны, ашкол аҿы днеин, сынтәа ашкол ахь ицаз Ардашьыли ааигәа арахь иҭарҵаз Мадинеи ара аҵара зларҵоз ала ашәҟәқәа рымылхит. Лхәыҷқәа рызынтәыкгьы лыманы, лықалақь шьапыла дахьынӡалсуаз, цәанырра ҿыцк даамҽханакит. Аӡиас ихыз ацҳа даннықәгыла, дааҭгылан, афлыка хәыҷқәа дрызԥшуан. Урҭ раԥрақәа, уажәраанӡа цқьа илызгәамҭацызшәа, дрыхәаԥшуан. Хәыҷы зҿлымҳарыла иҭәыз Шьазина лыблақәа ан илыхәаԥшуан, иҟалаз рзеилымкаауа. Уи илҭахыз ирласны лаб дылбар заҵәык акәын. Аиҳабацәагьы днарҿыԥшит ан, урҭгьы гәырӷьаҵәа иҟан раб иахь ишцоз аараҳазижьҭеи, аиҳараӡак Мадина.
…Амра кажжы иԥхон. Цқьа имфа-имжә, ахәыцрақәа иргаз Лара лымч кәадахахьан. Илшәыз ашәы ашәахәақәа ӷәӷәала иаднакылон, аԥхӡы маҷк ахьлылҵызгьы лԥсы армаҷуан. Ӡык днахәандаз лҳәо, дҿажәкуан. Аҳаҭгәын дааҭыҵын, ааигәа иҟаз акран аҿы, лнапы арбааӡаны лылахь, лӡамҩа, лыхәда инархьылшьит. Маҷкгьы аӡы лжәит. Ирацәаны илжәыр аҿажәкра даҟәнахуамызт. Ашәшьырҵа дахьыҵагылаз аԥша маҷк иҵасуан. Акык-ҩбак иҟалахьаз ашәырқәа абақ-сақҳәа икаҳауан. Амла дшакуазгьы, заҟа ак лзышьҭымхрыз. Лгәы убасҟатәи ибааԥсын, азлара лыбз шынакьыслак, лгәыхынҳәра зегь аалҿнахрызшәа лхы лбартә. Нас, ашәшьырҵа анышәынҭрахь ианааскьа, аҳаҭгәын дынҭалан, деиҭанатәеит.
Аусҳәарҭахь ицоз амҩала, лахьи дааиуан хаҵа ҳаракык. Акырынтә дылбақәахьан. Лара, излагәалҭаз ала, аԥсуа қыҭа иатәыз интеллигентк иԥшра змаз, зықәра зфахьаз ауаҩы. Акитель ԥшқеи иеиқәеи бзианы иуанҭан, еснагь ицқьан. Иӷаӷаӡа ԥхын хылԥакгьы, абыржәы адәқьан иаақәихызшәа, иҿыцҳараӡа ихан. Уи дылбацԥхьаӡа абас даауан, ццакырак иқәӡамкәа, уажәи-уажәи иеиқәыз илахь ҩышьҭхуа, аҳаҭгәын зықәгылаз аҳәыгәрахь дҩаԥшуан. Амҩа даамҩахыҵны, акәар даахықәгылон. Аӡиас аҟәры ҭбаан, ахаҭа шхәыҷызгьы. Амшқәа аныцәгьахалак, иара аҵкыс идууз арҩашқәа еицыланы, узыцәшәашаз ӡиаск рылҵуан, аԥаҩқәа рбго, ацҳақәа рышьаҭа ҵшәаауа, аҿыланахон. Аԥхын уи хәыҷӡахон, ахаҳәқәа, аӡы иагәылҳәҳәо иахьҭаԥсаз, унарықәгыла-аарықәгыло, ушьаҵатәы цәыкәбарк имырбааӡакәа, уааруан. Агәаҟра аныҟалаз аҽны аргылаҩцәа иааганы ихырҵеит ацинкар дуқәа ҩба, машьынақәакгьы нықәсыртә. Уи ахаҵа, Лара дылбозижьҭеи, абыржәы дахьгылаз дахыҵуамызт. Арахь даныҩаԥшлак, лара дшыҟаз анибалак акәхарын, акраамҭа уа дгылан, лылаԥш дшыҵашәахьаз изымдыруазаргьы ҟаларын. Нас дызлааз ала, дшааз еиԥш ашьшьыҳәа, амҩа днанылахуан.
Уажәгьы, шьҭахьҟа иҿанынеихоз, агантә ақыҭа усҳәарҭа аҿынӡа ицоз автобус ааихьӡан, иаԥхьаҵәҟьа иаангылт, асаба шкәакәаӡа иҩхартәаланы. Уи илалбааз аԥҳәыс ҿеи ахаҵеи аԥсшәа ааибырҳәан, лара, акәар ихыз ацҳа днықәсны, лҿаалхеит. Ахаҵагьы шьҭахьҟа дгәеида-меидаха амҩа данын. Уи аԥҳәыс дааигәахацԥхьаӡа Лара ланхәԥҳа аиҵбы шлакәыз агәра лгон. Ааигәа акәын даҽа қыҭак аҿы хаҵа данцаз. Амаҳәи абхәрааи қьабзла аиҭанеиааирагьы макьана ирыбжьамлацызт, ашәы лшәылымҵар ада ԥсыхәа анылмоуз. Усгьы иеиқәаз лцәалжь, лхаҿы гәкы ашәы рнаалаӡомызт, уи даараӡа иеиҿкааны, лычаԥашьа ианаало ишылзырӡахызгьы. Ларҭмаҟ аҩны инарыҭаны, анышәынҭрахь лҿаалхеит. Иҩалхаҵгылаз аҭаца даагәыдылкылан, џьоукы ишыҟарҵалоз еиԥш, лбжьы хымҵацәакәа, акьыжжы дҵәыуан, уажәи-уажәи дгәынқьуа. Анышәынҭра-гәы лнапы нықәылшьшәа луит. Уи ауаҩы ицәеижь еиԥш акәымкәа, иԥсыз иаҟара иахьыхьшәашәаз иаҳагьы илылсызшәа, инеималҭәаӡеит.
Ардашьыли Шьазинеи еибарыҩны рҿаархеит. Урҭ аҩнынтә иоурыжьит, ран усгьы лымацара ара дыҟамызт, ланхәԥҳа длызнеижьҭеи. Аԥшәмацәа еибахаз рҭаца рылаԥш дыҵымшәарц рҭахын, лхаҵеи лареи ааизынхарц данцоз. Ахәыҷқәагьы рыгәшәымшә ҳәаны, ма хәмаргак дырбаны, ма арахә ахьҭырцоз абнахь ирыма ицон. Ахәыҷқәа анылба, ланхәԥҳа, урҭ гәыдкыло-ихыдкыло, лылаӷырӡ нылкыларц даҿын. Ариабжьарак ауаа рҵәыуареи ргәынқьреи ирышьцылаз аешьеи аеҳәшьеи ҟәиҭӡа, рылаԥш зҵаараха, илыдгылан. Уи, рангьы даргьы лыманы, аҩныҟа лҿыналхеит. Аџьабара иахьақәшәаз рзымхозшәа, уи иахычмазаҩхаз Мадина аԥсраҽны даартә дахьзыҟамлаз, уи ашьҭахгьы ахәшәтәырҭа дҭамлар ахьамуз, нас лгәы лхашҭырц, ишылҭахымыз ландуи лабдуи дахьыргаз хьааргон зегьы. Уигьы ирласны дхынҳәындаз!
Лара иахьакҵәҟьа уаҩы дылԥырхагахар лҭахымызт. Дызҭашәаз аамҭа еиқәаҵәа дыхнаҽит акәымзар, уаҩы игәхьаа мкӡакәа, алаӷырӡ иаганы, зегьы аишәа ишахатәаз, дыҩрылҵны деиҭаизнеир акәын илҭахыз. Дара ргәы зларҟажоз, уахи-ҽни аишәа иаақәдыргылоз ачыси, ашәыри, ахаатә фара ҟарҵеижьҭеи, ахышәҭ-мышәҭи, иадыркуаз ацәымза хәыҷқәеи лара лгәы рызкуамызт. Илыҳәоны илбоз, лхәыцрақәа ааиԥмырҟьаӡакәа, убра идтәалара акәын. Иҭынхаз ахәыҷқәа ахьылбоз аҭакԥхықә лаԥхьа ишышьҭаз ҳамҭаныкгьы илхашҭуамызт. Лԥсҭазаара ззылкшаз аҵеи ахьылзынижьыз азы мацарагьы лгәы изҭан адунеи ибзиара иалаз уаҳа изнымыррыз ауаҩы. Аиаҭымра ҳаамҭаз иуадаҩыз усмызт, доуҳала ахәыҷқәа ирныԥшыргьы, адәахьы ирнубаауамызт. Ацхыраара лоурын. Аибара акәын иуадаҩыз. Ашьҭа иуннаҵоз уныԥҟҟа уаанхон. Уажәык ҳәа уи хәшәык аманы илбомызт. Иаҳагьы илзышьҭхуамызт арыцҳара. Аибарагьы аиаҭымрагьы ззымдыруаз ирыцҳара. Ауаҩы диаҭымзаргьы деибазаргьы, иагьа дӷарзаргьы, агра имазаргьы, зԥсы ҭаз дрыцҳаӡамызт. Адунеи акгьы ззаламыз иакәын ирыцҳаз. Уи аилкаара хьанҭан, иузааигәаӡаз данрыцҳахалак акәымзар.
Аҩны лхы лзыҩнакуамызт. Раԥхьатәи ахацәгашьа шаалԥшаазҵәҟьа, дындәылҵит. Агәарԥ днықәс-аақәсит, кәҷарақәакгьы лыршәазшәа лун, ацәыкәбарқәа инрыҵылцеит. Џьмақәак лахьи аанда ишацхрыхоз лбон, лабак аашьҭхны, илыршәеит, абнарахь ицартә. Лабхәында уи ибон, абарҵа дахьыҵатәаз аҿынтә. Лгәы иҵхозгьы еиликаауан. Аҳәса длаԥшықәҵаны иакәымз лзырҳәаргьы иҭахымызт. Игәы лызҭамызт иҭаца нахьнатәгьы. Аха уи џьара акала инирԥшрын. Лара илхареитәуаз рацәан, аха хаҵа дызҭахымыз дарбаныз. Асҟатәи агәырҩа дашьҭазма, акы ааимарклозаргьы. Иашьа иакәзар, иԥшәма илызкны, гәааихьшьра злаз ажәак иҳәахьазма. Иеиликаауан иара Лара, аџьмақәа анлыршәа, шьҭахьҟа аҩныҟа дшымааиуаз. Аҳаҭгәын ахь уаантәи иааигәаӡан. Ахәыҷқәагьы еибарҩны иналышьҭалеит. Иара идырт аҳәсақәа ишырзеилымкааз рҭаца лыгәҭакы. Иара иргьежьырц игәы иааҭашәан, аха деиԥхьхәыцаанӡа иашьа ихәыҷқәа ран иналыхьӡеит. Урҭ лыма, раб иахь лҿыналхеит.
− Папа дзыԥси? – дҵаауан Шьазина.
− Акрыздыруоу.
− Уаҳа дсымбаӡои?
Ан ҿылҭуамызт.
− Иара сибар иҭахӡами?
− Иҭахыуп, – ахәыҷқәа раԥхьа иааималымҭәарц, лҽылҟажон.
− Дыԥсызар шьҭа сызлеибои?
Ан ҿылҭуамызт.
− Мама, изыбымҳәои аҭак?
− Ибҭахи?..
− Исҳәаз бмаҳаӡои?
− Исаҳаит, шьҭа бҽырҭынч!
Ардашьыл иакәын ариабжьарак зҵаара ҟазымҵоз. Уи илахь еиқәҵа акәын зегьы дышрыхәаԥшуаз. Иаҳәшьа данлахәмаруаз заҵәык, илахь ааиҵихуан. Ахәыҷқәа бзиа ирбон ари ашьха қыҭа. Агәарԥ ҭбаа иахьынӡарҭахыз иеиҵыхын. Абнара ҵыхәаԥҵәара амамызт. Адәеиужьқәа мшынҵас иаагылоз ҽаҩрала игазгазуан. Амшын ихыҷҷалоз ашәахәа еиԥшмызт аратәи ацԥхьқәа, аха иузеиҭамгоз ахатәы ҟазшьа аман. Аҳауа ацқьашьа ҳалалын.
− Шәца ҽыкәабара, – ан лхәыҷқәа ргәы рхашҭыр лҭахын. – Шоурахеит. Ардашьыл, Шьазина уаалхылаԥшла! Агаҿахь шәцар шәҭахызар, шәыргартә иҟасҵап?
Ардашьыл иаҳәшьа еиҵбы лнапы ааникылеит.
− Ҳзырццакуеи?..
Урҭ еибарҩны рҿылархеит. Аӡиас хәыҷы шлеиуаз иахьгәаҩаз џьара иҭатәон ӡы ԥыҭрак. Ргәылацәа аиҳабацәагьы ыҟан. Лара лхәыҷқәа дрыцәшәомызт. Лхәыҷқәа дахьрышьҭаԥшуаз, иџьалшьон агаҿахь лԥа дахьымццакуаз. Есааира ашьхаҟа ахәыҷқәа рхы хан, иаҳагьы иаднакылон ари аҭыԥ. Иҟамзи ааигәа ииасыз аамҭак, иахьааиз Абааҭа анлакәыршьоз.
Аҭоурых ду змаз Абааҭа, ақалақь ахәҭак, амшын ихгылан. Аԥсҭа уҩҭагылаанӡа, ашҭа хьыршәыгә агәы иқәгылаз аӡыршә хыркы улаԥш аахомызт, араҟа аҳра зуаз, ҩ-бахәык иркылгаз аихамҩа еиԥызшьуаз ацҳа ула ахьынӡахнакуаз. Ашьхара ас зқьы шықәсала иеиҩызшоз аӡиас хәыҷы уаваланы, ацҳа уаныҵслак, наҟ-ааҟ аԥса ҵла иаҵәара ургәҭыларкуан. Амашьынақәа рзы аӡиас ихыз ацҳа кьаҿ ушнықәслак, аҩнеихагылақәа, ахрақәа ирыласазшәа, амҩеи ашьха иаҵәареи ирыбжьанакыз ацәаҳәа пала еивҵырԥхаа игылан. Убарҭ руак аҿы аԥсҭаҟа зхы рханы ахышәқәа руак змаз ауадақәа ирыҩнан Сырбеи иҭаацәара. Аҳауа ацқьашьа уарлахҿыхуан, ацәаакыра шаҵазгьы. Ахышә анаауртлак, аӡиас хәыҷы абжьы хьархьаруа иуаҳауан акәымзар, ҭынчран. Наҟтәи аҟәраҿы игылан Урыстәыла аимпериаҿ идыргылаз еишьҭагыларыла аҩбатәи агес. Ахәыҷқәа бзиа ирбон амшын ахь ацара. Ара ииз уажәшьҭа аҽыкәабара иаҟәыҵхьан, аха ахьҭа иалааӡаз Лареи лхәыҷқәеи макьана
амшын рызхара изымҭалацызт. Уи ашьҭахь аҟәры ихықәгылаз апарк ҿыц инҭалон, рымӡк аҿы инатәалон. Ахәыҷқәа ргәы ԥҵәаны, аҩныҟа ицар шырҭахыз рҳәаанӡа, урҭ дырхылаԥшуа, ан дрызԥшын. Аҩны инеиргьы, рыԥшәма макьана дшымаацыз лдыруан.
Иара иусура иаҳагьы дамҽхакны даман. Иҭаацәа анааз ауха даарылатәеит акәымзар, ақалақь имацара иргылозшәа акәын иҭакԥхықәра дуны ишибоз. Ашьыжь дшыҩагылалак ахәыҷқәа ааирԥшуан. Ардашьыл ирласны иҽеилеиҳәарц наидҵаны, Шьазина длыцхраарц лҵкы ааигон. Мадина усгьы лхы дахәартә лызҳахьан. Рҽанааилдыргалак, чаик ыжәны, имашьына шааилак, ихәыҷқәа има, длалбаауан. Имҩатәны ашкол аҿы Мадинеи Ардашьыли нижьуан, Шьазина – абаҳчаҿы. Уи аҽны уаҳа уаҩы дибомызт. Лара лакәын аҷкәын иҵарахьынтә иаара ашьыбжьышьҭахь иазԥшыз, ихәы ҟаҵаны акриҿазҵоз, иҩныҟатәи идҵақәа рынагӡараҿ ицхраауаз. Мадина лҵатәқәа лхала иналыгӡон. Ан лакәын Шьазина даазгоз. Амала, ахәыҷқәа раб иҿынтә ираҳаз ажәак раҩшәомызт. Ардашьыл, ибзиаз хәшьарак иоур, имшынҵа иан илирбон.
− Саб ибар иагьа дгәырӷьап, – иҳәон иара.
− Сара ус сгәырӷьом ҳәа уазҳәада? – ан лгәы иалан, ахәыҷы, уахи-ҽни ихылаԥшуаз дналаҩсны, иаб иӡбахә ахьцәыреигоз.
− Ус сымҳәаӡеит, – Ардашьыл иан лыхәда инапқәа аакәиршон. – Амала ашьыжь саб исабжьеигеит аҵара бзианы исҵаларц.
Лара уи аҽны хырҩ азылымуит, аха уажәы ибзианы илгәалашәон «саб исабжьеигеит» ҳәа Ардашьыл ишиҳәаз. «Исеиҳәеит» ҳәагьы иҽыҵымшәеит. Сырбеи иҳәашьа акәхарын аԥа изазиԥшааз иақәнагоз ажәа. Лара аҷкәын есымшатәи изыҟазаашьақәа цқьа илгәалашәартә иахәҭаз хшыҩзышьҭра шырзыҟалымҵазгьы, илзынхеит илгәалашәашаз. Ҽнакгьы Ардашьыл иақәырӷәӷәаны ишиҳәаз лгәалашәон:
− Алгебра ибзиоу ахәшьарақәа ахьсоуз игәаԥхомызт, аҵыхәтәан иаазгеит дзыргәырӷьашаз.
Лара иџьалшьон ахәыҷы иаб игәы иаахәарц иҿыцыз ажәабжь есымша иааигаларц дахьашьҭаз. Уажәшьҭа иеилылкаауан, ахәыҷқәа има ашьыжь данындәылҵлак, амашьынаҿ аамҭа кьаҿла ишымҩаԥысуаз зда царҭа амамыз ааӡара ус. Абарҭқәа зегьы уажәраанӡа, инышәынҭра дынҭалаанӡа, Лара иахьылзеилымкаацыз лгәы ԥнажәон. Иагьа лылаӷырӡ ҭабахьазаргьы, лӡамҩеи лԥынҵеи ирыбжьаланы, ацәаакыра кәымпылӡа аҿыланахон, илалгәыдҭәалеит, зны абаҳчаҿ Шьазина данаарымылхыз анылгәалашәаз. Лгәы ҵаӷаӡахон.
− Иахьа быбзиазу? – дҵааит ан.
− Сыбзиамкәа, саб иасымҳәази сҟәыбҷаӡа сыҟазаауеит ҳәа, – лҳәеит ахәыҷы, лан лҵаашьа лзымбатәбарахазшәа, лхаҿы еимырџьахәны.
Игәнылгон иахьа ан ианаамҭаз абарҭқәа зегьы иаҭахыз аилибакаараз аҭак ахьылзыҟамҵаз. Иаалыкәыршаз аԥсабара џьашьахәы аҭагылазаашьа ҿыц илхатәызшәа анырра ахьынӡалызцәырнагоз, зегьы дрылагәырӷьарц лҭахын. Урҭқәа зегьы дрышьцылоз аҟара, лыуаҩра ацагәара аҽазнакит. Маҷк лхы лнапаҿы иаалгар, дызлашәаз аџьанаҭ илызцәырнагарын аҭаацәараҿ иҷыдаз аизыҟазаашьа ҿыцқәа. Лхы ақәымчра иарбанзаалак иахьлылымшоз амшала, илзыхынҳәит лжәытә гәалақәа. Ԥыхьа арҭ зегьы учҳартә иҟаҵәҟьан. Аҭаацәара шьҭалаанӡа, аҩны дмааиуази. Уажәы бжеиҳан дхынҳәуан, ихәыҷқәа анышьҭалалак. Урҭ илаҭаԥшыха ашьыжь заҵәык акәын ианроуаз. Лара лхаҭагьы, лгәы анԥҵәалак, дышьҭалон. Ҿыц лгәы анԥҵәалак, дыцәон. Дзымҽхазкуаз аԥхыӡқәа даарылҵны, нас аԥхыӡ илбоз лгәалашәартә аҿынӡа данҭынчхалак, иара дааҩнашылон. Лара дааԥшыр – дҩагыланы ихәы изаақәлыргылон, агәхьаа дахьаиргоз лгәы иаланы, ҿымҭӡакәа. Лара деиҭашьҭалахуан. Сырбеи, иагьа акрыфаны дхынҳәызаргьы, ашарԥазынӡа дзымхынҳәыргьы, дышьҭалаанӡа чаик ижәыр акәын. Ирлас-ырласны асыӡбал ифалон. Уи еснагь изхиазар акәын. Иусурамшқәа шыхьанҭазгьы, иааԥсара инирԥшырц иҭахӡамызт. Амала, аишәа дҩахыҵны, аҟәардә аашьҭхны, абалкон аҿы
днеины, днатәон, иҩныҵҟа маҭәа мацарала деилаҳәаны. Сааҭбжак аҿынӡа абра дызтәар, иԥсшьарагьы уи акәын. Дхынҳәны данышьҭалалак, иԥҳәыс акы лҳәар аҵкыс, ауха дзымгылар анеиӷьеишьоз ҳамҭакы иҟалалон. Уажәшьҭа ацәамҭха аиура дазхиан. Лара деиҭамыцәацзар лжәытә гәалақәа лырҿыцуан.
− Анасыԥ азоуп ауаҩы дзиуа…
− Ибзымхои?
− Ҳаухашҭӡеит. Сухашҭӡеит.
− Бгәы иаанамган.
− Амца иацәшәаны, аӡыршы иҭаԥалаз ҳәа, ԥыхьа уусушьа шысгәамԥхоз, уажәык узбаӡом.
− Сус рацәахеит. Зегьы еилагӡатәуп.
− Сара ас уаҳа исылшом.
− Акыр зычҳаз акыр ибеит.
− Зегьы нҵәашьак рымазароуп.
− Рынҵәашьа бзиазар, урызхәыцыргьы ҟалоит.
− Аҭагылазаашьа еиҳа еицәазар?
− Уҳ-ҳ!.. – даақәыԥсычҳаит Сырбеи. Арҭ реицәажәара еснагь инҵәон лара лиааирала. Аҵәы иахаиҵар иҭахымызт, иахьынӡауаз ихаҭагьы ачҳара иоур, акыргьы ибарын.
Арҭ аицәажәарақәа рацәахеит, ишнеиуаз есымшатәи нормахеит. Иара дшааҩнашылалак уажәшьҭа дзызԥшыз иԥҳәыс лҭыӡшәа акәын. Ихала ифатә аақәиргылон, лара дшышьҭаз даӷьуа далагон. Знык-ҩынтә длыҵаҟьеит, аха раԥхьа иааиз ауаткаршы амцабз ишақәҭәоз аниба, аҭакҟаҵара даҟәыҵит. Ахәыҷқәа мааԥшырц акәын ииҭахыз. Изхшаз реизыҟазаашьа анеилыркаа нахыс, рааӡара ашьақәҟьарахь ахы архон. «Изшаз илԥха роуртә», инҭаҳәахаа ишыцәаз еиԥш, ҿырҵысы ҟарҵомызт, макьана ргәамч ҿыцын, иӷәӷәан. Иагьа лԥсы еибакыргьы, Лара дшынаҳәлак, маҷк лгәы аҭынчымра шылхьаауазгьы, ашьыжьынӡа ибзианы дыцәон. Лхаҵа иакәын иагьыцәаз, иагьыцәамыз.
Уамашәа илбартә, сабшак ахәымҽхан заа дхынҳәит. Дагьгәырӷьеит лара. Сырбеи, аччаԥшь иҿыкәхх, ихәыҷқәа дрылатәан. Урҭ рызхара ианиахәмар (рызхара абаҟаларыз аха), арҭмаҟқәа ҩба аашьҭихын, ихшара има, длалбаан, таксик ала аџьармыкьахь дцеит. Лара, лымацара данынха, ахәыҟаҵара дналагеит. Лнапы злалкрыз дақәшәомызт. Макьана илзеилымкаацызт лыԥшәма аҩныҟа ас заа дзыхынҳәыз, афатә аагара гәхьааигарымызт. Илгәаламшәоз рыцхәк акәзар? Лхәыцрақәа иагьа еизылыкәкәазаргьы, ус ак лхахьы илзаагомызт. Фатәы ҳәа уамак еиҿылкаанӡа, атакси рыҵаҟа иаангылан, арҭмаҟқәа рҭәны, ахәыҷқәеи иареи анааҭыҵ, уаҩы дызмыхәоз ахәыҷқәеи раби реигәырӷьабжь аҩныҵҟа иаҿгаз амардуан ахьынтә иааҩуан.
− Закәытә мшуи иахьа? – ахәыҟаҵарҭа аҿынтә ҿаалҭит Лара, лҭаацәара рԥсы ааиҭаркырц ианылатәақәа.
− Сабшами!.. – иџьеишьон аԥшәма, иԥҳәыс амшқәаҵәҟьа лцәеилагахьазма ҳәа.
− Уи азакәым изысҳәо. Ныҳәак умоушәа уҟоуп.
− Уаҵәы асасцәа ҳзаауеит.
− Иарбан сасцәоу?! – агәынамӡара даамҽханакын, лхы ашә иаалалкит.
− Аус ахьызуа сҩызцәа.
− Избан?
− Счеиџьыка рҿасҵар сҭахыуп.
− Ус еиԥш зныкгьы иҟаумҵацызт.
− Ара даҽа ҭагылазаашьак ыҟоуп.
− Заа изсаумҳәеи?
− Иаалырҟьаноуп ишысхҭашәаз.
− Заҟаҩы ҟалода?
− Жәохә-ҩык рҟнынӡа.
− Заҟа?.. Усҟаҩык рхәы ҟасымҵаӡацт.
− Зны иҟабҵароуми раԥхьа акәны… Сара сбыцхраауеит.
− Иухьи сҳәоитеи, – днахынҳәит Лара, нас уахьынтә лбжьы ааҩуан: – Ҳургәырӷьоит аҵыхәтәан ҽнак иадамхаргьы ҳәа сыԥшуан, уара сыхәда ауӷә лықәуҵеит. Ирылысхыузеи усҟатәи асасцәа.
− Аҳы, ателевизор аҿаҳҵапи! – уи илҳәоз ахәыҷқәа рыхшыҩ азымцарц, Сырбеи ателевизор наҿеиҵеит.
Ахәыҷқәа ирызкыз дырраҭарак цон. Ардашьыли Шьазинеи рыхшыҩ уи ианазца, Сырбеи иԥҳәыс лахь днеит. Арҭмаҟқәа ирҭаз ааҭихын, зегьы рырхиара иналагеит. Ажәак иқәылҵомызт. Иаргьы ҿымҭ-ԥсымшьа дыцхыраауан. Ауха ирхиатәыз ианалга, иеиҵыҵуаз аишәа хәыҷқәа ҩба еидиргылеит, аишәақәыршә ду ааизакны инықәыршәны, авазақәа рыцқьа инықәиргылан, ашәыр наниҵеит. Иара изыҟаҵоз иԥҳәыс лҽазылкыр иҭахымызт. Аҟәардәқәа рҭыԥ аарзылихит. Урҭ рызхомызт. Агәылацәа ашьыжь ирымихырц ааиӡбеит.
Адырҩаҽны ашьыжьӡа, уалыр хәыҷык азна аҩы има, дааит Адгәыр. Уи даҽа усқәак иман ақыҭан, иҽнымырхакәа дцеит, шьыбжьонынӡа дырзаарц. Шьыбжьонҟәараз иааишаз асасцәа ааит. Зегьы ладыртәеит. Рызынтәык рышьҭахь иааз Адгәыр Сырбеи днеиԥылеит, дахьагхаз гәыбӷан иҭо. Уи даарц игәы иҭамзаарын, аха аԥшәма диргәаар ҳәа дшәаны акәын амҩа дзықәлаз. Асасцәа рахь данлеига, итәаз иаарнубаалартә рхаҿқәа рҽаарԥсахит. Иааиз ихаҭа урҭ ахьибоз даргәырӷьомызт, аԥсшәа нараҳәашәа, Сырбеи иахьиирбаз аҭыԥ ааникылеит.
Лара, иҟьашьыз ачанахқәа аарымҵхуа, ицқьаз нарымҵаргыло, афатә знырхыз ачанах гәаҩақәа аишәахьтә иаарылго, ачыс ҿыцқәа зныз нықәыргыло дахьыҩназ, ицәажәоз дырзыӡырҩуан. Зегь раԥхьа лыхшыҩ ирҭааз зегь шхацәаз акәын иззылшьҭыз. Урҭ рыҳәсақәа ахьрыцмыз, лҭагылазаашьа еиԥшылтәшаз анасыԥдақәа лылаԥш ихгылан. Ишылымбацыз еиԥш, аӡәаӡәала аҵәцақәа аашьҭхны, аԥшәма иаԥиҵахьаз аныҳәаҿа ркуан. Урҭ ирҳәоз лыхшыҩ азылшьҭырц лгәы ишҭамыз, аргылара аӡбахә мацара шырҿыҵакыз анылба, нас урҭ ирҳәоз аишьҭаргылашьа лхаҿы иааиртә ианыҟала, илызгәамҭаӡакәа дырзыӡырҩуа лҿыналхеит. Доусы маҵурала дарбаныз лыхшыҩ азцахьан. Сырбеи инаҩс аханшәа итәаз атрест анапхгаҩы иакәзаарын. Аԥшәма аҩбатәи аҵәцала уи иныҳәаҿа икын, аишәа амҩаԥгара инапы ианиҵеит. Доусы ирыгыз аӡәгьы игәаламыршәакәа, рныҳәаҿақәа анышьҭырхуаз, изларылшоз ала идырҽхәон. Иржәыз маҷк ирылсхьан еиԥш, Адамыр иныҳәаҿа ркит. Уи, ицәгьара иаҳа идузу здыруадаз, ажәак ҩа-жәак ихырҳәаауан. Иаргьы, иҭабуп ҳәа аанарго, иаҭәаимшьазшәа ихы ааирҵысуан.
Аҵыхәтәан аԥшәмацәа рныҳәаҿа ҩышьҭырхит. Гәыкала ишырҳәозгьы, џьара-џьара цқьа иузгәнымкылашаз агәынамӡарақәа налаҵо, Сырбеи иахьихцәажәоз, Лара еилылкаауан аргылара ашьҭыхраз лхаҵа иҟаиҵоз аус ду ҳаҭыр шақәырҵоз, ауаа рҿы ахьӡ-аԥша аамҭа кьаҿла иширҳаз. Уажәраанӡагьы уи иус дазҿлымҳандаз ҳәа лхы гәыбӷан аалҭеит. Иара ихцәажәаны, лара лахь ииасуан, ас еиԥш иҟаз ауаҩы иашьҭахьҟа деиқәшәамзар шалымшоз ҳәа. Рҩыџьегь ааиднагалазижьҭеи, лыбзиабарада ак рымбацызшәа, лыбзиарагьы лыцәгьарагьы ззымдыруаз ауаа лыхцәажәон. Лгәы ааҭгәырӷьаауан, ааигәа усҟатәи зыԥсҭазаара иаламгәырӷьацыз аԥҳәыс ҿа. Дазымхәыцӡакәа бзиарак ҟазҵаз леиԥш лхы лбон азныказ. Нас, даҽаӡәы дҩагыланы, Сырбеи данихцәажәоз, илзымдыруаз ауадаҩрақәа илзааигәаӡаз ахаҵа изкны иҳәо даналагалак, абригьы уажәы лара лырҽхәара иҽшазикуаз еилкааны, лцәа дааҭаӡыӡаауан, маҷк лхы ԥхашьо. Ашьҭахь, иҵегь ддырҽхәаргьы цгьа илымбо, цәанырра ҟәандак даашьҭнаԥаауан. Ара дизҭгьы, ара дааӡазҭгьы, илхаҵахази лареи реидҳәалашьа заҟа иӷәӷәаз даҽакала илныруа дҟаларын аха. Аӡәаӡәала, ҩыџьа-ҩыџьала, еиҳабы еиҵбыла ицоз, аԥсшәа карҵәаны, аԥшәма ԥҳәыс лчеиџьыка ҭбаахарц илықәныҳәо, агәхьаа дахьадыргаз азы аҭамзаара иаҳәо, индәылҵуан. Адгәыр зегь рашьҭахьӡа дынхеит. Имацара даҽа ҵәыцакгьы лҭаиркәкәан, аишәа дҩахыҵит. Иижәыз илаӡаны дшыҟазгьы, макьана ацара игәы иҭамызт.
− Ухы аагәаҭала ҳәа заҟантә иуасҳәахьеи? – уи Сырбеи иахь даахьаҳәт. – Иухыҽхәошәа ҽахьудырбо, зегьы уеигәырӷьо џьушьома? Рыбла ашьа хыкәкәало ауп ишыҟоу.
(Иацу ыҟуп).
Варлеи, лаб иԥсыжра ашьҭахь, иаразнак амҩа дзықәгыломызт, аха Мардасоу убри ауха шьҭахьҟа иԥыруаз аҳаирплан дақәтәан, уаҟа маҷк дамхацәан, ашьыжь алекциахь днеит. Иҵарамш нҵәаанӡа, ауаа дшырбоз иблацәа хымҩарц дшықәԥоз, шьыбжьон ааит. Дышиашаз азеиԥшнхарҭахь ихы ирхан, иԥылоз иҩызцәа аԥсразы ирҭоз азҵаарақәа рҭак иҽрыдмырхалакәа, иуаҭах дныҩналан, дшеилаҳәаз днықәиеит. Ицыҩназ Лурентиа данааи, дыҩнало-дыҩныҵуа акраамҭа иусқәа дрышьҭан. Уи дызҿызгьы ицәаз даанамырԥшит хәымҽханынӡа. Дышҩаҵҟьаҵәҟьаз еиԥш, аҿыӡәӡәаха имҭо, аԥсуа студентцәа ааидыххылон, иҟаз-ианыз иазҵаарц. Лена дибомызт. Изеилкаауамызт иара дидгыларц лҭахыҵәҟьамзу иахьеидырбалоз дацәыԥхашьозу. Убарҭ ахәыцрақәа дшеимдырххоз, ауха иааихигеит, цқьа иԥсы изымшьаӡакәа, амалагьы ҽынла дмыцәахьази. Ашьыжь автобус ахьааҭгылаз лнеира дазԥшын. Лҩызеи лареи уахь ианцәырҵ, рынарыдгылара убас ихьаарымгеит, хара-хара ирдыруаз иакәызшәа. Ихы ахьигара дақәымшәо данрыдхыла, даҽа уск имазшәа, арҭ зҭалоз акәымкәан, автобуск дақәтәан, дырԥырҵит. Есымша дибон лара, амала лахь усҟатәи иҽцәыригомызт, лыбла дахьамбацәоз иахырҟьаны. Ус дхынҳәит Варлеи, лаб иҭахара зыхҟьаз амашәыр ахьҭырҵаауаз иазкыз мацара акәымкәан, Лена илзааигәаз ирҳәоз ажәабжьқәа лыманы.
− Уажәшьҭа маҵурак змоу хаҵоуп Лена илышьҭоу, – лҳәеит лара автобусаҿ, алекциахьынтә ианыхынҳәуаз. – Лара дыԥшуп уи дигозар ҳәа. Аха лан иҽеиу ԥҳәысымзаап. Ацәгьара зыбжьылҳәаахьоу маҷым. Иара зыгәра игоз ԥҳәыск дылирбазаап, аԥхын ԥсшьарамшқәа рзы аҩныҟа ҳаныҟаз. «Абри лыда ӡӷаб думбаӡеи? Дуаҭәасшьом», – ҳәа иалҳәан, уи лан илзылухьаз амшала лшьа луртә аҭагылазаашьа лоуит. Изласаҳаз ала, уи ахаҵа Лена дихаиршҭхьеит, лара илыздырӡом акәымзар. Сгәаныла, уи бзиа дибомызт, акәымзар ԥҳәыск ак лҳәеит ҳәа, дылҟәаҵрымызт.
Мардаосу деилашуан, автобус знык иаангыландаз ҳәа дахгәаҟуа. Иҵаауаз аҳауахьы ианцәырҵгьы, ихаҭа дзыхьшәашәахомызт. Иуаҭах кьаҿ заҵәы дыҩнан, усгьы иҽизмырҭынчит. Лурентиа иҵатәқәа данырҿыз, иара ииарҭа дылаиан, аҭуан даҵаԥшуа. Аӡӷаб лхыбаара изцәырҵын, зынӡак дамҽханак дшамаз, астудентцәа шьҭалахьан еиԥш, маҷ-маҷ ихшыҩ ахьшәашәарахь ианиас, Лана ӷәӷәала лгәы ишасуаз ааихҭашәан, аамҭа цацԥхьаӡа, лрыцҳашьара аҽарӷәӷәон. Данааиԥхьхәыцлак лызцәымӷра ааизцәырҵуан, иара иахь лхы ахькыдмыз даргәаҭеиуан. Ашьыжь автобус ааҭгыларҭаҿ лҩызеи лареи рааира дазԥшлон иара, урҭ дахьырымбашаз дцәыҵагыланы. Лхы-лҿы харк амаӡамызшәа илашон. Убасҵәҟьа ипашәыз лыхцәы лыжәҩахыр илықәыԥсо ихҵәан, иҿаҳәан, анҵәамҭақәа еикәарҳәо. Лычаԥашьа улаԥш адхалацәомызт, аха лхаҿы… Илызԥшыз ахьылзымдыруаз даарыцҳаишьахуан. Лҩыза даалыдгыланы, лхы лыхьчарц лацәажәара иҽыназиклон, ишьаҿа уахь инеихигаанӡа, дааиҭаԥон, автобус ааины аӡӷабцәа нҭалаанӡа дааԥшырц. «Хаҵак ицәгьаҳәара сызлалагари?..» – ихы дазҵаауан иара. Арахь лара дрыцҳаишьахуан. Нас ашьшьыҳәа лгәаӷ аашьҭихуан, дзықәшәалак иара усс имази, аха ихәыцрақәа рҽааиҭаркаанӡа акәын.
Ҽнак иара, илекциақәа анынҵәа, уск имазшәа ҟаиҵан, Варлеи азеиԥшнхарҭахь ицоз автобус днеиҭан, ихала атроллеибус дҭалан, амҩа данылт. Лена дынлыхьԥшырц иҭахын, уи длацәажәарын ҳәа игәы зынӡак иҭаӡамызт, азеиԥшынхарҭахь дааир
димбарызшәа. Рфакультет зыҩныз акорпус аҿаԥхьа дгылан иара маҷк инаскьаганы, лҩыза длыма даацәырҵуазар ҳәа. Рҩыџьегь ыҟамызт, аамҭа маҷымкәа ишцазгьы. Еизарак рымазар игәахәын, аҩныҵҟа дныҩналан, иааимидеит. Шьыбжьоншьҭахь ара иубодаз. Дыҩдәылҵын, ателефон дасит, азеиԥшынхарҭа аҷаԥшьаҩ лахь, Лена ма лҩыза даалыԥхьарц, ирыцҭаз студентк драцәажәарц иҭахызшәа. Урҭ уа ишыҟамыз анеиликаа, убри акәын иара идырырц иҭахызгьы, ақалақь библиотекахь шьапыла иҿынеихеит. Нас аамҭа ицәцар ҳәа дшәан, атрамваи дынҭашылазар, абар дара! – рҩыџьегь дынрыдгылеит. Мчылашәа аԥсшәа нареиҳәеит. Дара акы ааибырҳәан, атеатр аԥхьа илалбааит. Иаргьы днарышьҭалеит. Акассаҿ абилеҭ аархәарызшәа ацәаҳәа иқәгылоз аҿар инарылагылеит. Нас урҭ иаарылҵын, хазы еилагылаз рахь иниасын, ирацәажәон. Еицны џьара ицар рҭахызшәа игәы иааинаҭан, игәаӷьны Лена дналыдгылеит.
− Шәабацои?
− Уара иуҭахи? – дхааӡамкәан дҩаиҵаԥшит лара.
Уи атеатрахь абилеҭ дашьҭамызт, еилагылаз дрыцны џьаргьы дцомызт, аха иара длыдгылар ҳәа дышшәоз ибон. Лҩыза даашьҭылхын, лҿыналхеит. Иара дааникылеит:
− Иҟалозар баасацәажәа!
− Иуҭахи? Сара сыццакуеит, – лҿынахамҭаз, лыжәҩахыр ихшьыз лшәыра инапы нақәиҵеит дааҭгыларц. – Соушьҭ!
− Сбацәажәар сҭахыуп, абас бҟазшьа зыҟеи?
− Ҳаццакуеит, – лҳәеит лҩызагьы.
− Џьаргьы шәыццакӡом.
− Иакәым акы сумырҟаҵан, уи аӡбахә ала усмацәажәан! – лҳәеит лара, уи ауха дицымцар ҟалом ҳәа длыдгылазшәа.
− Сыбзеилымкааит… Бара бусқәа ҽеим, убри салацәажәарц ауп еиҳараӡак сызҿу.
− Сусқәа арбан уара иудыруа?
− Издыуеит зегьы.
− Иудыруеи?
− Бхы базхәыц! – ииҭахыз ацәыргашьа дахьақәымшәоз, ихы гәыбӷан аиҭон, ишьара дықәҟьазшәа дахьлыдгылаз. – Исҭахым бгәы быхьуа бҟаларц, – арахь игәҭакы акала илирдырырц дашьҭан шьҭа лҽанлыдигалах.
− Уара иуҭахи?
− Бысҭахыми. Сгәы зҭабшьуеи?
− Уара ухы уазхәыцуеит, сара узысзымхәыцуеи?
− Бара сбызхәыцны ауми сзааз. Иҟалап быԥшра игәаԥхазар, исзымдыруа акала бигәаԥхазар, аха уи маҷуп. Сара бзиа бызбоит, иакәым ала ибызныҟәар ҳәа сшәоит.
− Нас урыцҳасшьар уҭахыума? – лҿыналхеит.
− Мап! – иара дникылеит.
− Нас?
− Сеилыбкаар сҭахыуп.
− Сара сусқәа ҳәа уара узҿу иудыруеи? Исаҳәишь ихьӡ!
− Сара цәгьаҳәара смааит, аха бхы базхәыцыр сҭахыуп. Бҭахоит.
− Уи уара усс иумам.
− Исымоуп. Ус баансыжьуам.
− Сзынауҿаԥшуам! Сзынауҿаԥшуам!
− Уи сычҳауеит.
− Дзакәытә уаҩузеи, ас аӡә дсымбацт.
− Бара ибеиԥшугьы уаҩы дсымбацт.
− Сзынауҿаԥшуам! – дихәаԥшуан, лцәымӷра зныԥшуаз лыбла цәаакырц агьагымкәа.
− Иҟалеи, бҵәыуара быҟоуп!
− Фу, уа узы сҵәыуахуоит. Сзынауҿаԥшуам, – ҿыц илҳәон, илымҳәацыз џьылшьозаарын, амала ҿыц ацәымӷ ныршьа аҵаҵаны. – Усԥырҵ! Акәымзар суҿасуеит.
− Аеи нас!.. – дақәшаҳаҭын иара.
− Ухы иазеицәоу ауп узҿу, усԥырҵ!
− Мап. Цқьа ҳаицәажәароуп.
− Исҭахым, – даҽа лҩызцәақәак шааиуаз иаарыдизалт. Урҭ дынрылалан, уаҳа дузнымкыло дцеит Лена.
Мардасоу, ааха ахьоуз ихы ларҟәны инарбо, уи длышьҭаԥшуан. Атәамбара лышьҭахьҟа лхәамцҵәҟьа ианыԥшуан, убасҟатәи лхы шьҭыхны, лҽыриашаны амҩа данын лара, лхи лусқәеи рыгәра лгацәо, лҩызцәа дахьрыцнеиуаз, дшылԥырылцаз агәазыҳәара лыманы. Иҽыззикыз акгьы ахьалымҵыз ихы имагәыхьха дҟанаҵан, даахьаҳәын, дмеида-гәеидаха шьапыла амҩа днанылеит. Шьыбжьон акыргьы иԥхаран, ахәымҽхан аҿыхьҭара аҿалан, аҵаарахь ахы анарха, ихылԥа неихеиҵеит. Уаҳа уи лааигәара дышзымнеиуаз усгьы еилкаан. Иара, заҟа длырҟьыцыр лҭахыз аҟара, лара, усҵәҟьа илызныҟәаанӡа, дылзеилкааӡомызт. Мардасоу амҩа данын, амҩақәа ааихҵәо, иааигәа-сигәа ауаа рыжәпара дшалаз имбаӡо. Автобусқәа, атроллеибусқәа, атрамваиқәа ихьӡон, иаангылон, ивсны ицон, иара урҭ дрызхьаԥшуамызт. Адунеи ианыз изеиԥшны, амҩа дахьынӡаныз игәалашәомызт, лашьцаӡахьан.
Азеиԥшынхарҭа дныҩналеит. Иидыруаз рылаԥш иқәшәар иҭахымызт, уаҩы дизхьамԥшӡакәа, иуаҭах дныҩналеит. Лурентиа иҵатәқәа дрыдтәалан. Иааиз иҽааилихын, зны аиарҭа днықәтәеит, нас ихы инапаҿы иааигарц ӡбаны, аҟәардә днықәтәан, шәҟәык аашьҭихит. Изеилкаауази изеилымкаауази еиҟараны дшаԥхьоз, Варлеи дааҩнашылеит. Мардасоу дҩаҵҟьан, иҟәардә налиҭаанӡа, иус даҟәылхыргьы лҭахымкәа, арахь дааиҿамцәажәар лзымчҳауа, иара дахьтәаз днатәарц, икаруаҭ днықәтәан, лхы-лҿы еимлагәа икны, аҵәыуара лыҽналҭеит. Лнапы лыблақәа ирԥыралкаанӡа, лылаӷырӡқәа рҿылархахьан азы, лкалҭ ианҭәалон. Деилызкаашаз илзааигәаӡаз ҩыза ӡӷабк длымаӡамызт, лхы иҭапапаз лусқәа рҽеизырҳәҳәазҭгьы, ддырҵәыуан, аӡәы лҿы дзымнеиӡакәа, арахь дықәназаарын. Лыгәҭыха зылҳәашаз аӡә даалыдтәаларц лҭахгәышьан, зҿы дааиз уи еиликаауан, аха ицыҩназ ишԥагәникыларыз иибоз, уи игәхьаа уамак ишимамызгьы.
− Бхы бнапаҿы иаабгароуп, бҽабҭаӡар ҟалома, – дналабжьарц лаԥхьа днеиҳәҭҟәыҟәлан, лыбла дныхԥшыларц, лнапқәа даарыхеит, аха агәырҩа зыхтәалаз блала аӡәы дихәаԥшырц лҭахымызт. Лнаҩсан днатәан, излауаз ала лыгәшәымшәҳәара иҽыназикит. Уи лыӷәӷәара дақәгәыӷуан иара, аха лара дзеиԥшрахашазаалак лаб иахьимыхәоз лзычҳауамызт.
− Ус ҟабымҵан!.. – Лурентиагьы дналабжьарц иҽыназикит, ишәҟәи итетради илаԥш аарыдымгаӡакәа. – Бхала бҭагылазаашьа баиааироуп.
− Иара данԥслак бҽиҿыбшьаарц иҭахын ҳәа баҳама? – иҳәеит Мардасоу, Лурентиа ддәылҵырц, ишәҟәқәа ааидкыла инықәҵаны, ашә ахь иҿанынеихоз. – Иара иашьҭахьгьы бхы-бгәы бзиа бҩызцәа брылагылазарц иҭахын.
− Уи дзеиԥшраз уздырӡом, – лхы налҟьан, лчаврала лыблақәа аалрыцқьеит. Лыҽлызнымкылахызт, ҿыц инеималҭәеит. Лыбжьы лылаӷырӡ иалҩуан. – Иарбан усыз уи дызламцәажәоз. Ирацәаны даԥхьон. Иареи сареи ахаҿсахьақәа еимаҳкуан. Дахьцалак сицын, ҳахьынӡеицыз сацәажәара дацәаашьаӡомызт, заҟа дысҭахыз уаҩы изеилкааӡом. Ас ҟалеит ҳәа ансашәҳәа, саб шиакәыз агәра сымгаӡеит. Схы зжьон, агәарԥ сынҭаланы, сан сналыхьԥшаанӡа. Схы зжьон амардуан сахьынӡаҿагылаз. Ашәхымс сынхыҵаанӡа, икҿаз саб шиакәыз збеит.
Азеиԥшынхарҭаҿ астудентцәа заа игылар акәын, уи иазхәыцны ишьҭалашаз шьҭалахьазар ҟаларын, Варлеи лаб изкны иааинырсланы иуҳәашаз ак нмыжькәа дахьынӡалацәажәоз. Лгәы иҭакыз ԥыҭк анҭылх, маҷк дааиқәтәазшәа луит, ахҳәы ааимхны, лыхцәы лҳәеит, лыблақәа лрыцқьеит. Лҭагылазаашьа зеиԥшраҵәҟьаз лҩызцәа идлырбарц лҭахымызт, аиҳараӡак илыцыҩназ Ламара.
− Иҟоу бдыруама, – уи дцарц дҩагылахьан, иара данааиҵаирсуаз, – бҵәыуарц аныбҭахыу, арахь бҩықәнала. Маҷк сызбыцхраауазар даара исҭахыуп.
− Сыгәҭыхак зысҳәо уаҳа уаҩы дсымаӡам. Суеигӡо џьумшьан, – дындәылҵит лара.
Даақәгьежьт Мардасоу, хәыҷӡак дызлыцхраар ҳәа дгәыӷшәа, маҷ-маҷк игәы алаҟаны. Наҟ-ааҟ лхьаақәа злахиҽрыз ҳәа цқьа издыруамызт. Аамҭа акәын зегь зыхәшәтәуаз, уи еиӷьыз гәазҭодаз. Ииарҭа днылаиан, иблақәа аахиҩеит. Лаб маҷк дылхашҭыртә, дааихьирԥшыр бзиан, акәымзар аӡӷаб дҵыкәкәарын. Нас дҩықәтәан, иальбом даахеит, исахьақәа днарыхәаԥшырц. Арахь данаалоз иаамҭа аиҳараӡак аргылара ҵара иазкын. Ианааихҭашәалак жәабжьқәак иҩлон. Карандашьла сахьақәакгьы ҭихлон, еиҳараӡак аӡӷабцәа рхаҿсахьа дрызҿлымҳан. Ашәыга аникуаз, аҩныҟа данцалак, ҟазарҭас иалхны имаз ауаҭах аҿакәын. Маҷ-маҷ зегьы инапы рылакын, макьана издырӡомызт иаҳа ихшыҩ зызцоз. Амала шьҭа мҩашьарада идыруан занааҭла дшыргылаҩхоз. Иқьаадқәа дшыргәылаԥшуаз, дааҩналеит Лурентиа.
− Усахьаҿ иҭухуа уидеали, – иҳәеит иара ҩбаҟа бӷьыц аарылихын, – Ленеи уамак еиԥшымшәа збоит. Улыдызцалеи?
− Изхыуҳәааи?
− Ушлышьҭашәарыцо збалоит. Иалухыз уамак дысгәаԥхо џьумшьан. Илыдубалаз сыздыруам. Усахьаҿ аӡӷаб иаҳа деиӷьуп.
− Уидеиалҵәҟьа дшузымԥшаауа зымбои, аха маҷк уи дақәшәозар сгәахәын.
− Нас Варлеи лыҽлырҭынчу? – абӷьыцқәа наҟ инықәеиҵан, Лурентиа аҽеилыхра иҽазикит.
− Усшәа сгәы иабеит, аха лусқәа уадаҩуп. Ахәыҷы амцхә иҭаацәа дахьырзааигәартәуа, абзиарақәа рнаҩс, агәыхь ацуп.
− Лгәыхь даҽа гәыхьк лзацуҵар ҳәа сшәоит.
− Иуҳәаз иаҵанакуеи?
− Дузааигәаумтәцәан! Лаб дшиҿԥсаауа, уаргьы улзацлар – лусқәа иаҳа иуруадаҩуеит.
− Лгәы аалхаршҭтәыми, ишԥаҟасҵари?
− Арахь даҽаӡәы дшуҭахыу здыруеит, ари дузааигәаумтәын! – Лурентиа ҿыц Мардасоу игәы иҽаниҵон.
− Ак ҳаблжьаларц аума сара сызҿу, ма лара дзышьҭоу?
− Гаӡарак уалаҳар ҳәа сшәоит.
Исахьақәа наԥхьеикын, Мардасоу иҽааилыхны дышьҭалеит. Лена ихы дынҭадахын, маҷк даныцәазгьы, иԥхыӡ далан. Игәы аҭаԥсра иаҿын. Ашьыжь даҽа ԥыҭк дыцәар шиҭахыз, дҩагылеит. Ихаҿы рыцқьаны, чаик ыжәны, длалбааит, Варлеи диманы, рҵарахь дцарц. Лҩызеи лареи ықәҵхьан. Дахьындәылҵыз атранспорт ахьааҭгылоз Ленеи лҩызеи илаԥш нараахеит. Лхаҿы лаша аниба, игәеисра аҽарӷәӷәан, иҽыҵәахуа мацара, наҟ иҽиӡеит. Рылаԥшқәа ааиҿаҳар ицәымӷын, избанзар ацәымӷра згәылжжуаз лыблақәа ибар иҭахымызт. «Сзынауҿаԥшуам! Сзынауҿаԥшуам!..» – илымҳа иҭыҩуан дааҟәымҵӡакәа акырынтә еиҭалҳәаз ажәа. Дыццакуан наҟ, иара идеалс ииԥхьаӡоз илзааигәаз ӡӷабны иишьоз лҿынтә ахара дгылазарц дахгәаҟуан. Алекциахь аҵәҵәа аныҟала, алектор аудиториа иныҩнашылара дахьӡаанӡа, иара ашә днылагылт, акәымзар адәахьы даанхон. Варлеи лгәы лмыхьуа дибарц иҭахын, ихы налзиҟьан, лааигәа днатәеит. Алекциаҿ изҿыз ибаӡомызт, ирҳәоз иаҳаӡомызт. Аиҭакра аныҟала, дахьтәаз дымгыларц ӡбаны даанхеит. Акоридораҿ ауаа рацәа дызрылагыломызт, ацәажәара иҽаҟәигон. Варлеи иқәҿылымҭит азныказ, аха аҩбатәи алекциа нҵәаанӡа, иԥшра имԥсахызшәа анылба, дааизхьаҳәит, раудиториа абжеиҳара анааҭацә ашьҭахь:
− Уакәӡамкәа узбоит, иухьыз саҳәеи!
− Ус бгәы изаанагеи? Ашьыжь бахьцаз саҳәеи!
− Усгьы сзыцәомызт, заа сгылан сцеит. Амҩабжарагьы шьапыла сныҟәеит.
− Бымацароу?
− Издыруаз ӡӷабк дсықәшәан, ҳаицәажәон. Еибаҳҳәаз нас иуасҳәоит.
Нас зылҳәаз алекциақәа рышьҭахь акәын. Усҟан дара еицны амҩа ианын. Лгәы ааирҿыхарц иҭахын иара. Лара ак цәырылгарц лгәазыҳәон, амала дахыццакуамызт. Иара ак шиалҳәашаз илымҳа иҭылымшьхьази, арахь длызҵаауамызт. Зегь изеиԥшызшәа дахьлыцыз лхьаақәа маҷк илханаршҭын, дизҿлымҳахеит, – иара иҿыцыз ак иҳәомызт. Аҵыхәтәан лхала ицәырылгеит.
− Иахьа амҩан дсықәшәеит Лена лфакультет иҭоу ӡӷабк. Дҟабардоуп лара. Лена дзеиԥшра уаҩу салҳәарц слыҳәеит. Ҩнык ҳаицыҩноуп, аха цқьа ҳаибадыруоу џьушьоу. «Уи илышьҭоу аҷкәын дбуоума?» – ҳәа дсазҵааит. «Дсыуаӡам, аха иеиԥшу ҩыза дсымаӡам», – анысҳәа, исалҳәаз удыруандаз: «Бара ишыбҳәаҵәҟьо убас дыбзиазар, Лена ԥҳәысс дигарц иабжьазгом». «Избан сабҳәароуп», – дыхҭаскит саалҟәамҵӡакәа. Исзеиҭалҳәаз удыруандаз. Лена дыӡӷаб бзиазаарын, дыԥхасҭахеит. Амал рымоуп лҭаацәа. Илеиӷьу дыҟамшәа лхы иабо длааӡеит лан. Амал имоуп ҳәа, гыруа ҷкәынак дилҭарц лҭахызаарын. Иара дыбжьагьалдызын, аԥсшьараз иаауаз аӡӷабцәа дрышьҭан акәымзар, ус имаӡамызт, амала аԥара далажьын, убри акәзаарын аус злаз. Ԥҳәыс дааигарц игәы иҭазма, иалеихи аӷәра. Ашьҭахь длышьҭалеит маҵура бзиак змаз хаҵак, акәымзар лан уи агыруа дицрыҵуамызт. Ичмазацәоу аԥсуаа ҳамоуп, ус ԥҳәыск иҟалҵом умҳәан.
− Даара сгәы ҟабҵеит, – дааԥышәырччазшәа иуит Мардасоу. – Ҳнеип џьара, чашәк ҳахырымбаауазар аабап.
− Ахә сара исуршәозар – ҳнеип.
− Бара иаҳа ббеиоума?
− Ҳаиԥшыми.
− Ус анакәха, иахьа – сара, бара – даҽазны.
− Усгьы иууам, – лҳәан, акакалкырҭа иныҩналан, акаҳуеи ачахаақәаки ахьааихәоз днаицхрааит. – Ԥсуа ҩык сааилаҳаит, – акаҳуа ца днаҿыхәеит.
− Адинҭҵаара излаҳәо ала, – Мардасоу маҷк ҽааирлахҿыхит, – актәи ашәышықәса Иаса Қьырса аӡы аҩы алихит. Ашьақар усҟатәи ахьааигаз сыздыруам. – Варлеи дааирччеит. – Уи баҳахьазма?.. Бӡырҩла! Галилеи иатәыз Кана чарак руан. Иаса Қьырса иан уа дыҟан. Лԥеи иара иҵаҩцәеи уахь инаргеит. Ачараҿ аҩы анрыгха, изеиԥшраз еилымкааӡакәа иааргаз аԥсуа ҩы рымхамжәи иаразнак, лԥа иалҳәеит, – Варлеи лҩыза ҿыц еиҿаиртәуаз ажәабжь гәыкала дахыччон, уи аниба, иаргьы дацԥыҳәаны инаигӡон, – аҩы нҵәеит, урыцхраа ҳәа. Шә-литрак зкуаз аԥҳалқәа ықәгылан. Иаса Қьырса иҵаҩцәа иреиҳәеит урҭ дырҭәырц ӡыла. Ус аныҟарҵа, ачара еиҿызкаауаз иахь иргарц рыдиҵеит. Ачара еиҿкааҩы уи агьама ангәеиҭа, ибла ҭырхаха даанхеит: «Ари ԥсыуа ҩӡамеи, шьҭа ишԥаҟаҳҵо?!».
Макьана ацәылашара цқьа иаламгацызт, Мардасоу аҳәааҿы даннеиз. Шаанӡа Адлер араиан ахь усура ицоз аноурышьҭуаз, урҭ ирылакшәа, баша даҽа уск змаз, амала еидарак иаҵамыз, аӡәык-ҩыџьак рзы агәашә аадыртлон. Уигьы уаҟа иаарышьҭуаз аҳәаахьчацәа ргәыԥ аиҳабы дзеиԥшраз акәын аус злаз: иҭаххар иоуижьуан, игәы иҵанамҳәар – иоуижьуамызт. Убри ашьыжь аусураз аҳәаа ихыҵуаз рыда, уаҳа уаҩы шьаҿак ацҳа бжара инхигар рымуит, уи агәыԥ ааԥсахны, даҽа гәыԥк аақәдыргылаанӡа. Аамҭа ицәцацәеит Мардасоу, иара аџьармыкьа анаадыртуаз ашә дылагылазар иҭахын. Аҵых агәы инхыԥаанӡа дгыланы, заҟа дыццакуаз иаҳа дманшәалахарын ҳәа иԥхьаӡаны, тачкалеи еидаралеи еиҵақь амҩа ианыз втобуск дҭаланы, инапқәа рыла дшыкнаҳаз мацра, Ԥсоу икылсра ахьыманшәаламхаз игәы иаланы, аҳәаа агәашә дылагылан иара, зегьы аурыжьуа иалагаанӡа.
Амш шәшьын акәымзар, Амра ԥхозар – уи иҩхашалахьан. Мардасоу, аԥхьа зҿыназхаз дрылагыла, аҳәаахьчацәа еиқәных изықәгылаз ацҳа днықәсын, аҳазылхырҭа дныҩнысны, акраахәацәа дынрылагылеит. Аталон зҭиуаз дмааицызт, уи ихышә иадеизалаз дынрыцлеит. Уи аамхәакәа дцар, џьара даарымпыҵашәар, идыршәашаз аштраф аҽны изырҳарызу здыруадаз. Дааԥшыр акәхеит. Ахацәгашьа здыруаз дреиуаӡамызт. Арахь амш ԥшымызт, аамҭа ықәҳа ицон. Аталон зҭиуаз, дҿаа-маауа данааи, ихышә ашьхымза еиԥш иадпаплаз рнапқәа хырҳәҳәа, аԥхьа аталон имзхрыдаз ҳәа, имеибарԥсыкәа еилыҵындаз игахәуа, Мардасоу днарылалеит, усгьы аӡәы ацәаҳәа дықәгылозма. Уи анааухәагьы, ҭынч узрылҵуандаз, ԥхьаҟа еихоз урыжәланы, ахақәиҭра угар акәын.
Дыццакны амҩаду дланылеит. Атачкақәа зныз аган иҽадикылон, урҭ дрыхьӡаны раԥысра иаҳа имариан, иуԥылоз рывсра аасҭа. Иауазар ирласны автобус дақәтәарц, уи ааҭгыларҭахь дласуан, иааикәыршаны имҩаԥысуаз аилахәҳахәҭра ибла иамырбакәа. Автобус ааҭгыларҭа ҭәхьан. Араҟа акраахәаны ихынҳәуаз рацәан. Адлер аџьармыкьахь иццакуазгьы маҷмызт. Автобус – мырзакан еиҵыхын, игылаз зегь шьҭнаҳәагәышьеит. Мардасоу изшьапык дықәгылан, егьи цқьа ргыларҭа иоуамызт.
− Изакәытә уааузеи, – зҽеилаҳәа-зҽеилаца ипашәӡа агәҭа ирылагылаз ԥҳәыск аԥсуаа (иаҳа еиӷьын иуҳәозар – Аԥснынтә иааз, аха дара аԥсуаа ҳәакәын ишырыԥхьаӡоз) дырзаӷьуан, – изҵоу реидарақәа зеиԥшрахыу…
− Бҽеиқәк! Урҭ зегьы бара ибзыӡбом, – уи дааникаларц даҿын хаҵак, лара дылхаҵазар акәхарын.
− Ирыхьтатоу, ирҿататоу!.. Ирхататоу!..
− Ус бымҳәан сымҳәеи!
− Шәареи ҳареи ҳшыҟазааша, рыцҳарас иҟалаз, ҳхала иҳаӡбартә ҳаҟаӡам, – лбжьы ҿаца ааҭылцеит Аԥснынтә иааз урыс ԥҳәыск.
− Рнапқәа ақәабшә иаганы, урыхәаԥши! – дааҭгыломызт актәи аԥҳәыс.
− Ҳа ҳшыҟазааша хыхь аполитикцәа ирӡбоит, ишәзеилымкааӡаци?
− Шәара шәеиԥш ҳаиқәыҟьашь ҳаргьы ҳҟаларц шәҭахыума? – егьи илҳәоз ари илаҳаӡомызт, лтәы даҿын.
− Ҳаргьы ҳшәеицәамкәа ҳацқьазар ҳҭахыуп, аха уахыки-ҽнаки алиумини иалхыу атачка кны шәгылази, шәнапқәа зеиԥшрахо жәбап!
− Аӡәи-аӡәи ҳзеилибакаауам, шәааҭгыл! – днарылабжьеит Мардасоу. Уи ибжьала дырдырит акәымзар, макьана атачкакҩы иҭеиҭԥш шьҭимхӡацызт. Зыбз зҿы иҭамгылоз аԥҳәысгьы дахьиҿаԥшуаз илҳәарц лҿамшәо даақәхеит, нас дмырмыруа илҳәоз лхаҵа заҵәык иакәын изаҳауаз. Уи ишиҭахыз дичҳаларын.
Ааҭгыларҭаҿ аидарақәа лбаазгоз џьоукы дрыцхраазшәа иуит, аха зегьы дызрыцхраауамызт, аџьармыкьахь днаццакит. Иҭацәыз ҭыԥк акассир изылԥшааит, аха аҭыԥ бзиа уажәраанӡа изаанзыжьуадаз. Ус игәылацәахашаз иҭитә ирласны ишааигоз рлымҳа инҭишьын, ашьҭаҵарҭахь днаццакит. Уи аҩныҵҟа ҭацәын, иара икоробкақәеи иааҵәеи заҵәык рҭыԥ аҿы игылан. Ашьҭаҵарҭа аиҳабы игәы наӡомызт, иҭитәқәа ашьыжь иахьыҵгамыз, даҽа маҷк инхар, ашә ҩаркны дцарц игәы иҭан, иара излеиҳәаз ала. Мардасоу еиликаауан уи дзыуаруаруаз аҵарҭыша шакәыз. Ус акәын ишашьҭаз уажәраанӡа, уажәы ҿыцла ишыршьоз здыруадаз. Аха Мардасоу анахь-арахь ииҟьашаз аԥара изҭадаз, цәгьала ак ирҳарц адәы дықәын. Иеидарақәа ԥыҭк итачка инақәиҵан, иааихәахьаз аџьармыкьа ҭыԥ аҿы инаганы инижьын, деиҭаахынҳәит, иаанхаз игарц. Урҭ рзы даҽа ҩынтәны дыбжьысыр акәын.
Аҵыхәтәан данааи, ашьҭаҵарҭа аиҳаби даҽаӡәи ауатка ржәуан. Инцәыҵакшәа инаихәаԥшын, аиҳабы дцәыҵаччон. Мардасоу иеидарақәа атачка иахьақәиҵоз, ихы шьҭымхӡакәа иус дшаҿызгьы, уи ицәыҵаччашьа иара итәала игәникылон. Ихы анҩышьҭих, игәы иҭашәаз шиашаз агәра игеит. Ауаткажәҩы, ихаԥыцқәа еихарпаӷьаланы, дыччон игәалаҟаӡаны. Уи дызхыччоз здыруадаз, аха Мардасоу иганахь маҷк ихазар ҳәа агәра изгомызт. Иччоз исаса дахьынҭаԥшыз, алакә аҿы атәамбара зҿаԥшылараз адауы «уара аԥсуа ччиа» ҳәа Ауаҩы данихыччоз
ааигәаланаршәон. Урҭқәа зегьы чҳауа, иҭыԥахь днеин, ишәыр, иуҭраҭых рҭыԥ инықәиҵеит. Наҟ-ааҟ ивагылаз рыԥшышьақәа изеилкаауамызт, иагьигәаԥхомызт. Инаҩс итәаз аԥҳәыс ҿа дшәозу, ацәымӷра лҿықәҳәҳәозу аилыргара шыуадаҩызгьы, лхаҿи лыблеи аартны дыԥшуан. Лнаҩсан итәаз ахаҵа ацәажәарагьы иҭахымызт, адунеи згәы ықәԥҵәаз иҿаԥшыларан, амала ашәара ибла ихыубаалон. Рҩыџьегь ирзааиз дахьыҳаракыз иҵашьыцуазшәа Мардасоу игәы иааинаҭеит. Убасҟан арҭ шқырҭқәаз идырт. Усгьы дара ракәын араҟа еилақь еилаз, акыр зҭиуазгьы, акыр аазхәозгьы. Маҷк ааҵхьан, ииҭихьазгьы угәы ныркылартә иҟамызт. Амшцәгьа цац ауазшәа, ақәоура аҽазнакит. Мардасоу дызланагалаз рҿаԥхьа аԥыжәара имазшәа ихы ибон, аԥҳәыс лахь даахьаҳәит. Аԥыжәара змаз аԥсшәа иҳәарц ихәҭаны иԥхьаӡалон иара.
− Џьара бызбахьоушәа сгәы иабоит.
− Схьеивантәиин, – аурысшәа цқьаны илҳәон, аурыс школ далгахьан уҳәартә.
− Уажәы шәабаҟоу?
− Боржоми ҳаҟоуп, – лҿабызшәа даара ихаан.
− Арахь шәабақәнагала?
− Уа агьҳамаӡам. Арахь ҳааит, акыр ҳзырҳауазар ҳәа.
− Цандрыԥшьынтә шәықәҵра шԥаҟала? – Хеивани ҳәа ахьӡ ҿыц уа ицәырыргаз Цандрыԥшьи Гьечрыԥшьи ирывҵаркьакьан.
− Ҳаԥсҭазаара ҳацәшәаны ҳақәҵит.
− Уа уажәгьы умшәо иҟаӡам, – ҿааҳәра иашьҭалар ҳәа дшәон иара, нас амилаҭ аидысларақәа ҿыц ицәырымҵхози.
Акраахәацәа маҷ-маҷ иааиуан, аха хәлаанӡа имаз шизымҭиуаз ибон. Хә-мариала идәықәиҵарц иақәикын, данааиԥхьхәыц ирықәирӡыз ирхашәалоз маҷӡахон, арахь иааԥсара абаҟаз. Иарыӷьарахь итәаз аԥҳәыс ацәажәара бзиа илбозаарын, аԥҳәыс ҿа данаалҟәаҵ, Мардасоу цәажәарҭахәыс дылкит. Зегьы дрылацәажәон, аха аԥсуааи ақырҭқәеи реизыҟазаашьақәа аӡбахә лҳәомызт. Уамашәа иубартә ақырҭқәа араҟа рхы даҽакала имҩаԥыргон. Амала уи аԥҳәыс маҷк иаалылжит знык.
− Сынтәа Аԥсны иҟалаз аӡхыҵра даараӡа аԥхасҭа ҟанаҵеит? Анцәа дыҟаӡам ҳәала.
− Уи даҳхылаԥшуа дҳамазар – иҵегь ҳеиӷьымхози ҳазынтәык, – иҳәеит Мардасоу, иҳақәа капануа, – ларгьы лҿы леихашәеит, илҳәаз лхаҭа ишлаахахьаз мааԥшӡарц.
− Аклиа-ҟәыд сҭахыуп, – зықәра ыҟаз, амшынуаҩ-фицар имаҭәа зшәыз ахаҵа, иԥҳәыс дицны, дааидгылт.
− Хәла ҳаилаӡар, ҳаигӡома, – ҿааиҭит Мардасоу, ахәҳахәҭшьа имҵози.
− Иумоу зегьы згоит, маҷк иаалаурҟәыр.
− Ари сара иаасхәеит, еиҭасырсуеит. Слаҟәӡар – сзаралхоит. Иауазар – ус ҳаилаӡап!
− Амш цеит, иумбаӡои? Иузымҭиӡакәа унхар аҵкыс, зегьы сара иаасхәоит. Мап уҳәозар, уаҳа умаскӡом, сцоит абыржәыҵәҟьа Ԥсоу. Уа ишысҭахыу исоуеит.
− Усиааит, – иҳәеит акрыҭиҩы Мардасоу, иҟәыд цқьа данлахәаԥш, – уи аԥхасҭахара аҽазнакыр алшон, арахь килограммкгьы изымҭиӡакәа дадтәалан.
Амшынуаҩ дгәырӷьаҵәа данындәықәиҵа, аџьармыкьа агәашә аҿынтә дышиашаз дааидгылт раԥхьа Мардасоу ара данааиз иџьыка аазхәаз ақырҭуа жәпа. Иҳақәа аагәеиҭеит. Иџьыка зҭаз аашьҭихын, икылиҵәарызшәа днахәаԥшит.
− Карги! Карги! – иҳәан, инықәиргылан, дцеит, ихарԥаз ацеллофан мшьамба ақәа ахьыкәкәа, акраахәацәа рыжәпара дналалан.
− Ииҳәа закәи? – иарӷьарахь итәаз аԥҳәыс даалызхьаҳәит.
− Ибзиоуп иҳәеит. Ақырҭшәа зынӡак иузеилымкааӡои?
− Исзеилкааӡом, – ҳәа аԥҳәыс ишлеиҳәазгьы, «карги!» зҳәаз дизхәыцуан: «Иааихәаз сџьыка зегьы имхафеит ҳәа сыҟоуп».
− Ҟоҳ! Иҟалеи?
− Мчыла исдырҵарц иалаган, аха иамуит.
Дгьежьны даауан ани «карги!» зҳәаз. Мардасоу шьҭа уи Карги ихьӡитәхьан. Карги дааидгылахт, аԥарақәа ԥсахны иааигазшәа, иԥхьаӡаны ииаирххан, аџьыка зҭаз ааидикылт.
− Карги! – иҳәан, игәыдыҳәҳәала иҿынеихеит, иазҿлымҳахоз иақырҭуа хәшан ҳәа реиҳәарц.
Ауҭраҭых ахьырҭиуаз ҭыԥын Мардасоу иоуз. Ара иааиаанӡа, ауаа ашәыр аархәон. Аҳа шықәыц иқәын. Арахь иара рацәан. Алимонка ҳәа изышьҭаз аҳа аԥхасҭахара азымариан. Иахьа кәаԥ еиқәаҵәак адубалар, уахыки-ҽнаки ирылагӡаны, уа иҭабаауан. Ирласны иҭитәын. Ауҭраҭых акыр ишцахьазгьы, ахәымҽханынӡа дзалгомызт. Иҟаиҵагәышьоз? Инхаз ааидикылан, ашьҭаҵарҭахь инеигеит. Ауха аҩныҟа дымхынҳәырц иӡбеит. Ус ихьыр шалшоз заа Алмас ллымҳа иҭишьхьан, уахь имшәартә игәы ҭынчын. Ашьыжь аҳәааҿы деиҭеихәладырхон. Амҩақьыра акәзар – ирацәан. Адлер аихамҩа вокзал аҩныҵҟа иршар, – иаҳа иеиӷьын. Ча ԥхак ааихәар – иҽалеигӡарын. Ихаиршәалоз иҟәрышьқәа ихәыҷқәа рзы ихы иаирхәарын. «Заҟа ҳгаџьеиахази!» – дқәыԥсычҳаит иара, аџьармыкьа ашә анадыркы, хәлаанӡа ихы ахьигарыз изымдыруа, ақалақь дахьалаз. Амш аҽарцәгьаӡо ианалага, автобус дҭалеит, хыҵакырҭак заа иԥшаарц.
Икыдбганы илеиуаз ақәа иҽацәихьчарц, ааҭгыларҭа аҿынтә дшыҩуаз авокзал дныҩнашылеит. Азԥшырҭа дырҿыцуан азы, уахь уҩналартә зынӡа иҟамызт, тәарҭакгьы џьара икҿагыламызт. Ауха дышгылаз иршарызма, ҭыԥк ԥшаатәын. Акассақәа рыҩныҵҟа акыр иҭбаан, абӷа змаз арымӡқәа акәыршаны игылан. Ирацәамызт гәата-бӷата итәан, ицәазгьы дубарын. Ауаа рҽеизырго мацара, иҭацәыз ҭыԥ аныҟамла, ахаҳә дашьмаҿы акы нкаршәны иқәтәаны, акрырфон. Атәашьагьы, ацәашьагьы, акрыфашьагьы цқьа иақәымшәоз, иара данааи, аԥхьанатә ара иҟаз аҳәсақәа ракәын. Иршәыз аиҿымкаашьеи ӡык рҿы иақәрымҭәеижьҭеи ҩба-хԥа мшы мҵуази, рнапқәа рыцәашьышьеи рыла, ара зҽеизызгаз иаарылукаартә иҟан. Ԥҳәыск хәыҷык аԥсышәала данлыҵаҟьа, урҭ рызынтәык шаԥсыуааз идырит. Аамҭа ҳахьеиҭанакуаз ихьаауан.
Аӷә рымӡ акраамҭа ақәтәара уадаҩын, уардысуан, убӷа анеиҵыхра уеилаҳауан, арахь наҟ-ааҟ иахьуваҟәҟәаз уҽузырҵысуазма. Дҩагылар – итәарҭа ицәыӡуан, нас ишьапы дшықәгылаз аршара ицәыхьанҭахон, иагьилшомызт, шьҭа дхәыҷымызт. Амш усгьы ауаа рыуадаҩшьа ирзацнаҵон. Адәахьы ақәа млеиуази, зны иаахкәазшәа, зны иалагозшәа, аҩныҵҟа аҳауа ԥхара еизнагон, иархьанҭон. Џьоукы лаҩеиуа итәаз ирыбжьан, аамҭа шыргашаз иақәшәомызт. Даҽа џьоукы, акассақәа иахьрыдгылаз, ршьапқәа неиҭак-ааиҭаркуан. Ҳәсақәак ршьапы иахьықәгылаз Мардасоу изычҳауамызт, арахь дҩагылар, уаҳа ддыртәарымызт. Ма маҷӡак дзыцәар, нас иҭыԥ аӡәы илиҭарын. Иблацәа аахиҩеит. Ашоура дарԥсылмыткуан акәымзар, ҭынч дарцәомызт. Ибла нцәынҭааит. Иаразнак даԥшызшәа игәы иабеит, аха ԥыҭрак дыцәазар ҟаларын, ихәда аԥхӡы ықәнаҭәахьан.
− Саанӡа шәԥсы ааиҭашәк, – ԥҳәыск днаиртәеит, шаанӡа даҽа маҷк атәара шиҭаххоз лырдыруа.
Ачавра ихәда иааҵишьын, аԥхӡы аларбашәа, адәахьы дыҩдәылҵит. Уа даараӡа ихьшәашәаран. Ақәа ахьыҵамшуаз длаҩеиуа дааҵагылт. Уахи-ҽни, ӡни-ԥхни ажәлар рыжәпара змымҵәоз авокзал аџьџьыҳәа еилан аԥыхьақәа. Уажәы лахьынӡа-ҩахьынӡа аӡә дубомызт, амилициеи уарла-шәарла иаацәырҵқәози рыда. Арахьгьы аԥсҭазаара еицәахахьан. Ауаа реибабашьа ахақәиҭра арҭар, анахьгьы арахьгьы акәрортқәа рԥсы ҭамлози. Аиҳабырақәа рхатәы политикатә зҿлымҳарақәа рҭыԥ ирзықәҵомызт, ажәлар рԥсҭазаашьа абзиарахь амҩа излақәырҵарызи.
Ахьҭа дакуазшәа аниба, аҩныҵҟа дыҩналеит. Аԥҳәыс, диргылар ҳәа дшәаны, лыбла ҭырхаха дааиҿаԥшит, иара уи дылзааигәахомызт лыҽлырҭынчырц. Уаагьы маҷк даалаҩеин, акасса аҭӡы изқәа надҵа, дааҭгылеит. Реиҳаӡа икьаҿӡаз, изыгӡаз ԥсыуа ԥҳәыск дҩагылан, адашьма ахьҭацәыз, қьаад жәпақәак ааиҵылхын, зегь уамашәа дшырбоз, днықәиан, лнапы лхы инаҵаҵаны, дыцәеит. Ахаҳә ахьшәашәара
лылсыр ҳәа дахьымшәоз џьаршьон илыхәаԥшуаз. Ациган ԥсҭазаара аԥсуаа еснагь иатәарбомызт. Уи дара абар иахьрызкылсыз. Узықәшәаз уанымаалар – уабацо. Убасҟан уҭахон. Зҭыԥ зиҭаз лнапы изылҟьеит, уахь днеирц. Лгәы лырҭынчырц инапы лирбеит. Ԥҳәыск лыргылара инамыс инаруамызт. Шьҭа дышгылаз иршар акәхон. Ашьыжь ааигәахацԥхьаӡа, аҩныҵҟа ахьҭа ҩналон. Ус иаҳа еиӷьын. Дыхьҭшьӡозшәа аниба, алеиҩеира хҭеикит. Иԥсы цқьа иахьизымшьацыз акәхарын, аԥхӡы хьшәашәаӡа иааиқәнаҭәеит. Ашә аԥхьа иаҳа изеиӷьзар игәахәшәа, уахь днаскьеит. Ақәа хкәахьан. Џьоукгьы адәахьы иааидгылақәон.
Дааҩнашылт Карги, хәыҷык дицны. Ари ара дабаҟаз, ижәла нҵәааит! Ашьыжь иқәҵуаз дәыӷбала ахәыҷы џьара дишьҭуазар ҟаларын, акассир длацәажәон. Нас дындәылҵын, амилициа дидгылан. Даҽаӡәы, аҭаҭын ирҭарц, даарзааигәахеит. Урҭ, рбжьы ныҵак ишцәажәозгьы, еимаркуаз уаҳауан.
− Ирҭахи уара?! – даараӡа «иџьеимшьози» Карги. – Нхыҵ ажәларқәа ааизан, ҳаԥсадгьыл ҳақәырцеит. Аӡәы иҳәеит ҳәа уаҳахьоума?!
− Аԥсуаа ракәӡами Аԥсны жәытәнатә изтәыз? – дҵаауан аҭаҭын ахараз иаарыдгылаз.
− Мап, ҳаҭыр зқәу сҩыза, агха умыхьааит! – Карги ихы агәра имгози.
− Нас иабаанагоз дара уа?
− Агха умыхьааит! – иҳәахуан Карги, аурыс изҵаара аҭак иҽацәӡо.
«Хәыҷы-хәыҷла ҳаилыркаауеит», – Мардасоу игәы рҭынч даақәыԥсычҳаит.
Шьҭа автобусқәа аныҟәара иалагар рыхәҭан. Мардасоу дыҩдәылҵын, ааҭгыларҭахь иҿынеихеит. Ауаа еизон, арахь машьына рзааиуамызт. Ианааи, абасҟатәи ауаа шаанӡа иабацарыз угәахәрын, автобус-мырзакан ааҭдырҭәааит. Уи шиашаз Ԥсоу ишцоз анеиликаа, дааиԥхьхәыцын, иӡбеит уахь дцаны, аџьармыкьахь иааганы еиҭаирсшаз иоуазар ибарц. Аҽны усгьы аџьармыкьа дықәгылазаауан, ихашәала еиҳахар здыруадаз. Амашьына иҭаз абжеиҳарак аҳәаахьы рхы хан. Ас мацара нырцәгьы аарцәгьы рхы абанӡаныҟәыргарыз? Мардасоу акрыҭира ианакәызаалак бзиа ибаӡомызт, аиҳараӡак ашәыр. Уи ижәлар рҭоурых идыруан, рдоуҳа илаҽын. Ажәытәан ашәыр ҭира ԥхашьарас иршьон. Аха аамҭа еснагь аҽеиҭанакуан. Уавамгылар ауӡомызт.
Амашьына илалбааз дрылагыла дышлеиуаз, блақәак дкылкааны ишихәаԥшуаз ихагәҭала иааинырит. «Абри закәызеи!» – ихы агәра имго, дахьааҳәзар дҿаԥха-ҿаччо дихьӡон Мадина.
− Ҟаи, ббара сшеигәырӷьаз бдыруама!
− Избан?! – уи иҳәашьа акәын иџьалшьоз.
− Быгәхьаазгеит ҳәа сыҟоуп, еилыбкаауоу?!
Азныказ дагьааиҵалеит лара, иашамзар мцҳәашьак змаз ԥшра имамызт, илаҳаз шеилылкаарызгьы дақәшәомызт. Нас лҽаалыриашан, иахәҭамыз ак лмаҳазшәа, илгәыҵамлазшәа, дивагыла аҳәаахьы лымҩа данын.
− Арахь ашьыжьӡа бабаҟаз?
− Иаха саниас, ииазгаз сҭиаанӡа, ашә адыркит. Арахь издыруа ԥҳәыск дынхоит. Уи лҿы сышьҭалеит. Абзиараз!
Аҳәаа ихыҵырц еилагылаз дынрылагылеит лара. Агәашә аадыртаанӡа, нас лара дцаанӡа ҳәа дыԥшыр, ишыҟалашаз издыруамызт, игәы шлызхьаауаз мацара, даахынҳәит иара, уажәи-уажәи длызхьаԥшуа. Иааҩсан, дахьибалашаз џьара дгылазар – заҟа иҭахызи. Усҟан иара, иаха шьҭахьҟа изымцакәан, зеидарақәа ашьыжь ирҭирц изҵәахыз амҩахь иахьцәырҵыз дрылаԥшуа, шьҭахьҟа амҩа данын. Аҳәаа ихыҵраны иҟаз дрызԥшыр, аамҭа ицәцон.
− Уа Мардасоу! – дышнеиуаз ԥҳәыск лбжьы аагеит, уи днаскьаганы дгылан, лтачка коробка бзиак ақәыргыла.
− Ламара!.. Баргьы арахь баанагама?
− Сара сҭаацәа акрырҿаҵатәӡам ҳәа уаҳама.
− Аҳәсақәа шәоуп иаауа. Бхаҵа дабаҟоу? – Уи Лурентиа иакәын дызҿыз.
− Уи арахь даауама. Ихы иаҭәеишьома атачка арҳәазара. Усурахь дцо-даауашәа дыбжьоуп, зны акыр ҟалозар ҳәа. Уаанӡа амла дшаго издырӡом. Сара соуп ара ашәҟәы зыҽҭазыҩыз. Мчыбжьык знык аҩныҟа сцоит.
− Ҩынтәҟа саахьеит, аха бызбаӡомызтеи.
− Сышԥаумбеи?! Ара ҽнак ҩынтә-хынтә сыбжьысуеит.
− Излабылшои? Аарла знык сиасыр – Анцәа иџьысымшьои.
− Уԥхамшьароуп. Ацәаҳәа уқәгылазар ҟалап. Сара амашьынақәа срышьҭагыла сҿыласхоит. Урҭ сышрыцу сзиасуазар – бзиоуп, акәымзар аанда схыԥоит, аҳәаа саназааигәахалак. Сеибыҭоуп, умбои! – аспорт маҭәа неилырбеит. Шьҭа илӡәӡәаргьы цәгьамызт аха. – Сақәшәар – арахь сыцәеит, сақәшәар – ҳганахь ала.
− Бабашьҭалои?
− Ҟоҳ! Уахьгьы, арахьгьы аҩнқәа рҿы урыдыркылоит уахык ҳәа, аԥара узшәондаз. Гәаҟрахеит умбои. Ҳҵас-ҳқьабз азы ҳаиҵахар ҳҭахым, арахь ҭаацәарак батәуп. Атауар ахьынӡыҟоу, ҳамтәа-ҳмыцәа аус ҳуроуп.
− Ибымеи?
− Исымаз зегьы иаха исҭиит. Акоробка азна алаҳа сзаанхеит.
− Сара изгоит, бус сырмариарц.
− Иабоугои?.. Аиаша уҳәома? Ҳаит, сышԥауркьаҭеи!
− Амала иԥхасҭамхахьазар, – Мардасоу аԥарақәа Ламара иналиркын, акоробка аалымихит.
− Умшәан! Уи иацы ирҭааит, маҷк иамԥаз алҟәшәааны, – лҽааидкыланы аҳәаахьы днаццакит.
Мардасоу дааидгылеит амилициа аусзуҩ.
− Упаспорт сырба!
− Избан?
− Упаспорт сырба! – уи ашәҟәы ааимихын, бӷьыц-бӷьыц иааҭиҵааит. Изҿаирԥашаз уа агьыҟамызт, иагәылаз аталон ада. – Иахьатәи умаӡамкәан аҳәаа азааигәара уҟазаара шыҟамло узымдырӡои?
− Иахьатәи асааҭ ааба рзоуп аҭира ианалаго. Сара иаха арахь саанхеит.
− Уи сара усс исымеи? Аштраф.
− Усҟатәи аԥара сара исымоу?
− Иумамзар амилициа апункт ахь ҳнеип.
− Ара сызгылоу, акассир дааир, аталон ҿыц аасхәаразоуми.
− Ҳнеип апункт ахь.
Уахь дицны дцар, Мардасоу ихшыҩ амашьына амотор еиԥш аус ауан, апротокол аҩра рҽазыркуан, аус рххо иахьа имш ицәыӡуан, уи ала еилгозу здыруадаз. Амилициа аусзуҩ ихаҭа иҭахызу ари арххара. Мардасоу иџьыба жәаба-жәаба нызқь ицоз ҩба ааҭиган, бжала ма дилаӡарц, афицар иџьыба инҭеиҵан, ипаспорт ааимхны, иҿынеихеит.
− Даҽазны ус ухы узацәго џьумшьан, – ҳәа амилициа афицар уи инеишьҭеиҳәеит.
Ихы ларҟәны ибо, ихы ицәымӷны, Мардасоу атачкакцәа дрывсны, днеиуан. Арҭ зегьы иахьатәи аталон рымамызт, аха рызынтәык гәарҭо рҿаархар, ацҭәы ахылҵуан. Иахьакәымз инаӡар, амилициа иашамкәан аус руеит ҳәа ақәырҵон. Аԥҟара еилагарақәа ҭынч-ҭынч, маӡа-маӡа имҩасуазар акәын, уи алҵшәа аиҵбы инаиркны аиҳабы иҿынӡа ишалагозгьы. Уи азы есышьыжь ана-ара иналак-ҩалак аӡәы-ҩыџьа аштраф иаҵганы, аԥара бжала, ма еиҳаны, зынгьы еиҵны ирымырхуан. Автобус данынҭалоз, Радмир дааигәалашәеит, афбатәи акласс аҿы аҵара анырҵоз, уи ишиеиҳәаз автобус аныҟәцаҩ ҩ-ҟәрышьк иҭазар, абилеҭ мгаӡакәа, рҩыџьегь ҩба-ҩба ҟәрышь шырхашәалоз, амҩақьыра абазк аҳәынҭқарра иарҭар аҵкыс. Убас акәҵәҟьан иара иахьа иныҟәашьахаз. Заҟа ихьшәаны уи ихахьы иааизи. Убри азакәын атачка зикыз, заа уи еилызкааз Радмир афатә анахь-арахь рефрежераторла
ибжьигон. Зегьакакәын Мардасоу ихы ларҟәны ибон. Амилициа иџьыба иҭеиҵаз ахашәаларызу ари акорбока иҭаз алаҳа?
Аџьармыкьа ашә анаадыртыҵәҟьоз дрыхьӡан, акассаҿ иреиӷьыз ҭыԥк ааихәеит. Ашьҭаҵарҭаҿынтә иҭитәқәа има иҭыԥ анаалих, игәы маҷк иааихашҭит. Раԥхьа иааидгылаз илаҳа шынеибакәыз ианылга, иаҳагьы игәалаҟазаара ҩышьҭыҵит. Уи ашьҭахь, иаарласны, аӡә дшизымааизгьы, аҽны заа дшықәҵуаз агәра ганы дыҟан. Иамур ахәымҽханшәа хәмариала иҭирын изынхаз зегьы.
Дааиуан Мадина… Уи ашьыжьӡа аҳәаа дхыҵырц дышнеиуаз ааигәалашәеит. Иааиуаз Мадина ибла даахгылеит акәымзар, ара дабаҟаз? «Быгәхьаазгон ҳәа сыҟоуп, еилыбкаауоу?!» Ари закәи?! Бзиа дшибоз лзааиртит? Нас уаҳа изакәи! Лара ишԥеилылкааишь? Ус иаҭахызу иаҭахымзу азхәыцра цәгьан, аха иара ихьыз изымдыруа ихаҭа дымгәаҭеиуази. Ихазы иааиртит уи бзиа дшибоз. Уажәакәызма амца аниӷралаз, акрааҵуан, ишьара дықәзырҟьаз изеилыргомызт акәымзар.
− Адгәыр, уи уажәы ицәыраҳгарым. Урҭгьы зегьы еиԥшым.
− Аҩы ижәит, ацтәы ҟаиҵоит, арахь уажәтәиала агьизеилкаауам ҳәа, усыхәаԥшуеит? – игәы наӡомызт Адгәыр.
− Ус сухәаԥшыртә, угәы нсырхахьоума? Зегьы ааидкыланы иакәымкәа уахьрыхцәажәо сҭахым.
− Сара заманала издыруеит аргылараҿ уара узыԥсоу. Ҳауаажәлар ианырҭахха, уаарымгар ҟамлеит акәымзар, арҭ ирҭахӡамызт уаара. Уажәы уара урҭ рнапқәа ҿауҳәеит. Аргылара ухы-уԥсы ақәуҵоит, анџьнырцәа зегьы рылшара убри иазкызар уҭахыуп. Даргьы, аауҵамгылар ԥсыхәа рмоуа, аҭагылазаашьа рзыҟауҵоит. Зегь еидҳәаланы ӡык исзаҭом, аха амчра змоу уара иуаӷацәоуп. Арҭ аус рыцызуеижьҭеи акыр ҵуеит. Рџьыбоуп хшыҩс ирымоу. Уҭадырхоит, ухы ангәоумҭа.
− Ихаумырҟьацәан!
− Аиҳабыра рахь уанырга, жәаха иуарҳәеи? Атрест анапхгара удыргалеит. Иахьатәи ҳнапхгаҩы ишԥауеиҳәа уаныхынҳә? «Сҭыԥ угаанӡа, уара сулгоит» ҳәа уеиҳәеит.
− Ус ак изыҟаҵозар, иҽааиртуазма.
− Хәшәы анумоулак, аӡы иагоз иеиԥш, аҭәыц уазамҵасуеит.
− Хәшәык усгьы имам, иаргьы ибоит. Аха уи аҭыԥ сара сашьҭаӡам.
− Изуасҳәозаалак, уҽгәаҭ!
Адгәыр даҽа ҵәыцак ааиқәихын, дызҭаз рныҳәаҿа икит. Дагьындәылҵит. Лара ажәжәаҳәа аишәа еилыргара лҽазылкит. Сырбеи абалкон аҿы днеин, аԥсҭа иҭҟьоз аԥша хьшәашәа агәхьаа мкыкәа, кьаҿ заҵәы дықәгылан. Иԥсы ааиҭеикрызшәа иԥшәма илирбон акәымзар, Адгәыр иажәақәа ракәхарын дзызхәыцуаз. Лара лхаҵа дылдыруан: иусураҿ апринцип ӷәӷәа имаз дазхьаҵуамызт, ихы ахҭниҵозар ада амуазаргьы. Уаагьы рацәак иҽнымырхакәа, даахынҳәит иара, иԥҳәыс длыцхраарц.
− Адгәыр дзыхдырҟьеи? – лара уи дизҿлымҳан.
− Дыбригадирымзи. Иахьа дусуаҩуп.
− Иус изынамгӡаӡеи?
− Инаигӡон ибзиаҵәҟьан. Ишьҭихыз аргылара аметод ҿыц аколлектив зегь рымч акәдырӡыр акәын алҵшәа анааԥшуаз. Анапхгара азҿлымҳатәқәа рацәахон. Абригада иаҭаххоз аматериал ианаамҭаз иаимуур, аҭакԥхықәра зықәшәоз анапхгара акәын. Аидара иаҵалар зҭахыда. Нас дзыхдырҟьалак зегь акакәын. Уплан узынамгӡеит ҳәа дамырхит, арахь саарц ашәҟәқәа ахьынӡеиқәсыршәоз. Санааи иеилыскааит зегьы. Аусура даласыргеит.
− Уаҳа иугәиҭеи?
− Ҭыԥк шаасоулак, абригадирра деиҭаласыргароуп.
− Убри азоума дааганы аиҳабыра дызрылауртәаз?
− Дара дышреицәам рдыруазааит. Лара, ибыхьзеи иахьа? Сусура зныкыр балацәажәахьазу.
Сырбеи иусушьа даара идыруадаҩуан иааикәыршаз џьоукы. Урҭ рыцәгьа аҩны иахьиҳәоз иҭахымызт, убри азакәын реицәажәара еиԥхьирҟәҟәарц дзаҿыз. Лара уи еилылкаауан. Ус акәзаргьы, иаалызцәырҟьаз азҿлымҳара ахьҿирцәааз лгәаԥхомызт. Ишибоз лқьышә нҭлырчаан, уи аҽны уаҳа ажәак лхаҵа иқәымҵакәан, аҩны дыҩнан.
Амшқәа цацԥхьаӡа, уи амш илнаҭоз алахҿыхра лхашҭуан. Уи ашьҭахь иаҳагьы игәыԥҵәаган лхаҵа ԥыхьатәи иҟазшьақәа ахьылбоз. Аҵхагәҭаны данааилак, изԥшрагьы даҟәыҵит. Ахәыҷқәа реиԥш, ашьыжь акәын аԥшәма аҩны дшыҟаз анылбоз. Уажәшьҭа ашьыжь лгәамҵрақәа ахақәиҭра рылҭо далагон. Ахәыҷқәа ааԥшаанӡа, деиқәикуан. Зынгьы длыҵаҳәҳәеит. Усҟан Ардашьыл дҵәыуа дааԥшит, иҟалаз ԥхыӡыз џьишьеит, иаби иани еишьҭагыла ианааихагыла. Лара дышнеиуаз, ахәыҷқәа анааԥшлак, лыҽлызнымкылакәа дыцәҳауан. Иахьа хәлаанӡа аҩны дахьыҩнатәаз лгәы ҩнаҿыӷьцәон игәахәт Сырбеи. Аусурҭа лзиԥшааит атрест анапхгара иазааигәаз абиблиотекаҿ. Лусура дашьцылаанӡа, маҷк дҭынчызшәа дыҟан лара. Аха лхаҵа, иусураҿ диԥырхагамхарц, лхаҭа лусура далаиргазшәа лхы иааҭашәазижьҭеи, уи инџьнырра дацәылгарц лҭахын.
Иҽиҟажон ахаҵа иахьынӡауаз. Ргәы ааирлахҿыхырц, иҭаацәа ааихамшҭӡаҵәҟьарц, иаргьы ус длырхәыцуан, рыцҳарас иҟалаз, ҽнак иныҟәцаҩ ихы дақәиҭитәын, имашьына аԥсҟы ихала днаҿатәеит, дшынҭаацәаз ахәы ҿыц иаҿыргаз амҩа дҩаҿалеит. Ахәылԥаҽхарахь амш еихон. Аӡынра цон ҳәа агаҿаҿ иԥшын. Аха, жәаха, уа ақәа ӷәӷәаны ианауаз, арахь асы маҷымкәа иқәнауазаарын, амҩа заҵәык акәын ицқьаз. Уаагьы, улаԥш ҵарымкәа, умашьына маҷӡак иааурблаҟьар, амҩа иқәыжжуаз ацәаакыра унықәырҳәазаны, асы уныланарԥалон, нас ушчаразуаз хланҵы уҭалон. Дунеихаан илымбацыз акадифа шкәакәа рықәыршәызшәа акәын аԥсаҵла хәыҷқәа быҭә-быҭәӡа ирықәжьыз асы шықамфафылыз, ахарантә уахьыԥшуаз. Ахәыҷқәа аиҵбацәа рҩыџьегь, раб иахьиватәаз, раԥхьаҟа ахәра иаҿаҵәиуаз амҩа лакьылакь иазԥшуан, ацаҟьа инадгылар, наҟ иҟази ҳәа. Илбацыз адунеи иааҟәыганы, лхаҵеи, лхәыҷқәеи, лареи рыда уаҩы дыҟамызт, рмашьына аҩада заҟа иҩанагоз аҵкысгьы, Лара лгәы ԥыруан. Амрагылараҟа рхы шхаз, амҩа ааикәаҵәиин, Амраҭашәараҟа иаақәнаргьежьит, амала, рхырхарҭа уажәгьы ашьха ақәцәахь икылнагон. Акаҭран ахьықәҭәаз анынҵәа, рмашьына уаҳа изцомызт. Асы уоунажьуамызт. Ишԥалҭахыз иааҭымгылаӡакәа ицалозар!..
Асы ианнылагыла, амшын ахь илаԥшит. Анаӡара ихчылаз аԥҭақәа алаԥшҳәаа хырҩон. Алҭагьалара зҽазызкуаз Амра ахьыхҷҷалоз еиуеиԥшымз амшын аԥшҭәқәа унарбон. Аԥҭақәаҵәҟьа еилыӷра-еилыӷрааӡа иахьхыз иласӡазшәа, унарыҭәҳәар инеиԥхьбарызшәа, лаԥшҵашәарак урҭон. Амшын агәаҿ аҟәраҿынтә мҩак уахь илнагозшәа, џьара Амра ацԥхьқәа рҽеизганы ианҷҷалон. Аҟәры данаваз, Лара ашьха раԥхьатәи ақәцә ааигәан ҳәа агәраганы дыҟан. Хыхьынтә акәын иахьубоз ҵаҟа улаӡаанӡа заҟа ҟәаԥа-ҿаԥа, арха еиужьқәа ыҟаз. Урҭ ирҭажьыз ашәаԥыџьаԥ иаҳагьы убла хыркуан. Абарҭ зегьы реимдара зылшоз лакәны дыҟахзар. Иагьа ссир лбарын.
Ахәыҷқәа рхала асеигәыдҵара ишаҿыз, сыркәымпылк Сырбеи ихәдапара илақәԥыххаан, аҽыҭқәа хьшәашәаӡа икьаҿ инавҵалеит, ицәеижь аԥхара иарӡҭуан. Асы днылас-ныласуа ҽыҭқәак аашьҭижәаан, акы Ардашьыл игәыдиҵеит, егьи – Шьазина. Уи дкаҳаит. Лаб дыҩны дналыдыххылан, аҵәыуара далагаанӡа, лшьапы днықәиргылан, дыҩны дааскьан, адырҩегь асы лгәыдиҵеит. Иахьынтәаанагаз изеилымкаауа, иаақәҵәимҭаз асыркәымпыл лаиҿаԥыххааит. «Сара сызгәаумҭои?» – аҳәон наскьа игылаз Мадина лҿаԥшылара, даҽа сыркәымпылкгьы ыршәуа илкын. Дызҳаз џьимшьази, макьана дхәыҷын. Дналышьҭалан, арҵәааҳәа дшыҳәҳәоз, асы даиргеит. Даалҟәаҵны ахара днагылан, ихәыҷқәа рызхара ршьа иурц, дааԥшит, ихаҿы акы амаахарц, иҽҭаҳәҳәаны. Дара шәаны иаԥхьаҟа изнеиуамызт, аха
ишрылшоз асыркәымпыл дадыргарц рҽазҵәылхны игәыдырҵон. Шьазина данкараха асыркәымпыл изыҟаҵаны лашьа илыркуан. Лара дыччо урҭ дышрыхәаԥшуаз аниба, Сырбеи, – бымацара ус бызгылеи, аа? – иҳәан, илзынаишьҭыз асыркәымпыл лалгәыдԥыххаалеит. Ацәа даалихызшәа дааҭрысын, лхәыҷқәа дрыцхраарц, лҿаалхеит. Сырбеи, зегьы шгәашаз аниба, даҵахазшәа ҟаҵаны, инапқәа рыла ихы хьчо, имашьына дылҭатәан, ашәқәа ҩаиркит. Асаркьақәа асы иадыргон, иара дрымбо иршәаҳаит. Иавахынҳәуан, аха изҭамлеит. «Ахьҭа ҳакит!» – ҳәа ҿырҭуан азы, амц шырҳәоз шидыруазгьы, аҩныҵҟа иауижьын, «рыҽдырԥхон».
Сырбеи дыҩҭыҵын, асаҿы акы нкаршәны, аҭубари ачеи иххит. Инапы дирбеит иҭыҵырц. Иааивеибаҳәан, афатә шыхьшәашәазгьы, рызхара ичеит. «Апырҿ-пырҿҳәа акрышбашәфо!» – дырхыччон иара, ихаҭа дара раҵкысгьы иахьҭаирпыҿуаз. Амра амшын иӡааларц агьагмызт. Рҽааидкыланы, рмашьынаҿ рҭыԥқәа аалырхит. Алада рҿылархеит. Алыбаара иаҳа иуадаҩзаарын. Лара лыҩныҵҟа иԥрыр аҭахызшәа илныруан. Ашьшьыҳәа дцарц лхаҵа иалҳәеит. Анаԥшааԥшра иаҳа иманшәалахеит. Амра, азбжа алаԥшҳәаа аҿынтә иахьааԥшуаз, ашәахәақәа зықәнарҷҷоз амшын, изыднарҷҷалоз аԥҭақәа ашәыгақәа ахьеиларӡҩоз, хәыҷы-хәыҷла еиуеиԥшымз аԥштәқәа рахь ииасуан. Маҷк уласкьацԥхьаӡа, ҭыԥк иунаҭоз аблахкыра аҽаԥсахуан. Ҳамҭакала иџьашьахәыз асахьақәа ас рҽеиҭныԥсахшьа лымбацызт. Акинолента изаныломызт уи, аԥсабараҿ ишааԥшуаз еиԥш.
Лгәы хьыухьыуан, илбаз шыгәхьаалгоз, рмашьына, анхарҭақәа ирылсуа, ақалақь ианналала. Адырҩегь еилаӡҩоз абжьырацәа, ауаа рацәа, амашьына рацәа, аҩны рацәа… Харбӷьар амҩақәа ирывеиҭаҳаз, асаба иагахьаз аҵлақәаҵәҟьа алаԥш азы ирацәан, еимызакны ашьхараҿ илбоз аасҭа. Уаҟа абнара акәын, аԥсабара иаҵәара хәҭала иузаҟәыҭхомызт.
Дук хара имгакәа, аԥхара иналагон еиԥш, ишынҭаацәаз ақыҭахь еихеит. Аҩны инеигаанӡа, Сырбеи аусҳәарҭахь ихы кыдын. Амашьына данааҭыҵ, аӡәаӡәала идизало мацара, ирацәаҩхеит. Дџьашьаны аԥсшәа иарҳәон. Иахьеицәажәоз ргәы иаахәашаз акы шеибырҳәоз шымҩашьозгьы, Лара лгәы ҭаԥҵәаны амашьына дҭатәан, лхәыҷқәа лыманы. Убасҟан дылбеит, илгәалашәон, аҳаҭгәын ахь иԥшуа, аӡы иаахықәгылалоз ақыҭа интеллигент. Уажәы ишәыз амаҭәақәа ракәын усҟангьы еиқәуанҭа иныҟәигоз. Иҩныҵҟала ԥхақәак икитель иаҵазар акәхарын. Уи ишьаҿа еихго даауан. Иарбан ҩныз дыздәылҵыз лызгәамҭеит. Сырбеи, идгылаз даарылҵын, дгәырӷьаҵәа уи диԥылан, дгәыдикылеит, дхыдикылеит. Сырбеи иаҵкыс игәырӷьаҵәҟьоз уи ахаҵа иакәын. Арҭ еизааигәра дук рыбжьазар акәхарын, зылахь ҭаԥҽыз диҩызан, дҳандиуа амҩа дахьаныз: уажәы данылбалак дагьаарыцҳалшьон усҟан зыгәхьаа лкымыз ахаҵа.
Сырбеи, имашьынахь даныхынҳәы, дара рнапқәа шизырҟьоз, иԥсҟы аақәирҵәит. Ирыхәашаз жәабжь ҿыцк рзааигазшәа, рхаҿқәа агәырӷьара рҿықәык. Иаҵәарала иҭалаҳаз агәарԥ аҿы ианнеигьы, Сырбеи дызлыҵыз аҭаацәара иаҳагьы игәырӷьеит. Иахьабалак, ҳәынҭқарк дырзаазшәа, рҵеи иԥылон. Урҭ ргәырӷьареи ргәырҩареи гәхьаас илымамызт, аха лара дахьрызгәамҭоз лгәы иалан. Илывагьежьуаз, илывахынҳәуаз лхәыҷқәагьы ирызӡатәуа рымаҵ руан, аха ишьыцылгон рхы-рыхшыҩ зегьы лхаҵа иахь иахьыҟаз. Уажәи-уажәи ахыбаара аалызцәырҟьалон. Акызаҵәык деиқәызкуаз, ара рацәак инымхакәа, ишықәҵуаз лдыруан. Иахьцалак, иара иахьынӡаиҭахыз дызлиааз днарылаԥшыртә, лара аангылара лзычҳауамызт. Уи лҭынчымшьа иаҳа изныруаз иара иакәын. Уамак изцәырылгаанӡа, ишбзиақәаз ҳәа дхәыцны, амҩа днықәлеит.
Амш бзиақәа иаҳа ирацәахацԥхьаӡа, иара иус дагон. Иаарлас-аарласны ақыҭахьгьы дзықәломызт. Иҭаацәа ракәзар уаҳа изаамгеит иаб игәараҭаҿ. Заҟа амш духоз аҟара, лара урҭ цқьа илбомызт, рыхгара лцәыуадаҩын. Амш аныхәыҷыз дзыхьӡоз маҷын, аха уажәшьҭак иаҳа илҭахын аԥшәма иҭаацәа хшыҩзышьҭра рзиуларц.
Ҽнак дааит иара шьыбжьон ҳәа, лара лааимҭа инақәыршәаны. Имацара дыҟамызт, Адгәыр дицын. Иаакыдыххылазшәа зусурахь ихынҳәырц згәы иҭаз Лара
шьыбжьон ҩнусла агәхьаа лҽалыргарын ҳәа дыҟамызт. Дахьыҟаз аҭаацәа ирбаӡомызт, ихәыҷқәа зҿыз издырӡомызт ҳәа инаҿыҵганы (лара лажәақәаҵәҟьа ицқьаны иеиҭоуго иҟам азы. зеиԥшла иаҳҳәац ҳҳәалап), лхаҵа дааилалыргьежьит. Хыла-гәыла иааилалазшәа збаз Сырбеи, лара дзыҩназ амца ҩнашәарц налеиҳәан, игачамкхахьаз иуа гәакьа дима, длалбааит. Иахьагьы илыздыруамызт урҭ усҟан иахьцаз. Дара акәацӡырҭа иныҩналеит. Урҭ рхәы ишахатәаз, Сырбеи абас иҳәеит:
− Аԥсҭазаара исзышьҭымхуа еидараны сыхәда иқәхеит.
Адгәыр зныкгьы игәы иҭамшәацызт инџьныр хада, иашьа, игәы иаамыхәашала ишьҭахьҟа акы далаҟан ҳәа, уҳәан-сҳәанқәак илымҳа ишҭасхьазгьы. Уи изымбатәбаран аҽны дызлаԥшыз. Иаԥхьа итәан инап ианыз аус ӷәӷәан, иааикәыршаз русеицура шыцәгьаз Адгәыр изымдыруазар издыруадаз. Аха Сырбеи зныкгьы гәкаҳарак зныԥшхьаз иакәын димбацызт. Уаҩрала иара иаҟара иӷәӷәаз дыҟан ҳәа дыҟамызт. Ҳәоу заҵәык аҿы иааирԥшыз агәыԥҵәара Адгәыр ианаҳәеит закәытә есымшатәи бзанҵыраз Сырбеи дызлагылаз. Мчыбжьык аҿынӡа абри игәы иҭахәхәа иҭан. Нас изымчҳаит, Лара аус ахьылуаз даалызкылсын, маҷк длацәажәарц шиҭахыз лырдырны, апарк ахь днеиган, дазыҟаиҵеит реицәажәара. Акәымзар изԥшыз здыруадаз.
− Сара еилыскаауеит, – иҳәеит иара аҵыхәтәан, – бара бахьааӡаз, ибдыруа аԥсҭазаара маҷк даҽакала ишыҟаз. Ҳара ҳҿы ауаҩы иаҳаҭырбара даҽакала иҟоуп. Аусура усгьы иџьабаа дууп, Сырбеи ихы ақәиҵоит, уи аӡбахә сҳәар сҭахым. Аха уаргьы ҳаҭыр уқәзарц ануҭахха, пату зқәуҵашагьы рацәоуп, ирыгужьыр ҟалаӡом. Аӡәы идамхаргьы ианигужь, уаҳаҭыр бжьаӡуа иалагоит. Уусура ианымԥшыр ауӡом.
Уаҳа ииҳәақәаз цқьа илгәалашәомызт. Лгәы иалан иахьылгәаламшәоз, усҟангьы Адгәыр ҟәыш дахьизымӡырҩыз. «Урҭқәа зегьы сара сус иалоузеи!» – ҳәа ҩныҵҟала дихыччо диҿаԥшуан лара, ицәажәара лгәы ԥнаҵәаны. Уи ихшыҩ рҵагақәа лхалыршҭит иаразнак, избанзар аухаҵәҟьа ацҭәы далыргеит лыԥшәма. Лбжьы лхақәынҵала, чанахи ҵәыцеи кыдҟьо акәмызт игәы дшалыргоз. Еснагь игәы иаамыхәашаз ахьылҳәози, абжьааԥны илҿыҵалмыршәоз ажәа ргәамҵгеи изхон. Аха абжьагажәақәа лхамшҭкәаны, дизцасны изыҟалҵазар? Есааира Лара лыцҭәы цәгьахон.
Мадинеи Ардашьыли рҵара шықәсы анынҵәоз, ашкол аҿы аҭаацәа реизара мҩаԥыргараны иҟан. Еснагь лара лакәын ицоз, уи аҽны Сырбеи дцарц иалҳәеит. Иара дақәшаҳаҭхеит, ихәыҷқәа рыӡбахәык иаҳарц ахьиҭахыз адагьы, излатәаз рҩызцәа ранацәеи рабацәеи зеиԥшраз ихала еиликаақәар цәгьамызт. Шьыбжьышьҭахь Лара аҩны данааи, еилаҳәаразшәа аишәа акы ықәын. Уи иаҵаз абӷьыц аақәылхит: «Лара, уаха саанӡа абри аԥҳәаса ҿа сзычаԥа, сбыҳәоит; амҩан избан, имыҟәшәаӡакәа сзавымсит. Аизарахьгьы бара бцароуп. Қарҭынтә комиссиак сзааит, аамҭа сымаӡам. Сырбеи». Аԥҳәаса ҿа иҭаххеит акәзу?! Бзиа ибон, уи лымдыруази аха. Лгәы шааԥҵәаз атәы зизымдыри?
Аизараҿ лгәы цәызҟьашаз акгьы лмаҳаит. Илымҩатәны абаҳчаҿ дынкыдгылан, ахәыҷӡа длыма, дхынҳәит. Уажәшьҭа аԥсеибакырагьы далагомызт, лҭагылазаашьа дашьцылахьан. Лхәыҷқәа акрырҿалҵан, анаалашьца ишьҭалҵеит. Дкараха лхы лбон, ларгьы дышьҭалеит. Дынҭаҳәахаа дыцәеит. Аҵхагәҭан дааԥшит, заа дахьиаз акәзуу здыруадаз. Амала, шьҭыбжьы лмаҳаит. Лганаҿ аиарҭа ҭацәын. Азал аҿы алашара аркызшәа анылба, лхаҵа дшаахьаз лдырит.
− Сырбеи, уаахьоума? Асҟаамҭа уабаҟоу?
− Исҭаз асасцәа рхәы ҟасҵан, – аԥҳәыс лбжьы ааигәамԥхакәан, ихы ашә иаалеикит. – Ааигәоуп ҳанааидыҵ.
− Изакәызеи, даргьы уаҳа рхы рзымдырӡои? Иркомиссио сыздыруам, аха акрыфараз иаауеит. Иужәыхт ҳәа сыҟоуп.
− Х-фырџьанки ҵәыцақәаки.
− Уаҳа уҽеихом, сгәы шԥаԥуҵәеи!
− Исныԥшуама? – лгәы лхаиршҭырц даҿын.
− Иуныԥшуеи иунымԥшуеи иаласхи. Сара аҩны стәоуп. Сусура сҳәару, ашкол ахь сцарцу, абаҳчахь схы сырхару сыздыруам. Уара, умбои, асасцәа уҭан.
− Быбжьы бмырдуун!
− Усҟәаҵ наҟ! Сгәы ԥҵәеит.
− Шәзырцәҳауеи? – Мадина лбжьы аагеит, Сырбеи иашьҭахь ала ашәхымс даалагылан. – Зымшала шәеибыргәаада? – ахәыҷқәа ирылацәажәоз џьылшьеит.
− Бымшәан, бышьҭал! – лаб даахьаҳәын, аӡӷаб днаирхынҳәит.
− Мама илыхьи? Иакәымз ашкол аҿы иларҳәама?
− Мамоу. Заа сахьымааз лгәы иалоуп.
Сырбеи Мадина лнапы ааникылан, дахьынаириаз лаԥхьа днықәтәеит. Лара дыцәеит. Дԥышәырччон. Ашә нкыдҵаны иаиркын, иара даахынҳәит. Ихы ихьуан. Мадина лааԥшышьа игәаԥхомызт. Ас рыцҭәы рзымҵәахуа ианалага, ахәыҷқәа гәамҵ-хамҵуа, гәыԥшқарак рылааӡаӡамкәа изҳарын. Урҭ иахьраҳауаз ран лцәажәашьа лҽылзацәыхьчомызт.
− Ҳцап ҳахьааз! – лбжьы аагеит лара. – Ҳцап аҩныҟа! Уа ма иаҳа ҳҭынчын. Ас убахьоу! Саргьы суаҩуп. Аԥсҭазаара сҭахыуп.
− Мадина деиҭааир бҭахыума?
− Дааиааит! Ирдыруазаиит ран илымоу закәытә насыԥу. Акәымзар, ирызҳар саҳаҭырбарагьы иаҟәыҵуеит.
− Аԥҳәаса ҿа сзычаԥа ҳәа…
− Аӡә лажә иҳәон, аӡә мажә ҳәа, узҿу закәызеи? Сара ҳақәҵыр сҭахыуп. Ҳцап аҩныҟа!
− Сасра ҳаҟоума? Аҩноуми ҳахьыҟоу.
− Исҳәо уаҳаӡахуам.
− Исаҳауеит. Абри акомиссиа ҳәа иааз бацәажәазшәа бхы мҩаԥыбгоит.
− Уи закәи? Исзеилкаауам.
− Урҭгьы сусушьа кылцҟьааны иҭырҵаар рҭахыуп, ирыцу аӡәы схаҭыԥан даарышьҭырц иашьҭушәа збоит.
− Уи бзиамзи! Ҳахьааз ҳамцози.
− Шьҭа сцону?! Сара сааит. Сҽаԥсрасҭоит. Ара аус зуроуп. Сыԥсадгьыл аҿы. Аха уи даҽазны ҳалацәажәап. Иахьа ижәны сыҟоуп.
− Уара еснагь ижәны уҟоушәа уҟоуп.
Реицәажәара аҵыхәтәа ахьыԥҵәоз акәын иԥсеивгара. Иакәымз илҳәаз ауха агәхьаа икӡомызт. Игәы ԥҵәахьан. Аԥҳәаса нҭеиԥсан, инақәиргылеит. Асыӡбал ҵәҵәыра еснагь деилаҳауан, иԥшәма ацҭәы дшеилаҳауаз еиԥш. Уи жәаанӡа ҳәа, абалкон ахь аҟәардә ндәылиган, абагьыр днықәтәаны, ишьапқәа аҟәардә инықәиргылеит. Аӡиас хәыҷы ахьхьаҳәа абжьы иаҳауан. Аԥсабара афҩы хаа лаҳалаҳауан. Ихатә ԥсҭазаара иагьа изеиҿымкаазаргьы, бзиа бон аԥсҭазаара. Аиҳарак, иԥсадгьыл хәыҷы ахь дхынҳәызижьҭеи, ауаа ирыхәашаз акы дшаҿыз иаҳа агәра гаҵәҟьа дыҟан. Игәҭакқәа наигӡартә еиԥш, аамҭагьы макьана имоуцызт, ара аус иуазижьҭеи мызқәак ракәын иҵуаз. Абалкон аҿы аҭаҭын ахара дазгагамызт, аха аԥсҭа иҭаз аҳауа хьшәашәа ахьлыбааидоз, аҩныҵҟа алеира ицәымӷын. Дагьлеиуамызт ихәыҷқәа ракәымзар. Иахьынӡаилшоз ичҳатәын. Иҭаҭын дахо дшықәтәаз, иблахаҵ шыгьежьызгьы изгәамҭаӡеит. Игәалашәомызт, уи наҟ даныбӷаӷа, абалкон ахь уаазгоз ашә имҩаниҵаз инапы ишампыҵашәаз, уи, икапан еидара азышьҭымхкәа, ишыҿжәаз, ахԥатәи аихагыла аҿынтә хланҵы шҿылеихаз.
Лара деиҭацәахьан. Лхаҵа, данааиуаз шылмаҳаз еиԥш, «дышцазгьы» лмаҳаит. Аамҭа ԥыҭк бжьысхьан, хаҵа бжьқәак данаадырԥшуаз. Урҭ ашә аалыртырц ҿырҭуан. Дҩаҵҟьан, азала данааҩнала, абалкон ашә амаа шыҿжәаз лылаԥш машәыршәа инақәшәеит. Аҩналарҭа ашә аалыртырц збжьы газ аалхашҭын, абалкон даақәгылеит. Амҩақәа рылашара илдырбон ҵаҟа ԥыҭ-ҩык шеилагылаз. Ацхыраара лас аӡәы дҭарҵарц дырххо дыркын. Ахлымӡаах шылзааиз аҟара лнырын, лхәажьы
қақаӡа иҩеилагылт. Арахь ашә аалыртырц ҿырҭуан, аҭак лзыҟаҵомызт. Ргәы анԥҵәа, ашә ҿыржәозма уҳәо, рбжьы цәгьахеит. Аҟәара деиҵасуа, ацаԥха нҭалыргьежьит.
− Ашә заашәмыртуеи? – еицыз амилициа реиҳабы ҿааиҭит иаразнак.
− Саргьы сыршьыр ҳәа сшәон, – лылаӷырӡ лҿеибаҳәа днаиҿаԥшит.
− Шәхаҵа дыршьит ҳәа агәраганы шәыҟоума?
− Акрыздыруоу, – лшьамхы ҵысуан, уи лныруан, дшықыџьқыџьуаз лнырӡмызт, лхы ҭууан. – Иара иԥсы ҭаӡами?
− Иԥсы ҭоуп. Уажәы зҵаарақәак рҭак ҟашәҵароуп.
Илдырқәоз аалгәалалыршәеит, арахь лгәалашәара зынӡак иҭшәахеит. Уахьгьы илдыруази: аҵхагәҭан дааит, лара дыцәан, иара аҩны дыҩнан акрифарц, нас… Иҟалаз лыздыруамызт. Абжьқәа анлаҳа, дҩагылеит, абалкон ахь уназгоз ашә амаа ҿжәааны абагьыр аԥхьа ишьҭан. Уаҳа акгьы. Дрыҳәеит ахәшәтәырҭахь лара дыргарц.
Сырбеи дидтәалан лара. Дзықәшәаз лзеилымкаацызт. Лыхшыҩ цқьа аус ауамызт. Ашьыжь иблақәа аахитит. «Ахәыҷ…» – иҭабоз ибз уаҳа измырқәацеит. Дындәылҵын, Адгәыр иалҳәеит ахәыҷқәа ааигарц. Адгәыр дыԥшуазма, иаарласӡаны рых-ҩык ааҩнеигалт.
− Шәымшәан! – даарыхәлыччазшәа иуит урҭ раб.
Изыниаз ззеилымкаауаз ахәыҷқәа ндәылыргеит. Мадина лыԥшра ааргәамԥхазт, аневропатолог иахь дыргарц анрабжьарга, рыуацәа аӡәы уи дылгеит аполиклиникахь.
− Адгәыр, – аарла ибжьы аагеит ачымазаҩ. – Ак уасҳәар сҭахыуп. Умала…
Адгәыр ида зегь ндәылҵит. Сырбеи акыр аамҭа иҽеизигон. Ихәда цәаакын, илахь иԥҟыш-ԥҟышӡа аԥхӡы ақәҭәан. Ицраз амца ицәеиқәара иалубаауан. Амедицинатә еҳәшьа дааҩналеит, ахәшәқәеи агәырқәеи лыманы. Игәжәажәоз ихдырра ыӡуа ианалага, Ларагьы дааҩнаргалеит. Адгәыр ддәылҵырц ианиҳәа, ахәшәтәырҭа длалбаан, адәны еилақь игылаз аусҳәарҭа аусзуҩцәеи, аусуцәеи, ауа-гәыцхәи, ус баша аҩызцәеи днарылагылт. Иҟаз еилыркаарц иааидибаҳәалеит. Изықәгәыӷрыз ыҟазу иҟамзу рзеилымкаауа, ижәҩахырқәа ааирҵысит.
Ахы-мшы рзы дԥырҟарц рыӡбеит. Иаргьы даалҵызшәа дыҟан. Аҷкәын дибар иҭахын рҳәан, Ардашьыл дҩықәныргеит. Аӡӷабцәа ҩыџьа ыҟан, аха рыӡбахә ахьимҳәаз иаҳагьы ирҭахын: Мадина лаб дзықәшәаз дарчмазаҩын, лхаҭа дышьҭан.
− Схәыҷы, угәы ишԥаанаго, аоперациа сзычҳару?
Иаб иҵаашьа деиланаргьежьуан аҷкәын, аха данықәныргоз дымҵәыуарц илабжьахьан азы, ихәыҷы мчы еизганы, иҽиҟажон. Аарла зԥсы ҭаз абгьы, ибарц дзышьҭаз иҷкәын ибла ихибаалазшәа, илакыҵа дыҵаԥшуан. Ахәыҷы данырга, зкәырҷыз зҵаз асакасала, ачымазаҩ дындәылыргеит. Аоперациатә ишәа дшықәыз, – иаарласны ҵаҟа иаарылыҩит, – изымчҳаит.
Ирзышьақәымкәа иаадәылыргаз Лара зхы гәыбӷан аҭо иқьызқьызуаз Адгәыр ихәда лҽынахылшьит. Ирыцәҭахаз заҟа дыбзиаз аӡбахә лзымҵәахцәакәа, лҵәыуабжь иалҩуан. Уи иҟалҵоз заҭәазымшьоз қыҭа ҳәсақәакгьы рыҽрызнымкылазт, иааилақьызқьызит. Лара машьынак дынҭаргылеит. Уаҳа агьылгәалашәомызт. Раԥхьаҟа иҟаз, алашарақәа аркны, алашьцара иагәылҳәааз амҩа ианыҩаныла, ҵыхәаԥҵәара змамыз урҭ алашарақәа рышьҭахьҟагьы иааԥхеит. Илзеилкаауамызт заҟа машьына амҩа ианыз, заҟагьы ҭатәаз. Урҭ еицырхәхәа иахьылбоз, зегьы лара илықәкызшәа лгәы илнаҭон. Лара лаҵкыс амашьынақәа иааргоз ауаа аԥхьаӡа игыланы, ацхыраара лас иҩанагоз ауаҩы дырзааигәазшәа цәаныррак зны дааилнаблааит. Агәарбжьара иҩабжьаланы, иқыҭа иазааигәахацԥхьаӡа, амашьына быкь бжьқәа ллымҳа ҵыршьаауан. Урҭ шьҭа еиқәтәеит шылҳәоз, агәарԥ аҿы аҵәаабжьқәа игоз лымч аалылырхӡон, илыҵагыла дааҭганы дназгоз днарымпыҵаҳаит.
…Амра ласкьахьан. Аҳаҭгәын иаакәыршаӡаны шәшьырҵан. Ашоура хҽхьан. Аха Лара лгәалашәарақәеи лхәыцрақәеи ддыркаран, лыблахаҵ аагьежьит. Аҵыхәтәантәи ахҭыс аҿы данааи, лԥсы ааилаххит, лҽылзеивымго дқәыԥсычҳауан.
Дгәарҭар лҭахымызт, арахь лԥсы маҷханы дкаҳар ҳәа дшәон. Илулак дҩагылан, лаҳа бӷьы ҟьаҟьақәак ааҿылхын, авивиҳәа иаалнылдеит. Аҳауа хьшәашәаӡа иахьаалҿанарсыз, лԥсы ҭаҵага аанагазшәа, даарлахҿыхит. Алаҳа бӷьы џьаџьаӡа иахьылкыз илзычҳауамызт, наҟ инкаршәны, ара махәҭа хәыҷык ааҿахылҵәан, ԥшандагас лхы иалырхәеит. Абыржәы лԥсы шеивахаз анаалгәалалыршәа, дрымбаӡакәа дкаҳар ҳәа дышшәаз даазхәыцит. Ашьшьыҳәа аҩныҟа лҿыналхеит. Ариабжьарак аԥсҭазаара дацәыӡыр ҳәа дшәомызт. Зегь лзеиԥшызшәа, агәарԥ дықәын. Иарбанзаалак лнапы нагӡаны уск ҟалҵомызт. Лхәыҷқәа збобзгьы лацала лакәын. Нас уажәы дызшәазеи? Аԥсҭазаара ус илызкамыжьуазаарын. Издыруадаз Сырбеи дылҭахымзар? Лцәа дынҭаӡыӡааит. Иара дҭахазижьҭеи акәын ианылдыруаз заҟа диҿыгәҳәаауаз. Лыуаҩышьақәеи лҟазшьақәеи ԥыхьа илдырдыруамызт заҟа дизааигәаз.
Ланхәԥҳа дцарц агәарԥ даақәгылахьан. Лара уи дналыхьӡеит, егьырҭ аԥсшәа шралҳәоз. Лашьа уи, амҩахь дкылигарц, длыцны иҿынеихеит. Амраҭашәараз автобус хынҳәны иааиуан. Иаанхақәаз нахынҳәит. Лара ланхәа, амалагьы, аарлаҳәашәа дыҟан, лԥеиҵбы дҭахазижьҭеи, лԥсы лылӡаахьан. Дангылази данышьҭази еиҟаран. Лԥҳа днаскьалгарц, даадәыдҵзар акәхарын, ллаба лҽанҵаны, дгазҽазуа днахынҳәит. Лара уи дналыҵагылан, аҩныҟа дналган, дналыртәеит. Анхәа рыцҳа лҭаца, ҿыц дылбазшәа, дналҿаԥшын, лаԥшхаала дналаҭабит. Лара, ахәыҷқәа шыҟамз анылба, амхы дынҭалан, ишьқьыруа иҭагылаз аџьықәреи дналсны, аанда аҿынӡа днаӡеит. Ахҵысҭра ԥшааны дынхыҵит. Аҭырасра илгаз амҩахәасҭа днылсын, аӡиас хәыҷы шыҟаз длалбааит. Уи цқьакәакәараӡа лыҵаҟа иахьлеиуаз, аԥсыӡқәа еилауаҭыруа еишьҭан. Алаӡара ахәыҷқәа ҽыркәабон. Шьазина «мама!» ҳәа анҿылҭ, дшырбаз лдырын, ан лнапы рзылҟьеит ихынҳәырц. Даргьы рҽынмырхакәа еибарҩны иаалыдыххылт. Ахәыҷӡа лыҵкы лшәыхны, ибӷьаауа илкын. Ардашьылгьы маҟҿаҳәара деилыхын. Рҽеиларҳәаанӡа даарызԥшит. Аҷкәын ԥхьаҟа дноушьҭны, аӡӷаб лмахцәа аанылкылеит.
Имццакӡакәа амҩа иахьынӡаныз, ааилашәшәиуан. Лыхшара акранырҿалҵа, ахәмарра иамыркарахьази, иахьынатәаатәаз ицәеит. Аӡәаӡәала иаашьҭхны хыхь иқәнылган, иеилыхны инышьҭалҵеит. Зегьы шьҭалақәеит анылгәахә, ларгьы лҽааилылхын, алашара лырцәеит. Днықәиеит. Ариабжьарак усгьы ацәа лыгын. Маҷк лыбла нцәынҭааит. Аамҭа хәыҷыкгьы бжьысхьан данааԥшуаз. Уи лԥсы лнамыршьеит аха, иагьа лургьы, уаҳа лацәааихьшь лзыҟамҵо. деилнаргеит. Лхы лыхьуан. Лцәалжь, аусура иархәарҽызшәа, ирххатәха илыцражьын. Дҩагылан, ахышә днадтәалеит. Лаԥхьа абаҳча шьҭан. Уи ахи аҵыхәеи бзианы иубарҭан. – Амзеи аеҵәақәеи каҷҷон «Анцәа изиҳәара». Ԥша хьшәашәакгьы ааҩнасит, илаҳалаҳауаз аеҵәара афҩы цқьа аманы. Амза ауада иҩнанарҷҷоз алашара иунарбон Ардашьыли Шьазинеи рхаҿқәа. Урҭ рыцәа ахьҭынчыз ран маҷк деиқәнакуан. Абарҭ зегьы рылаԥшра иалхәдахаз раб зақәык иакәын.
Лара лҽааилалҳәан, ашьшьыҳәа ашә аартны, абарҵа даақәгылеит. Игәазырҳаган лара цқьа илнымыруаз аԥхын ҵхы. Амардуан длаҿалеит. Аҭоубыҭ зҵагылаз ашьаԥа ахьгылаз, дааҭгылт. Абаҳча иҭагылаз ара агәарԥ аҿы иҟанаҵашаз ашәшьырҵа иҵагылаз арымӡ днықәтәеит. Агәашә ахь длаԥшит. Уи алаӡара аанда иаласан.
Усҟан, аԥсы данааҭаргалоз нахыс. иҟьаҟьаӡа иаартын. Дахьынӡакҿаз заҟаҩы абра иҭалаз рхыԥхьаӡара лҳәарын лгәахәыр, азааигәарагьы дызнеиуамызт. Ха-ха-хы-мш инареиҳаны ааиран, царан изҿӡаз. Аҳәсақәа, лахьи ӡамҩеи нмыжьуа, рҽыцәԥыԥуа, ашьа рҿажжы, иҩхалон. Иааигәаӡаз рыҵәаабжь уаргыломызт, амашьына ианыллыбаалак нахыс. Зынӡа ирзықәымкуаз ланхәԥҳа лакәын. Уи ахәшәтәырҭа аҿынтә лыҽшылшьуаз дааргеит. Амардуан ааҩсшәа игылаз аишәа иаадгылан қәрала идууз, ихәыҷыз ахацәа еишьҭагыла. Аҳәсақәа рҽааиқәыркзар аныргәахәлак, аиҿкааҩцәа урҭ амҩа нарырҭон. Рыхҭарԥақәа, рхылԥарчқәа нықәҵаны, алабашьақәа зкызгьы аишәа илаваргыланы, рхы иаасуа иҩаҿалон.
Илалбааз аӡәы, дхәыҷызма ддузма, ус иахьаацәажәозгьы, ччаԥшьк, лаԥшыхаак иҿықәмызт. Инеибеиԥшны зегьы, рцәыӡ акакәны, еилагылан.
Ахы-мшы ауха, дқьызқьызуа, илаӷырӡ иҿеибаҳәа, дааҩнашылеит иҭахаз иабхәа. «Папа-а-а!..» – дныҩныҵәаан, Лара дҩаҵҟьеит лыҽшьуа. Дызлатәаз даарылҵын, лаб ихәда лҽынахалыжьит. Рылаӷырӡ еилаӡҩо, аԥсы ихагылан. Маҷк рҽанааиқәыркқәа, Лара даалыдгылеит хаҵак. «С-Славка!..» – инеималҭәеит. Уи длыдышшылеит, иара ишилшоз ала, агәырԥшқара наҵаҵаны. Даалыдгылеит даҽаӡәгьы. Уи ахаҵа длыздыруамызт. Иҩашьомызт лаби л-Славкеи дышрыцааз, Сырбеи рыцҳаи иареи ӷәӷәала ишеибадыруаз, издыруадаз еиҩызцәа бзиақәазаргьы, акәымзар даарымызт.
− Мама дмааӡеи? – дизҵааит лаб.
− Даҭабымҵан! Маҷк лгәы бааԥсхеит.
− Иҟалаз анлаҳа ашьҭахь?
Уа ауха шылхылгаз агәалашәара цәгьан. Лаб дааидымҵӡакәа дидгылан. Џьара маҷк длыцхраарызшәа лбон. Аха уи башан. Хәшәыс иуоурызи, иԥсыз дузмырхынҳәуазар. Уи дындәылганы дыргеит аиашьара егьи ауаҭах ашҟа. Ддырҽеиуан, уаҵәы анышәаҭара иамшын. Шарԥазӡа ашьаԥа дныҵадыргылеит. Уи иааидтәалашаз рладахьшәа еилагылаз аҳәсақәа ларгьы днарылагылеит. Ҟәардәк лзааигәа иааргеит, дааилаххыр днықәтәарц.
Дҵәыуарц раԥхьа иааиз Адгәыр иакәын. Игәы даакыдсыло, цәгьала иҽеиқәикит. Агәашә ахьынтә дааҭалеит, ибзианы илгәалашәон, знык ада илымбацыз, абырг цәа зҟәнылахьаз ахаҵа. Уи дшылбац деилаҳәан. Ариабжьарак дааиқәахьазар акәхарын. Аха длызгәамҭацызт. Лхаҵеи иареи аԥсшәа шеибырҳәоз лыбла ихгылан, уажәы уи аишәаҿ дааӡаанӡа, ихылԥа нкаршәны, дҵәыуа иҿанааиха. Гәакьа дук иеиԥш, акраамҭа дихагылан, илаӷырӡ икьитель иахьақәҭәаз иналаӡҭуа. Иахьагьы дылзеилымкаацызт убри дзусҭаз.
Иааиуан ауаа рацәа, ҵыхәаԥҵәара рымаӡамкәа, гәыԥ-гәыԥла аҳәса, ахацәа, бжеиҳара-ҩык ашәы рхьыкәкәа. Иҟан илбахьаз, аиҳагьы ирацәан илымбацыз. Амузыка абжьы гәыҭшьаагаха ианаага, еилаӷзуа иааиуаз днарԥылеит Лара ланхәԥҳа, лхы-лҿы ԥҽуа. Урҭк рацәаӡан, акраамҭа изықәҵуамызт. Ашьҭахь амузыкантцәа абарҵа иқәдыртәеит. Иааицдырӷзуаз абжьгьы ашәы ашәын. Урҭ рԥсшьара инақәыршәашәа, пластинказар, ма амагнитофон лента акәхарын изнырхуаз, ԥҳәыск лмыткәма иеиԥшыз ашәа бжьык ҭааӡа игон. Ажәақәа шылзеилымкаауазгьы, уи амелодиа иунардыруан зԥазаҵә дыԥсыз ан хәаша шлакәыз игәжәажәоз. Иныбжьаршәны иаацәырҵуан, «шьышь-нани, шьышь-нани» ҳәа даҽа ашәак, ан лӡҟы длырцәарц лҭахны, лбжьы амшынгьы иахыҩуазшәа. Уажәи-уажәи аџьабара итәаз руаӡәк амыткәма гәыҭшьаагаха иаацәырылгон. Уи даҟәыҵхт шуҳәоз, даҽаӡә дналагон. Инеиҭанеиҭԥсахла амыткәма бжьқәа агәарԥ иқәҩҩны, ахара ицон. Аҩнаҭа мацара акәымкәа, алԥсаа дзауз ауаа ржәытә, рҿатә ргәаладыршәозшәа, рылахь ӷәӷәала еиқәын. Рнапқәа ргәыдԥсала, аандақәа рҿы, абаҳчаҿ, ана-ара, иахьабалак еилагылан. Рлабашьақәа ныҵарсшәа, итәаз абыргцәагьы рыхәда рыкәаҽын. Ауаа рааира ҵыхәаԥҵәарак макьана иамамызт. Еицырхашьшьы агәарԥ иааҭалеит, ҳәсеи хацәеи еилагыланы, атрест аусзуҩцәа. Абар анапхгаҩы, зны ирҭаз егьырҭгьы, илзымдыруаз аусуцәа. Ҿҳәара кьаҿла бзиа дызбаз ҵәыуан, егьырҭ рхы рыкәаҽ аҭоубыҭ инавсуан, авенок, ашәҭқәа иззаиз изныжьны.
Амра нхышәҭхьан. Акыу-сыу ааилдыргеит аҳәсақәа. Аҭоубыҭ ашьаԥа иааҵыргын, агәарԥ агәҭаны ҟәардәқәак инрықәдыргылеит. Лара уи ахахьы днадыргылеит, ланхәԥҳа лзааигәара. Илбон насҭха иаарыкәшаз лаб дышрылагылаз. Уи иԥҳа дылҿаԥшуан, агьызқәымз имаҳә диҿаԥшуан. Заа иқәдыргылахьаз амикрофон аашьҭихит хаҵак. Ицәажәашаз рбжьы зегьы идырҳатәын, агәарԥ ду, абаҳча, аҩны акәша-мыкәша еилагылаз рлымҳа аҿынӡа инагӡатәын. Уи аԥсышәала дцәажәон, ибжьы мацара ргәы ҿнакаауа, ухәажьы қақаӡа еиланаргыло. Нас урысшәала, ибжьы еицамкыкәа, ус иҳәеит:
Уи аҽны арҭ ажәақәа рхы ахьцоз Лара дызрызхәыцуамызт. Ариабжьарак илбон Сырбеи дзыԥсаз. Уи ахаҵа ииҳәаз цқьа илзеилымкааргьы ҟалон, ашьҭахь ицәажәоз лыхшыҩ рзылымшьҭыцызгьы. Ажәа ирҭеит акитель зшәыз. Ажәақәак иҳәеит, аха, илаӷырӡ ҭыԥ анинамҭа, ирласны иааҿаԥиҵәеит. Даҽа ԥыҭ-ҩыкгьы, рылахь рзеиҵымхуа, амикрофон иаадгылон. Аԥхьа ицәажәоз ииҳәаз дырҭбаауазар акәхарын. Џьоукы ахәыҷқәеи урҭ рани рыӡбахә наларҵон. Лара лаб ицәажәоз дырзааигәаны дгылан. Уи имаҳә акы ихиҳәаарц иҭахын, дахьиҿаԥшуаз илбон. Нас изымчҳаит, наҟ днарылҵит. Уи бӷьыцк наирххеит ажәа рызҭоз иахь.
− Абыржәы Сырбеи иабхәа иаасиркит нҵамҭа хәыҷык, – иҳәеит уи ахаҵа. – Ихала иҳәарцгьы иҭахыуп, илаӷырӡ инарҳәом акәымзар. Аа, ара иану: Сгәадура здыз, сзықәгәыӷуаз сԥазаҵә аколлектив дуқәа рнапхгареи рааӡареи заманала иахьилшоз мацара акәмызт дызлабзиаз, уи даԥшәыма бзиан, ихәыҷқәа ииашаны рааӡараҿ, даб бзиан».
Лара, усҟан аасҭа, иахьа дрызхәыцуеит уи иажәақәа. Сырбеи даԥсан лаб ииҳәаз зегьы. Аха лаб гәыбӷан иԥҳа илиҭозшәа акәын иҳәоу шеиқәиршәаз: «даԥшәма бзиан… даб бзиан…». Ашьҭахь иқәгылаз л-Славка ицыз ауаҩгьы ицәажәашьа акала иҟан. Уи игәы иҭаз иҿы изарҳәомызт. Сырбеи инапхгарала аус иуазаррын, нас иара иҭыԥ ааникылеит.
− Иеилышәкаауама дзакәытә усуҩыз?.. Иеилышәкаауама дзакәытә усуҩыз, дзакәытә нџьнырыз? Сырбеи Шаҭ-иԥа ихаҭаратә шәҟәқәа Москва архив аҿы иҵәахыуп. Ари закәу еилышәкаауама?.. Иԥсадгьыл аҿы дырҭахыуп ҳәа анҳаҳа, дааҳашьҭит. Ара иҟалаз закәи?.. Ари закәу еилышәкаауама?..
Ицлымҳәа ҵысуан. Ииаҭхыз аахтны изҳәомызт, ҵәахышьагьы имамызт. Уи уаҳа шилымшоз аниба, Славка, дцәажәарц игәы иҭамзар акәхарын, иҽынасҭхашәа дахьгылаз аҿынтә иҿааихан, иҩыза амикрофон ааимеихит. Иҽырӷьеҩшәа дналаган, аха ԥыхьатәи иҭагылазаашьа дзацәымцазт, иажәақәаҵәҟьа еиҭеиҳәон.
− Сырбеи Шаҭ-иԥа дышҭахаз анҳаҳа, иагьа ус ҳамазаргьы инышьҭаҵаны, амҩа ҳақәлеит. Убасҟатәи иаҳцәыхьанҭоуп иҟалаз ахгара. Ҳҩыза иаҳзыҟаиҵахьаз аус ҳаздууп. Уи ирҳаз аҳаҭыр иарбанзаалак акала иушәа-узартә иҟам. Дызхагылаз анапхгара иаргылоз аҩнқәа ҷыдала изҿыз ргыларақәан. Ҳнапхгараҿынтә дарбанзаалак аӡәы џьара дымцацызт дааҳалҵны. Дауҳажьуамызт, ари еилышәкаа. Аха, акадрқәа ахьшәцәмаҷу азы, Сыбеи Шаҭ-иԥа дауҳажьит. Еилышәкаа иҟаҳҵаз закәу! Шықәсыкгьы мҵыцызт даҳԥырҵижьҭеи, дҭахеит. Ари закәу еилышәкаа!.. Ауаҩы дҳааӡеит, аҵара иҳарҵеит, аусушьа иҳарҵеит. Ари закәу еилышәкаауама? Ҳиқәгәыӷуан даара. Убри азоуп дагьзышәзааҳашьҭыз. Ара ихьыз жәбоит, ари закәу еилышәкааума?..
Лара лыбла иаахгылеит Славка Сырбеи, амҩа алԥха иоурц, диқәныҳәаразы данизнеиуаз. Цқьа диацәажәар иҭахын Славка. Аамҭа имамызт, дыццакуан… Зны, Аԥсныҟа дизаар, иҵегь иеиҳәарын. Абар иахьиҳәоз, аха усҟан игәы иҭаз уажәшьҭа изҳәозма. Уи нхеит имаӡаны.
− Ҭыԥс илихуа аҳәыгәраҿ ҳаизаалоит иара. Аԥсны ҳаҟаны, ара ҳаакыдымгылакәа, цашьа ҳаурым. Убасҟатәи даҳзааигәан иааӡа, ихьча ишәзааҳашьҭыз ауаҩы. Ари закәу еилышәкаауама?..
Иагьибжьызеи? Гәыбӷан зырҭодаз иҩызеи иареи? Ажәлар ракәын изырҳәоз, урҭ ракәзар лахь зырҭоз, дырзымхьчеит рҵеи хазына ҳәа? Лара илызкызар алшон урҭ рыгәыбӷан. Аҳалалҭара ианалага, атрест аҿынтә уаҩы дахьымцәажәаз ааџьалшьеит. Ҽнак сасцәас ирҭазгьы насҭха еидгылан, рылахь рзеиҵымхуа. Аҳалалҭаразгьы урҭ ааира рылымшартә еиԥш аԥшра рыман. Нџьнырцәақәаки усуцәақәаки Адгәыр идгылан. Аҳәсақәа, аӡәаӡәала иааихагыланы, илахь, инапқәа инарыгәӡны, инаихыҵуан, мыткәмак ҳәо. Џьоукгьы арҵәаа нхырҵон. Арҭ зегьы ас иниасаанӡа, Лара лшьапқәа днырымкылар ҳәа дшәон. Макьана илзеилкаауамызт аҳалалҭара ашьҭахь зегьы еиманы рҿахьынархашаз. Аҳәса рҵыхәтәа нҵәеит шылҳәоз, ахацәа ааишьҭагылеит. Абыргцәа, рыхҭарԥақәа, рхылԥарчқәа аархыхны, рлабашьақәа кны, иааихагылон. Ирзымҳәацыз ажәақәак нихырҳәаауан, рылаӷырӡ рҿыкәкәа. «Дыдрыԥшь ныха иамаҿоуп адунеи аҿы агьшыҟам», – иҳәеит лыгажәык, чавра дук ала илаӷырӡ рыцқьо, аԥсы данынаихыҵ. Ахацәа асҟатәи иахьҵәыуаз лара дақәымшәацызт. Урҭ угәы ҿызкаашаз акы шырҳәоз мҩашьо, еикәшаны игылаз зегьы уажәи-уажәи иааиқәықьызқьызуан. Ауацәеи агәыцхәцәеи рышьҭахь, атрест аусзуҩцәа рҿаархеит. Урҭ рышьҭахьӡа игылаз Адамыр, илаӷырӡ игәы иалжжо, аҭоубыҭ данаахагыла, ибжьы нхиҵеит:
− Уара уеиԥш иаҳԥылалааит згәы цқьоу ауаа!.. Сара соуп узфа. Сцо-саауа слыбжьалан, уаазгеит, жәларык урыхәап ҳәа. Ҳаужьагәышьеит. Џьанаҭ гыларҭас иуоуааит! Иаҳҭахыу зегьы убрахь иҟоуп, тәымџьара уоуцахуа. Уахь имнеиуа уаҩ ҳаҟам, уҳазԥшыз. Умҩа бзиахааит! Ҳнышәнап узыласхааит, – данаақәгьежьуазгьы инациҵеит. – Узфаҵәҟьаз ааигәа инаушьҭаргалааит!
Лара афы лҿасызшәа дааҭрысит. Адамыр Сырбеи ишԥа иеиҳәахьаз: «Ухы аагәаҭала ҳәа заҟантә иуасҳәахьеи?.. Атрест анапхгара удыргалеит. Иахьатәи ҳнапхгаҩы ишԥауеиҳәа?.. «Сҭыԥ угаанӡа, уара сулгоит…». Анапхгаҩы иҩызцәа дрылагылан, иакәымкәа џьара гәыбӷанк ирҭазшәа, ибла ҭаа, Лара дылҿаԥшуа. «Срыцҳаишьеит, – лгәы иааҭылҳәааит. – Аҩноуп дахьсыцәҭаха, изхарада. Аха ауха аҩы ахьижәуаз… Абалкон аҿы даннеи акәзар ианилс?.. Аекспертиза агьзамҳәеи? Иамҳәартә иҟарҵоу?.. Ных… Схы ахьсырқьиаша сыздыруам».
Иеизааигәаӡаз аешьцәеи, Славкеи, уи иҩызеи аҭоубыҭ, акырҭа рибамҭо, иҩышьҭырхит. Лара гәыла ӡӷабцәак аалывагылан, аҭоубыҭ инашьҭалеит. Аҳәыгәраҿ ианнеи, аҭоубыҭ ладыргылан, ахҩа наҭаны, амашахь илбааргеит. Лаԥхьа игылаз илулак днарылсын, еиҿкааны иҟарҵахьаз ажра дынҭаԥшит. Иарбазаалак акы лӡбо-илхәыцуа дыҟамызт. Лаб, Ардашьыл ԥхьаҟа дноуишьҭын, Шьазина ижәҩахыр дықәыртәаны, аҭоубыҭ ахьҭадыргылаз ахь дҭаирԥшуан. Ахәыҷқәа ари аимгеимцара рхаҿы имҳәырхарц иҭахын урҭ рабду. Анышәынҭра хырҩарц ианалагаз, аӡәы даарылагылан, ажәлар агәарԥ ахь ихынҳәырц рылеиҳәеит.
Лара зынӡак дшьақәҟьахьан. Иара дахьынӡакҿаз, дзықәгәыӷрыз акы лбозшәа дыҟан. Аҭоубыҭ ҩышьҭхны, аҳәыгәрахь рҿанынархоз инаркны, лгәыӷра лцәыӡуан. Аҭоубыҭ анышәынҭра ианҭадыргыла… уи ахҩара ианалага… Данаахынҳәуаз лгәы лымҟьахьан. Анышәҭаԥсара иалагахьан. Сырбеи дышлымҵәаз агәра ган. Лаб иаалыдигалаз ахәыҷқәеи, ара уажәы изыҟамлаз лыԥҳа аиҳабы днарыдкыла, лареи ааизынхеит.
Аҭоубыҭ аашьҭхны рҿанынархоз анылгәалашәоз, Лара дҩагылан, аҳаҭгәын шыҟаз лҿыналхеит. Аԥхыӡ еиԥш илбон анышәаҭара аламҭалаз илывагылаз ауаа, аԥсы дназгоз ахацәа… Лгәалашәарақәа данаарылшәоз, анышәынҭра дҭагылан. Лааигәара аӡә дыҟазшәа, лаԥшык шылхыз анаалцәаныр, дааилккеит. Абаҳча аҟнытә амҩахь ухызгоз ахҵысҭра дхыҵыр шиҭахыз мҩашьо, ауаҩы ицәаара днахьԥшит. Уи, арахь дааирц иҭахны, лара даниба шьҭахьҟа дшыхынҳәыз агәра угарын. Лара дагьаашәеит.
− Уа иҟада?
− Бымшәан! – уамак илмаҳацыз абжьы зхаз аҳаҭгәын ахь иҿааихеит.
− Узусҭада?..
− Бзыцәшәаша – аӡәгьы.
Данааидгыла дылдырит ақыҭа аинтеллигент ҳәа хьӡыс изнылшьалаз.
− Ирлас-ырлас амҩаҿ узбалоит.
− Сырбеи сааидтәалар сҭахын, аха сааицԥхьаӡа бара биацәажәон. Иареи бареи сышәԥырхагахар сҭахымызт.
− Уи азы уахыла шәааит? – шьҭа «шәара» ахь диасит лара.
− Аҵхагәҭан сыбԥырхагахап ҳәа сыҟамызт. Саҭабымҵан!
− Шәара саҭашәымҵан! Излазбо ала, шәхала шәизынхарц шәҭахыуп.
− Быҟаз. Ҳҩыџьегь ҳиацәажәалап.
− Акгьы иаҳаӡомеи?
− Зԥсы ҭоу акала ихы ижьароуп. Сырбеи рыцҳа ихгара даара исцәыуадаҩуп. Саҭамыз, ус бара иахьбасҳәо.
− Шәызлаизыҟоузеи?
− Сара сырҵаҩуп.
− Иашаҵәҟьану?
− Сҵаҩцәа рҿынтә раԥхьаӡа адунеи зԥсахыз Сырбеи иоуп. Уи сахаанымхар заҟа исҭахызи. Ашәҟәы ҳабжьан.
− Сара уи сыздырӡомызт.
− Даара сиқәгәыӷуан. Аҵыхтәанӡа аусҳәарҭаҿ ҳанеибабаз бгәалашәоит. Ақыҭаҿ ашкол бзиа аргылара нап аркызар иҭахын. Адәны ҳшеилагылазгьы, аус ӷәӷәа ҳақәиргәыӷит. Ахыбра ҿыц аргылараз иаҭахыз ашәҟәқәа реиқәыршәара ҳалагарц ҳабжьеигеит. Ирласны аргылара иара ихы иадиҵон. Ашьҭахь уи аӡбахә ала араион ахьгьы днеит.
− Сара урҭқәа сыздырӡомызт.
− Дуаҩ бзиан дызҳагәышьон. Ажәлар иқәгәыӷуан. Аҩныҟа дахьыхынҳәыз зегьы ҳаигәырӷьон. Иара иҵегь иҩнаҭа дазааигахарц иҭахызаарын.
Арҵаҩы иҽааирҭынчит.
− Уаҳа сыбԥырхагахом. Сцалап, – шьҭахьҟа иҿынеихан, ахҵысҭра дынхыҵит, еидарак даҵазшәа. Амҩа данынангыла, алада ихы ирхеит. Лара уаҳа дылбартә дыҟамызт.
Амза ҭашәахьан. Аамҭа заҟа ыҟаз лызгәаҭомызт, аха ацәылашара аҽазнакырц агьагмызт. Арбаӷьқәа реиқәҿыҭбжьы аҭынчра иналаҩит. Дҭынчмызт аҳаҭгәын иҭагылаз. Дызхаҵгылаз лхаҵа ижәлар заҟа дырҭахыз лхаҿы иааихьан. Лара лаҵкыс дшырҭахыз, дышрымаҭәаз лзаатхьан. Ирацәацәамызт ажәлар рҵеи бзиақәа, урҭ иаҳа иагьреиҷаҳауан. Уи Сырбеигьы иеиликаауан. Аха…
− Лара, – лашьҭахьҟа дааиуан лабхәында. – Шьазина дааԥшит, банылымба аҵәыуара далагеит. Ара бшыҟаз иаразнак издырит, уи азоуп сзаа.
− Иахьа ҳцароуп, уи азоуп сзааиз, – Лара арахь лшьапы лзеихыгомызт, лабхәындагьы дахьылԥырхагахаз шиҭахымз ибжьала илбон.
− Иҵегь баангылар акәымзи.
− Сцароуп. Мадина лахь ателефон сасроуп. Дшыҟоу здыруадашь.
− Шьҭа улыцәшәо дыҟам. Ахәыҷқәа ааӡатәуп, раб дырхамшҭуа, ишьа рыланы.
− Издыруеит.
− Ашьыжь ахәыҷқәа быманы беиҭааип.
Лара анышәынҭра ашә хәыҷы ныдылҵан, лабхәында дицны, лҿыналхеит.
− Сшыҟаз еиԥш акәмызт уи сшиҭахыз. Иагьизымчҳазаап.
− Ус акәзу, егьыс акәзу аҳәара уадаҩуп, – цқьа еилыргамкәа инхаз аус шыҟаз лирдыруан. – Бани баби рахь бцарц бҭахыума?
− Ара дааныжьны, сабацои.
Лабхәында даақәыԥсычҳаит, еидарак ааимардазшәа.
Автор Адгәыр иҿцәажәара
− Сырбеи инышәынҭраҿ Мардасоу дыҟазу, Адгәыр?
− Дышԥаҟамыз!
− Иажәабжь аҿы ус акгьы имҳәеит.
− Уа даҭахны имԥхьаӡазар акәхап. Сырбеи Аԥсныҟа иаагаразы азҵаара ықәзыргылаз иара иоуп, атрест анџьныр хадас аԥсыуак дҟалартә аус аннеи. Иаагаразы иҟаҵатәыз ҳәа ҳамҩақәызҵазгьы иара иакәын, аха инаигӡаз аусқәа рзы ихы цәыригацәомызт. Ус иҟазшьан.
− Убасҟан Мадинеи иареи реизыҟазаашьа шԥаҟаз?
− Зныкгьы димбацызт. Уи данибоз, сара иахьынӡыздыруа, лара хаҵа дыҟан. Уи лхаҵацара хәыҷык имчылашәа иҟалагәышьеит. Шьҭа ҳзалацәажәари акәымзар.
− Лашьеи лаҳәшьеи?
− Лан дыԥсит, хараӡак имгакәа. Дызлургоз чмазара шьҭылымхит умбои. Аибашьра ҟалаанӡа, лашьа иаб дзылгаз аҵара дҭалеит. Аӷа данҳарҳа, дааит арахь. Афронт аҿы дыҟан, машәырк дақәымшәакәа, дхынҳәит иҵарахь. Урҭ раҳәшьа хәыҷы, ашкол даналга, хаҵа дцеит.
− Ардашьыл дхынҳәуама?
− Уа аусура зны даламгар ауӡом. Нас иаабап.
(Аиҿцәажәара иацу ыҟоуп).
Астудентцәа рҵара-дырратә конференциақәа рҿы, иара изанааҭ иазкны, еснагь жәахәык ҟаиҵалон Мардасоу. Азеиԥш наукақәа ртематика уамак ихы рылаирхәуамызт, аха темақәак данхырԥаалозгьы ҟалалон азы, афилософиа ирзаԥхьоз алектор диԥхьеит ҳәа аниарҳәа, Варле лхала азеиԥшнхарҭахь амҩа дықәиҵан, иара акафедрахь днеит. Дзышьҭаз лыда уаҳа уаҩы дыҟамызт.
− Андреи Сахаров изкны уқәгәылар цәгьамызт, – лҳәеит лара, абрыш ԥҳәыс, лыхцәы еиҿкаауа, ахышә дахьадгылаз. – Уи излеиҳәаз ала, – лабжьгара инацылҵеит, Мардасоу лықәҿимҭозшәа анылба, – ҵара-дыруаҩык иаҳасабала, иҟаиҵахьоу 50 шықәса адунеи иазхоит. Уажәшьҭа аполитика мацара иҽазикырц игәы иҭазаап. Абри шьаҭас инаҵаҵаны, уқәгәылар бзиан.
− Сықәгыланы исҳәои, уи ииҩхьоу акы самыԥхьацзар, ииҳәаз акы смаҳацзар, аполитикцәеи аҵарадыруааи ихырҳәаауа заҵәык сзымхозар?
− Урҭ рыгәра умгаӡои?
− Ишԥазымгои, аха аҵара-дырратә жәахәы алкаақәа аоригинал аҿынтә иҟаҵатәуп. Исышәҭар сырмыԥхьари!
− Ибзиоуп, – лҳәан дноулышьҭит.
Уи аӡбахә ала, уаҳа уаҩы димыԥхьеит, ажәакгьы иарымҳәеит. Издыруадаз Сахаров иҩымҭақәа рхаҭагьы рымамзар, ирыманы ирҭар, «обиективра змамз» қәгыларак иҽазикыр ҳәа иацәшәазар. Иара ишааиҭахыз дықәдыргыларымызт, аха аимак-аиҿак арҵысра абарҭахыз. Ишакәхалак уи уаҳа иаламцәажәар еиӷьын, уи академик даҽа ҩызцәақәак ирҳаанӡа.
Мардасоу атроллеибус дынҭалеит. Ишьҭахьҟа ирацәаӡаны ианҩақәтәа, иаразнак лбаашьа имоуит, акәымзар ара дзааҭгыломызт. Агәҭаны дгылан Лена, арахь лҿы рҳәны, рылаԥшгьы ааиқәшәеит. Иҭыԥ дшамкуаз анидыр, ааҭгыларҭак аҿы ииулак заа ашә ашҟа днарылсын, длалбааит. Шьапыла амҩа данын, аҵаа иҿашәы. Ахәымҽхан иҿыхьҭахон. Шааилахәлалак ҿыц иҵаарц аҽазнакуан. Лымҩа данымгыларц, акыр иҽԥишәахьан, ааигәагьы иҽлықәимыршәацызт, аха ҵараиурҭак иҭаны, хыбрак еицыҩнаны, идузаргьы қалақьк еицаланы, иааиҿамҳар ауӡашамызт,
дабацарыз. Азеиԥшынхарҭа дныҩналан, уаҩы диҿамԥшӡо, дҩықәнан, иуаҭахь ахь днеит. Лурентиа дыҩҩуан. Иаргьы иҭыԥ аалихит. Ус аамҭа маҷымкәа ицеит. Мардасоу, ииулак ихы инапаҿы иааганы, дзыԥхьоз еиликаартә иҽирҭынчхьан, ашә ааимԥаны Варлеи данааҩнашылоз. Дахьтәашаз усгьы уаҳа ҭыԥ ыҟаӡамызт, лхы еимлагәа икны, акаруаҭ днықәтәеит:
− Иҟалеи?! – уажәраанӡа аҵкыс деицәаны дибон азы, Мардасоу Варлеи даалыцәшәеит.
− Схы сыԥсуеит…
− Ибҭахызар бхы нықәҵа. Сара хәшәқәак сзыԥшаауазар збап, – ахчы дылзаахан, лхы нылалҵартә днықәириеит, ихала дындәылҟьан, рҩызцәа руаҭахқәа ааимидан, таблеткақәак рымихит. Дшаахынҳәыз еиԥш, аҵәца аӡы нҭеиҭәан, ахәшә надкыланы, аӡӷаб инлиҭеит. Уи лыԥшра зынӡак игәаԥхомызт. Даараӡа дцәышын, лыблақәа ҟаԥшьын. Аамҭа ԥыҭк аабжьысит, лара лхы ахьылаз еимлагәа илкын, арахь лԥшҭәхәы лԥсахуамызт. – Аҳақьым дыбзаазгоит, маҷк бааԥшы.
− Мамоу, мамоу! – доулышьҭуамызт иара.
− Беицәахар?..
− Акымзарак сыхьуам, – лхы дазгәаашәа акәын ишылҳәоз.
− Иҟоу бдыруоу: ахәшә былсцԥхьаӡа, ацәа бакуеит. Буаҭах ахь блыбаазгап, биарҭаҿ быцәарц?
− Абаа, иҟалозар сыԥхаумҵан!
− Ус иҟалома! – иибоз игәы иалан Лурентиа, ишәҟәқәеи итетрадқәеи еизго, насҭха иқәиҵон. – Быԥсы бымшьои, биарҭаҿ биазар.
− Ас сшыҟоу сҩызцәа сырбар сҭахӡам, – лыблақәа лызхтомызт.
− Аӡәыр уахь днаҳашьҭуама, Ламара лымацара лоуми уа иҟоу, – иҳәеит Мардасоу.
− Уи ас сылбар иаҳа изысҭахи?
− Ус акәу, егьыс акәу, аԥсшьара бҭахызар ҟалап, блыбаар иаҳа ибзеиӷьын, – Лурентиа дҩагылан, дындәылҵит.
− Иҟоу бдыруоу, бҭагылазаашьа рзеилымкаар ҟалоит, – Мардасоу игәаԥхомызт Лурентиа идәылҵшьа. – Буаҭах ахь баалароуп.
− Сеилызымкаауа ргәхьаа сымоушәа ҟауҵит, – Варлеи дҩагылан, дгазҽазуа лҿаныналха, Мардасоу дналыҵагылеит.
Луаҭахь ахь длыбааигеит. Ламара, иҟалаз лзеилкаауамызт, Варлеи лиарҭа ааиқәылхын, лара уа днадыриеит, Мардасоу дындәылҟьан, аҷаԥшьаҩ лахь длалбааҟьан, ацхыраара лас ахь ателефон дасит. Дмырԥшыкәа амашьына анаакылҟьа, аҳақьымцәа ҩыџьа има дҩықәнан, дыдирбеит. Агәыр лыларҵан, рмыругақа еизганы, ицарц иандәықәла, дрыцдәылҵит.
− Гәамҵ-хамҵрак дшақәшәаз убартә иҟоуп, – иҳәеит Варлеи дгәазҭоз, ибласаркьа жәпа рҽеиуа. – Лнервқәа даара иҽеим, аха уи зегьы аамҭалоушәа збоит. Ҽнак аҟара диазааит. Нас деицәахошәа жәбар, ахәшәтәырҭахь ахырхарҭа шәаҳҭап. Уаанӡа инеип ҳәа сыҟам.
Мардасоу дшаахынҳәызҵәҟьа, иаҳа илзеиӷьхарын ҳәа иԥхьаӡан, алашара ырцәаны, аҟәардә даахан, ачымазаҩ лаԥхьа днатәеит. Уи иааҩсан Ламара лкауаҭ дықәтәан. Агәыр илыларҵаз амч ӷәӷәазар акәхарын, маҷк дынҭаҳашәа дыцәеит, ҩыза бзиас зыгәра лгоз усгьы лаԥхьа дтәан. Зегь акакәын лыцәа ҭынчӡамызт. Ус дышиаз, Ламареи иареи еицхырааны деилырхит. Лхыза лықәҵаны, цқьа ддыриеит. Лхы амца иҭҟьоз аҽаарԥсыҽуан.
− Усааҭ сыҭа! – анылҳәа, дырҩашьашәа дызмаз ахәшә маҷк дшаиааиз идырын, исааҭ лнапы инамхеиҵеит. – Сара стәы ԥхасҭахеит. Усааҭ абжьы иаҳа идуны иахьго сԥсы шҭоу снардыруеит, – лнапы ллымҳа инаҵаҵашәа, деиҭацәеит. Лҩыза рыбла ҭраа алашьцара иҵатәан, ахышә ала адәахьынтә иааҩнаԥхоз алашара ацәаара рхы-рҿқәа аарла иунарбон. Ҿырҭуамызт, ицәаз даадмырԥшырц. – Иаҭахым, иаҭахым!..
Иҟалеи?.. Иҟалеи?.. Избан?.. – лбжьы аарла Мардасоу илымҳа инҭасит. Ԥхыӡырла лаб дшылбоз идырын, дааирԥшит. – Иҟалеи?! – иџьалшьон лара акгьы ахьылымбоз.
− Акымзарак, бааҳәны биеи!
− Сеилызхда?! – дҵааит ацәа дшалаз.
− Бымшәан! Ламареи сареи ара ҳаҟоуп. Быцәеи!
Азеиԥшнхарҭа амҩа ишазааигәоугьы, ари ауаҭах аҩныҵҟала иҟан, адәахьынтә аламала бжьык уаҳаӡомызт. Акыр ҭынчран. Ацәа хаа дҭанагалеит шырҳәоз, иаалырҟьаны лбжьы аарла игеит.
− Иҟалеи?.. Избан?.. Саб!.. Саб!.. Саб!.. – Ламара илаҳауаз абжь маҷ шылзеилымкаауазгьы, Мардасоу еилыкаа иаҳауан.
− Варлеи!.. Варлеи, бааԥши!
− Иҟалеи?! – ицәырҳаны иааԥшыз Варлеи дшәеит, илзааигәаӡаны аӡә дыштәаз анылба.
− Ибыхьи?.. Аԥхыӡ ббахма?
Лаԥхьа итәаз данылдыр, лҽаалырҭынчызшәа луит, лыԥхыӡ дарҭынчрымызт умҳәозар:
− Саб дызбеит… дыԥсны.
− Бҽырҭынч!
Арахь ганха дааҳәын, Мардасоу инапы днапыршьышьуа илԥшаан, илгәыҵарӷәӷәа икны, деиҭацәеит. Ԥхыӡырла игәжәажәоз лакәмызт, иара ибла иаахгылеит лаб дҭахеит ҳәа раҳаны, аҩныҟа данигоз, уа иахьнеиз, анышәаҭара аҽны уҳәа асахьақәа. Анышә дазҭоз ртәы рдыруеит, егьырҭ агәарԥ ашҟа шәлыбаа анырҳәа, лара илцәыцәгьан рышьҭра зегь ахьжыз анышәынҭрақәа рныжьра. Иахьцалак имлыбаар ҟаломызт, илыцыз дрыманы ианлеи, Мардасоу днаидгылан, инапы аанылкылеит: «Аҭоубыҭ анҭадыргылоз, ҵаҟа ахаҳә иқәкшазар ҟалап, аҿыгә ҳәа абжьы геит, – иара изҿымҭит, игәжәажәоз аӡӷаб ԥшқа лгәы шникыларыз изымдырит. Уи хьаас ишимаз, днаидҵаанӡа инацылҵеит: – Уи азымхозшәа, ахҩа нахаҵаны, аҵәымаӷ жьаҳәала иаларҵон».
Варлеи ԥхыӡырла аӡәы диацәажәон. Иара игәалашәарақәа ла лахь ииасыр ҳәа дшәан, ихәыцрақәа наҟ инаԥхьеицеит, аарла ашара зкылԥхоз ахышә ахь дыԥшуан, ус ихы ак ҭамшәарц. Акоридор шыҟаз џьоукы рышьҭыбжьқәа гон. Варлеи дааԥшит, илыдтәалаз ус лыхьыр ҳәа дшәаны иҽызимырҵысуазгьы. Лхыхь акыр иҭынчын. Лылахь иҭацәыз инапы нақәиҵан, маҷк иааишьшьит, егьи инапы ашьшьыҳәа илымихырц. Деиҭацәеит. Уажәшьҭа ашьыжьынӡа дааԥшрымызт игәахәшәа, дҩагылеит. Лҩызагьы дышьҭалар акәымзи. Лхы-лгәы бзиа, иара ара дахьынӡатәаз, уи лҽылзеилыхуамызт. Ларгьы даныҩагыла, Мардасоу уи ллымҳа дынҭахәыҭхәыҭит, ашьыжь лҩыза дмыргылакәа ддәылымҵырц.
Ашьыжь Ламара, амардуан длалбаахьан еиԥш, Мардасоу дналыхьӡеит. Варлеи акыр лгәы рҭынчны дшыцәаз анеиликаа, иԥсы ааивганы, иҵарахь имҩа днықәлеит. Даныхынҳәуаз џьаргьы дааҭымгылаӡакәа, иҩыза дылзааит. Акрыфарҭаҿ акрылҿеиҵан, дима ддәылҵит. Аӡиас ахықә иаван, апарк аҿы маҷк итәан. Кинотеатрк аҿы диган, илымбацыз кинок лирбеит. Ианыхынҳәуаз лсааҭ иагыз ҟаиҵеит, аха иара итәы абжьы ахьдууз лгәаԥхон. ишлымхаз инижьын, аамҭа гәеиҭарц лара лтәы иџьыба инҭеиҵеит.
− Иахьа издыруаз ӡӷабк дысзааит, – лҳәеит лара мҩабжара. – Еицаадыруаз ҷкәынак игәы бааԥсны дышьҭазаап. Ахәшәтәырҭа дҭашәан, игәы алаҟаӡамкәан диоуп лҳәеит.
− Дыббаразы бымцо ибылшозар.
− Ҟои, ишԥасылымшо! Сзаманахәха сыҟоушәа збоитеи.
− Ихьи иара?
− Иԥҳәыс лцәа лтәымызт. Лыҽԥлыргеит. Иара усгьы дуашәыршәа дыҟан, иԥсахы ааибакын, агәыз ҳәа дынкаҳаит.
− Саб иаҳәшьа хаҵа даныҟаз, убас ҟалымҵеи.
− Уаб иаҳәшьа хаҵа дцахьазма?
− Уи дзыццаз джьаны дшигаз быздыруам. Ҳаџьгәаҭ захьӡыз Кәаҵиак аҩны дааилозаарын. Иуаҩбжара днеихьан, изларҳәоз ала, акыр здыруаз, изызҵаауаз уаҩын. Саб иаҳәшьа дхыԥамызт, аха дагьхәыҷымызт! Зны, лныҳәаҿа аникуаз, ус иҳәазаап: «Быздуи бареи шәеигымхааит! Ԥа рира, ԥҳа рира шәаргәырӷьааит!». Даҽак ациҵарц игәы иҭан, аха, итәаз ираҳаз ақәҿырымҭуазшәа анылба, лхала даанылкылазаап: «Ҟоҳ, саб иҩнаҭа сахьыҩнагылоу умбаӡои, сыздуныҳәалода?» Уи леиҿамсқәашьа Ҳаџьгәаҭ Кәаҵиа иахьа ибазма: «Иакәымкәа исҳәеи?» – дҵаазшәа ҟаиҵеит. «Саб иҩнаҭа сахьыҩнагылоу умбаӡои сҳәеит», – лҳәахт. «Иаша бҳәону?! – уамашәа имбахи. – Ҟоҳ, хаҵа бымцакәан бышԥаҟалеи? Бынцәамусхаргьы…» «Хаҵа имцаз дынцәамусхоит ҳәа уаҳама?» – лҳәеит. «Ибымбари, исҳәо ахабымҵозар!» – акыр имбахьази, ииҳәаз агәра ганы дыҟан. «Сызго ахаҵа дабаҟоу?» – аӡәгьы ажәа лнимҵацзар акәхарын. «Ара сыҟами!» – дыхәмаршәа иуит, аха, ишыҟалаз здыруада, уи ауха Ҳаџьгәаҭ саб иаҳәшьа Қрысна дигеит.
− Ҳа-ҳа-ҳа!.. – Варлеи адунеи амаҟәымбара шацыз аалхашҭын, лхы ҩышьҭхны, иаалгәарԥхаӡаны дааччеит, нас лхы ларҟәны дцәыҵаччон, лбжьы анынхылҵа, џьоукы дшеицгәарҭаз лбон.
− Уажәраанӡа еибырҳәаз акәу, хаҵа дахьцаз акәу бзырччоз?
− Лхаҵацашьа!..
− Ацирк нас ауп ианыҟала. Аӡхҵара аамҭа ааины иаарыдгылт. Ҳаџьгәаҭ, аполитика уриашарц уҭахын рҳәан, ҽнак иааины дыргарц рҽаназыркуаз, иԥҳәыс диԥҟеит.
− Уи аума ацирк ҳәа узҿыз? – Варлеи лыблақәа ччон.
− Дзиԥҟеи ҳәа бымҵаауа! Уи ларгьы илзеилымкааит. «Уаҩы ииҳәо змаҳауа, – налықәҿиҭит иблақәа ҭцаны, даныргоз даахьаҳәын, – саахынҳәаанӡа аҩныҟа бца, акәымзар быбаҩгьы роуам». Иара хынҳәышьа имазма, ҿааҳәра имоуӡеит. Уаҳа ӡбахәык анылмаҳа, дызхеиԥҟаз дазымхәыци: лара иара дызҿыз дшаҿымз, рҩыџьегь шеиӷацәаз амч знапаҿы иҟаз идирбеит. Арахь лхаҵеи лареи уахык аҩны еиқәымшәахьази. Ларгьы ԥҳәысҵас заманак лакәзаарын, лцәа лтәымкәа дшыҟаз анылдыр нахыс, деикәаҵәиуа даарымпыҵахеит. Л-Ҳаџьгәаҭ ида ахшара илылхызи? Убас абри а-Кәаҵиа ида ԥсҭазаара лҭахымкәан даақәхеит. Инапы цаҳә-цаҳә гәхьаалгозаарын. Дрыхьчон, уаҳа ишԥаҟарҵоз. Ҭыԥ лырымҭаӡозшәа анылба, ҳауа иҟәыӷоу даабап лҳәап, аџьқәреи ҭылгозшәа ҟаҵаны, аца акьыба надыргыла, ацалаҟьа дҩықәнан, дыԥеит. Уи акәхеит. Ашьҭахь уа днызкылози. Аҩныҟа даарган, ҳашнеиуа сыхәда дықәхарц дыҟоуп, макьана дқьаранџьуеит аха.
− Лыгәнаҳа узымгааит, ушԥалхыччо… – Варлеи лажәақәа лыччабжь иалҩуан. – Асҵәҟьа ужәабжьҳәаҩуп ҳәа сыҟаӡамызт. Даҽак сзеиҭаҳәа, суҳәоит!
− Сара аамҭа сымоуп, аха сзыӡрҩха бара ибымаӡам.
− Исыхьхи уажәы?
− Чмазаҩбара бцароуп.
− Сцаҵәҟьар уҭахыума?
− Бцоит, бара ибҭахызар… Иаҭахны иббозар.
Варлеи ателефон днадгылеит. Ҿырпык нҭалԥсан, ахәшәтәырҭа ателефон аномер аашьҭылхит. Илҭахыз ачымазаҩ иааиԥхьарц дрыҳәеит. Хара имгакәа уи диацәажәон. Дшыҟаз анеилылкаа, дизҵааит:
− Уҭахызар сузнеип?
− Бааи, – иҳәеит иара имырхьаацәакәа.
Атрубка ныкналҳан, Мардасоу иахь дааит.
− Бымала бнеир, изхара биацәажәап. Сара дсыздырӡом, ишьара дысзықәымҵар ҳәа сшәоит.
− Ишуҭахыу, – лҳәан, автобус ааҭгыларҭахь еицнеит. Лара илҭахыз данҭала, иара аҩныҟа амҩа дықәлеит.
Азеиԥшнхарҭа амардуан даҿаланы дышнеиуаз, аӡӷабцәа ркоридор ацыхәахьшәа бжьқәак иаҳаит. Уа еилаҩҩы џьоукы уаҭахк иҩналон, иҩныҵуан. Лена дзыҩназ акәын иара. Астудентцәа рышаҟьшаҟьашьа ааигәамԥхеит. Иаадәылҵыз Ламара лахь ихы наирхеит:
− Ишәыхьи?
− Лена лԥсы маҷхеит, аӡы хьшәашәа сҭахыуп.
− Дыӷәӷәоума?
− Даара. Изларылшо илыцхраарц иаҿуп, аха далахацәеит, – аӡы ахьыҟаз ахь лҿыналхеит.
Мардасоу аҷаԥшьаҩ лҿы днеин, ацхыраара лас ахь ателефон дасит. Аҳақьымцәа ҵаҟа ирласны иааҿагылеит. Иахьнеишаз надирбеит. Уахь рҿанынарха, иара аҩада дыҩхалеит, иуаҭах ахь днеирц. Игәы ихьуазшәа агәыр ԥынҵа еиԥш иаланаҵан. Ҵаҟа иҟаз еиликаар иҭахын, арахь иуаҩышьа длыбаанагомызт. Ҭынчгьы дызтәаӡомызт. Ԥыҭк анҵы, акы иҭахызшәа, амардуан аҿынӡа днеит. Аҳақьымцәа рымала шьҭахьҟа имҩақәын. Ус акәзар, Лена иаҳа деиӷьын. Аӡӷабцәа рышьҭыбжь ԥыхьа еиԥш игомызт. Днахынҳәит. Дықәиан.
− Уидеал лԥсы шмаҷхаз уаҳау? – дааҩнашылеит Лурентиа.
− Илыхьи зырҳәа?
− Ус акгьы сарымҳәеит. Шьҭа хар лымаӡам, иҟалаз уаҩы изеилымкаауа, длаӷырӡышоит акәымзар. Исзеилымкааз: уи улышьҭоуп ҳәа сыҟоуп, арахь Варлеи лхаҵкы камыршәуа улыцуп. Угәы иҭоуи?
− Иухьи, уара?! Аиҩызара закәу иахьа иубама. Аӡӷаб адунеи лгәы ахшәаны дықәуп, лгәы шаалхаршҭтәу узымдырӡои.
− Аеи, џьушьт. Уаала, кинок аабап!
− Скараха сыҟоуп.
− Аеи, џьушьт. Варлеи дуцымкәан, џьара узнеиуама, – иҽеилаҳәаны дындәылҵит.
Лурентиа аҵыхәтәан еилаирбаџьуаз Мардасоу уамак ихьаамызт, Лена лзы ииҳәақәаз иаҳа дрызхәыцуан. Лена дзырҵәыуаз арбаныз? Хьаак лымазар? Ма ишакәымз аӡә длызныҟәазар? Дҩаҵҟьан, Ламара длыҿцәажәарц, ҵаҟа длалбааҟьеит. Ашә аартын. Лара данимба, дшынаҩнаԥҟаз еиԥшәҵәҟьа, даадәылԥан, хыхь дҩықәнеит, ииарҭа днықәиарц. Аамҭа шьҭа акыр цахьан, маҷкгьы даамхацәеит. Акино ибарц ицаз иҩыза шьҭа даауазар акәхарын ҳәа дшыԥшыз, дааҩналеит Варлеи. Лыбла ахьылхаччоз заҵәык лааԥсара аҵәахуан, аха икарахаз аԥшра змаз лхаҿы уи иақәԥон.
− Ачымазаҩ игәы даара исырҿыхеит, – дгәырӷьаҵәа дыҟан лара. – Уажәы маҷк аԥсшьара саҳәоит, аха суаҭах ахь албаара уамак исҭахым умҳәозар. Жәабжьқәак сзеиҭаҳәала! – дааиватәеит, шәҟәык аақәхны. Уи абӷьыцқәа баша иааиллырттеит.
− Ачымазаҩ иҿы бахьцаз бхаҭа бгәы ҟанаҵеит ҳәа сыҟоуп, жәабжьс ибасҳәо иалабхи.
− Даара сгәы ҟанаҵеит. Ихаҭа аӡә дибар шиҭахыз удыруандаз. Сгәы алаҟоуп, аиаша уасҳәап.
− Згәы разу ӡӷабуп бара.
− Уи зхароу уара уоуп.
− Санбацәҳауагьу?
− Исыхәҭазар – уигьы аҭахыми. Амала жәабжьк анаасзеиҭаумҳәа, уаха судҵо џьумшьан.
− Ибасҳәари?.. Аа, ак сгәалашәахт. Зны ҳаҩны ақә рыԥсахуан. Ицхыраарц иааиз аԥсуаа сан абысҭа рзылуит. Саб иаҳәшьа Қрысна аурыс днихагылан, дизҵааит: «Асуԥ таата?» «Ари илҳәо закәи?» – дзыдтәалаз рахь уи аурыс даахьаҳәит. «Асуԥ бзиоума ҳәа дҵааит», – рҳәеит. «Тата, тата!» – иҳәагәышьеит
− Уаха шаанӡа сузыӡрҩлон, сааԥсеит акәымзар, – дыччон Варлеи.
− Саб иаҳәшьа Қрысна аҩыжәра даара илцәымӷын, аха ҽнак асасцәа ҩынтәны иаҳзааит. Раԥхьатәиқәа саб, еиҵыхны инықәиҵаанӡа, дрыдтәалан, амала урҭ рышьҭахь иаргьы деиҵыхны днықәырҵеит. Ашьҭахьтәиқәа уи дузрыдыртәалозма, дургыло дыҟаӡамызтеи. Иаҳәшьа днарыдтәалан, данақәшәа, лхы анрааланы, иалыршьит, ларгьы лҽалыршьит. Ахацәа рхы иамыхәо идзыржәыз аԥҳәыс дышԥаҟаларыз. Ашьыжь, дангыла, лысасцәа ықәҵхьан, лашьа дахьтәаз днаидгылеит дхаӷӷала.
− Иаашәылшозеи аҩы зжәуа?! Схы сыԥуеит.
Варлеи, бара беишҵәҟьа лхы лыхьуан.
− Уара умсит, аҩы схы сышнархьыз!
− Ухы ухьны угәы уханаршҭырц азоуми изаажәуа, – иҳәеит лашьа.
− Нас изжәуа зегьы Ахалиа Никәа шәикуашәа жәбома? – дҵааит лара.
− Ҟоҳ, уи ара дабаҟахыз?! – иааицәымӷахеит иара.
− Сануҟәамҵӡа – еицәоу сықәнагоуп, – дыччон Варлеи. – Амала агәымхарақәа уаҳа еиҭоумҳәалан.
− Иабаҟоу уаҳа акгьы сыздырӡомеи.
− Баша уцәажәала. Иҟоу зегь удыруеит, – лхы ижәҩахыр инадылҵеит.
Ари илзааигәаӡаз аӡә иеиԥш дшылԥхьаӡоз ааинырын, Мардасоу аҷырҷырҳәа дышцәажәоз, лара лыбла нцәынҭааит. Лыԥхыӡ хазар далимхырц, ус ашьшьыҳәа дтәан, иҽмырҵысӡакәа аҽаанкылара шыцәгьазгьы. Иҭагылазаашьа лбазшәа, дыҭрысит.
− Схы сыхьхоит ҳәа сыоҟуп, – дҩагылеит лара. – Сцап ҳәа сыҟоуп.
− Бҿы ӡыхьк нақәҭәаны, бхәыҵаланы быԥсы бшьап, – аниҳәа, «абзиараз» ҳәа лнапы налҟьан, дындәылҵит.
− Бсаҳәшьаҵәҟьазар шԥасҭахыз! – ашә ихы нылак, иналышьҭеиҳәеит иара, «абзиараз» ҳәа лнапы ҿыц иналҟьан, амардуан шыҟаз лҿыналхеит.
Имацара данаанха, ҿыц ихәыцрақәа даашьҭырԥааит. Дагьаалаҩеит, аха уигьы угәы ԥнаҵәон, иҭшәаран. Иажәеинраалаз цәаҳәақәак ихы иҭагьежьуан, ақьаад ахь аиагараз игәы иҵанаҳәомызт. Аҵыхәтәан, игәаӷьны абӷьыц анаақәих, еиҿкааз ажәақәа, ҿыц изеидымҳәало, ицәеиԥхьыттахьан. Игәы алаҟамызт. Исахьақәа згәылаз аақәихын, дрылаԥшуан. Иара идеал-ӡӷаб лсахьаҿы даннеи, акраамҭа лхаҿы ҭиҵаауан. Иазымхоз ибон, аха карандашьла уи ишиҭахыз аҭыԥ изықәҵомызт. Иԥижәарц агьааигымхеит. Нас аҩызцәа инаргәылеиҵан, иҵәахит. Иҽааилихын, дышьҭалеит. Аԥсҭазаара уамак игәы алаҟамызт, зынгьы, зынӡак иҭацәызшәа, ак ихьаауан.
Араса маҷымкәан ирҭиуан аарцә, иааргон рефрежераторла, еидарамҩангагала, «Волга»-ла, «Жигули»-ла, автобусла, дәыӷбала. Аха аахәацәа-атачкакцәа убас ирацәан. Рызхара ҟалаӡомызт. Машьынак шааилак иаразнак иладпаплон аҳәсақәа, уахь унарышьҭӡомызт, урақәԥаны мацара излаугарызи. Урмақәԥар акгьы уауӡомызт, убри азы, итачкеи иааҵәақәеи иманы, Мардасоу бжеиҳан насҭха дгылан. Уи адагьы, ҩыџьа еицызар бзиан, ааҵәақәа рхы ктәын, егьи ианҭеиԥсоз, ҩ-кәрык зҵаз атачка ақәҵара уадаҩын, акапанга иақәуҵар, иақәухыр акәхон. Амашьынаҿ ара агьызмауашәа збоз, амҩахь икылсны аидара зқәыз ааныркылон, аныҟәцаҩ уаҟа иацәажәаны, гәыԥ-ҩык ираса ршарц. Џьоукы иаахәаны аҩнқәа рҿы ишьҭарҵон, нас мчыбжьык убри ииаргаларц. Иаарымхәыцуаз арбаныз, ирҭишаз роурц. Креиҭарсран
ари. Урҭ ахьеилагылаз, аҳәсақәа убас рҿы ҭыӡәӡәаа еицәҳалон, аидара иаҵамлар ԥсыхәа змамз, аха иааӡаз ҳәсақәак насҭха ианылатәалак, иара дара иҽаарыдкылашәа днагылон зыбзи зымчи ирцәыԥхамшьоз дрылаԥшуа. Зҽаасҭха игылаз машьынак рымԥыхьашәар, џьабаада ааҵәак иара ирҭон. Убри иманы иҿынеихон ацҳахь.
Убри аҽны уаҳа дманшәаламхазт, шьҭахьҟа дәыӷбала амҩа дықәлеит, атачка ҭацәқәеи ааҵәақәеи дырхыԥаны, авагон агәҭахьы днеины. ҭыԥк цәгьала иԥшааит. Амшын дхыԥшылон, ауаа рыԥшрақәа, – рымаҭәа жәқәа, аҳәынҵәа ҩа зцрататаз реимаажәқәа, рнап цәашьқәа, ааигәа ӡык зықәрымҭәацыз рхаҿы самсалқәа – ибла иаахамҳаларц. Амшын гәеиужь цқьа угәы ҟанаҵарын, авагон дааҭалацԥхьаӡа аҵәыҵәыреи ахамса ҭабаа фҩқәа ааиҿамҳауазар. Цац руазшәа, џьоукы рколбас, рышә, консервқәак хыртны, ача шкәакәа хны инарымҵарҵон, рнапы самсалқәа рыла рчыс аашьҭхуа, иҭадырпыҿуан, иахьырҟаҟоз рӡамҩақәа ҭчаа, ацәажәара рҽазыркуан, рчаӷьа рҿыҵыппуа. Дара рхымҩаԥгашьаз гәыбӷан зларыуҭарызи, ес-абиԥарак рыцҳара ӷәӷәак инҭадыргылон, ирулак ҟазшьа бзиақәак иааиздыркәкәоз ԥыхха инкарыжьырц. Урҭ рыԥҽхақәа реизыркәкәара иналагахуан, амш маҷӡак ишааилгалак.
Мардасоу дзызхәыцрыз дақәшәомызт. Ас дцо-даауа, ирҳауаз ахәыҷы азбжарак аҳазылхырҭақәа, аекологиаз аԥарашәара, еиуеиԥшымз аталонқәа рыхәԥса, адеклорациаз уҳәа инарыҭо, изынхаз амаҷ ала фатәқәак аахәо, аԥсҭазаара дагьашьҭамызт. Аха аамҭа ус иҟан. Иаачҳатәын. «Аамҭак ҟалап, џьушьҭ!» – рҳәон, акы иақәгәыӷуа. Иара ааигәа акгьы дазԥшӡамызт. Арахь ҳтәыла хәыҷы иаакәыршаз империақәан, урҭ хықәкыс ирымаз – иаҳа рыуа изыхәлабгарыдаз ҳәа аиҿыхарақәеи аибашьрақәеи – жәлар хәыҷык ҭаха рнаҭарымызт. Атәыла дуқәа наҟ-ааҟ еицҳауан, урҭ уцрамсырц ухы узыхьчозар. Ажәлар рынхашьа акәын еиҳараӡак изқәыӷәӷәоз. Мардасоу иахьеи уаҵәи иҭагылазаашьа акәын хәыцырҭас имаз. Иааикәыршаз зегьы иара иеиӷьӡамызт. Адырҩаҽны сабшан, – маҷк хацәгарак злаҟаиҵашаз иԥшаауан. Ахәыҷқәа аҵарахь ицаӡомызт. Ауха драцәажәар – заа ишьҭаларын, аҵхагәҭан изыргылар, втобусла Ԥсоу игарын. Шаанӡа, атачкақәа еизыҩаанӡа, араса ааихәарын, имаз аԥара изхар, ашьыжь ацәаҳәа изықәгылар, ирласны аҳәаа ихыҵрын. Иуӡбо Анцәа иуциӡбозар рҳәон адуқәа.
Алмас илҭахӡамызт ахәыҷқәа раб аҳәаахьы иахьигоз. Лхаҭа уахь дызцаӡомызт, аусуреи аҩн уси дырхашәаланы. Дара мап рымкӡеит, раб иҭагылазаашьа рымбози. Егьи ақыҭаҿ арендала иигаз адгьыл аҿы амх ҭагалара иаарласны иҽазикыр акәхон. Еиҳарак уа аус иара ихәда иқәын, заҟа аамҭа ицәагарыз здыруадаз. Аиҳабацәа рых-ҩык заа ишьҭарҵеит. Раб дтәан, ателедырраҭара дахәаԥшуа, егьырҭ анышьҭалагьы. Адиван дшықәтәаз, маҷк дзыцәар изхарын ҳәа дхәыцуа. Дышьҭалар ианаамҭаз дзымааԥшыр ҳәа дшәон.
Аҵыхәтәантәи акинофильм иалагаанӡа, маҷк дамхацәеит. Уи ишаҿыз дааԥшит. Еицырдыруаз артистцәа злахәыз фильмк цон. Даҽа ԥыҭрак иԥсы ахьизымшьоз игәы иалан. Избанзар кинок аҿы еиҳаны артистк дыхәмаруазар бзиа ибаӡомызт. Иара иҭахын фильмцԥхьаӡа изымдыруаз артистцәа алахәызар. Ахәаԥшҩы зыгәра игоз акадрқәа ибар акәын. Артистк ҩ-рольк даныхәмарлак, актәи аҿы иааирԥшыз ахаҿсахьа аҷыдарақәа рацәаны аҩбатәи аҿы иуԥылон. Убасҟатәи иузышьҭхуамызт иудыруаз аҟазшьақәа, ахымҩаԥгашьақәа ҿыц иахьцәырҵуаз. Артист иҽазҵәылхны даҿын даҽа рольк иҽанишәарц, уи иаҵаз амаӡақәа иԥшаарц, аха ихәмаруаз дуаҩын, ихиҿы сабрадада ишизымԥсахуаз еиԥш, ахәаԥшыҩ иҿаԥхьа иаацәырҵуан ауаҩы изкамыжьуаз ацәаҩақәа, урҭ иҵәахырц иара дшашьҭазгьы. Рольк акәын актиорк зегьы иаарылукаартә иқәҿиауаз. Иҵегь ирҵауланы данхәыцлак, ибон актиор иаԥиҵаз ахаҿи иара артисти реидымкылара шилымшоз. Издыруадаз уи иибоз актиор ихиҿы акәзар, ароль ахаҿсахьа аасҭа. Аҟазараҭҵааҩ ҟазарас дазнеиуан иибоз, Мардасоу ииҭахыз, ҳамҭанык иадамхаргьы, ихы ижьарц акәын, ателевизор дшадтәалаз ихаршҭны, афильм аҿы имҩаԥысуаз аԥсҭазаара дагәылахарц акәын. Иқәра иадҳәалан ари, аамҭа цацԥхьаӡа актиор ихәмаршьа дазкылԥшуан, амала иара
изынхеит иахьцалак, маҷк иадамхаргьы, данқәыԥшзытәи игәазыҳәара: актиорк фильмк аҿакәын иблаҿ дахьааиуаз, акәымзар акино ушахәаԥшуаз ухашҭӡомызт.
Дҩагылан, ачаи ршыга нақәиргылеит. Алмас заа ирзыҟалҵахьаз ачаҿаақәа акрызфашаз рыцԥхьаӡа ачанах инаниҵеит. Ачаҿаақәа ҩба ақьаад инылеиҳәан, хазы ишьҭихлоз ашәыра инҭеиҵеит, баҭлыкак аӡы нҭаиргылеит. Ианаамҭаӡамыз ахәыҷқәа аӡыжәра хҭарклон. Аӡы еилашырц агьагымкәан, ахәыҷқәа иргылеит. Урҭ рбжьы заҳаз Алмас дҩаҵҟеьит, рызынтәык ааидкыланы амҩа иқәылҵарц. Аарла ацәа иалҵны акрахьырфоз, лгәы лыхьуан. Иара убас дшыҟаз, амҩа алԥха нарзеиӷьашьаны, агәашә инҭылгеит. Агәарбжьара ибжьаланы, амҩаду ахь инеиуан. Амш бзиахарын угәахәыртә, аеҵәақәа цқьаӡа икыдын. Уи лгәы маҷк иҟанаҵон, лышьҭахьҟа даахьаҳәаанӡа. Атрактор еиԥш игәыргәыруа збжьы лаҳауаз втобуск аангылеит. Шьҭа иҭалт лгәахәуан еиԥш, аҿынанахеит, ларгьы даахынҳәит.
Игәыргәыруаны уи илбаз автобус абжьы уа иҭатәаз Мардасоу танк бжьызшәа иаҳауан. Аха ишьҭызхлак акы иқәнагар, заа иланагарын ҳәа дхәыцуа, ахәыҷқәа има, дынҭалеит. Ауаа рацәан, цәгьала иахьгылақәашаз ҭыԥқәак рыԥшааит. Иҟарҵаз шиашамыз аныҟәцаҩцәа иразҳәодаз, иццакуаз шаарбалак иаангылон. Иҵегь еиҵадырҭәуан. Арахь амотор аҳақьԥсықьшьа уаҳаны, ирлас џьара ишкыдхалоз угәы иҭамшәакәа зыҟаломызт. Ҟалӷьҭа (Ԥсаҳара) ақыҭан игылаз алашара анынрықәыԥха, аныҟәцацәа урҭ ирымырхышаз акәымзи рхы иҭаз, иахьааҭгылаз, амотор ыцәеит. «ЛАЗ» агәи агәаҵәеи ашьҭахь акәын иахьҭагылаз, аԥсҟы зкызи иҩызеи лалбаан, амотор аус рзаруазар ҳәа иадгьежьылон. Асҟатәи аамҭа иԥшуадаз, Мардасоу ахәыҷқәа има, длалбааҟьеит, даҽа машьынак дақәтәарц. Иаангылаз а-«ПАЗ» дҭаларц иҽазикит, аха уи аныҟәцаҩ имуит:
− Ари шәзықәтәаз аныҟәцаҩцәа уааӡами?
− Ара агылаха сызҭада, ахәыҷқәа аҵх агәаны изымҩақәызгалаз, сыццакуеит азоуптәа, – Мардасу дахьынҭаԥшыз ибон иҭатәаз х-ҩык ишреиҳамыз.
− Уажәыҵәҟьа аус адыруеит, – иҳәан, имашьына аҿынаирхеит.
Амотор аус азырурц иаҿыз арҭ реицәажәара рыбла ҭаа иазыӡырҩуан. Рпасаџьырцәа еиԥхьыттар ҳәа ишәон. Мардасоу иԥсахы еибакуан, ицәцаз аныҟәцаҩ дизгәааны, арҭгьы иҽеимз амашьына ҟамҵаӡакәа ауаа ахьақәдыртәаз гәаныла дырзаӷьуа. Уи иаахынҳәра иазԥшызшәа, автобус аагәыргәырит. Иҭыҵны игылаз нҭеибаҳәан, иаргьы еихәласуа аҿынанахеит. Ақалақь иналсшәа аун, аҩадара иахьыҩаҿагылаз, иааихәлацәахт. Аныҟәцаҩцәа анс руит, арс руит, изымуаз иауамызт. Ауаа ртачкақәа, реидарақәа ақәхны, амҩа иангылт. «ЛАЗ» зтәыз дыргәаар рҭахымызт акәымзар, ушьҭызхшаз дҟамлар ҳәа ушәозу, амашьынақәа акатаҳәа ииасуан. Мардасоу, ихәыҷқәа има, «ПАЗ»-к дақәтәеит. Амотор аусушьа заҟа ибзиаз ала, шьҭа еиҵамхакәа илеирын ҳәа дышгәыӷуаз, Ԥсоунӡа уамак бжьамызт, амотор ааимсан, иааихәлацәеит. Аныҟәцаҩ ашәқәа амыртӡакәа длалбаан, канистр хәыҷык ааҭиԥаан, абензин шааигоз ибжьы нарганы, машьына хәыҷык аанкыланы, дныҵашәкәеит. «Ҳаи, закәытә мышьҭы цәгьароузеи иахьа ҳзықәшәаз!» – Мардасоу иҟаиҵарыз издыруамызт, ахәыҷқәа аԥхӡы рылҵуа ианалага. Деиханы ашә аҿынӡа днеин, дагәҭасны ачҭқәа рҿы иҭарҽыло, цәгьала иааиртит. Цәгьара зқәызаашаз аныҟәцаҩ уамак иҽнымырхакәа даакылҟьеит, Ԥсоунтә абылтәы иманы. Уи дҵарын ибзиашәа, ашьшьыҳәа аус иуазар, игәамҵхамҵуаз Мардасоуи иареи еиҿанагалақәар ҟаларын. Нас автобус шьҭхысаагәышьеит. Амашьына иакны, ахәыҷқәа ргәы хнымҳәырц, Мардасоу Анцәа дышиҳәоз, Ԥсоу илаӡеит. Шьҭа ашарагьы уамак агӡамызт. Ахәыҷқәа рызхара ирцәар иаҳа ишеиӷьыз ибагәышьон, аха шьҭа иҟаиҵози.
Араса иашьҭалеит. Лашьцан макьана, ахаҳә зқәыжьыз аџьармыкьа ашҭаҿ. Амашьынақәа ауаа рыдеизалан, араса аархәарц. Урҭ рылалара цәгьан. Иаҳа иахьымариаз изыԥшаауазар ҳәа, ахәыҷқәеи атачкақәеи џьара иныжьны, дыԥшааит. Џьаргьы узрылакьакьомызт, аҳәсақәа убла ҭырхуан. Ишаанӡагьы ауаа ас еилаҩынтуазу, аухантәарак лацәааихьшь ҟарымҵозу изеилкаауамызт. Ахәыҷқәа рахь дхынҳәырц дшааиуаз, машьына хәыҷык, ацраҳәа аманы ишааиуаз, илаԥш наахеит.
Уи ааҭгылаанӡа, днахьӡан, иацрыбзза иашьҭалахьаз раԥхьа, ҩ-ааҵәак рыхҿаҳәарҭақәа кны даарыхеит, амашьынагьы ааиҵасит. Аныҟәцаҩ дааҭҟьеит дуаруаруа, аха иааҵәақәа рызынтәык рыхқәа шыркыз аниба, иӷьычны алашьцара иаламӡырц днарықәыҵәҟьеит, акәымзар уаҳа агьизымҳәеит, иҳәаргьы аԥша ишагоз имбози.
− Уара ҩ-ааҵәак зуки?! – ԥҳәыск Мардасоу днаиқәҟааит. – Акы узымхошәа. Ак арахь сара исыҭи!
− Акоуп сара истәу, егьи ани аӡӷаб илтәуп. – даҿамхеит Мардасоу. – Радица, ара бааины, бааҵәа бара икыз, акәымзар исымырхуеит, – налызҿиҭит иԥҳа еиҳабы.
Радица лаб дааивагылеит. Мардасоу ааҵәақәа рыҩбагь аақәихын, ишҭаз икапанны, ацкы изҭиуаз иҭацәны инариҭан, ахәгьы ԥхьаӡаны инадиркит. Ааҵәақәа ҩ-тачкак инарықәҵаны, ацәаҳәа иқәгылаз рахь иҿынеихеит. Уаанӡа усҵәҟьа иааигәамызт, аиҳараӡак уахыкәшаны, Мқьалрыԥшь ицоз амҩала удәықәлар. Ауаа еижәыланы ишиашаз ицозшәа аниба, дамханагалан, аихалабақәа ахьамхыз, ахәыҷқәа ицырхырааны, аидарақәа хәыҵигеит. ГАИ аԥхьа иҿаз агәашә иадгылаз атачкакцәа маҷын, урҭ ахәыҷқәа ирылаиргылан, ацәылашара ихы иархәаны, алада длалбаан, аихатә каҭақәа ирҭала ацәаҳәа иқәгылаз днарыхьԥшит. Урҭ рҵыхәа Гьечрыԥшьынтә иаауаз амҩаду иазкылсырц агьагмызт. Аџьармыкьантә иаауаз атачкакцәа маҷмызт. Арахь аара дацәшәан, днахынҳәит. Аиҵбацәа атачкақәа инарзынижьын, аиҳабы Радица даашьҭхны, аџьармыкьахь иҿынеихеит, иара ишьҭихшаз даҽа ҩ-ааҵәак изаахәарц ҽԥишәарц.
Аашарккахьан. Аџьармыкьаҿ аилыхара деиҭаналагылеит. Ахаҳәрддыраҿ аныҟәара шыцәгьазгьы, еидарала иҭәыз атачкақәа ирыхон аҳәсақәа. Ахацәа даара имаҷӡан. Усгьы уцлабны акы узаахәо иҟаӡамызт, иҟало ибарц, амҩаду ахь дкылсит. Радица уи дишьҭагылан, дызлаицхраашаз лымбаӡо. Агәам-сами аҳәынҵәеи ахьеилашьыхыз угәы дырхынҳәрын. Амҩаду аганқәа рҿы акыр зҭиуаз ирцәынхаз ҭыԥ ҭшәарак аҿы жәытә «Волга»-к бжьарҟацы игылан, уи зтәыз уаҳа ҭыԥ имоузшәа. Ааҵәа дуқәан уи амашьына иҭаз ацраҳәагьы иақәыз. Џьоукы аадгылан, иргарц аидара ақәхра иаҿын. Даҽа џьоукы ицәаакызшәа рбан, иадҵны ицон. Излабжьажьоз рбеит акәымзар, ас унадххылартә, аҭыԥ узҭодаз.
− Иахәа, иҟалеи, қәак асны ибааӡазар, – иҳәеит изтәыз. – Агәгьы бааӡоума? Амҩа шәахьынӡықәу, хыхьтәи ацәаакыра боитеи.
− Акапангьы маҷхоит, – лҳәеит аԥҳәыс ҿак, лыбла гызмалӡа.
− Уи шәацәшәозар, сақьцԥхьаӡа килограммк ахысымхуеи.
Аԥшыха змадаз, Мардасоу Радица дицырхрааны, ҩ-ааҵәак ирҭәын, рыхә рыхшәааны, атачка иҩақәиҵан, зымала инижьыз ихәыҷқәа усгьы ихьаан, уахь иҿынеихеит. Аанда аихалабақәа ахьамхыз уаҩ доуимыжьырц, амилициа дгылахьан. Цқьа еимарымԥсацыз жрак итачка цәгьала иҭыганы, амҩа ҭаҟәаҭаҿа ҭшәара даныланы днеиуан, аха дара ауаа рыкәшахьан. Убарҭ агәра диргар акәхеит ацәаҳәа дшықәгылахьаз, ихәыҷқәа рахь днеирц шиҭахыз. Уара уахьынӡаиашаз аӡәыр идырырц иҭахызма, хаала уоузышьҭуадаз. Амала иуҳәаз рлымҳа иавшәеит ҳәа узҳәаҵәҟьомызт, акәымзар ишыуаруаруазгьы, ишыпарпаруазгьы, утачка уеидарақәа ақәхны, хаз-хазы акәзаргьы, игылазгьы ртачкақәагьы ирхыганы, иахьиҭахыз изнагомызт. Раҳаимеи Џьарнаси еибарччон.
− Радицеи уареи ааҵәақәа рыхәцә кны илыбаажәгахма? – дҵааит Џьарнас.
Знык иадамхаргьы, егьырҭ дыриааины, х-тачкак ирықәыз ԥшь-ааҵәак араса ахьихәҳаз игәы алаҟаны дшыҟанаҵазгьы, аҳәсақәа дахьрацлабыз макьана аԥыжәара азгомызт, иԥеи иԥҳаи убри ахҭыс ргәаларшәаны ишыччоз ибла иаахымгылар. Ихы ицәымӷахеит. Уи ахьԥхеишьоз акәзу ихы ахьицәымӷахаз акәзу уажәы ԥхьагыларас измаз ицәаныруамызт, издыруадаз ицәеилаӡҩазар. Дара ацәаҳәа иахьықәгылаз рыжәпара зҳауан. Акы заҵәык игәы нызкылоз ГАИ аԥхьа иҿаз агәашә аҿынӡа хәбаҟа метра ракәык ибжьаз, хәлаанӡа ҭынч ишԥаҭымсрыз. Рарыӷьарахьала амҩаду ианыланы лахьхьи зҽеизызгоз рацәахаӡеит, арахь ааҭгылашьак рымаӡамкәан ижәыланы ицон. Урҭ аандақәа ирыдгылаз амилициа рыхәомызт. Машьынак
аурыжьырц, агәашә ду анаадыртлак нахыс, знымзар зны ус шыҟалоз рымдыруази, уа иадгылаз шгәыԥыз рҿаархон, аӡхыҵра ианиазшәа. Мқьалрыԥшьынтә иаауаз амҩаҿ атачкақәа шеилагылаз здыруадаз, араантә уахь ак убо иҟамызт. Уа иамкыз ракәхарын, амашьына мҩала еицырхәхәа иаауаз араҟагьы иааҭгыломызт, ани «аӡхыҵра» иналалон. Аҳәаа аадыртит рҳәозижьҭеи, ԥыҭк ааҵхьан, аха ацәаҳәа иқәгылаз рзы ҵысрак ыҟаӡамызт. Ацҳаҿ ацәаҳәа иқәгылази аанда ихыҵуази рӡеибафара макьана аҭыԥ иқәымлацызт. Ацәаҳәа иқәгылаз рынеиҭаҵра маҷ-маҷ арахь иааскьон, аха уи шьыбжьон Амра лхшәаанӡа агәашә ашҟа изымааит. «Абааԥс, шьҭа!..» ҳәа рԥсқәа анааивырга, агәашә аԥхьа иааиҿаҳаз ацәаҳәақәа ҩба рыбжьара аӡыблара шьҭыҵит. Аӡә дзышьҭагылаз дишьҭыҵыр ҟалозма, арымарахьла ма арыӷьарахьла уа ибжьҵәраауази иареи рыхәцә ҵибакаарц агьрыгхомызт, рнапқәа атачкақәа иркын, иааурыжьҭыр реидара хыршәҭны, еилаҟәаҟәа инахысуан, – уи рдыруан азы, цәҳаран изҿыз.
Иахьеилагылаз ацәаҳәаҵәҟьа иқәгылаз агәаны иаанхеит. Раԥхьаӡа игылаз аӡәы агәашә днылагылар, ҩыџьа наҟ-ааҟ инаишьҭагылон. Ацәаҳәа иқәгылаз намыс змаз уаан, изжәыломызт. Ганла иавалоз иаҳа инамысдақәан, руаӡә аԥхьа дцар – ишьҭагылаз уи дицрымҵӡакәа, агәашә дкылсырц далагон, уи амшала ацәаҳәа иқәгылаз агәҭа даанхон дзымҵысӡакәа. Амала ганла ижәылоз раасҭа, ацәаҳәа ақәгылара раҭәамшьакәа, еивасны амҩаду ианыз амашьынақәа аныҟәаха рызымҭоз рыуаҩра иаҳа имаҷгәышьан. Аха рыуа дарбаныз иаҳа ииашаз деилкаамызт, доусы ихы вба аиҭомызт азы, даҽаӡәы диацәҳауа диқәымчуан. Ара еилагылаз ашә ркылсра убасҟатәи ирцәыуадаҩын, рарыӷьарахьла аиха каҭа ирыбжьаланы ацәаҳәа иқәгыла иаауаз иаҳа еиҿкаан, ирацәаҩнгьы ииасуан. Агәыԥ аҿы еилагылаз уи рзымчҳазт, раԥхьа ицәҳа-шҳаит, уи азымхозшәа анырба, х-ҩык раҟара алҵын, ртачкақәа рҭынхацәа ирызныжьны, рхала алеишәаҟаҵара рҽазыркит. Урҭ арахьынтә жәа-тачкак аноурыжьлак, жәа-тачкак егьи ацәаҳәа аҿынтә иоурыжьуан. Уи аиҿкаарагьы ус имариамызт, знык иҵысыз, рԥсы рызгандаз ҳәа еихон, рынкылара уадаҩын. Ԥхьа иоурыжьуазгьы ирлас изиасуамызт: раԥхьаҟа ҳашәи-ҭышәи ҳәа еилан аанда ихыҵуаз ахышхыҵәареи дареи. Иаалырҟьаны араантәы уаҩы дзымцо, иааикәагылеит. Ауаа рԥсы еибакуан.
− Ҳаушәышьҭ, уара! – ԥҳәыск ГАИ аусзуҩцәа рахь ҿылҭуан.
− Аԥхьа игылоу. шәзымцои?! – даҽаӡәы лҩызцәа дрықәҟаауан, уаҳа дызқәымчшаз усгьы уаҩы дыҟамызт.
− Ахьыхәло шәымбаӡои?! – лгәы ԥжәон зыблақәа ҭыҵны ицоз аԥҳәыс кьаҿ.
− Ҳаушәыжь, уара! – ГАИ аусзуҩцәа рахь лхы хахын збжьы ҳаракӡаз.
− Ауаа рацәоуп, – ГАИ ахыбра дааҩныҵны, даақәгылеит леитинантк, иҩызцәа реиԥш ҿызҭуаз ргәхьаа имкыргьы иоуҳәози аха, – аҳәааҿы ршәҟәқәа гәарҭоит, аурысқәа ирлас ирзоужьуам. Уаҟа аҳазылхырҭаҿы иццакӡом. Иаҭахыу зегьы ҟарҵаанӡа, иоурыжьуам, ишԥаҟаҳҵари? Шәымгәамҵын!
− Иҳамашәкыуи, уара?!
− Баша ҳахәҷқәа шԥаҭахоз!
− Абри азоума ҳзықәԥоз?
− Абри аума ҳхәыҷқәа рхы зқәырҵаз?
Алеитинант ииҳәоз аԥхьа игылақәаз ракәын изыхьӡаз. Егьырҭ ирҳәац рҳәон. Иаҳа иӷыӷкаанӡа игәахәт иара иахьиҿаԥшуаз, наҟ днахынҳәит. Абжьқәа аныцәгьаха, Мардасоу џьоукы днарылабжьарц даахьаҳәзар, еилагылаз рҵыхәа узахьԥшуамызт, аԥша адәеиужь ианықәсуаз, аҵиаа анышәҭуаз рықәцәқәа анарҵысуаз еиԥш, ауаа рыхқәа заҵәык илаԥш нарыхьӡеит.
− Абра ахәыҷқәа иманы дгылоуп аӡәы рҳәеит, дзусҭада? – аҳазылхырҭа шыҟаз давҵаланы дааиуан Ахарзаман, дахьаанагаз уара идыр. – Мардасоу уоума?! – уи илаԥш ари дааҵашәеит. – Уеидарақәа акакала ихыганы исыҭа!
− Асҟатәи ауаа шеилагылоу, сара заҵәык срылганы сабоугои?
− Уааи, ахәыҷқәа уманы ара утәазаауама, хәлоит.
− Даҽа маҷк ҳааԥшып, ԥхашьароуп.
Ахарзаман днахынҳәын, ажәлар дынрылаӡит, ахәыҷқәа зманы игылаз иӡбахә аниаҳа, нырцә дшыҟаз даагьежьызшәа. Уи ииҳәаз ахьимаҳаз Мардасоу иааицәымӷахеит, убасҟатәи еилыхарахеит ашьҭахь. Иаԥхьа агәашәаҿ икылеибархон, иааикәыршаны, ашьх ангыло еиԥш, еилан. Маҷӡак инаҵасыцԥхьаӡа, угәы уҽанӡамкәа анеигәҭас-ааигәҭасрақәа, абжьаларақәа убас ирацәахеит, Радица, тачкак лыманы, агәашә аҿы днеирц агьлыгӡамызт, уи уа данбжьысшаз дыбжьадырҟьцыр ҳәа дшәон азы, ҩ-цәаҳәак реилаларҭа еилзыргоз рызҿиҭит аӡӷаб уа дрылганы ԥхьаҟа дыршьҭырц, инапалагьы дыдирбеит, дара иқәшаҳаҭны рхы рҟьон: лареи иареи хԥаҟа тачка рыбжьагылахьан, длыхьӡаанӡа даҽа заҟа рыбжьалоз здыруадаз, лызҿҭны илеиҳәеит, аҳәаа дхыҵуазар, уа дрызԥшырц; Раҳаимеи Џьарнаси, ахԥатәи атачка рыма, ишьҭахьҟа џьара игылан, иара изааигәахарц иҭаххеит, аха ирыбжьагылаз арахь иоурыжьуамызт, иааугаргьы ҩыџьа ахәыҷқәеи аидара зқәыз тачкаки изааигәара иабаиргылоз, еилаҟҟы ауаа ахьеилагылаз. Амра акәзар – иааҭымгылаӡакәа аӡы иӡааларц илаҟәуан. Уи збоз атачкакцәа аҿхагахон. Ахәықәа иманы уаха ара дзаанхозма иаргьы, дхынҳәуазар – асҟатәи еидара аҩныҟа иабеигоз.
Радица агәашә дыбжьагылеит. Наҟ-ааҟ атачкакәа дыбжьаркын, дызрылҵуамызт, даргьы зцомызт. Мардасоу ацәаҳәа еилзыргоз еиҭа рызҿиҭын, ӡӷабки ҷкәынаки аӡӷаб иаалыдԥалан, лтачка нарылганы, амҩа днықәырҵеит. Абар уи аҳазылхырҭаҿ дибон, илышьҭазаашаз рҭыԥ изахысуамызт. Ус даҽа жәа-ҩык ноурышьҭит. Ацәаҳәа наҵысит. Абар иаргьы агәашә дазааигәахарц агьигмызт, иааиҿаст. Иҟаз ибарц даахьаҳәзар, ишьҭахьҟа иҟаз ихәыҷқәа рҭыԥ иахымҵысӡакәа игылан, ртачка хыршәҭын, изрывсыз рывсуан, изрывымсыз рацәҳауан.
− Иҳагәҭасны ҳкарыжьит, иаҳхари? – аҵәыуара дакуан Раҳаима, итачка наргыланы лаб данаарыдгылоз.
Ауаа гәаҵәажәпақәа, рааҵәақәеи рарҭмаҟқәеи ирҭаз рыҭитә ада хәыцырҭа змамыз, дрызгәамҵны, шҿимҭуазгьы, ртачкақәа дрыбжьысырц, ишьапқәа ныбжьаргыла-аабжьаргыла даакылсын, ааҵәа атачка ишақәҿаҳәаз иҩышьҭихын, иҳаракны ишикыз, асҟатәи капан рхыкны иахьнеигоз шџьаршьоз агьырзымҳәакәа, днахынҳәын, импыҵҩрны икамҳарц имч еизго мацара агәашә днадгылан, – «ари ахәыҷқәа иртәуп, исымшәх!» – иҳәан, ацәаҳәа еилзыргоз инадиркит. Џьоукы ҟыжә-быжәуа ак рҳәарц иаҿын, аха 50 кг зкуаз ааҵәа, иҳаракны иназгоз даашьақәҟьар, дара рахь илеир ҳәа ишәаны, иқәҿызымҭуазгьы рацәахеит. Анаӡараӡантә, адажә ԥшра змаз ԥҳәыск, лхаҿеиԥш еиқәаҵәаз акасы еиқәаҵәа лхаҵаны, иара иахь лхы рха, ак иқәылҳәацәон, абраҟа аусқәа еиҵазырҟьаз иакәызшәа, аха уи иара иаҳаӡомызт, лқьышә мырмыршәагақәа шеихылхуаз ибон умҳәозар. Уамашәа иубашаз, аҵыхәтәан игылаз убри аԥҳәыс иалылдраази иара ахәыҷқәа ицны дшыҟаз? Шьҭахьҟа деиҭанрылҵәраан, Џьарнас даашьҭихын, дигәыдкыла деиҭаахынҳәит, дышьҭыхны агәашә дынхыган дынриҭеит. Раҳаима дишьҭагыла дааиуан, доурыжьзар акәхарын, акәымзар узрылсуазма, даашьҭиԥаан, уигьы агәашә дынхигеит, уа џьара изԥшырцгьы налеиҳәеит. Итачка кны дааҭгылеит. Иара ицәаҳәала ианынаҵас, иоурыжьуаз жәа-ҩык дрылалартә дзымнаскьеит, аха ианааҭгылоз агәашә дылагылан. Иааикәыршаз уаруаруан, ипарпаруан. Рбжьы уахәомзыт, дара зышьҭагылақәаз ирыцны иахьзымцаз азы, уажәыҵәҟьа аҵәы згәыдырҵоз еиҳараӡак иара иакәын. Ҿиҭӡомызт, аҭак риҭар, иаҳагьы иааԥкуан азы.
Анаҩсантәи ацәаҳәа иқәгылаз жәа-ҩык аурышьҭаанӡа, аамҭа рацәаӡак цазшәа, Мардасоу ичҳара шьҭак ихыжжӡон. Урҭ анцагьы, арахьтәиқәа ааиҵадырсит, аԥсуа ҳазылхырҭа аҿаԥхьа ауаа рацәацәан, ирлас ирзеилыргомызт, уи анаҩсгьы иҭацәны ҭыԥк ацәаҳәаҿы иубомызт, арахь аанда ихыҵуаз маҷӡамызт, – иахьабалак еилыхаран, еилаҩынтран, амала ажәлар рхала рхы еилдыргон, уаҩы ибарҭаӡамкәан уи шымҩаԥыргоз ааџьоушьартә. Агәашә аанадырт, наҟ-ааҟ итачка зеиҭамҵуа игылаз днарыгәҭасны, дыҩрылҵәраан, аҳазылхырҭа аԥхьа дынрылагылан, ихәыҷқәа аҩыџьагьы ааиваиргылт, ишьҭаиргылар, ма иаԥхьа иргылар, аҭшәараҿ ианнеилак, џьоукы рыбжьалахон азы. Радица аԥхьаҟа ацҳа дықәлахьан. Аҳазылхҩцәа ԥарақәак
нариҭан, иааиҟәицеит. Аҭшәарҭаҿ аиҿыхарҭа цәгьала иҽацәиган, ихәыҷқәа иваргыла, аандақәа дынрыбжьалеит. Аҭагәаҭаҿарақәа акәырқәа нрыбжьасуа, ирулак ацҳаҿ инеит. Аанда ихыԥоз рԥырхаган, аха, аранӡа ианааи, аҳәаа адыркаанӡа, ацҳа иқәсрын ҳәа дгәыӷуан. Иагьа умҳәан, ацҳаҿ уажәыҵәҟьа ацәаҳәа зынӡакҵәҟьа еиҵахомызт, игәагәон ԥхьаҟа. Ахәыҷқәа ацҳа абагьыр иадмырҟьцыларц ихьчо, аурыс ҳәаахьчацәа дынрыдгылагәышьеит. Нас иаҳа акырӡа имариан. Аԥсуаа усҟатәи ишшәарҭамыз рымбози, р-БРДМ ықәыргахьан, ҷыдала иазыҟаҵаз ауаагьы иаҳа имаҷын, зегьыҵәҟьа абџьар ркӡамызт, лак акәын ирымаз ацҳаҿ, амала даҽа лак ҿаҳәан аҳазылхырҭа уаныныҵслак.
Радица даалыԥхьан, еишьҭагыла рҿынархеит. Аахәацәа рԥылон, урҭ ахә амшала, ма араса ахаҭабзиара аҽырқьынцыцра анцәырыргалак, иара дрыдхылаӡомызт, амҩа ианыршәланы иҿынеихон, еизакны изгоз диԥшаарц. Аамҭа имаӡамызт, аҳәаа адыркаанӡа, дхынҳәыр акәын. Атачкакцәа рыла амҩа ҭәын, ицоз-иаауаз рыдагьы, рааҵәақәа хыртны, аганқәа рҿы аахәацәа ирызԥшын. Радица, лбжьы иаҳаны даахьаҳәзар, лтачка кьаҳәхан, илзырҳәазомызт.
− Ибыхьи?
− Абни амашьына, – ирывакны ицахьаз «УАЗ» нилырбеит, – амилициа ақәтәоуп, стачка иасит.
− Уи ишԥа?!. Ишԥабымбоз?
− Цасҳәа исысит. Ус ҟарҵоит ҳәа саҳахьеит. Амаагьы сшьамхы иаахан, исыхьуеит.
− Бызныҟәоу?
− Ус усыцәшәартә сыҟаӡам.
Мардасоу уи атачка иақәыз уааҵәҟьа иҭиир акәхеит. Атачка кьаҳә арҳәазара уадаҩын. Амҩа дахьынӡаныз, аџьармыкьаҿ днаӡаанӡа, даҽа ааҵәак иҭиит. Иара иикыз атачка иақәыз аанхеит. Уи наиргылан, аиҵбацәа надиргылеит. Иҭацәыз атачкақәа аиҳабы иналиркын, ихала аахәацәа изыԥшаауазар ҳәа дрышьҭалеит. Аџьармыкьа аҩныҵҟа х-машьынак гылан, ишаархәоз ахә учҳартә иҟан, атачкакцәагьы маҷымкәа ацәаҳәақәа ирықәгылахьан. Урҭ рызҳаанӡа, иаргьы џьара дықәгылар акәын, ауаа иаҳа имаҷын ҳәа иахьиԥхьаӡоз аҭыԥ аанкыланы, ихәыҷқәа рахь иҿааихеит.
− Радица, ибкыз атачкақәа руак абаҟоу?
− Абра ишьҭасҵан… – илҳәарыз лҿамшәо, аӡӷаб аиҳабы днаԥшы-ааԥшуа даақәхеит. Илкыз амашьына иԥнаҿыз акәын.
− Шәнапы акы ануҵар ҟамлаӡо, ишәыхьи, бара?! – дааилашәеит Мардасоу ибжьы мырдуцәакәа. – Х-ҩык абра шәышгылаз, шәтачка аашәаҳәҿԥаа ишԥаргеи. Уи ахә шызҳаз шәаҳахьоу? Амарџьа, абрахь шәсышьҭалеи!
Атачка амаа ааникылан, аџьармыкьа аҭаларҭаҿ днеин, аҭитә ахьҭеигалоз азы, ашә илагылаз аԥара ииҭеит. Ацәаҳәа днықәгылеит. Иаԥхьа игылази акраахәацәеи ахьынӡеибарххоз, аамҭа цацәеит, ус акәымзаргьы, иара убас игәы иабон, дмыццакуази. Иааҵәақәа ркапанын, уи азы аԥара анриҭа, амашьынахь иҩықәныргеит. Иаадыртын, руаӡә анахьгьы-арахьгьы расақәак аарылихын, руак, ихаԥыц инрыбжьакны, иԥиҽын, наҟ инкеиԥсеит, – ихәаԥсан. Даҽак ԥиҽын, инкеиԥсахт, – ихәаԥсан. Ахԥатәи ԥиҽын, адырҩегь ихәаԥсан. Арҭ ааҵәақәа шырзымгоз ала, ихы ааиҟьеит. Мардасоу дыԥхашьаны дыҵалар иҭахын, арахь иаазырхәаз ргәаӷ дагон. Имызхәҳарц иаҿыз гәыбӷан изрыҭомызт, иԥырҽыз, еибгак рылаӡамкәа, зегь хәаԥсазар, ироуҳәаран иҟази. Илбааргаз иааҵәақәа даарыхан, ихала рыԥҽра иҽазикит. Жәабаҟа ахьԥиҽыз, абжарак еибгаз цырак ргәыламызт. Дузыжьозаргьы даҽаӡәы иҿы узланеирызи?! Шә-килограммк араса абаигоз? Мҩа заҵәык иман: даҵаланы аҩныҟа игар, игәылхны, ирыцқьаны иааигар, иақәирӡыз ирхынҳәрын. Атачка еиҭа лақәиҵан, аҳәаахьы иҿынеихеит. Лашьцаӡахьан.
Аҳәаа аркра ишаҿыз, днарыдгылеит. Ахәыҷқәа шицыз рбеит, дрыҳәеит, дырчеит, аха изаҳауаз дабаҟаз. Дзыдгылаз шҳәақәаз ибагәышьеит, даахынҳәын дааҭгылеит. Аҽнынтәарак ашоура ыҟаӡамызшәа, ааҿыхьҭахан, иааихашьӡеит, ақәа
лаҿыҵышәшәеит. Сааҭк, ҩ-сааҭк рышьҭахь иаадыртуан, убранӡа аԥшра рықәшәон. Радица ГАИ ахыбра аҭӡамц лызқәа надылҵан, дыцәазма уҳәартә, лхы лықәыжь дгылан. Дкаҳар ҳәа дшәаны, Мардасоу уи дынлыдгылеит, аха лара дышмыцәоз агәра анилырга, даалыдҵит. Џьарнас агылара анизымчҳа, зҵагыла иқәгылаз атачка наргыла днықәтәан, ихы ишьамхқәа иахьынрықәиҵаз, дамхацәеит. Раҳаима заҵәык дџыхӡа дтәан, ма дгылан, илбоз, илаҳауаз џьашьо. Ихшара ара иааныжьны, днахынҳәын, ирфашаз, аҩныҟа инхаз рхәы нацҵаны, иааигеит. Ишеилыхоз ахәыҷқәа акыршырфашаз ихашҭӡеитеи. Аҩнынтә иааргаз ачаҿаақәа шырфаз иҟан.
− Ашьмахьы сцар сҭахыуп, – дааидгылт Раҳаима.
− Ацҳа ҳнықәсаанӡа ибзымчҳаӡои? Аџьармыкьа ахьыҟаз ахь ҳхынҳәыроуп ма.
− Исзычҳаӡом.
− Саргьы, – ихы ҩыҵирззеит Џьарнас, ацәа далашьшь, ҿаҵақәак иҿы инҭеиҵан.
− Шәаргьы саргьы!.. – ахәыҷқәа рыцҳашьаны, раб инеимеиҭәарц агьигмызт. – Ахәыҷқәа ахьынҭыҵша ҭыԥк ыҟамкәа иҟам, – уи аҳазылхырҭа аусзуҩ днаидгылеит.
− Арыӷьарахь ала, шә-метрак раҟара бжьоуп, аԥара шәаны шәахьнеиша ашьма гылоуп, – уи ахыбра араантәгьы иубарҭан.
Мардасоу ахәыҷқәа рҩыџьегь уахь идәықәиҵеит. Ихынҳәаанӡа агәашә адмыртындаз ҳәа, хыхь иаҳхылаԥшхәыз диҳәон, аха дара заҟа инымхацәарыз, уи ашьҭахь аԥшра абанӡарықәшәа. Џьарнас даҽа маҷк дыцәеит, егьырҭгьы акыр ахьҭа иакит. Аҷкәын дахьыцәаз иаҳа ахьҭа дакуан, аԥша илалар ҳәа дшәан, иаб иҭацәыз ааҵәак ижәҩахыр инықәиршәит. Апост ауаа рацәаӡаны иадизалеит. Аҳәаа анаадырт, иамышьцылахьази агәашә ркылеибархара, ртачкақәа неиҿакшо, еицәҳауа, аԥхьа ицарыдаз ҳәа еицжәыло мацара, цәгьала икылсуан. Мардасоу ихәыҷқәа аарылиган, рыжәпара аамаҷхаанӡа ҳәа дыԥшит, дагьабаццакуаз. Нас днарышьҭалан, ацҳа днықәгылеит. Ицәымӷын абри аурысқәеи аԥсуааи ирыбжьарҵаз аҳәаа ахьиасуаз ацҳа. Аурыс ган цкьакәакәараӡан, ауаа маҷын. Аԥсуа ган агәам иагахьан. Ажәлар хышхыҵәаны еилагылан, иудыруази агәашә рзаадыртуазар ҳәа. Ауха, аҵых неир, шьыжьынӡа ишоурмыжьуаз еилыркаар, инеиԥхьба-ааиԥхьбақәашт, ԥыҭ-ҩык иныркылахьаз ашәамахь уаҭахқәа ирызцарын, џьоукы рыуацәа ирҭаарын, асасааирҭа иазнеишазгьы дҟаларын, ажәакала рҽыршарын, аха аиҳараӡак ртачкақәа инарыдтәаланы ицәарын. Закәытә гәаҟрахази, рхы зланыҟәыргарыз ԥарак дырҳарын ҳәа ақәԥараз.
− Мардасоу! – дгәырӷьаҵәа лҿаалхеит Ламара, наҟтиәрахь зеидара зманы еилагылаз даарылҵын. Уи аспорт маҭәала лҽеибылҭахьан. Дахьхәыҵсуази дахьхыҵрызи заа лҽазыҟалҵахьан.
− Бгәы иҭоуи, уаха ара баангылахома? – дџьеишьон иара.
− Сахьаангыло сымоуп. Стачка џьоукы рнапы ианҵаны, сцоит. Уажәы иаарласны дааиуеит Ахарзаман, араса аахәаны. Уи даанхоит ара. Уара уахьынтә араса аахәаны иааугома? – дыччон лара.
− Убасшәа аԥшра соуит, – дыччон иаргьы аҭакс.
− Иузымҭиӡеи?
− Ҩ-ааҵәак сҭиит. Бара?
− Ҩынтә изулак сыбжьысит. Ахынтә рзы абра сааиҵасит. Уаҵәы ашьыжьӡа сиасуеит.
− Ԥхьаҟа шәымцаӡои? – ахәыҷқәеи иареи аанда рҽадырӷәӷәала ишгылазгьы, ииасуаз ирԥырхаган, ҽԥныҳәас ирҭеит.
− Ламара, ԥшӡала беиқәшәалааит! – иҿынеихеит.
Уаха шаанӡа аҩныҟа ицоз дҟалондаз, амашьынақәа шыҟаларыз. Иааҭәыцԥхьаӡа иқәҵуан. Иааҵәақәеи итачкақәеи автобус абагажҭра ианҭеиҵа, аныҟәцаҩ ус иҳәеит:
− Уахыла ицо автобус аҿы ауаагьы аидарақәагьы рзы амҩақьырақәа ҳаракыуп, иумдыруеи?
− Исыздырӡом, аха унапаҿы ҳаанхеит, иҟаҳҵари.
Ахәыҷқәа има, дыҩҭалт. Зшьапы зыхьуаз Радица лзы тәарҭак иԥшааит. Џьарнас ааҵәақәак, изтәыз азин рымхны, днықәиртәеит. Уи уа иаразнак ихы нкыдиҵан, дыцәеит. Раҳаима дџыхӡа амардуан даҿагыланы, зфеишәеи гауа илатәази, еилагылази дышрылаԥшуаз, амҩа аалхылгеит. Уи длыхәаԥшуанаҵ, Мардасоу дԥышәырччон.
Амашьына ианлыбаауаз, Џьарнас, иаарԥшра шицәымӷыз, ижәҩахыр ааирҵысит. Амашьына ҭацәырц агьагмызт, ҭынч илбаан, реидара рыма, агәарбжьарала аҩны иааит. Арахь аҵх иаҳа еилган. Агәашә абжьы анраҳа, Алмас, уи илышьҭагыла Надшьа, ллаба лжанҵа, Қрысна, иаҳа деилҟьа-еилӷәыцә, иаадәылибаҳәеит, ргәы ҭынчӡамкәа, ашьҭалашьа ишақәымшәаз убартә. Ахәыҷқәа ргәыдҳәҳәала, игәырӷьаҵәа аҩныҟа илеит.
− Узҵоу расоума? – иааџьалшьеит Алмас.
− Расоуп. Ахәаԥса рацәаны иалоуп, иаҳзымҭиит.
− Баша иԥхасҭахома?
− Игәылхны ирыцқьатәуп. Нас исҭиип.
− Асҟатәиу? – даахьаҳәт Надшьа.
− Нас икаҳаԥсома? Аҩны шәахьтәоу аус шәоур ҳәа шәшәома? Игәылшәх! Мчыбжьык аамҭа шәымоуп.
− Уи ҽнак алагьы ҳалгоит аха, ус зшәыхьи? – лҳәеит Қрысна.
− Сагәылатәамызт, изеиԥшраз иалздрааи.
− Иумызхәҳауаз ишгәарҭаз умбои,иагәылатәаз џьушьоу, – наиҿԥнылҳәеит иан.
− Иҟалаз ҟалеит, уи ҳалацәажәарым. Ахәыҷқәа уахь ргара шьҭа иаԥсам.
− Ҟаҳ, ас аҵхагәҭан шәцо, аҵхагәҭан шәаауа, иабыку иахьуго, – лҳәеит Надшьа.
− Даҽазны ҳанца, уа ҳацәар акәхоит, – лҳәеит Радица, лшьамхы кны.
− Бшьамхы чупеи, иахьи? – дааскьеит уи ланду.
− Ҳахьеилыхоз атачка сахҟьашеит, – амц лҳәеит аӡӷаб еиҳабы.
− Ас цқьа баатәеи, аԥха ҭәҳәа сымдыруеи.
− Акрем бзианы иахьышәшьи, шьыжьынӡа ибзиахоит, – иҳәеит Мардасоу. – Џьарнас дахьыцәа ббоу, дҳариапи! – уи ахәыҷы даашьҭихит. – Дахьаҳаӡәӡәо егьыҟам, уаҵәы даҳкәабап. Шәарҭ шәҽышәкәабароуп! – аӡӷабцәа рахь абас наиҳәан, аҷкәын дима, дындәылҵит.
− Бшьапы чны ишыҟоу, баргьы бҽыбзыкәабаӡом, – лҳәеит анду Надшьа, Радица лшьапы даҭәҳәарц дахьлыдтәалаз.
Бахәыш ӡыш ыҵыҵит,
Ӡышла гәышҭоуп.
Лагәыш уаҩыш иҭихт,
Ауаҩыш ҭаԥҳаи илиҭт.
Ҭыԥҳаш хшла илжәит,
Убри ишлыхәарҭахазшәа
Иухәарҭахааит.
− Лԥшҭәы лхыгга дшыҟоу бымбаӡои, – Радица лхаҿы Қрысна иааиԥхьылшьааит. – Алаԥш ҭәҳәа ҟасҵашан!
− Иашаҵәҟьами! – дақәшаҳаҭын Надшьа.
− Аӡыхь ӡбаажәызтәыз,
Аӡбаажә ӡыхьызтәыз,
Аҳасса зырҟәтәыз,
Абынҽацә зырматеикыз алаԥш.
Ҭшәиу, ҭшәиу, ҭшәиу!
Рылаԥш рџьам иануп,
Рылаԥш ҭҟәиааны,
Иҭџьиааны иҟазааит,
Ажьихҵә рылақәа иҭшьызааит!
Ҭшәиу, ҭшәиу, ҭшәиу!
Ҭәы, ҭәы, ҭәы!
Мардасоу урҭ зҿыз рыгәра ганы даангылозма, акрем ааиган, Радица лшьамхы ижәпаны иахьишьит, маҷк иалабаанӡа дтәазарц леиҳәеит, нас иҿаҳәаны диарц. Раҳаима лҽылкәабаанӡа, иара дыԥшыр акәын. Хыхь дҩеин, иԥарақәа ааиԥхьаӡеит. «Ажә еиҵарҟәата ианаауа саҩызахеит», – аҽны ахәыҷқәа идирбаз аџьабаа хьааигон, арахь егьи ақыҭа аҿы имаз амхы аҭагалара иҽазикыр, уаантә иџьықәреии иԥҳәи злааигашаз амашьынеи абылтәи иԥара рықәирӡыр, даҽазны Ԥсоу аарцә аџьармыкьаҿ еиҭаирсрыз злааихәашаз иоуӡомызт. Адырҩаҽны иԥсы ишьаргьы, иаарласны деиҭабжьалар акәхон.
Аԥарақәа аниҵәах, иаԥхьа иқәыз жәеинраалақәаки ажәабжьки зныз ақьаадқәа днарыхәаԥшшәа иуит, аха убас дкараха дыҟан, абарҭ ирылеихызи ҳәа ихы дазҵаауа, иааидикылан, наҟ инеиҵәахит, – ааигәа дызрыдымтәалацызт, данрыдтәалашазгьы здыруадаз. Исахьақәа ахьыҟаз днеин, уаҟа усгьы дызхәаԥшырц ииҭахыз патреҭ заҵәык акәын. Егьырҭ игәы рызҭамызт. Иара изанааҭыз аргылара усгьы дазхьаԥшуамызт, шьҭа ргыларак усгьы иҽизазкрымызт ҳәа, игәы каҳахьан.
− Уаб хьаас шәиман, нас уизнеир цәгьамызт, – иан лбжьы ааиаҳаит.
Иаб дзымҵысуа дахьиаз дныҩнашылеит.
− Шәеибганы шәаау? – аарла дааизхьаԥшит.
− Иҳахьраны иҟази, ҳаибганы ҳмаакәа?
− Уҽурчмазаҩра уҟоуп.
− Акымзарак сыхьуам.
− Амла шәагар ҳәа ушәоума, аџьыкеи абысҭеи роуп шәзааӡази. Усҟан еицәахама иахьатәи аамҭа?
− Ҳшыҟоу ҳаиӷьзар ҳҭахыми. Абысҭеи аҟәыди мацара ахәыҷқәа ирыдуцалар ҟалома, аҵара рызҵашам ус ала.
− Аџьабаа ухы иаумырбацәан, даргьы рыбӷа ԥумҵәын. Ауаҩы ихы абзабаагьы аирбозыроуп. Аџьабаа цәгьа ауаҩы дафоит. Ишьҭамлацзар ахәыҷқәа сзаашьҭи, снарҿаԥшыр цәгьа избом.
Инҭгыла-ааҭгыло ашьшьыҳәа амҩа ианыз автобус дақәтәан зԥсы еиҟәыҷҷоз Мардасоу. Илахь шеиқәызгьы, агәкаҳара знумбаалоз иблақәа амца рхын. Иҩны днеины, дыҟаӡамижьҭеи иҟаз-ианыз аилкаара дшахгәаҟуазгьы, аҽырҩрҭа иалхыз адәеиужь нахьхьи аҵкараҿ еиқәыжьыз анышә ахәы еиԥш ианиба, автобус аанкыланы, длалбааҟьеит, иаҩцамыз ичамадан кны.
Аҽырҩрҭа дәы ҭыжааны иԥхасҭартәхьан. Анышә ықәхны иго, паркқәак алаҟарҵахьазар акәхарын. Мардасоу иҩныҵҟа еилашуан, игәгьы ааихьит. Даазқәылаз иакәымз ак шааиаҳалак, ихаҿы ианубаалартә, ишьакшашьа аҽарӷәӷәон. Амҩаду ала иаауаз амашьынақәа еиқәыжьыз ахәзымпра инавҵаланы, алада ажра инҭалон. Уахьынтә аекскаватор аҽеиԥсхарчны абжьы гон, Мардасоу адәы ааихҵәаны, ахәы дҩыхәнеит. Иҵаҟа иҭагылаз аексковатор, асаса еихыкка, иарбгоз адгьыл нахәлабгон, нас иааҳәны амашьынақәа инарықәнаԥсон, заҟа шәызго ижәгала ҳәа. Амашьынақәа ракәзар еишьҭагылан, акы анцалак, даҽак уи аҭыԥ аалнахуан. Аибашьра аан қьырмытк иаҟараз ачазы ауаа еицырхәхәа адәқьан хәыҷы ианызԥшыз акәыз џьушьарын. Мардасоу дгьежьы-хынҳәуа хыхь дықәгылан.
Иаауаз амашьанықәа маҷхо иалагеит. Нас зынӡа иаҟәыҵит. Шьыбжьон аԥсшьарҭа иаамҭан. Аекскаватор иақәтәазгьы, имеханизм аанкыланы, аҵыхәтәантәи амашьына дынҭалеит. Мардасоу ахәра длалбааҟьан, амашьына мҩа ааиҩиҵәеит.
− Мардаосу?!. – акабина дааҭыҵит аныҟәцаҩ иватәаз. – Бзиала уаабеит!
Мардасоу ибара иеигәырӷьоз ахаҿра шааирԥшуазгьы, уи иблақәа игәы иҭамз ала изырцәажәомызт.
− Асҭана, – иҳәеит Мардасоу, уи аԥсшәа аниеиҳәа. – Иабаргои адгьыл ыҵхны?
− Ақалақь иавганы, амҩа ҿыц ҟарҵоит, анхацәеи аԥсшьацәеи ирԥырхагамхартә.
− Ҳҽырҩырҭа ԥхасҭартәратә изруҭазеи?
− Уи сара сахагылоума исазҵаартә.
− Аҽыҩҷкәынра уаҟуҵу?..
− Џьушьт, – Асҭана инапы неиҟьеит. – Уажәшьҭа екскаваторуп сзықәтәоу.
− Аҿар-ҽыбӷаҟазацәа шгылоз ухашҭма?
− Уаҟәыҵ, Мардасоу! – Асҭана дласны иаԥхьаџьыба асигареҭ ааҭихын, инеиҿыҵеикит. – Ируам, – амца наиркын, иҿы алҩа нҭирбыбит, зԥсы ааиуаз иԥшрагьы ааихәеит.Аиҳабыра ирҭахыу ҟарҵоит, уареи сареи иҳазҵаауада?
− Ажәлар ишәҭаххар ишәҿагылоз дарбану?
− Доусы рхоуп изышьҭоу, уҽырҩырҭа згәалашәода. Уара уанҭарк, аҽырҩра мҩаԥыргарц рҽаназыҟарҵоз ашықәсан, ҷкәынцәақәак ргәы ааибаган, иеисит. Убри инахырҟьашәа, уи ашықәсан аҽырҩра рзыҟамҵеит, уаҳа уаҩгьы игәалашәомызт. Анцәа иџьшьоуп, ухы уақәиҭхеит. Уаалаганы уҽеиҿкаа, уҩнра, унхарҭа еиқәыршәа. Иумбои ауаа рҽыҟаҵаны ишҟоу.
Асҭана даара иҽиԥсаххьан, Мардасоу уи дизеилымкаауа диҿаԥшуан. Рқыҭа рԥарцәа ирыликаауаз, дзықәгәыӷуаз Асҭана иакәын.
− Исзеиӷьхап ҳәа аума ҳҽырҩрҭа зужыз, уа уҭагылангьы иҵегь изыҵужаауа? Иухашҭма ари ахыртра закәытә џьабааз иадаабалаз? Маҷк уаахәцишь!
Асҭана ихы лаирҟәит. Иҩыза иҿаԥхьа уи дыԥхашьон. Иара иакәызма изгәаламшәоз Мардасоуи иареи ирыхҭысхьаз.
Усҟан аусураз иааргоз абаандаҩцәа рзы баракқәак абра иқәдыргылеит. Урҭ рыбжеиҳара-ҩык, раамҭа анынҵәалак, шьҭахьҟа ихынҳәӡомызт. Абаандаҩцәа аус ахьыруаз аргыларақәа рҿы, ма аусурантә ианыхынҳәуаз, автобусқәа рҿы аҭыԥантәи аҭыԥҳацәеи дареи еибадыруан, ишнеиуаз аиҿцаара цәырыргон, ус џьоукы инархатәон, даҽа џьоукы рыманы ақалақь ахь ицон. «Бзыԥ аӡы зжәыз хара дызцом» рҳәон.
Ишнеиуаз абаандаҩцәа раагара иаҟәыҵын, аусуцәа абаракқәа ирыҩнарҵеит. Урҭ рымаҵ зуаз автобус дақәтәан Мардасоу. Зыхшыҩ еилгаз, зҿахәы бзианы изҳәоз аӡә иакәын. Аизараҿ данықәгылоз, иҵарадазгьы иҵарадамызгьы зегьы ӡырҩуан. Убасҟатәи ҷкәына еиламгылак иакәын, ижәлар дрылан. Даныхәыҷӡаз иан лымацара дихаанхан, иаргьы дҵарын азы, аҵара иҽадицаломызт. Ашьҭахь, иара иаҵкыс иеиҵбыз дрылатәаны, ахәылԥазтәи ашкол аҿы акәын абжьаратә ҵара ахьирҳазгьы.
Мардасоу даныхәыҷыз аахыс аҽыҩҷкәынра дахгәаҟуан. Асҭанеи иареи аҽыбӷаҟазараҿ еснагь иеицлабуан.
− Уаҳа дәеиужь ҳмоуӡакәа ҳаҟазаауама? – игәы иалан Асҭана.
− Саргьы убри азы гәаанагарақәак сымоуп, – дгәырӷьон Мардасоу, араагьы ихәыцра ициҩызшоз Асҭана ахьиакәыз. – Ашәҟәы алаҳҵап, адәыԥшӡарҭа иқәгылоу абаркқәа ықәганы, урҭ ирыҩноу ауаа аҩнеихагылақәа ирыҩнарҵарц.
Аҭаацәара ду иалахәыз Асҭанагьы уи аамҭаз аамҭала абаракқәа рҿы иеиҿкааз азеиԥшнхарҭа дыҩнан.
Аиҳабырагьы ргәы иҭан адәы дрыцқьарц. Араҟа аҟәры хаҳә ыҵан. Уи ыҵхны, иԥҽны асфальт алхраз ибзиан. Арԥарцәа ззашшуаз аус рхы иархәаны, абаракқәа ықәыргеит. Абасала наҟынтә иааргоз ауаа аҩнеихагылақәа рахь нхара риагара рзымариахеит. Ҳаҷкәынцәа рҳәатәы наӡоз џьашьа, аҽыҩҷкәынцәа шгәырӷьоз, иекскаватор ганы адәы иқәиргыларц Асҭана ҽнак иарҳәеит. Ари заҳауаз Мардасоуи Асҭанеи ракәызма: ажәлар аҽырҩрҭа еиҿыркаарц ишыԥшыз ала ашәҟәы еиқәдыршәан, уаа ҩажәа-ҩык рҿынӡа рнапы аҵаҩны, аусҳәарҭаҿ ишьҭарҵеит. Уа аус
мгәагәозшәа анырба, Асҭана иаб иашьа Хьырбеи иҿы ицеит. Уи усҟан нџьнырс аус иуан. Аҵара бзиа змаз аӡә иакәны дрыԥхьаӡон.
− Ареспублика аиҳабыра рахь идәықәышәҵа шәышәҟәы ахҩаала, – уи арԥарцәа ирабжьеигеит. – Уи аус шәахьазхәыцыз даара ибзиоуп, – ирымаирҽхәон Хьырбеи аҷкәынцәа зҿыз аус гәыкалаҵәҟьа.
Дара ус иагьыҟарҵеит.
Уи аамҭаз Асҭана иеиҳабы Ҭенгиз адырҩегь адҵа ҟаиҵеит:
− Иахьаҵәҟьа аекскаватор адәы иқәургылароуп.
Асҭана, иамуазшәа аниба, аусура дшалҵуаз ала, ашәҟәы алаиҵеит. Иеиҳабыреи иареи уи ахьынӡеимаркуаз, ирҩыз ашәҟәы аҭак ааит, аҽырҩрҭа аартраз азин злаҟалоз ала.
Абарҭқәа зегьы ихаршҭны, Асҭана иҽахьиԥсахыз Мардасоу иџьеишьон.
− Аусура уалҵны уцо аҿынӡа уаннеиз ухашҭма? – Мардасоу иҩыза ицәажәашьа ицәымӷын. Уи иҭахын Асҭана, уажәы дызлааԥшуаз ала акәымкәан, ихы злаирқьиашаз даҽак иҳәар.
− Амҟәыб еснагь аӡы аанагом, – Асҭана зегь ззеиԥшыз иԥшра иман. – Ауаҩы еснагь деиԥшым.
Мардасоу шьҭахьҟа иҿынеихеит. Уажә акәын ианидырыз иҩыза гәакьа дшицәыӡыз. Уи иара Асҭана ихаҭагьы еиликаахьазар акәхарын: Мардасоу ихы икәаҽ днеиуан, аҩныҟа дхынҳәыртә ихьаауаз даҽа рахәыцк ахьацрыҵыз гәынго. Хшыҩлагьы еиликаауан иԥҵәаз арахәыц аиқәҿаҳәара шаҭахыз. Аӡәы дибар иҭахымкәа, агәарбжьара дыбжьамлеит. Абаҳчахь ахҵысҭра дынхыԥеит.
Иҽы аҩнашьҭахь иқәҿаҳәан. Мардасоу ичамадан наиргылан, иҽыз днадххылеит. Азныказ ишшәырҳазгьы, аԥшәма дадырын, ахы шьҭкәыцәаа, алымҳақәа ркьакьа, инеиҿаԥшит. Аӡамҩа инапсыргәыҵа анлықәишь, – арсҟаамҭа уабаҟаз? – ҳәа иҵаауазшәа, инхәыҵакшәа иаакьыркьырит. Иагьа бзиа иныҟәыргозаргьы, Мардасоу аамҭала аҩны днаԥырыргазижьҭеи, уи игәыԥшқара напсыргәыҵак ианымԥшыцызт. Уажәы уи анаба, ахәда ҭҳәаа игәхьаанагоз ауаҩ игәышԥы иадҵа, иааҭгылт. Иаргьы инапы ахәда инакәиршахьан, иагьааигәдирӷәӷәалахьан. Илахҿыхын аҽы.
Иан лысалам шәҟқәа рыла, Мардасоу идыруан агәыла ҷкәынцәа аҽы шықәдырҩлоз. Амала, азқәахь шамахамзар уаҩ днанашьҭуамызт. Раԥхьаӡа, акрыфарагьы аҭахымкәа, ачыхәчар иахагылон. Ашьҭахь, ирлас-ырласны Мардасоу иан абарҵаҿ дабо ианалага, ларгьы лԥа еиԥш лгәы ҳалалӡа акыршаҿалҵоз анадыр, аҽлышьнарцылеит. Лхала инҭыганы иқәҿалҳәон. Уи, абара шылцәыхьанҭахоз еилкааны, илҭирц Мардасоу иан илзааицҳахьан. Аха лара уи дахьынӡахылаԥшуаз, лԥа ирласны дархынҳәрызшәа лгәы илнаҭон. Аҽы дазааигәахахьан, агәеисбжь лгәеисбжьызшәа.
Уажәгьы, акьыркьырбжь иныҵакшәа ишгазгьы, аҽы агәныҩра лнырын, ддәылҟьеит Шьадина. Доусы дахьадыз иӡы аԥан шидыруаз иаҩызан. Аҽахәда иакәыршаз лԥа инапқәа иаразак илдырт. Иаргьы дыҩны иҿааихеит. Знапқәа рхаха, лԥазаҵә даалгәыдылҳәҳәарц игылаз ан, аԥшатлакә дагазшәа дҩышьҭижәаан, дыргьежьуа даақәлеит.
− Ушцаз еиԥшҵәҟьа ушԥахынҳәи уҽымԥсахӡакәа! – дгәырӷьон лара данылаиргыла, ааигәа илымбацкәа ишлаз ихахәы лнапы налшьуа.
Мардасоу ибон, иҽыԥсахны даазар ҳәа дшәаны, иан дышгәаҟуаз. Аиашаз, лааигәа-сигәа илбац лымбозар акәхарын, асҟатәи лԥа дызицәшәоз. Лызхара дылзымбо, иблақәа дырхыԥшылон Шьадина, аҩныҟа длаганы данынидтәалагьы. Ларгьы иибац лакәын. Ан лҽылыԥсахуазма! Амала, иара иеиԥш лыхцәы ашлара иацнаҵаӡеит, уажәык ипашәӡа, абамба еиԥш иԥшқаӡан, бзиа ишҳәазгьы.
− Уаха ацәҟата сшьыроуп.
− Иаҭахӡам, нан.
− Уаара иазкны исааӡеит, иӡатәуп.
− Зегьакоуп иаҭахым.
− Узбарц иааиуа леидҳартәалароупеи. Мап зукуеи, ухынҳәра угәы азхьаԥсушәа?..
− Иҭактәыз ахьрызҭамкыз ауп сгәы иалоу.
− Ишухармыз здыргәышьуеит, аха иҟаҳҵари.
Мардасоу иан илбахьаз аџьамыӷәа цәгьа ахә шизымшәоз еилкааны, уаҳа ҿымҭӡакәа длыдтәалан. Идыруан иан лымацара лаанхара закәытә мҟәымбараз илнарбоз. Ларгьы ичҳаны ҿылҭуамызт, акы згәы иҵамххыцыз лыҽлеиԥштәны, дҭынчын, лхьаақәа рцәыргарала лԥа игәы дамысырц.
Адәахьы дандәылҵгьы, аҩны иҩнагьежьуаз ан лылаԥш дыҵамшәацәартә еиԥш, ауҭра дҭан. Иҽы еиҭаганы иқәҿеиҳәеит. Дахьынаиааиуаз, агәылацәа дрымбарц игәы иҽанын. Иан акраниҿалҵа, агәылацәа днарылсырц шиҭахыз налеиҳәан, дынҭыҵит. Шьадина лгәы нҭыԥсааит: Мардасоу абаҳчала дцеит, агәылацәа рахь иха хазар, агәарԥ ала дымцози.
Мардасоу ашкол агәарԥ дынҭалеит. Акоридораҿ уаҩы дыҟамызт. Абиблиотека ашә ааиртит. Зина лхы шьҭымхӡакәа аҩра даҿын, хәыҷқәак ааизар ҳәа лгәы илнаҭазар акәхарын. Аҟәардә дааханы, длатәеит иара, абиблиотека аиҳабы дылҿаԥшуа. Иааҩналаз иҟәиҭшьа лгәамԥхакәа, лара дызҿыз лус лҽааҟәылгеит.
− Мардасоу?! – агәырӷьарагьы ашәарагьы реилаӡҩара лнубаалон уажәшьҭа зыӡӷабра иахыԥарц агьызгымыз аԥҳәызба.
− Асалам шәҟәқәа сзыҩра бзаҟәыҵи?
Иара иааҩналара ахьылнымырыз алагьы, Мардасоу Зина дшицәыхьшәашәаӡахаз агәра игахьан. Иҵаашьагьы ԥштәыдан, акраамҭа игәы иҵхоз аилкаара аҵыхәтәанӡа дазҿлымҳан умҳәозар. Реизыҟазаашьа ахьынӡанеиз шеиликаауаз изҵаарала илдырит, лҟазшьа аԥсахра лҵәахырц агәаҽанызаара илымазгьы аҵыхәтәа ааԥиҵәеит.
− Бысалам шәҟәқәа есымша срызԥшын.
− Уажәгьы суҭахыума? – Мардасоу ак ихаралтәуан.
− Абахҭа саԥсахуеит ҳәа быҟазма? Ус суаҩы ԥсыҽны схы бсырбахьазма?
− Мамоу, аха аамҭа аҽеиҭанакуеит. Уаргьы…
− Ишәыҵалазеи шәызынтәыкгьы? – иҿаԥшылара шҭынчызгьы, игәыҵаз амца иажәақәа ирыгәҭылакын. – Асҭана иакәзар, избац иакәымкәа, дысзеилымкаауа дҟалеит.
− Уи Ҭенгиз иԥҳа дааигеит, иузымдырӡои?
Мардасоу, аҿаԥа иҿарҵазшәа, дааҭынчхеит. Игәалашәон Асҭана иеиҳабы Ҭенгиз иԥҳа ԥшӡак дыҵәрышкәаӡа дышимаз. Асҭанагьы дыклахәҵәаӡа ақыҭа рԥарцәа ҭеиҭԥшла ираԥигон. Ныҳәак аҽны уи иҽыбӷаҟазашьа згәаԥхаз Ҭенгиз иԥҳа бзиа дышламхабаз аарылыҩхьан. Амҩаргылараҿ еиҳабыс иаарышьҭыз ахымхаԥагьа Ҭенгиз дызҿынҵәаауаз иԥҳа хазына Асҭана диаҭәеишьозма амалагьы. Иагьа дуамазаргьы, аекскаватор акәын уи дзықәтәаз. Аиҳаракгьы уи аԥсуа рԥыс амилаҭ ирхылҵшьҭран ҳәа аҽыбӷаҟазара бзиа иахьибоз азын зынӡа дизычҳауамызт, уи ажәытәра иагаз аҵас ажәлар реидкылараз рхы иадырхәон ҳәа иԥхьаӡон. Асҭана, Ҭенгиз дахьицәымӷыз иахҟьаны, уи иԥҳагьы лықәшәара дашьҭамызт.
− Уи шԥаҟалеи? – Мардасоу иҩыза иԥҳәысаагашьа џьашьахәрала дазҿлымҳан.
− Ашкол даналга ашьҭахь, лымшира уахык иазгәарҭон. Убри ахәылԥаз ахь Асҭана днеиртә иҟалҵеит. Ҭенгиз иԥҳа убри ашьыжь азы днықәҳа дима дцеит.
Мардасоу иибахьац иакәзар, Ҭенгиз, гәырӷьарак иман ҳәа, Асҭана диԥхьарамызт. Нас, адунеи мааҳәызар, иҟалазеи? Иџьеишьон иара зегьы рҽахьырыԥсахуаз.
− Ҭенгизгьы иԥҳәыс рыцҳа дыԥсит. Уажәы имала иоуп иҩноу. Арахь закәытә ханузеи иаалырҟьаны иргылаз, – Зина лажәақәеи лыбла гәыҭбаақәеи ирныԥшуан Мардасоу изеилымкаауаз, Ҭенгиз изы илгәыҵаҵәахыз, иҿыцыз цәанырра маӡак.
− Бара уи дызхарыцҳабшьои? – дҩагылеит иара дцарц.
− Сароу?.. Мап, џьушьт.
Мардасоу дындәылҵит. Дмеидагәеидаха амҩа данын. Уажәшьҭа еилкаан Асҭана аҽырҩрҭа агәхьаа зхаимамыз. Игәхьааргьы иабхәа дзиҿагыломызт. Ҭенгиз уи ахә изшьомызт. Цқьа лыҽцәырылгомызт Зинагьы. Мардасоу, азаҵәра дагәылаханы, адәы сакара имацара даақәхазшәа, ихы ибон. Уи иҽеиҭацәомызт, избанзар бзиа иибоз лынасҭхара иахьа ихәыҵырҟьа иауаацәырҵхыз, асалам шәҟәқәа рыҩра даҟәыҵижьҭеи, реизааигәара шеиԥҟьаз хәыҷы-хәыҷла дашьцылахьан. Зина лҿынтә дандәылҵ ашьҭахь, уаҳа зҿы дцарыз уаҩы дигәалашәомызт. Дзықәгәыӷҵәҟьоз иҩызцәа дырхашҭхьан. Аҩныҟа игәы ихон. Иани иҽи рахь. Ан еснагь данын. Дзеиԥшразаалак лԥа дизыҟан лԥсы ахьынӡаҭаз, уаҳа ԥсҭазаарак лымамызт. Ани аԥеи рҳәон ауаа. Аҽы акәзар – иҳаиуанын. Аха аҽы бзиа, ауаҩы ианишьцыла, аиԥш ҩызара зылшоз маҷын. Алагьы ауаҩы изааигәан, аха Мардасоу иаҳа зыгәра игоз ҽын. Уи дақәтәаны иахьирԥыршаз уажәшьҭа нахыс ҭыԥ зыҟаломызт. Иан иҽы изылхьчеит. Иҩызцәа ирзымхьчеит ажәлар рҽырҩырҭа.
Мардасоу адәахьы иҿынеихеит. Аекскаватор абжьы гомызт. Амашьынақәагьы бжьыҵхьан. Амшын иӡаалоз Амра имцакызшәа алаԥшҳәаара абылуан. Аибашьраан иахаԥыруаз аҳаирпланқәа абомба иадыргазшәа, адәы кылфа-кылжәжаны, ижьакцаха ишьҭан. Азбжараҵәҟьа, ԥшьба-хәба метра аҵахь ижны, иқәыргахьан. Мардасоу иахьа, ара данааи, игәы нҭаԥҽызшәа дҟалеит, иаразнак иԥсы еибакит, аха иҟалаз, цқьа ихаҿ иааганы, дзазымхәыцит. Уажәшьҭа ари аус ихьаауеижьҭеи, ҽнак ыиасуан. Игәгьы инарҵаулан ихьуан: адәы хәшәык аманы ибомызт.
Игәалашәон закәытә дәы ԥшӡарҭаз, ашьха еҵәара ашьапаҿы ишьҭаз. Рҩызцәа ираԥхьагыланы, Асҭанеи иареи анеивасуаз, Мардасоу имҩа аасҭа илаԥш ауаа рахь иршәлон. Уи бзиа ибон кәымжәлеи кабалеи еибыҭаз аҭаҳмадацәа рыбла ҭырхаха аҽыҩҷкәынцәа ианрызԥшлоз. Аҽырҩра ашьҭахь Асҭанеи иареи неивагыланы, рҽқәа рыҵԥраауа, аҩныҟа ианцоз, амш бзиа аҽынгьы, аҿар иддырбарын ҳәа, зуапақәа ирҭашьшьы изшәызҵоз аԥагьара знубаалоз рҿаԥхьа аҽыҩҷкәынцәа рахь иаахьадырҳәлон:
− Аԥсуара анцәа иныҳәааит!
− Шәаԥымхааит ҳаҷкәынцәа! – зегь раҵкыс игәы алаҟан Мардасоу игәыла Алхас.
Арҭ ахаҿқәа уажәы ирҳәозишь?
Днахынҳәит Мардасоу аҩныҟа. Абаҳча дыҵаланы, днеиуан. Шьадина лыцәҟата ацәа џьоукы иахырхуан. Заҳәызба цҳафыруаз Асҭана иакәын. Егьырҭ ҩыџьа аҷкәынцәа уи ицхраауан. Аԥсшәа нареиҳәан, уамак иҽрыдмырхацәалакәа, Шьадина дналацәажәарц, иҿынеихеит. Агәарԥ ала дааиуан Зинагьы.
− Арахь баауеит ҳәа сыҟаӡамызт, – Мардасоу уи лахь агәынамӡара иоуз ҳамҭанык иааимҟәыҵбеит.
− Шьадина сусураҿ ауаҩы дысзынадышьҭит слыцхраарц.
Мардасоуи Зинеи акыр рыбжьаз џьылшьон Шьадина. Асҟаамҭа уи хаҵа дымцакәа дахьыҟаз ҳаҭыр ақәҵатәын. Агәылацәа ирҳәашаз ҳәагьы дымхәыцкәа, урҭ уаха реибабара Шьадина дахыццакуан. Уажәшьҭа илҭацахашаз, аҩны дааҩнарԥшны, лҽылгәалырԥхарцгьы лҭахын. Зина лыда ачыс ҟаҵараз ауха уаҩы дылмыԥхьеит ан. иааигәаӡаз аӡәык-ҩыџьак аҳәсақәа изҭахны иаднагалаз ракәын акәымзар.
− Нан, агьаҭахӡам ҳәа басымҳәази? – Мардасоу, иан лмаршәа аниба, игәалаҟамзаара изымҵәахит.
− Иухьзеи, уан рыцҳа? Гәыкала иузыҟасҵо сзахыубаауазеи?..
− Бзиоуп нас, бзиоуп.
Иааиуаз, днарԥыланы аԥсшәа раҳәо, абарҵаҿ илартәаны, драцәажәон ҿыц зынхарҭа иахылаз аԥшәма.
Зина дыҩнагьежьуа ан дахьлыцхраауаз Мардасоу игәаҵа цәаныррак ԥхаӡа иааизнархынҳәуан. Ицәыӡуан аҽнытәи ихҭысқәа. Дҭаркаанӡа иареи лареи аигәаԥхеибашьара ԥшқа ирыбжьаз иныбжьырҟьашәа зегьы аҵанарӡуан. Усҟан илаԥш дхызарц агәазыҳәара изааиуаз ауадахь днанырԥшуан. Лара, лықәра
уажәшьҭа ишмаҷмызгьы, дгьагьо дласӡан. Уи лцынхәра даҽаӡәы абра дыҩнагыларын ҳәа ихахьы имааицызт, аха лара илҳәан еиԥш, аамҭа аҽеиҭанакуан.
Акәац ажәра агьагмызт. Уи ада аишәа дырхиахьан. Амзаҿа, адунеи агәыҳалалра аҵаны, агәарԥ иқәԥхон, Ҭенгьизи Хьырбеии еицны ианааи. Урҭ егьырҭ асасцәа инарыдтәаланы, ахәыҟаҵарҭа дныҩналеит Мардасоу, Шьадина лымацара уа дшыҩназ аниба.
− Ҭенгиз бызиԥхьеи?
− Унан, иуҳәашьоузеи, уҩны иааиз асас ус аума дышудукало.
− Иазхоуп шьҭа! Аԥшәма ичеиџьыка ҳаҭыр ақәызҵар зылшо иоуп бзиала уаабеит ҳәа узԥылаша.
− Усас дзеиԥшрахаша иалудраауазеи, нан?
− Аха уи дзеиԥшроу удыруанаҵы…
− Иҟалазеи, Мардасоу, иузиузеи убри абас дуцәымӷахартә? – Шьадина иажәа ааиҿаԥылҽит.
Мардасоу дындылҵит. Асҭана акәац ҭихуан. Ахышә ала аԥшәма ибарҭан ауадаҿ Ҭенгизгьы Хьырбеигьы Зина дышрыдгылаз. Иахьа лбиблиотекаҿ дшибаз еиԥш акәымкәа, Зина лыблақәа агәырӷьара мцабз рыхҷҷалон. Мардасоу изааигәан ари алаԥш гәыбзыӷ дҭаркаанӡа зны. Уажәы лгәы зызкыдыз Хьырбеи иакәзар? Уи акырӡа дҿан Ҭенгиз иаасҭа. Аха Ҭенгиз иакәын Зина лылаԥш хаа иаҳа аҭак азҭоз. Мардасоу ихы иааҭашәаз агәрамгара ааизцәырҵын, игәы хьаԥсны исасцәа рахь днахынҳәит.
− Аҳы, уажәшьҭа ҳнапы ӡык нақәаҳҭәап.
Зегьы рҭыԥқәа ылырхит. Асҭана, дтәарц Мардасоу ишидицалазгьы, иабхәа дахьтәаз атәара аԥсышәала иаԥымызт иҳәан, дырхагьежьуа амаҵ иуан. Уи изҭеиҭәоз аҩы, изнаҳауаз игәҭакы нанагӡозма ааигәахәт Мардасоу, даҽазны иеиԥшымкәа, иаразнак иқьаф аныҟанаҵа. Нас ихы шәиуа Асҭанагьы Зинагьы лаԥшыла иааимидеит, иблақәа разӡа. Уи ихы гәыбӷан аиҭаҵәҟьон имаҵ зуаз гәымхарыла дахьрызхәыцуаз.
− Ҭенгиз иԥҳа дышԥоугеи? – Мардасоу Асҭана илымҳа дынҭахәыҭхәыҭит. – Уи дугап ҳәа зынӡа сгәы иҭашәомызт. Иара уаргьы… уазымхәыцӡацызт, – «узыналыхәаԥшуамызт» иҳәахьан Мардасоу.
Асҭана иааицәымӷахеит. Аҩы злысхьаз изиаҳәомызт, Ҭенгиз изымдырӡакәа, уи иԥҳа лымширахь Асҭана дышиԥхьаз. Маҷк анижә ашьҭахь, диҳәеит лара аухаҵәҟьа дигарц. Иҟаиҵоз цқьа дазхәыцуа дауҟахыз. Дазхәыцуа даныҟала, зегьы ииасхьан. Асҭана игәалашәон ашьҭахь уи ауха Ҭенгиз илаԥш шыхаамыз. Аха имаҳәхаз диҭаххар акәын, иԥҳа лаҳаҭыр азынгьы. Урҭ ҭышәынтәалахарц дрыцхрааит. Ҽнак зынгьы Ҭенгиз Асҭана идиҵахт иекскаватор ганы адәы иқәиргыларц. Асҭана ииурыз изымдыруа даақәхеит. Ҭенгиз уи диргәыӷт атуннель иҭыргоз анышә ааганы иара иахьажуаз ишҭарыжьуаз ала. Уажәшьҭа ҩы-шықәса ирықәын, Асҭана аҽырҩырҭа иекскаватор ҭагылазижьҭеи, арахь машьынакгьы ааганы иҭармыжьцызт. Атуннель иҭыргоз ахьырҭаххашаз даҽаџьара иҟалеит.
− Иареи уареи шәеинааланы шәыҟоу? – даҟәыҵуамызт Мардасоу.
− Урҭқәа зегьы даҽазны иуасҳәоит, – Асҭана, аԥшәма изқәа днасшәа, аҩы инаҳарц днахынҳәит.
Мардасоу игәыла хаҵа бзиа Алхас аҭамадара ииҭан, аишәагьы бзиа имҩаԥигон. Аԥсуара иамаз акәамаҵамара нҭкааны аныҟәгара дақәшәон. Аԥшәма уи диԥырхагамызт. Амала Мардасоу, иқьаф аныҟала, игәыҵаҵәахыз ицәхыжжуан. Аԥшәма аказлабошь иахь ихы наирхеит:
− Уххь згеит. Сара аԥсуара сақәныҳәар сҭахыуп.
− Бзиоуп, Мардасоу, сара исымкуеи.
− Уи аныҳәаҿа раԥхьа сара искыроуп, саҭоумҵан угәы сасзар! Сара сҭакын. Иахьа саныхынҳә ҳҽырҩырҭаҿ снеит. Уи зеиԥшроу салацәажәом, избаз усгьы
ижәдыруеит. Сызланхоз сыжәлар ықәыргама, ас ишԥаҟалеи ҳәа схы сазҵаауан. Уи анхҳартуаз иаԥырхагаз ауаа рацәан.
Ҭенгиз дыԥштәыдахон. Асҭана иакәзар – ишьапқәа неиҭак-ааиҭакуа дгылан. Ашә дахьаахыҵыз, Зина лнацәкьарақәа «ԥыҵәҵәо» даақәхеит.
− Аџьабаа ҳдырбазаргьы, абзамыҟәқәа ҳариааит. Иахьа изрышәҭазеи зыда ҳзымааԥшуа ҳдәы? Уи азҵаара аҭак ҳаиҳабыра иаҳа ижәдыруеит, Ҭенгиз.
− Ыы…иҽааиԥсахызшәа иуит Ҭенгиз. – Аиашаз… ыы… Аҽырҩырҭа ҿыц ҳаргыларц ҳгәы иҭоуп. Амала, уи ахьыҟало ԥыхьатәи аҭыԥ аҿакәым.
− Уи азҵаара рхамшҭӡеит, Мардасоу. – Хьырбеи иажәа ныбжьаиргылеит.
− Иабыкәу нас? – Мардасоу иаҳаз џьашьахәитәуан, аҽырҩырҭа знаалоз даҽа дәык рымамызт.
− Араион аҿы ҽырҩырҭак ҟалоит, – уажәшьҭа иҽааирӷәӷәеит Ҭенгиз. – Иӡбоуп уи акурорт иахьазааигәоу амшын ахықәаҿ идыргыларц.
− Закәытә планузеи уи иазыҟаҵоу?
− Даара ибзиахоит уи аҽырҩырҭа, – деихаччон Ҭенгиз. – Даара ибзиахоит. Аԥхын мчыбжьык ес-ҩымш аҽырҩра мҩаԥыргалоит.
− Аԥара шәаны, ауаа еицлабуеит, иарбан ҽу аԥхьахә зго ҳәа? – Мардасоу ихаҿы, ишынеибакәыз имармалташь лыхызшәа, иқәацомызт.
− Аеи!
− Уи акурорт аҳасабтәқәа роуп араҟа зегьы зызкыу.
− Аха ҳара иҳаԥсадгьылуп ари ашьам дгьыл. Акурорт иадгьылуп ҳәа ҳахәаԥшуа, ҳазтәом. Уи шәҽырҩрҭаҿ ҳаҽқәа ҳазнагалом. Избан акәзар дара рпрограмма рымазаауеит, уи ҳазԥыргом. Ҳара иаҳҭахыуп ҳмилаҭ ҽыбӷаҟазара ахьҳарҿиалаша. Акурортгьы ҳабаԥырхагоу, аԥсшьацәа ҳҽырҩшьеи ҳҽырхәмаршьеи дҳарбар? Уи шәацәшәоу?
− Умбои, – даахәыцт Хьырбеи, – узԥну аӡы аԥан алеишәа ныҟәгатәуп.
− Сара исҳәаз уи акәӡами? – аԥхӡы илҵуан Мардасоу. – Ҳԥан алеишәа ныҟәыргартә иҟашәымҵоз. Ара иҟалаз даҽакыуп. Ҳҽыбӷаҟазара иазҿлымҳау ауаа еиҳа ирацәахар ҳәа ишәоз рацәахеит. Урҭ абзамыҟәқәа рымшалоуп сара сызхаҭакызгьы.
− Иуҳәо закәуызеи?! – иааџьаршьеит итәаз.
− Сара сҭаркит, ҩыџьа аҷкәынцәа сахьреисыз азы. Аха шәара ишәыздыруам урҭ сеиҵырхырц ишазыҟарҵахьаз.
Ҭенгиз ихаҿы аҽамԥсахӡеит, аха Мардасоу иажәа наигӡар ҳәа дшәаны дхаҳәхеит.
− Ҟоҳ, ҳаамҭа цацәеит нас, – исааҭ дахәаԥшуа, дҩаҵҟьеит иара.
− Уаангыл! Аныҳәаҿа ҳалсып зны, – Мардасоу иаҵәца ҩаҳараикит.
− Уаха даҽа ускгьы ҳамоуп, – иҳәеит Ҭенгиз. – Насгьы аныҳәаҿа макьана иҳаламлацт. Нас ҳанхаӡеит. Саҭамыз! – даԥсышәан иара.
− Уаангыл сҳәеит! – Мардасоу илаԥш ааирцәгьеит.
Зегьы ҩеибаргылақәан, Мардасоу иааидибаҳәалт.
− Иухьзеи, уан ҟадыџь? Аа?! – Шьадина лԥа дааидххалан, ишимуаз аишәа днахылгеит. Иуаҭах ахь дналган, дналыртәеит. Иан лҳәатәы дзаԥгыломызт.
− Уи дзаабгаз здыруеит. Сҭыԥ сызирхынҳәырц бҭахыуп. Сара уи аус ахьиуа снеираны сыҟаӡам.
Асасцәа, уамак рыҽнымырхакәа, инеимыҵқәеит. Зегь раԥхьа идәылҵыз Ҭенгизи Хьырбеии дрыццыхьан Зина. Шьадина шаанӡа лымацара аҩны еиллыргон. Асҭана ахаҵа усқәа дырҿын. Мардасоу, инапы ихы инаҵаҵаны дахьнықәиаз, маҷк дыцәеит. Ихы шихьуазгьы, иԥсшьара аҩы ихнарԥсааит.
Ашьыжьымҭан исықәиҳәарызеижь ҳәа ашә даахыҵит Асҭана.
− Уабхәа изызуз азы саҭамыз! – иҳәеит Мардасоу, иҩыза данылатәа. – Амала, уара иудыруазарц сҭахыуп аиаша. Зымшала сҭаркыз арԥарцәа уи ауха исызкылԥшуа исышьҭазаарын. Сара Зина днаскьазгарц сыҟан. Уи дсыманы санаадәылҵ, сымацара
сыҟаз џьшьа, адых-сыхҳәа иаасыдԥалт. Зинеи сареи ҳус рзымдыруазар акәхарын. Зина акы лзырур ҳәа сшәаны, руаӡә сиҿасит. Дахькаҳаз уаҳа дзымгылеит. Егьи илсыршахуази, имацара данаанха, дысрабеит. Раԥхьатәи ихшыбаҩ ҵасит, дахькаҳаз ахаҳә даахан. Фымз дышьҭан. Аӡбараҿ урҭ изларҳәаз ала, изыхсырҟьаз рыздыруамызт. Аха дара сзаазышьҭыз еснагь сгәы дҭан. Иаха урҭ рыӡбахә анцәырзга, Ҭенгиз дыԥсыр иҭаххеит. Саргьы сымҩашьо агәра згеит сгәы иҭашәахьаз шиашаз.
Асҭана ишьа иҿықәбаны дтәан. Ихаҭагьы убасҵәҟьа игәы иаанагон. Амала, Асҭана идыруан Мардасоу дыззымхәыцыз даҽакы: усҟангьы Ҭенгиз Зина дигәаԥхон, Мардасоу диԥырагылан акәымзар. Ашьҭахь, Ҭенгиз иԥҳәыс дыԥсит, Зинагьы инапаҿы дааигарц агьигӡамызт. Асҭана иеиликаауан Ҭенгиз иахантәарак дзыцәшәоз: Мардасоу иаара Зина дхьанаҳәыр алшон.
Агәыла ҳәсақәа Шьадина илзааин, рбжьы рхақәынҵала еибарччо, акы еибырҳәон. Згәы алаҟаӡамкәа ицәжәоз Шьадина заҵәык лакәын. Уи дааҩнашылеит Мардасоу иахь, ауама заҳаз лԥшра аахәаны.
− Иҟалаз шәаҳау, шәанаџьалбеит: Зина Ҭангиз диццазаап. Ҳаҩны данбаҩнанагалареи ҳәа сыԥшупеи, лара, ҳара ҳҿы ддәылҵны, хаҵа дышԥаца?!
Мардасоу иблахаҵ гьежьуан. Уи имбаӡеит иангьы Асҭанагьы андәылҵуаз. Иблақәа хҩаны ҳамҭакы дықәиан. Аҩны ҭынчраӡахан, аӡәгьы ибжьы уаҳауамызт. Шьадина лҩны дамкуа дыҩнан ҿымҭкәа.
Амра кажжы адәахьы иԥхон. Апатҟәырқәа гәылшәаны ашәҭра рҽазыркуан. Мардасоу игәы ааԥсахшәа агәарԥ днықәгылеит. Ҿыцла адунеи днықәыԥшызшәа, ицәеижь еилыхха дҟарҵон ашьыжьтәи ашәахәақәа.
Зегь раҵкыс ихьааз аҽырҩырҭа акәын. Атуннель иҭыргоз ааганы ажра иҭажьны, адгьыл еимариашазар, шықәсык, ҩы-шықәса рышьҭахь игылашаз ашьац ибла ихгылан. Иҟамлози даҽакала: иахьыржыз ириашазар, акыҵӷраҿ атәарҭақәа аҿаԥсазар, ажәытә аурымқәа ма абырзенқәа ишыҟарҵоз еиԥш. Аҽырҩырҭа збар зҭахыз ауаа маҷмызт. Аус злаз уи анагӡара згәы азыҳәоз дыҟан, аӡәы заҵәык идамхаргьы – дыҟан.
Мардасоу иҽы абаҳчаҿ иқәҿаҳәан. Иара иахь иԥшуан, ҿыц гәырӷьарак иазԥшызшәа. Мардасоу уахь дышнеиуаз анаба, ахы ркьакьаны иҩышьҭнахит, абла ихыз амцабз ыркәеицеиуа.
…Аԥсадгьыл анасыԥ уаҩы иҿы иҭаӡом рҳәон.
− Мардасоу аҽыбӷаҟазара бзиа ибозма? Дҽыжәлозма ҳәоуп сҵаарц исҭахыу.
− Зныкгьы дҽыжәымлацызт. Аҽырҩрҭа дазҿлымҳан, избанзар ҳажәлар реидкылараз иӷәӷәаз ҭыԥын. Уи рбон ҳазҭахымзгьы.
− Исԥыхьашәеит ажәабжьк – «Аӡәы иҿы иҭамӡо анасыԥ».
− Агазеҭ ианын, х-номерк рҿы еиҳаны. Саԥхьахьеит.
− Уаҟа димоуп ахаҿсахьа Мардасоу захьӡу. Убри ахаҿсахьа даара исгәаԥхеит, уи иахырҟьаны сызҿу арҿиамҭа афырхаҵа Мардасоу ихьӡыстәуеит. Амала уи ажәабжь зҩыз иара ихы далацәажәозу, даҽаӡәы прототипк дышьҭихыу аилкаара сцәыуадаҩхеит. Иаҳҳәап ҳара иаадыруа апрототип иҭаацәара даара идууп. Ари ажәабжь аҿы Мардасоуи иани роуп аҭаацәараҿ иҟоу.
− Ажәабжь ус ианаалон. Ахаҿсахьа даара иқәҿиеит, избанзар аԥсҭазаара зеиԥшраз ӷәӷәала иааирԥшит. Ҿыц икьыԥхь, суҳәоит, иарбанзаалак ԥсахрак амҭаӡакәа!
− Нас, излоуҳәо ала, Мардасоу, ԥҳәыс дааигаанӡа, даҽаӡәы бзиа дибон?
− Ус сгәы ианагаӡом.
− Зина?
− Зина лҿы днеилон, аха иареи лареи еибаҭахны сыздырӡом. Убри ашкол аҿоуп дахьибаз Алмас. Зина урҭ реибабараҿ дрыцхрааит, сара излаздыруала. Алмас лхаҿсахьа бзианы иааирԥшит икьыԥхьыз ҩ-ажәабжьк рҿы – «Амҽыша», «Аҭшәара». Актәи ҭижьит избанзар ишьҭыхыз апроблема игәы даараӡа иҵхон. Аха аамҭа анца уи аԥсы ахамшәа ибан, иҟалахьаз ажәабжь иҩит. Сара рыҩбагь сгәарԥханы саԥхьеит. Егьи, Зина, ажәабжь аҿы ишаҳәаз еиԥш, Мардасоу иакәымкәан, даҽаӡәы убасҵәҟьа дизныҟәеит. Аха иара иажәабжь аҿы урҭқәа зегьы даҽакала афырхацәа ирыдиҳәалеит.
− Дзусҭадаз Асҭана?
− Ҳы!.. Сара соуп. Сырбеи иҭахара ашьҭахь, аргылараҿ сзаанымгылеит. Ҭенгиз ҳәа уа зыӡбахә ҳәоу иакәын Сырбеи ихаан атрест иахагылаз. Салҵыр акәхеит. Амҩаргылараҿ аекскаватор сақәтәеит. Аха, абӷанҷ алаҟарҵарц, уи аҭыԥ аргылара атрестгьы адҳәалан.
− Уекскаватор уахь изҭоугалеи?
− Сара саннеиуаз, иара уа иҭагылан. Адгьыл ԥхасҭартәхьан. Мардасоу игәы иалаз – иара уахь иҭадыргылартә иахьраҳараӡаз акәын. Дагьиашан.
− Ҭенгиз иԥҳа дугаҵәҟьама?
− Раԥхьатәи сыԥшәма лыԥсҭазаара далҵит. Убри лышьҭахь акәын уара иудыруа ахҭысқәа аныҟалаз. Сыҷкәын аиҳабы аибашьраҿ дҭахеит. Уажәтәи лҿынтә даҽаӡәы дсымоуп. Дхәыҷуп макьана.
− Имшра убааит! Дабаҟоу Зина?
− Аибашьра ианалага, Ҭенгиз дицны дықәҵит.
− Ҭенгиз иԥҳа илҳәои?
− Уи даԥсыуахахьеит. Амала Мардасоу дацәшәон Ҭенгиз инырра ҳаҩнаҭақәа ирыҩналаны ирымҽханакыр ҳәа. Уи ииҩуаз зегь иашан. Ҳаԥсҭазаара даараӡа идыруан.
Мардасоугьы Варлеигьы, Лурентиа иҟамзаара рхы иархәаны, аҟәардәқәа ирықәтәаны, азшьара рҽазыҟарҵон. Лурентиа ара дтәазар, арҭ рҩыџьа акаруаҭ иқәтәазар акәхон, ршәҟәқәа ршьамхы иқәҵаны. Иаалырҟьаны Мардасоу ишәҟәқәа днарыхан, итетрадқәа аахиҩеит. Лара, илҳәарыз лҿамшәо, дихәаԥшуан, избанзар изҿыз иалымгацызт.
− Уажәы исхәыцуа бдыруоу?
− Сара азшьара уҽазыҟауҵоз џьысшьон, иухәыцуази? – дҵааит лара.
− Бареи сареи ҳаизыҟазаашьа мышкы зны ибԥырхагахар?
− Ишԥа сԥырхагахои?
− Ишԥа?.. Зегьы ҳарзеилымкаар ҟалоит.
− Убас Ламарагьы исалҳәеит.
− Бымбои, Ламареи Лурентиеи неицәхасуа иқәуп, аха инаԥшуа ирҳәои ҳәа рҩыџьегь азымхәыцӡацт. Уи азын бареи сареи ҳгәалҭеит. Убас инаԥшуа ирбо зегьы рзеилкаауам. Нас џьоукы, иаабо аҟара шԥахаҳаргылареи ҳәа, икылԥшуеит.
− Ирҭахыу рҳәааит. Уара уакәзар ус уазхәыцрушь?
− Иҟалап сазхәыцыргьы.
− Нас арахь ааира саҟәыҵуама?
− Бҭахызаргьы бмааин, аха уи бара ишыбҭахыу, – итетрад аахиртын, ҿыц аҩра иҽазикит.
− Ус, Мардасоу, сымацара сықәхоит. Уараӡәк уоуп ҩызаҵас сеилызкаауа.
− Мдаа, бара ҩыџьа бцәыӡит.
− Ишԥа?
− Ишԥа?! Абгьы аҩызагьы.
− Ҳы!.. Жәаха ҽнак «бсаҳәшьаҵәҟьазар шԥасҭахыз» ҳәа ануҳәаз угәалашәоу? Заҟа сархәыцзи убри. Абыржәы иуҳәаз амшала акәхарын ус зуҳәаз.
− Аҩныҟа бшықәнагалалак, бан илаҳәа, ҳаиҩызара иакәымкәа аӡәы дахцәажәозар, ирҳәо ахалымҵырц. Илдыруазааит ҳаизыҟазаашьа.
− Мардасоу, илдыруеит.
− Иалылдрааи?
− Иласҳәахьеит. Баазгаз дзусҭада ҳәа дысзымҵааи. Ус инҭкааны исызлаҳәом, аха ԥыҭк лдыруеит. Ан лҿы иҳәатәым акы ыҟоуптәа. Саб иакәзар – иасҳәон аха. Амала уи Лурентиа ҳәа ҩыза бзиас иумоу сшибарыз сибеит, аха ацәгьаҳәара даҟәысхроуп.
− Уи бимацәажәошәа ҟабымҵан.
− Иласхи сиацәажәо егьиуа?.. Иимбаз, имаҳаз дзалацәажәои. Иибо игәы ак ҭанаршәит ҳәа, ибз даслар ҟалома.
− Иара дшыҟоу дыҟоуп.
− Бнагәы ԥхыӡ иибаз Ԥырхыӡ иҳәа ҳәа дикуан рҳәеит, – лыҩтәқәа даарылган, лҽааидылкылеит. – Шьҭа сцап.
Мардасоу имала данынха, имҵаз зегьы рҭыԥқәа рахь инықәиҵеит. Рҭыԥ ҳәа имаз ахышә аҵаҟа адашьма акәын. Уаҟа игылан қьаад коробка бзиак. Абжа Лурентиа итәын, егьи абжа – иара. Арҿиара иазкыз иқьаадҭеизгақәа ҩба убра иҭан. Иажәеинраалақәеи иажәабжьқәеи згәылаз аашьҭихын, икаруаҭ днықәтәаны, ибӷьыцқәа днаргәылаԥш-ааргәылаԥшит. Игәы иамукәан, ус еснагь иҟаиҵалон, аха игәы аназҭамыз, хара имгакәа иааизигахуан, наҟ инаиҵәахырц. Исахьақәа згәылаз аашьҭихуан. Даазқәылаз урҭгьы игәы рызҭаҵәҟьамызт, нас инеидикылахуан. Абри ауаҭах ҭшәа дыҩнахәаҽуан, дашьцылацәеит акәымзар. Адәахьы даараӡа хьҭан, дцарцгьы цәгьа иааимбазт, аха аашьарагьы анааилс, икаруаҭ аҿы иҿааиҵихит. Дааҩналеит Лурентиа, иибахьаз иакәӡамкәа, ихәдакәыршала ихаҿы ҭаҳәҳәаны, иблақәа ацәаакыра рхыжжыло.
− Иухьи, уара, ас иаразнак уакыма?
− Абааԥс, сумырцәажәан! – иқьаадқәа нықәыжьны, ииулак ипалта ишәихын, инкнеиҳаит, ихылԥа шихаз, днықәиеит. – Ас чмазаҩхашьа убахьоу. Сгәы, сыхәда, схы, – зегьы иаразнак еимлагәа иакит.
− Хәшәқәак узысыԥшаап! – Мардасоу дагьыҩагылеит.
− Иаҭахӡам. Сџьыба аазна аасхәеит. Сааԥсеит. Маҷк ҭынч сықәиароуп. Сыцәар сҭахыуп.
− Мардасоу! – Варлеи лхы ашә иаалалкит. – Комиссиак ааин, урыцны ауаҭахқәа рахь инеир рҭахыуп, – анылҳәа, дҩаҵҟьан, ирлас дындәылҵит. – Дара ҳуаҭах аҿы итәоуп, – длыманы амардуан длаҿалан, аӡӷабцәа ркоридор дныбжьалгалан, Ламареи лареи руаҭах дныҩналгалеит.
− Ҟоҳ! – аиарҭақәа рыбжьара аишәа хәыҷ бжьаргыланы, илатәарц агьрыгмызт иидыруаз ӡӷабцәақәак. – Акомиссиа анылҳәа, сара срыцымкәа, изымнаиааиуа дарбану ҳәа саауеитеи, – аҟәардә днықәтәеит иара.
− Уара уда ачаигьы лжәо џьушьоу, – лҳәан Ламара, данаацәыҵычча егьырҭ аӡӷабцәа ргәы алаҟаӡаны иааччеит, заа ирхиаз рчаиқәа инарыхәеит.
− Мышкы зны сылшәиишт, аха иабаҟоу, – ахәша ахьшьны иааидыркыз ачаса днацҳаит Мардасоу.
− Уара ауаа ргәалаҟазаара арӡшьа удыруеит, – лҳәеит Варлеи, иаразнак лҽаԥсахны.
− Усҵәҟьа бгәы иалсып ҳәа сҟамлаӡеит, бысзымгәаан! – ҿааиҭит иара. – Акәымзар бчаи хаа схаҳаӡом, арахь бзиа ибаны ажәра саҿуп. Амала аҩызцәа сара сышныҟәаз иныҟәо?!
− Иҟалеи? – ирҳәо рҿамшәо инеиҿаԥшқәеит.
− Лурентиа дычмазаҩны дышьҭоуп, сара акрыфара саҿуп, аӡӷаб заманақәа срыдтәаланы.
− Уи агьихьуам, – лҳәеит Ламара, – уара учаи хаа бжьоумыжьгәышьан. Уара ухәы ҭахар ҳәа умшәан. Узҭахым ҳазшаз ирзиуқәо умдыруеи.
− Уи закәи?
− Иузеилымкаану?
− Ламара, уажә иаадыруа зегь цәыраагар аума, – иаалзымчҳаит Варлеи.
Уахатәи рцәажәашьақәа рхыҵхшьа зегьы Варлеи дышдыргәамҵуаз ибон Мардасоу. Уи улызкылымԥшцәар цқьа иузеилкаарымызт, аха Мардасоу ибон лҩызцәа рыччақәашьа ишеиԥшымз лара лыччашьа. Урҭ зыхҟьақәоз зегьы издыруамызт, амала ари аҭагылазаашьа ныжьны дәылҵшьа имамызт. Рчаижәра иалганы, еицәажәо иантәаз, Варлеи хазы даҽа чаик азлырхиауан, уи зызкыз итәаз макьана ишырзеилымкаауазгьы. Лара дҭынчцәан, Мардасоу уи изычҳауамызт.
− Саҳәшьаду Қрысна, – аниҳәа, жәабжьк шцәыригаз лбан, дӡыӷәӡа дӡырҩуан лара, дәахьыла иаалырԥшуамызт акәымзар, – дцо-даауа длыбжьалан, шьҭа шәы-шықәса ихыҵырц ҩбаҟа шықәса згыз ҳашьадук ԥҳәыс дизаалгеит, даалҟәылкрын лгәахәын. Иара ихшаз ақалақь иазцахьан, иара уахь дызцомызт, дара, раб ибаразы мацара, арахь изаауамызт. Мшқәак ҵхьан еиԥш, аҭаца абарҵа дааҵагылан, ланхәԥҳа лгәарԥ дахьықәыз налызҿылҭит. «Уа Қрысна, сабаажәгеи, бара?!» «Иҟалазеи, банаџьалбеит?!» – аҭаца «хәыҷы» лаацәырҵшьа Қрысна илгәамԥхеит. «Ари закәызеи, – лҳәеит аҭаца ҿыц, – иҿааихацԥхьаӡа дхышәҭны дкаҳауеитеи». «Иҟалеи, уара, – Қрысна лашьа иҿы дынкылсит, – уаҳа акгьы уаԥсаӡамеи?» «Ҟоҳ! – иааџьеишьеит иара. – Сыҷкәынахеит ҳәа шәаҳама шәҩыџьегь, сҩын-ҩықәра сырҭоупеи». «Иҟалеи, шәаанымгыло ҳәа иҳәеит», – ҳәа лҭаца джьаны, Қрысна лаб игәараҭахь днеит. Даҽа мышқәак ааҵхьан, аҭаца хәыҷы, леилаҳәара кны, агәарԥ дықәсны дышнеиуаз, Қрысна длалыхьӡеит: «Бабацои, бара?» «Сымцои, – лҳәеит егьи. – Крыфара саама?!» – уаҳагьы дааҭымгылаӡакәа, агәашә дынҭысны, аладара дынҭалеит. Дагьхьаԥшуамызт, цәгьара лықәиҵааит. «Уоора! – Қрысна лахьхьи аҵлақәа рыҵаҟа иаахбыцуа ирыҵаз лашьа еиҳабы изҿылҭит. – Ҳҭаца дцеит, уара уа узҿуи?» «Иаа?! – ибжьы аагеит злымҳа акыр иагыз абырг. – Абысҭа жәухьоума?».
Аӡӷабцәа иргәаԥхаҵәҟьаны иааибарччеит. Усҟан Варлеи аимҳәара даҿын лгәы кыдхааны. Ҿаҵак ача лҿы иҭазаарын, аччара анылхҭашәа, илыхәласит. Маҷк данеиқәтәа, илырхиаз афатә лыма, дындәылҵит, еидтәалаз уа иааныжьны. Лчаии ахәшеи абақьмази зыхьшьыз ачасақәа зныз ачанахи лнапы иқәыргыла, амардуан дҩықәнан, Лурентиа дахьиаз дныҩнашылеит. Иара, аҭӡамцахь иҿы нарҳәны дықәиан. Дыцәазар даалырԥшырц цәгьа илымбазт, аха дааҭгылан, дыцәазар дмааԥшыртә, лбжьы ныҵак наиқәҿылҭит.
− Луренита, уцәоума?
− Мамоу, – ибжьы аагеит.
− Чаик рцаны иузаазгеит, арахь уааҳәны уқәиеи!
Лурентиа дқьырҵыҵуа дааҳәит. Лара ихчы аалырҽеит, акы наиқәлыршәит. Иаԥхьа аҟәардә даахан иналыргылеит, иаалгаз нықәлыргылеит.
− Иуҭахызар мҳаҵәла сара иусыржәып? – уи иԥшра лгәаԥхомызт.
− Мамоу, џьыбшьт. Схала, – еилырхны инаилыркыз ачаи днаҿыхәеит акырынтә, ацара дшеилаҳауаз убартә. Ачасақәа, ахаара иарганы ишыҟазгьы, аԥхьа ицомызт, нас агьама икызшәа, ашьшьыҳәа даалгаанӡа акрифон. – Даараӡа иҭабуп!
− Даҽа ҵәыцак узаазгап? – Варлеи дҩагылан, аҵәца ачанах инаргыланы илкын, аҟәардә днаха ианхәыҵалыргылоз.
− Макьана исҭахӡам, иҳәан, ари аӡӷаб дызлыхыз изеилмырго, дахьындәылҵуаз длышьклаԥшуан.
Лара длалбаан, луаҭах дахьыныҩнашылаз, ара инлыжьыз аӷды-мдыҳәа ишеицәажәоз даарыхҭықәгәылеит.
− Бара бдәылҵны бхала акрыбфозма? – дналахәмарит аӡӷабцәа руаӡә.
− Ус иаҳа исхаҳауеит, – Варлеи уи дналыхәлаччеит.
− Сара сцалапи, ачымазаҩгьы дсымоуп. Чаик сышәҭар – изызымгарызи!
− Уи нас сара изҩазгап, аха ижәып ҳәа уҟоума дыԥсызар, – Ламара лызхара дзыччомызт.
− Бароу?! Аӡәы, ҵәыцак аӡы ибҭаанӡа, дыԥсуеит, – Мардасоу уи дналҿаԥшын, дшыхәмаруаз шеилылкааз аниба, дындәылҵит. Варлеи уи днаскьалгарц дицдәылҵит.
− Даҽазны убас ануҳәа, Мардасоу, сумацәажәо сузгәаауеит.
− Бзиагәышьоуп, – дгәыбзыӷын иара, уи лгәы иалаз, ихаҭа ачаижәра данналага, ацәажәара дшалагаз шакәыз еилкааны. Лара илцәымӷын дара реиҩызашьа ԥхьаҟа илԥырхагахар ҳәа иара дахьацәшәалоз. Цқьа изгәаҭомызт акәымзар, уи аӡӷаб иара ида иахьа адунеи дзықәԥшуамызт, лаԥхьаҟатәи лԥеиԥш азхәыцшьас илоурызи.
Мардасоу ауаҭах даныныҩнашыла, Лурентиа, данааиз иибаз иакәӡамкәа, иԥсы ҭалазшәа, аҭуан даҵаԥшуа дықәиан. Уи иԥшҭәы акырӡа изыхынҳәхьан.
− Шьҭа агьухьрым сгәахәуеит, – Мардасоу ииарҭа ааиқәихит.
− Уамашәа иубартә, Варлеи лыбзоурала.
− Ишԥа?!
− Ачаи слыржәын, часақәак сҿалҵан, сԥсы аасылалеит. Иахьантәарак сгәы хынҳәуан, акрымфаӡакәа сыҟан. Уи иаҳагьы сымч сылнахызаап. Издыруадаз амцашора сымазҭгьы. Ахәшәқәа анызжә, сеиқәтәазар акәхап.
Мардасоу иаҳауаз џьеишьон. Ариабжьарак арҭ еицәажәаӡомызт, Лурентиа иҿашәоз ахьылзиҳәоз лгәаԥхозма, иара ус имҳәазшәа дцәажәон, рҩыџегь еизгәаақәеит. Убри дахәамԥшӡакәан, игәы аныбзиаха, ифатә изықәнылгеит, дагьиацәажәеит. Хаҵаҵас иара иакәымзи знапы раԥхьа илзыназырхашаз, аха аҷыдара бааԥсқәа ҳалымжжуази. Мардасоу иҽааилихын, дхәыҵаланы дышьҭалеит. Акраамҭа аӡӷабцәа рҿы дахьнеиз еибырҳәоз дрызхәыцуан. Амала уаҟа изеилымкааз уажәгьы ихахьы изаагарымызт. Иахьцалак ак ицәырҵәахит. Убри аилкаара игәы ишҭаз, дыцәеит. Ашьыжь, Лурентиа аҽны дымгыларц наиабжьганы, длалбааит. Иҩызцәа аӡӷабцәа рышә аркын. Варлеи автобус ааҭгыларҭаҿ иара дизԥшын.
− Еилкаатәык сымоушәа сгәы иабеит, – иҳәеит иара, автобус ианынҭала. – Иаха Ламара, – узҭахым ҳазшаз ирзиуқәо умдыруеи, – ҳәа ансалҳәоз, жәабжь ҿыцк сызцәырылгарц даҿын, бара илыбмырҳәеит.
− Уи убра ицәырлымгар ҟаломызт, умбои, – лгәы наӡомызт Варлеи. – Уара иуаҳарц уамак исҭахымызт, арахь даҽа ӡӷабцәақәак ирдырыртә иахьтәоу изцәыругои.
− Иахьцалак?!
− Жәаха ҽнак Лена лԥсы зырмаҷыз удыруоу? Лара мацқьа-шьацқьа дааӡоуп, уамак лгәы бзиаӡам. Арахь жәабжь хлымӡаахк лзааргеит. Илышьҭаз арԥыс даҽаӡәы дигазаап. Дахԥсаахьан. Мчыбжьык дышьҭахеит. Уажәгьы уамак лшьара дықәымлаӡацт. Дубар бзиан.
− Иаҭахӡам, – иҳәеит иара данаахәыц. – Шьҭа сызлыцхрааӡом. Варлеи! Иааҭалаз дыббо?
− Абааԥс, уахь сызурԥшуеи!
− Абри автобус бышҭалоз идыруан азоуп дзақәтәаз.
− Иҟалап.
− Дыцәгьаӡамеи, имабки?
− Уаҳа назҭахым уаҩуп, аха уажәы сара хаҵацара сазхәыцуа сыҟоума.
− Дыбҭахымзар – баԥхьаҟа даасышьҭӡом.
Автобус илалбааит. Аҩныҵҟа иҭаз ашыра ашьҭахь, ахьҭа уанынцәылалак, аԥсырҳага зԥылаз уиҩызахон, амала иузымдырӡакәа аԥша анулалоз ҟалон. Убасҟан иулалоз ахьҭа бааԥс иаразнак уеимнадон. Арҭ, шьҭа аԥышәа шроухьазгьы, ргәабзиара еснагь ирзыхьчомызт. Зны-зынлагьы, иршәыз ԥыртны ишыҟаз, автобус
ааҭгыларҭа аҿынтә ишиашаз аҵараиурҭа ахыбра иныҩналон. Убри аамҭа маҷгьы рызхалон ргәабзиара ҳамҭакы иааицәартәырц.
Аӡын ԥышәарақәа рҽазыҟарҵон. Алекциақәа зегьы аҽеидкыларақәа ирызкын. Астудентцәа иаараҳауаз ирмарианы игәныркылон, ҿыц аиҭахысрақәа иреиԥшыз аиҿцәажәарақәа мҩаԥыргон. Уажәы зус марианы избоз ракәын аԥышәарақәа зцәыцәгьахалоз. Аха аҵара уажәгьы иуадаҩны избоз ракәын аԥышәарақәа иаҳа изықәманшәалахоз.
Алекциақәа рышьҭахь данаадәылҵуаз, анапхаз зымхаз Варлеи лнапы Мардасоу инапы иаҵдан. Автобус ааҭгыларҭаҿ ишгылаз, араҟа иахьаанага уара идыр, Ленеи лҩызеи арҭ ирымариашаны иааиуан. Автобус ааиреи атроллеибус ааҭгылареи еиқәшәеит.
− Арахь баалеи! – Мардасоу Варлеи диманы аҵыхәтәантәи ахь иҿынеихеит, иара уигьы аҩбатәи днавсны, актәи дынҭалеит.
− Уҩны арахь уабацои? – Варлеи уи дишьҭагыланы ақәнара даҿын. – Ҳахьгылаз иҳамариашаны дахьааиуаз умбаӡози? Уԥши атрамваи дахьҭало, лҩыза длыманы! Дрыцҳаумшьаӡои? Улбар лҭахыушәа збоит.
− Дрыцҳасшьоит.
− Уеиҭалышьҭамло!
− Сара схазын акәӡам изысҳәо.
− Иахьцалак улышьҭалар иуцәагои?
− Изаҭахи! Зны аӡәы ҽԥныҳәас илиҭар сҭахым.
− Сара ҽԥныҳәа сырҭар ҳәа ушәоит, лара илырҭар ҳәа ушәоит…
− Ҳшыҟақәоу иахьа иббама.
Азеиԥшнхарҭахь ианнеи, азныказ рҩыџьегь хаз-хазы руаҭахқәа ирызцеит. Мардасоу, ицыҩназ хар шимамыз аниба, уа даанымхацәакәа, аԥхьарҭахь длыбаарц, дшааиуаз, Варлеи ддәылҵхьазар ибарц луаҭах аҿы днеит. Аишәа хәыҷы инадтәалеит. Иахьцалак лара маҷк лхы лыхьуан. Ламара дааҩнашылеит лҽеилаҳәа-лҽеилаца. Уи Варлеи лҽеилалҳәар лҭахын.
− Маҷӡак сԥсы аасыршьа, – лҳәеит Варлеи, дагьыҩагылан днықәиеит, аԥхынхыза налықәыршәны. – Арахь уааскьаны утәеи! – ҳәа даниҳәа, Мардасоу иҟәардә даахан, аиарҭа иназааигәаӡаны днықәтәеит.
− Уск сымоуп, сындәылҵпи, – Ламара ашә аалыртит. – Усгьы шәызхара шәзеибыҳәом. Саиаанӡа быхиазароуп.
− Иахьа ҿыц исгәалауршәеит ҳаиҩызара сԥырхагахарц залшо, – дааизхьаԥшит Варлеи, Ламара данындәылҵ.
− Иара иашами. Ауаа зегьы еиԥшны ихәыцуама, зны џьоукы аҵәы нбыларҵашт.
− Еснагь сычмазаҩызар уҭахызар, бзиоуп, уаҳа уахьгьы сузнеиуам, сышҟагьы умааин. Уара саб дысзуԥсахит, убри зузеилымкаауеи? Саб анышә данаҳҭа ашьҭахгьы, аҩны еимактәқәак анааҳау, уара уахь сеиханы саарц сҭахын, снауацәажәар цәгьа избомызт.
− Ҳҵара ҳалгар, бара бтәала, баб дызласԥсахреи?
− Саб уара дунеихаангьы дузыԥсахуам. Аха, иагьа иадамхаргьы, уара уоуп сгәы аазырҭынчуа. Уара даара бзиа узбоит. Уара уарԥыс бзиоуп, еилукаау?
− Уи ауми.
− Умацара уҽазыҟаҵагәышьа. Сара схы сыхьуашәа збоит, сԥсы сшьароуп.
− Бышьҭамло!
− Мамоу. Ламара слыцны, акино ахь сцоит.
− Ус иаҳа еиӷьабшьозар, бца!
− Сгәы иҭашәаз удыруоу: сара хәыҷқәак сыхшар – саб бзиа дшызбоз еиԥш, сара убас бзиа сырбар сҭахӡам.
− Ибҳәо закәи?! – Мардасоу лабҿаба ибон уи лгәы аалхашҭырц шакәыз, Ламара длыцны, акино ахь дызцоз, издыруадаз агәамбзиара маҷк лзацлаҵәҟьазаргьы.
− Мышкы зны сара сеиԥш игәырҩо адәы иаақәхар сҭахӡам.
− Ани аби бзиа иззымбоз ахәыҷы дырзымааӡеит.
− Уигьы иашоуп аха, – даақәыԥсычҳаит.
− Ибҭахызар сара сбыцны сцап?
− Мамоу. Уҽазыҟаҵала. Уамак ҳанхарым, ҳаауеит.
Иара дҩагылан, аԥхьарҭа шыҟаз дцарц иҿынеихеит. Аҽны аԥышәарақәа акырӡа иҽырзыҟаиҵар иҭахын. Уаҟа дзыԥхьарц игәы иҭаз шәҟәқәак аарымихын, акраамҭа аконспектқәа ҟаиҵон. Иҭҵаатәыз рацәаӡан. Иагьа дырра урҳаргьы, ухазы ицәыругашаз убасҟатәи ирацәан, уахьымнаӡашаз уҽаԥушьызшәа, агәкаҳара уоурын, аха уара, ууаҩы ӷәӷәазар, умаашьозар – зҿлымҳарак аҿы ушыҟаз даҽа зҿлымҳарак узцәырҵуан, аҵара-дырра мҩа узанымҵуа. Сара издыруеит акгьы шысзымдыруа ҳәа Сократ ииҳәахьаз ааигәалашәеит. Убри аамҭаз иҭуҵаахьаз убас ирацәахон, урҭ ухашҭқәон, аҿыцқәа уахьынӡаргәылаз. Нас ҿыц еиҭа уҵар акәхон. Ухазы раԥхьаӡа иҭуҵаауазгьы уажәраанӡа заҟантә иршәахьази – ирзахьази. Иҿыцыз бзианы ирхашҭхьаз акәзаарын, абас аҳәон ажәаԥҟагьы.
Дзыхьҟьаз изымдырӡо, Мардасоу, ихы ҩышьҭыхны, ашә ахь днаԥшызар, уа Лена дылагылан, иара дихәаԥшуа. Амцаԥшь ҩаихҟьан, дкылылблаарызшәа уаҳа дылмыхәаԥшӡакәа, ихы иқәырԥсны даԥхьон. Уажәи-уажәи акы иҩуан акәымзар, дзыԥхьоз агәынкылара илымшо днеихьан. Ибон хара ицәымгакәа дшылатәаз, шәҟәқәак лымҵаҵаны дышрыԥхьоз, дшыҩуаз, иара иахь дшааԥшлозгьы агәра игон, аха уаҳа илаԥш лаахар иҭахӡамызт. Аԥша ахьасуаз еилкааны изацымцоз уаҩын, иԥсҭазаараҿ иахьиԥырхагахарыз здыруадаз, аха ус иуаҩышьан, арахь дҿан. Лгәхьаа икӡамзшәа, иус дшаҿызгьы, ҭынч дызтәомызт, дҩагылангьы ацашьа дақәшәомызт. Анцәа илԥха лоуртә, Варлеи дааҩналан, дааидгылеит.
− Акы уасҳәоит, уҩныҟа уанбаҩеиуа? – дҵааит лара, ирыкәшаны итәаз дырԥырхагамхартә, лбжьы рмаҷӡаны.
− Хә-минуҭк рышьҭахь, – дналҿаԥшит.
Лара данца ашьҭахь, усҟатәигьы дзаанымгылеит, убасҟатәи уи лԥшра игәамԥхеит. Ишәҟәқәа шьҭахьҟа инариҭан, ирлас дындәылҵит. Ауаҭах шаартызгьы, Лурентиа уа дыҟамызт. Уи, ииарҭа злеилыргамыз ала, хара дымцакәан дшаахынҳәлак, ҿыц дшышьҭалоз ҩашьомызт. Уаххьафараз длыбаазар акәхарын. Мардасоу аишәа днадтәалеит, иқьаадқәа наимҵаҵаны.
− Акино аҿы избаз дудыруоу? – Варлеи данааҩнала аҭӡамц икыдыз асаркьа днанԥшылеит.
− Иара иоуми, – иҳәеит Мардасоу, дызҿыз дааҟәымҵӡакәа.
− Сышԥазныҟәари ари аус?
− Акрыздыруоу. Ԥыхьа уи азхәыцха сымам ҳәа иабҳәеит, уажәы абас бҽеилаҳәаны бҽибырбеит, – уи еиқәак хәхәаӡа илӡахын, Мардасоу игәаԥхомызт.
− Ас суаҩӡамеи?
− Иалыздраауеи игәы иаанаго.
− Уажәраанӡа сануацәажәоз усзыӡырҩлон, уажәы аӡрҩрагьы уҭахым.
− Бымшәан! Ибҳәоз зегьы саҳаит.
Асаркьа аҿынтә аишәа даадгылахьан. Реицәажәашьа аалгәамԥхазт, дааидҵны аиарҭа днықәтәеит. Иара аҩра дшаҿыз даҿын. Лара дҩаҵҟьан дындәылҵит. Уи лцашьа игәамԥхазт, ихаҭагьы дындәылҟьеит, маҷк ааҵхьан еиԥш. Амҩан Ламара лҩызцәа рҿынтә даадәылҵуан.
− Бцеи Варлеи лҿы!
− Ауаҭах аҿы дыҟоуп. Лпатреҭқәа цәырылган, дрыхәаԥшны дҵәыуа дтәан. Илымхны исҵәахит. Ушҟа дназгарц салаган, аха ушьҭан сықәноит ҳәа салҳәеит.
Мардасоу ихы имагәыхьха даахынҳәит. Уи игәалашәон лаби иареи еидкыланы еиҿаирԥшыртә дышиацәажәаз. Уажәы лаб дзыԥсахуаз уаҩы дшылмоуаз лдырызшәа акәын лхы шымҩаԥылгоз. Лурентиа амардуан дшаҿагылаз иааиԥылан, рҩыџьегь ауаҭах ахь еицлеит. Иаалырҟьаны, акгьы ҟамлаӡазшәа, дааҩнашылеит Варлеи
дҿаԥха-ҿаччо, иҭыҟаԥшьааз лыблақәеи лԥынҵа акәацәреи ддыргамон акәымзар. Уи длышьҭахх дааит Ламарагьы:
− Ибыхьи бара? Бнеишьеи бцашьеи сгәамԥхеит.
− Акгьы, – дҭынчын Варлеи.
− Акы бхы ишҭоу – исҭахыу нҵәааит!
− Ус бымшәилан! – Варлеи уи длабжьон.
Ԥсоу аԥсуа џьармыкьа ашьыжь шаанӡа еснагь еиԥш далагьежьуан Мардасоу, расазаргьы мандариназаргьы ак иоурц. Араса шьҭа акырӡа имаҷын. Уи аазгоз нхыҵ рыуаа рыман, акәымзар ишәарҭахон уи ала аилахәҳахәҭра. Аарцәаа рыхә дырцәгьаӡеит, имаҷымхахьази, аԥара рацәаны уџьыба иҭазар акәын. Нырцә амандарина аахәара хҭаркхьан, араса згоз ҷыдала иуԥшаар акәын, урҭгьы ахә рзышьҭхуамызт, наҟ иахьыргоз изҭахӡаҵәҟьаз џьоукы змаз ракәымзар. Иахьцалак имшәоз ауаҩы уамакҵәҟьа деилахомызт. Есымша аҳәааҿы уҟазар, анахьгьы-арахьгьы аилахәҳахәҭра иаҿыз урымадазаауан. Мардасоу есымша арахь дзаауамызт. Иҭаацәара ду рбара аҳәааҿы ирҳауаз азхомызт, уи акоммерциаҿ уамак злазгьы иакәмызт, уаҟа уламыс уҳаранакӡомызт, аикәаҵәира улшозар акәын рҳәон. Уи азы аҳәсақәа ахьеицәажәалоз, ишыҳәсақәаз ухаршҭны, унарыха-аарыханы, ма унрыҵагьежьны, раԥхьа унагыланы, ацәаҳәаҿы аҭыԥ укыр акәын. Дара уцрыхаларгьы, уҽрымжәааны аидарамҩангага уҩықәнаны, изҭиуаз, ҿабызшәа хаала уиҿцәажәаны, дхыухыр акәын. Иулшозар акапанраҿ маҷк дужьар, аԥара аԥхьаӡара аан, хәыҷык ухашәалартә иузыҟаҵар, зегьы маҷ-саҷла иузеицылон. Зегьы ацәаҳәа иахьықәгылаз умгылакәа, урывсны, амашьынақәа урышьҭагыланы, аҳазылхырҭаҿ агьымшәакәа, уаамҭагьы мырӡкәа, аҳәаа узахысыр, аурыс ҳазылхырҭеи аџьармыкьеи рҿы даҽа гызмалрақәак узеиҿкаар, убарҭгьы узацлон.
Урҭқәа макьана излымшоз Мардасоу ара дцон, даауан, аха игәы ҭынчхартә уамак изырҳауамызт. Уи аҽны, Ахарзаман иакәымзар, илуршахози, шьыбжьонӡа машьынак аҿаԥхьа џьара ҭацәыра хәыҷык шԥаҟамларыз ҳәа ладеи ҩадеи, итачкеи иҭацәыз иааҵәақәеи кны длеиҩеилон. Ахарзаман аҳәсақәа дынрывҵәраан, амашьына аҵ дыҵаларц агьигымхо, дныбжьалан, ашьшьыҳәа днаскьа, хыхь дҩықәнартә, иҽааирманшәалеит. Ивагылаз аҳәсақәа дырҿаччо, дрыхлафуа мацара, хыхь дыҩкыдлеит, даргьы ԥхашьақәазу здыруадаз, уи аҷыдара ара ишырҟәыблаазгьы, ҿырымҭӡеит, амала ахарантә уи ахаҵа длыбаарҳәартә рбжьқәа уаҳауан. Иара, уа иқәгылаз ахаҵа днаиацәажәан, аиашькақәа дынрыдгылан, иааҵәақәа ԥшьба ирҭәит, урҭ ҩба Мардасоу итәын. Аборт ихыганы, Мардасоу ииҭеит. Ааҵәақәа усҟатәи иҭәымызт, Мардасоу игәы иалан. Избанзар данаах аҽны знык диасуан, шә-килограммк ацҳа иқәигар дфеидахон. Ахарзаман аандақәа дырхыҵит, ихьанҭацәаз еидара игозма, урҭгьы ҩ-метрак еиҵамыз аанда ихыгатәымзи. Иара ус иахьа ҩынтә-хынтә дыбжьысыр иабанӡеиӷьыз, уԥсахы еибакуа, аҽны аҳәаа узхыҵуазу узымхыҵуазу узымдыруа, ацәаҳәа ушықәгылаз леимахәлар аҵкыс. Аха џьабаада Мардасоу ҵаҟа акапанга иақәиргылашаз аниоу, ҿиҭуазма, амандаринагьы цәгьамызт, ариабжьарак, алымт аҿатата, хәшәы зымбакәан иааӡаны ирҭиуаз еиԥшымызт. Ахарзаман арахь дылкаԥарц агьигымкәан, Ламара даарыдԥалеит:
− Абааԥс, усыцхраа! Акәымзар сылрылаԥс сцоит.
Џьоукы, ҵаҟа иахьеилагылаз, акаамеҭ рҿыцҳәацәон, абжьеилаԥса агьузеилыргомызт акәымзар. Ламареи Ахарзамани еицхыраалон, ҩыџьа еицызар иаҳа рыҽдмырманшәалози, уажәы мап лцәикуазма, ицәыҵакшәа ларҭмаҟ ду аалымихын, аԥшәма дицырхырааны, ҩ-иашькак амандарина лҭарԥсан, иаазхәоз
илызхигеит, иаргьы дыллыбааит. Икапанны, ахә ахәшәааны, реидарақәа ртачкақәа инарықәҵаны, ахаҳә рдыдыра инылахо, ирулак амҩахь икылсит. Мардасоу уи цәгьаны ибаӡомызт, ас иласыз еидара даҵалацәомызт. Ауаа еицырхашьшьы, аҳәынҵәы рышьклатата, ицқьаны еилаҳәаз шамахамзар уаҩ улаԥш дыҵамшәо, амҩа ианын, ацҳахь еиханы. Ари зымбацыз, игәы иҽанӡамкәа даарылашәар, закәытә гәаҟрази изықәшәаз ҳәа игәы дҭахәыцрын. Аџьармыкьа аҳәаа шаанԥәалак, амҩаду зкуаз агәашә дуқәа еидпапла атачкақәа рыдгылан. Иоурышьҭуамызт. Џьоукы аанда алабақәа иамыржәахьаз иркылсуан, реидарақәа кылыргон, амилициа ирымурц ишаҿызгьы. Ачын ҟаԥшь зыжәҩахыр иқәыз ахьыҟамыз, арстәиала напсыргәыҵа уаԥшҵәыла арҭмаҟ иҭыганы, аанда икылырҳәҳәаны, наҟтәиала игылаз ирырҭон, урҭ уа даҽа арҭмаҟк иҭарԥсарц. Рус ус ирзеиҿкаар, астәиала игылаз инапқәа ҭацәыр, наҟ неишьак иԥшаарын, нас еицны ацҳахь еихарц. Абарҭ рылсра гәхьаас измаз Мардасоу аԥхьа дгылазшәа днеиуан.
− Уоора! Уахь уабацо?! – Ахарзаман Мкьалрыԥшьҟа зхы хаз амҩа дангылан. Уаагьы ишуҭахыз узангыломызт, атачкақәа агәгәаҳәа уахь иқәҵәиуан.
− Арахь уҳацны уаалеи! – уи инаишьҭалаз Ламара Мардасоу изҿылҭит. – Уаала, ирласны уцар уҭахызар.
Мардасоу урҭ днарышьҭалеит, ааҵәак аџьқәреи шыла зтачка иақәыз днаизԥшын. Уигьы Ахарзамани Ламареи днарышьҭалеит, дара рҩыза иахьынӡаизԥшқәаз, дагьынарывсит. Аказакцәа рџьармыкьахь игон, ақырҭуа хҵәацәа иаархәозар ҳәа. Амцхә иоузар акәхарын уахь изигоз, усҟатәи ахә аман ҳәа Мардасоу имаҳацызт. Иара ус уи аҳәаа изахыгомызт, иҭеигалаз аӡын дӷыҵнамгар ҳәа дшәонеи. Ариабжьарак, мчыбжьык инеиҳангьы, аџьқәреии аԥҳәи рҭагалара даҿӡан. Уамак ибзианы иҟалеит узҳәомызт, аха гьагьарақәак хар рымамызт, иааидкыланы амхы аус адулара аамҭа умнахуан. Сапын шәахҵас аԥхӡы ибла ишхылоз, иус даалгаанӡа даҿын. Ҽнак заҵәык Алмас дигеит, аџьқәреи алгараҿ дицхраарц. Лышколи лыҩнуси дырхашәалаӡомызт. Аԥҳә анҿеиҳәоз, Џьарнас дицын, аҿаҳәагақәа изнеигаларц. Аӡӷабцәа, иагьа иумҳәан, макьана ихәыҷқәамзи, ацәаакыра иҟаз, иманы амхы дызхымлеит. Ианырашәатәыз игалон, акыр ибаран азы. Егьырҭ аусқәа зегьы ихәда иқәихит, аԥҳә анақәиҵоз, амашьына зтәыз дицирхрааит умҳәозар. Уажәы аҭакәажәцәа анақәшәоз аџьқәреи цәдырҳәуан, нас аца иҭеиԥсарын, аԥарчгьы ҭыԥк азиԥшаарын. Аԥҳә макьана иԥшшар ахәҭан, ашьҭахь еиқәиҵарын, ахәыҷқәа ицырхырааны. Умхы уашьҭахь иҟазар бзиан, иануҭахыз унҭалон аус ууа, иануҭахыз уааҭыҵны уԥсы шьо. Иуадаҩын цәаӷәара, лаҵара анаӡара, даҽа қыҭак аҿы уцаны мацара. Нас арашәара ҳәа аамҭа алхны, уҽеидкыланы амҩа уанызар акәын. Рахәык умхы иҭалар иубаӡомызт, уаақәырхуан. Иара убас, уеихо мацара, цәгьала иҭоугалон. Ԥсоу ақәсра иаҳа имариазшәа даазхәыцлон, аха дааиԥхьхәыцуан: адгьыл уахьықәаарыхуаз ада иуҭахызи, ауаа реилыхареи реибажьареи, реицгәамҵрақәеи рҿыҭыӡәӡәаашьеи умбонаҵы.
Амҩа иахыкәшаны, ауаа ацәаҳәа иахьықәгылаз иаарыдгылт. Ахарзамани Ламареи ацәаҳәахьы инеиуаз ирыламызт, ишиашаз наҟ агәашә инҭалоз ирыцын. Араҟа макьана аиҿкаарақәа мҩаԥырымгацызт, ашә илыгылаз уаҩы иԥырхагахацәомызт. Амҩаду ҭбааҭыцә ианыз Мардасоу дрышьҭагылан, ас иаразнак аранӡа дааирын ҳәа заа иарҳәар иахаиҵарымызт. ГАИ аҿаԥхьа иҿаз агәашә иадпаплаз арыӷьарахьла инарывсны, ацҳахь уназгоз амҩаду ианылар акәын. Арыӷьарахьла аандақәа рыбжьара ҭшәа ибжьаз ацәаҳәа иқәгылаз илаԥш нархмыжькәа дызцозма Мардасоу, Мадина димԥшаауази. Ацәаҳәа аҿакәмызт, иагьа ирацәазаргьы, ауаа рыжәпара зеиԥшразаалак далибаарц. Ларгьы иумбоз лакәызшәа! Лыԥшӡашьа атәы ҳҳәарым, лыхцәы аиҿкаашьа, лҽеилаҳәашьа, аҳәынҵәы иагази, алымт зҿататази ракәмызт, макьана хаҵа имцацыз, аҽырбара мацара иазкыз аҭыԥҳацәа ааидукылар, лара даарылуԥаауан. Ари аус акәызма абасҟатәи зҭеиҭԥш ԥшқаз, иԥҳәысыз, аха аӡӷаб цәа зыҟәныз дзызктәыз, аамҭа хлымӡаах лзыҟалеит акәымзар.
− Мадина! – иара даақәԥәины астәиала дналыдгылеит. Ларгьы дгәалымҭар лылшозма, наҟтәиала дԥышәырччон, лхаҿы, лыблақәа гәырӷьон.
− Ахарзаман, ари ҩызак диԥшаахт ҳәа сыҟоуп, – еиханы ԥхьа инеиуаз дааиҵалырсит Ламара.
− Ҳнумырхан! – ҿиҭит Ахарзаман.
− Абааԥс, шәуаазар Мадина абра дрылаагап! – дрыҳәеит Мардасоу, арахь даарызхьаԥшын.
− Мардасоу сара дыздыруеит, – лҳәеит Ламара, Ахарзаман даақәлырҵәиин. – Иҩыза лакәзар – дныжьны дцаӡом.
«Нас уа длыдгылазааит! – дыҳәҳәахьан Ахарзаман, иҿаԥшыларагьы аацәгьахеит, аха нас дааикәазыргьежьыз уара идыр, итачка амаа Ламара иналиркын, ашырҳәа даагьежьын, аихалаба ахьамхыз, аанда дынкылҵәраан, Мадина – «сышәԥырхагахеит, иаҭахӡам», – ҳәа дшаҿызгьы, леидара, аақәхны наҟ инхыганы, Мардасоу инаииркын, атачкагьы ҩышьҭԥаа уахь аҿынаирхеит. Лара лаԥхьаҟа игылаз уаруаруан, ипарпаруан, рышьҭахь игылаз ԥхьаҟа дахьыргоз азы. Лашьҭахьҟа игылаз урҭ рҿы еихаркырц иаҿын, тачкак аҭыԥ анҭацәы, ԥхьаҟа шьаҿак инеиҭаҵуан азы, уи ала даараӡа акыр инаскьазшәа ргәы ааҭынчхон, иахантәарак ара иахьгылаз метрак изеиҭамҵӡеитеи. Аҩырҩырҳәа амҩа ҭбааҭыцә ианыз рыԥшь-ҩык нарылагылеит. Ус ирлас шьҭа узцомызт. Унаскьацԥхьаӡа иаҳа-иаҳа уццакра кәадахон. Ашлагбаум-гәашә асаԥарақәеи арезина лабақәеи зкыз асалдаҭ адгылан. Урҭ зныкгьы имкшацызт. Рхаҭақәагьы шәон. Аурыс дызхылаԥшыз адгьыд аҿы алаба ижәырҵар, аԥсуа акыр зычҳаз акыр ибеит иҳәон, аха иара идгьыл аҿы, иакәымкәа уизныҟәар, ишьа иуаанӡа дуцрыҵуамызт. Асалдаҭ уи рдыруан. Амилициа ацәҳара иалагон, аха, аҭак анроулак, ус ала ихдыркәшон. Урҭқәа збоз атачкакцәа уаҩы ицәшәомызт, аԥхашьара аӡбахә усгьы иҳәатәымызт. Арҭ ашлагбаум аҿы ианааиҿагылалак, џьоукы рышлара рхы иадырхәон, џьоукы ршәымаҭәа аҿаԥхьа асалдаҭ амҩа изкуамызт, даҽа ааимҟьарак ҟалозар ҳәа иԥшын даҽа ԥыҭ-ҩык, урҭ ашлагбаум реидара хәыҵыргон, рхаҭагьы ихәыҵсуан, егьырҭ хыԥон, реидарагьы хыргон. Араҟа заҟаҩы рызнымкылоз аҟара, аҳәаа аҿаԥхьа аандақәа ирхыԥаны, ацәаҳәа иқәгылаз ирылагылон. Рефрежераторк хәхәаӡа аҿаанахеит, акәу еиԥш иҳәазо мацара, инаскьа-ааскьо атачкакцәа иргәылаланы. Еиуеиԥшымз амашьына хәыҷқәа уи иашьҭагылан. Урҭ рыбжьара ибжьагылан ауаа, реидарақәа рҳәазо, арахь ԥхьаҟа иаахьаз ус ала ираԥысуан шьҭа. Арефрежератор иҟанаҵалак аԥышә ашлагбаум инаднаргылеит. Азныказ уигьы аурмышьҭит, ауаагьы аганқәа ирыкҿацалан, еидҵәаҵәала еилагылан. Асалдаҭ ирхьчашаз аҭыԥқәа наҟ-ааҟ имаҷхаӡан, ауаҩы иакәмызт, аҵыс кылдырԥраарымызт. Мардасоу арефрежератор акабинахь дыԥшуан, нас усгьы узыхынҳәуамызт, анахь-арахь илаԥш наиршәит, Радмир дибозар ҳәа. Уи идагьы ирацәан дара, аха иара иеиԥш уи аус иазыманшәалаз дмаҷын. Арҭ ара акраамҭа еилахаргьы, Мардасоу уажәыҵәҟьа ицәымӷмызт, инаҩсан дгылан аԥҳәыс ԥшқара зымҽхазкыз ауаҩ.
Баша дахьибоз дгәырӷьон, дбеиан иара аԥыхьа еиԥшҵәҟьа. Усҟан дышнеиуаз димбар изымчҳауа дҟалахьан. Ԥсоу длеицыԥхьаӡа, илаԥш шԥалықәымшәарыз ҳәа длызгәаҟуан. Еиликааит иҟалаз – уи бзиа дибаҵәҟьеит. Игәы ишаанагаҵәҟьоз акәымкәан, иҵегь ирҵаулаӡаны. Уи ихәаҽырц иҭахын, дахьыҟаз дцәырымҵырц иҽазикит. Лара дҭаацәаран, иаргьы. Изаҭахызи ахәыҷқәа рԥсҭазаара ашьақәырҟьара, лара лԥсҭазаарагьы аилагара. Алмас лыԥсҭазаара? Уи лгәы асра иаԥсазма? Диҭахын, аха дылхыбааӡомызт уажәы идгылаз аԥҳәыс, лара хаҵа лыҟазаара иара дашьцылахьан. Лылхыбаауазшәа даналага нахыс, идырит дшыҵабгоз – бзиа дышимхабацәаз, иара ишеиликаауаз акәымкәан, даҽакала. Аӡәырҩы рԥсҭазаара ирхәашьыр аҵкыс, имала дыҵабгарц иӡбеит. Уи азы акәын ибзиабара ихәаҽырц дзаҿыз. Арахь ҩныҵҟала доуҳала имаз ачымазара иԥсҭазаара убасҟатәи иархьанҭон, адәы ақәзаара иҭахымызт, зыда адунеи лашара имбоз ихшара ракәымзар. Урҭ еидкыланы измаз рангьы диҭахыҵәҟьамкәа дыҟамызт. Арҭ аилаԥаҭарақәа изцәырыргоз ахәыцрақәа дрыма ицон, аӡы дӡааҟәрыларызма
игәахәуа, зных дааурышьҭуан, иԥсы шааивигаз ибартә. Еиҳараӡак лара ҩызаҵас дахьааихәлаччалоз азы мацара. Усҟан ианааиԥырҵлак иаартны длацәажәар иаҳа маҷк игәы ирдон, заҟа ҿимҭуаз иаҳа ицәанырра аҽарӷәӷәон. Аха дааиԥхьхәыцуан – лара дҭаирхар илшон. Изырҭахызи рҩыџьегь уи, рҭаацәарақәа рызкажьуамызт, ус иныҟәоз аҭакԥхықәра змамыз ракәмзи. Арҭқәа ихьаанаҵ, игәы иаҳагьы иҵыблаауан.
Ҽнак зны аџьармыкьаҿ лхаҵа машьынала дааигеит. Лара Мардасоу дааидгылеит, дахьрықәшәаз, лхаҵа иахьибоз дахьиацәажәоз хьаас иҟалымҵаӡакәа, Мардасоу уи лхаҵа иҿаԥхьа иԥхеишьон, иара иԥҳәыс бзиа дахьибоз азы. Иаалгоз аидара лтачка инақәылҵан, лхаҵа шьҭахьҟа ддәықәылҵеит. Мардасоу еиҭеирсшаз иоуазар ҳәа дрылан, ибон лымацара дшаанхаз, амҩаду ала шҿыналхаз. Шьҭа ацәаҳәа дықәгылахьеит, даҽа ԥыҭ-ҩык лышьҭагылахьеит анигәахә, итачка има, уахь иҿынеихеит. Лара ацәаҳәа дахьықәгылаз аҿынтә изҿылҭит аҭыԥ шизаанылкылаз. Уахь дылзымнеир дабацоз.
− Ԥыхьа еиԥш улахҿыхны узбаӡом, – лҳәеит лара, иара иҭыԥ лааигәара ианаалих. – Иухьыз саҳәеи?
− Ус баша.
− Сумжьан! Угәалаҟамкәа уанызбо сҭахым. Иухьыз аиаша саҳәеи!
− Уи ҳаламцәажәап. Уамак сыхьыз џьыбымшьан. Сыԥшәмеи сыхшареи, ԥыҭк ианызымбалак, ишыгәхьаазго еиҵамкәа, баргьы быгәхьаазгоит, уи сҳәар бгәы сырԥсыр ҳәс сшәоит.
Иара ихаҿы аччашьала, ихәмаруаз иԥшра иман, ус игәнылымкылар залшомызт. Убасҵәҟьа зны хәмаррада ишиҳәахьазгьы, аха, хәмар хбаҟә ацын ҳәа, игәы иҭаҵәҟьаз иҳәон, даҽакала иашамкәан еилылкаар цәгьа ишимбозгьы. Уамашәа иубартә, лара заҟа дизааигәахоз аҟара, иԥҳәыси ихшареи иаҳагьы игәхьааигон, бзиа ибаӡон. Акалашәа диныруан уи аԥҳәыс ԥшӡа. Амҩан дахьиқәшәаз иразҟы даҭабуан, лара лыла дбеиан. Бзиа дылбазар ҳәа дшәон, аха ҩныҵҟала еиликаауан иара иаҟара илзааигәаз уаҩы дышлымамыз. Бзиа дылбаҵәҟьозар, усҟан иуадаҩхон лԥсҭазаара, издыруадаз илзеиӷьхаргьы, илзааигәаз адәы дахьықәыз азы. Иара иҽыԥсахшьақәа лзеилкаауамызт, избанзар лхаҭа акалашәа дҟалахьан. Ацәаҳәа иахьықәгылаз аӡәырҩы еицәҳауан, инеигәҭас-ааигәҭасуан, иқәганы ирҭишаз рарҭмаҟ, рааҵәа ирҭан, уаҳа хәыцырҭа уаҩы имамызт, ҩыџьа рыгәҭакы хьаас измадаз, араҟаҵәҟьа ирызкылԥшуадаз. Мардасоу изычҳауамызт ауаа ргәамҵ-хамҵрақәа ирыхҟьаз реизыуаамра, реицәымӷашьақәа. Иҭахын бзиабарала дҭаҳәҳәазарц. Иаргьы иааикәыршаз дреигәырӷьозарц. Урҭгьы егьырҭгьы дрылхәдан, аха ишәҭуаз аԥҳәыс ҿа зегь ихалыршҭлон, аилыхарҭаҿ дахьидгылаз.
Арефрежератор араҟа акыр ианынха, уи Радмир итәызар ҟаларын игәахәт Мардасоу, аха амашьына знапаҿы иҟази аҳазылхыҩцәеи, ашәҟәқәа реиқәыршәара адагьы, еилаӡақәар акәын, маҷк еидхалт. Амашьына агәашә-шлагбаум анаадырт нахыс, уи иашьҭагылаз амашьына ласқәа ааҭгылозма, заҟа ирылшоз еиҳәҭацаланы инеихеит, ауаа ракәзар, ааҭгылашьа рымазма, еижәылт. Ажәлар ахьеилагылаз ҵарҭышак ахьырзымгоз, ириҭарц уаҩгьы дахьаламгаӡоз, амца зкуаз амилициа аусзуҩцәеи асалдаҭи еицхырааны ирулак машьынак рҽаԥыражьны, уи иашьҭагылазгьы ныркылан, изырцәымцаз шьҭахьҟа ирыгәҭасуа, цәгьала агәашә-шлагбаум адыркын, иаԥырагылеит. Мардасоуи Мадинеи урызҵаар цқьа иргәалашәарымызт уи агәашә ишҭысыз, амашьынақәеи ауааи ибжьадмырҟьцыкәа. Аҳазылхырҭа агәашә иавсит, аха уи анаҩс иҿаз аҳәаахьчацәа ргәашә инадгылеит арефрежераторгьы атачкақәагьы. Ахарзаман ашлагбаум дадгылан арыӷьарахьала. Уи дишьҭагылан Ламара. Ауаа рыжәпара усгьы узалсуамызт. Ихыҵәаны иаарыдпаплаз ирылан Мардасоуи Мадинеи. Ных, усгьы ламыс ыҟамызт ҳәа, ԥхьаҟа еихаз Мардасоу Ламара лтачка днадгылеит. Диваргыланы дааигон Мадина. Излаҟалаз аилкаара цәгьаны, Ламара лнаҩс аҭыԥ маҷк иааҭацәхеит.
− Ԥхьаҟа бнаскьа! – Мардасоу Мадина уа дныбжьаиргылеит.
Ас иахьынӡагылазаашаз шьҭа издыруадаз. Ацәаҳәа иқәгылазар шьаҿақәак ԥхьаҟа инеирызу здыруадаз, араҟа мҩабжара ишааихьазгьы, ҭынч узгылаӡомызт,
аанҿасра аамҭа уамак уцәнарӡызшәа, уеихон. Арахь агәашә-шлагбаум иадгылаз ҽаԥсраҭаны игылан, арефрежератор зтәызи аҳәаахьчацәеи еилаӡақәаанӡа.
− Анцәа иныс, џьара бшызбахьоу! – Ламара Мадина лахь даахьаҳәит. – Иахьыкәу уаҳа исгәалашәом.
− Сгәаныла, ҳарҭ ҳаибамбацт абри аҳәааҿы, – дԥышәырччон Мадина.
− Ара акәӡам. Уажәааигәагьы акәӡам. Акырӡа ҵуазар ҟалап, амала быԥшра убас избахьоу акоуп.
− Аиашаз, сыздыруам.
Агәашә-шлагбаум аартра аҳәаахьчацәа рҽыназырк, амашьына ду аԥхьагьы, атачкакцәа жәылахьан. Асалдаҭ ауаа аурмыжьырц рыҽԥыршәон, аха асапат знык ианаҿуршәа, инукылодаз. Рышлагбаум рыманы, аанда инадрыжьлан, еишьҭаланы инеихеит. Амҩа уаҳа уаҩы дакуамызт, насгьы аҳазылхырҭа агәашә адыркхьан, акәымзар иузаанкылодаз. Шьҭа аурыс-аԥсуа ҳәаан иҟаз. Амҩаду ала амашьына аурыжьуан дара иртәыз ацҳа ҭацәы абжарак ахь, аха атачкакәцәа аурыжьуамызт. Ирҳәоз ҟаумҵани, иааугәыдҵаны уршьуан. Ауаа реидарақәа рыманы арыӷьарахь ихыз атротуари амҩадуи еиҩызшоз аанда ихыҵыр акәын. Амҩа арымарахь уҟазаргьы, хәыҷы-хәыҷла арыӷьарахь уҽадумкылар ауӡомызт. Арефрежератор ашьшьыҳәа ауаа ирылсырц иҳәазон. Амҩа зтәызгьы атачкакцәа, аанда ихыҵны, ацәаҳәа иқәгылаз ирылсаанӡа, амашьына амҩа ԥҵәан. Наҟ ихыҵуаз реидарақәа риҭон Мардасоу.
− Урҭ зегьы ирылухи?! – Ахарзаман уи изҿиҭуан.
− Заҟа заа ихыҵуа ҳаргьы иаҳзеиӷьуп, даргьы ҭакәажәцәоуп, ирылшом, – иҳәон Мардасоу.
− Абаа, сара аандаҿ сааит, сеидара сышәҭароуп, – Ламара аанда дыҩкыдыззалеит. Уи дашьцылахьан, аспорттә маҭәалагьы деибыҭамзи, ацәаҳәа иқәгылаз шеибарҟаауаз, ишлыҵаҳәҳәоз дхыԥны дылрылагылеит. Мардасоу лтачкеи ларҭмаҟи нхыганы иналиҭеит. Уи, уа лҽеибылҭаанӡа, еиҵалырхоз лашьҭахьҟа маха-маха деиҿырхуазар лгәхьаа ркымызт. Ларгьы драцәҳауан: – Ишԥаҟасҵои, аанда схымҵыр, иахьа сызцома.
− Иацы аахыс ара игылоу ҳбеицәоума? – длықәҟаауан шьҭа илышьҭагылаз.
− Шәсеицәам, аха сара аамҭа сымам усҟатәи агылаха. Ҭаацәарак акрырҿасҵароуп.
− Ҳара акрызҿаҳҵо ҳәақәоума? – ҿаалҭит аԥхьатәи илышьҭагылаз.
− Усҟатәи зыбҳәои, саргьы ацәаҳәа сықәгылалоит, зынгьы аанда схыҵуеит. Уаҵәы баргьы убас быхьуеит, нас сыбмыцхрааӡои?
− Ацәаҳәа сықәгыламкәа сабаббахьоу?
− Еснагь ацәаҳәа бшықәгылоу, ус гәабзиара боуааит! – леидара лтачка инақәҵаны, иҿаҳәаны лҿаныналха, Ламара лбжы иҵегь иаалырӷәӷәеит.
− Ламара, ацәҳара баҟәыҵ, ԥхьаҟа бцала, амҩа боузар! – лызҿиҭуан Мардасоу.
− Уара, ахаҵа замана, уа иҟоу рызынтәык арахь иҳалоуҵома? – лыбла ҵархәыла ԥҳәыск аанда аиха лабақәа дрыбжьаԥшуан бжьасҵас, днызкылоз акаҭа акәымзар – илырбарызшәа.
− Шәымгәамҵын! – Мардасоу уи дналылабжьеит. – Ара даҽакала иауам излазбо ала. Абрахь игылоу ҳазынтәыкгьы иахьа убри ацәаҳәа ҳалалароуп. Ишәҭахы-ишәҭахым ацҳа ҳаицықәсроуп. Ҳара ара зынӡак ҳааныжьны, шәара шәцар – ԥхашьароупеи. Уи аҵкыс абри аԥҳәыс убрахь дшәызхызгоит, дшәыдышәкыла.
− Уаҳа ус ҳамаӡам! – ҿаалҭит аԥҳәыс.
− Угаӡоуп ҳәа зырҳәоз, ус шәымҳәан, ма абзамыҟә шәҳәала ҳәа дрыҳәон ҳәа, ҳашԥоуԥхьаӡои? – уи илышьҭагылазгьы илуамызт.
− Мчыла уахь дшәыласыргылома, иҟалозар сҳәеит. Шәымҩа ԥшӡахааит нас! – Мардасоу еиликаауан урҭ аҳәсақәа Мадина лыԥшӡара аҳаракыра ишаҵашьыцуаз, дрыдыркылозма, аҵашьыцра аиаӷара арҿиауанеи. Еиӷьын ихаҭа заа дхыҵыр.
Ахарзаман аанда дкыдлахьан. Ииулак днарылсшәа уи дизнеин, еидарақәа хыганы ииҭан, даахынҳәит.
− Мардасоу, сара ара сызхыҵӡом, – ҿаалҭит Мадина.
− Ибыхьи, бгәы бзиами?
− Ауаа сышьклаԥшуа, сыҵкы ырбӷьаауа, аанда сызлахыҵреи, агылара ҩ-метрак ирзынаԥшуеитеи.
− Бымшәан, ак бзаҳаӡбап.
− Шьҭахьҟа сцар еиӷьын.
− Цашьа бымазар бымбаӡои. Зны сара схыҵп. Аӡә дбыцырхрааны, сеидара сыҭа. Маҷк бавҵаланы блеила. Беидарақәа сыбҭоит. Уа џьара лабак ырхәаны иҟоуп. Еидарада уа бкылсп сгәахәуеит. Уаанӡа ҩ-тачкак сара иназгоит. Аанда анҵәамҭаҿ кылаарак амхыуп, аха уа еижәылаӡеит, бара уа бызрылалаӡом.
Аанда дыҩкыдлан, наҟ дынхыҵит, ииулак изшьапык ҵаҟа инаиргылеит, атачкақәа, ма аӡәы ишьапы дрықәымгыларц. Ацәаҳәа иқәгылаз ацәҳара иаҿын, иара, урҭ имырҳакәа, Мадина иааилыркыз итачка наиргылан, аӡә длыцырхырааны иҩышьҭалырззаз аидарақәа аахигеит. Итачка иааҵәақәа нарықәиҵан, иҿаҳәаны ԥхьаҟа днеихеит. Ԥыҭк днаскьахьан еиԥш, Мадина лнап пашәқәа иааидыркыз лтачка ишьҭахь инаиргылан, ларҭмаҟ аахыганы инақәиҵан, дзыбжьагылаз ҩ-тачкак руак ԥхьала дагәҭасуа, егьи шьҭахьла ирҳәазо, аԥхӡы хьшәашәа иқәҭәоз злаирыцқьашаз иҭацәыз напык далхәданы, днеиуан. Аиха лаба аанда иахьамхыз днеирц агьигьмызт. Нас лара дизааирын. Аха уаҟа убасҟатәи ауаа кылибаҳәон, ԥҳәыс ԥшқак бзиала доурыжьуазма. Иара дыццакцәомызт. Мадина уи акылшәарҭа дзазааигәахозар ҳәа. Уи аамҭа иалагӡаны уаҟа икылыҩруаз ауаа рацәан, ихыганы ирҭоз атачкақәеи аидарақәеи ацәаҳәа арымарахьтәи аган даара еиладырхон. Иҵегь ирԥырхагахар акәын ииҭахыз, дзызԥшыз дихьӡарц. Арыӷьарахьтәи аган ԥынгыла уамак рымаӡамкәа ицон. Атачкақәа ааидкьысло ианеидгылаз, арыӷьарахьла ԥхьаҟа ианеихоз, арымарахьтәи уи рбоны рҿы рзеихакуазма. Мардасоу иани иаби, иԥсцәеи ибзацәеи аӡә деибганы дынрыжьуазма, аҳәсақәа зегьы ирныцәҳалон. Арахь иара ихараз рацәан, изҿҭуазма. Мадина илулак лызшьапык аанда иааҭылган дышгылаз, Мардасоу лтачка ишьҭахь иныжьны, шьаҿак дынлывсит. Арахь ааиха лырҭомызт, наҟ-ааҟ дыбжьырҟьацны дыркын. Лтачка изнапык ала амаа икын, иаауижьыр ирԥыригарц шьҭахьҟа ицәҳауаз икарыжьуан. Лара наҟ-ааҟ илықәымчуаз раасҭа, лышьҭахь ала илыгәҭасуаз аиааира рган, арахь данаакылдыршәа, лыблақәа цәаакын. Лцәалжь лцазу, ҩныҵҟала лгәы лыхьуазу здыруадаз. Иҟашәҵа закәи ҳәа аӡәы иҿаурхьрын ҳәа уҟазу, аӡәык-ҩыџьак рыда иқәԥоз ҳәсақәан.
− Бызсышьҭалома?
− Ааи, ааи! – дгәырӷьазар ҟаларын.
Мадина уажәи-уажәи длызхьаԥшуан, ихыҵны иаауаз ауааи аидарақәеи лԥырхагамхарц, избанзар аанда ахьаанҵәоз аҳәаа аҽаԥхьаҵәҟьа, метраки бжаки аура аҭаны, аихалабақәа амхын. Аӡеибафара уакәын иахьыҟаҵәҟьаз. Уаҳа иамукәан, иареи лареи иаахыҵыз аӡә дылрыбжьагылт. Уи даҽаӡәы длыцхрааны дхылгеит. Мадина лнапы илырбеит длызԥшырц иҽазимкырц. Шьҭа усгьы дызлыцхрааӡомызт. Иара аҳәаа агәашә длылагылон, амҩаду аҿынтә ихышхыҵәаны иаауаз дызрылсыр. Урҭ дагьызрылакьакьомызт, убасҟатәи еидҵәаҵәаланы еигәҭасуа, ацҳа абагьыр ԥырҽуазма уҳәо, ацәаҳәа иқәгылаз иааргәылалон. Иара, арыӷьарахьла еишьҭагылаз дрыламлар, ара дызцомызт. Арыӷьарахьла иаауазгьы еидҵәаҵәала еишьҭагылан, ииулак аӡә леиҵахарсҭа еимҟьарсҭа ихы иархәан, ирхианы иикыз итачка аԥышә ныбжьаиргылеит. Шьҭа иашьҭахьҟагьы игәҭасуан, иара дымцакәа, уи аԥҳәыс цашьа лымамызт.
− Уԥсра збааит, уԥсра!
− Абаа, соубышьҭроуп!
− Уԥсра збааит! Уаҳа акгьы саҳәом. Сыҷкәынцәа анеибашьуаз, шәара ара амандаринақәа шәрыҵан. Баша ашьа шԥакарҭәеи.
− Саргьы сеибашьуан, нас сахьҭамхаз аума ахҭынҟьа сзабырго? – ԥхьаҟа днеихьан иара.
− Умеибашьыкәа… Иеибашьыҵәҟьоз аӡәы дсыцәҭахеит, егьи дҟәаҟәаса дысзаарган, ихәшәтәра сахәом, ма цхыраарак ҟазҵо шәакәындаз.
Ашәы лшәыҵәҟьан. Уи аԥҳәыс дгәамҵратә дыҟаҵәҟьан. Иагьа иуадаҩзаргьы, иара иҭаацәара дырхагыламзи. Уаҳа ҿымҭӡакәа, агәашә илагылаз асалдаҭ дынидгылеит. Уаагьы ҭынч узцондаз. Ашә икылибаҳәоз дрылаланы, наҟ амҩа дананыла, шьҭа имариамзи. Итачка ахьиргыларыз издыруамызт, ацәаҳәа иқәгылаз рымҩа аҿынтә, амҩаду ахь илбааугар асалдаҭ ируамызт, арахь Мадина длыцхраарц иҭахын, уи ахышхыҵәарҭа дзалымсыцызт. Ишьҭахьҟа данаахьаҳә, ашәы зшәыз аԥҳәыс лтачка акәыр аҵшәан, иазылурыз дақәымшәо, леидара лбааганы, амҩаду аҿы дгылан, ацәаҳәа иқәгылаз ируазма дааҭгылар. Иара итачка лбааиган, уи аԥҳәыс длыцхраарц даалзааигәахеит. Уи игәҭакы збаз аҳәаахьчацәа иқәҿырымҭит. Уи ихы иаирхәан, Мардасоу илеиҳәеит дышлыцхраауаз, ашырҳәа агәашә илагылаз асалдаҭ дынидгылеит, шьҭахьҟа днеир шиҭахыз ирдыруа. Астәиала уи дауижьуазма. Мадина лхала дзааӡомызт, ацәқәырԥа дышьҭнаԥаан, дырҳәазо агәашә дааланаргылеит. Илулак арахь данкылс, Мардасоу уи илеиҳәеит аҳазылхырҭа даныҵслак длызԥшырц. Иара ашәы зшәыз аԥҳәыс лтачка маҷк даадхылеит. Уи деиқәыршәаны дандәықәиҵа, иаргьы дналышьҭалеит. Диаҭабуа амҩа данын лара, изылҳәақәахьаз лхаршҭны. Аҭаҟәаҭаҿарақәа рҿы леидара дахьзамыхәоз длыцхраауа мацара, аџьармыкьа мҩа днықәиҵеит. Уаҟа Мадина илыдгылан зарҭмаҟи зааҵәақәеи ҭарцәны иаауаз Ламареи Ахарзамани. Урҭ ццакуан, ацҳа инықәсны, еиҭадырсшаз аахәаны, ҿыц арахь еиҭадәықәларц.
− Абарҭ даҽазнык амҩа ианылаҵәҟьома? – иџьалшьон Мадина, рҩыџьегь рҿанынарха.
− Абыржәы аҳәаа ахыҵра иаҳцәагаз аамҭа бдыруоу?.. Ҩ-сааҭк! Ацәаҳәа ҳақәгылар, иахьа ҳзымааргьы алшон. Иахьа даҽа ҩынтә ишырҭахыу ибжьысуеит.
− Уаргьы ус ҟауҵар уҭахызар?
− Ҳманшәалахеит уҳәартә иҟоуп, аха схы ԥхасшьоит. Иаҳа ауаҩра злоу ацәаҳәа иқәгылоуп. Убарҭ ҳрывсны ҳабацои?! Аха зегьы урызхәыцлар, улшара маҷхоит. Ишԥаҟаҳҵари?!
− Сара уи амҩа даҽазны ангылара сцәыцәгьахоит.
− Амандарина шәҭиуама? – иааныркылеит хаҵеи ԥҳәыси.
− Арахь иааганы иаҳфома, иҳамҭиуазар, – дыччон Мардасоу.
− Заҟа ҳәа ишәҭиуеи?
− Ҳшеилаӡо еиԥш. Маҷк ааҳхашәалартә.
Рыҭитә урҭ иаархәеит. Ииулак аҳәаа ухыҵны, абрахь уанаақәнагалалак, уаҳа арахь ушымаара ҳәа ушәии-ԥшьиуа ушааиуаз, абас уанааиқәшәалак, аҽны иубаз аџьамыӷәа цәгьа ааухашҭгәышьон. Фатәы-жәтәык уманы, аҩныҟа ухынҳәуан, зегьы шургәырӷьаз анубалак, аҳәаахьы уеиҭацарц уҭаххон. Ртачкақәа анҭацәы, маҷк аԥсшьара иаҳәон.
− Ахарзамани Ламареи ирылшо бареи сареи изҳаламӡои? – аказак џьармыкьа шыҟаз днеиуан Мардасоу.
− Сгәаныла, ҩныҵҟала иаҳзычҳауам, даҽакала ҳааӡоуп, абри ауп аиҳараӡак иҳахьыз.
− Ибҿататоу ббандаз! – Мардасоу Мадина дылхыччон.
− Изакәи?
− Бнапы бҿыбшьит, – атачка злыхыз алиумини унапы еснагь иарцәашьуан. Илымбаӡакәа лнацәы лҿылшьын, лӡамҩа цәаҳәак алган.
− Уара уеиӷьу џьушьома, уԥынҵаҵәҟьа ушәит, – дцәыҵаччон лара.
− Аџьармыкьа аҩныҵҟа џьара аӡы аауеит, ҳнеип!
Ауаа реилыхара иналсит. Амашьына дуқәа еивагылан. Џьоукы амандарина рыдыркылон. Аиҳараӡак Урыстәылантә иааргаз рҭиуан. Акран инадгылан, аԥхьа
Мадина лнапы, лҿы лыӡәӡәеит. Нас Мардасоу. Рнапы еиҭарҟьашьыхуан. Мардасоу идгылаз аԥҳәыс лыԥшӡашьа лакәишьон. Уи иагьа хаҿсахьа ихаҿы иааигахьазаргьы, асҵәҟьа аԥшӡара аԥшқашьа изҭыхрымызт, ихаҭа дақәшәаны ибаанӡа. Аԥшӡара уи еснагь изхомызт. Убри азын мацара бзиа димхабазар? Арахь, аиашаҵәҟьа уҳәозар, игәҭыха леиҳәахьанеи, уаҳа илцәиҵәахуази, мшәан!
− Быгәхьаазгоит ҳәа басымҳәази, Мадина? Игәхьаарго дзусҭада? Бзиа иубо иоуп игәхьааугаҵәҟьо. Схәыҷым-сымҷым, сыхшара рызҳауеит, сыԥшәма дыҟоуп, дысҭахым сызҳәом, бзиа дызбоит. Аха бара даараӡа бысҭахыуп, ус сақәшәеит.
− Саҭоумҵан, аха аԥсҭазаара абзиабара иаланахи? Иалеихи ауаҩы сҳәарц сҭахыуп.
− Ибыхьи?! Бзиабарада узынхома!
− Ааи аха… Уи рыцҳарамзар акгьы анунамҭо ыҟами.
− Ибхьаауа саҳәеи!
− Изаҭахи? – лҿыналхеит.
− Акы ҳнацҳап! – итачка аашьҭихит.
− Сара сҳарџь ала.
− Уи закәыхи?!
− Сацкыс уамак узмырҳаит. Арахь уҭаацәара даара идууп. Анцәа узырҳа!
− Бара бзы иаасҳәо убасҟатәи сарзаралуама? Баалеи арахь! Усгьы агьҳамам. Акреицаҳфар сгәы иаахәашт, – акаҳуажәырҭа шыҟаз иҿынеихеит. – Аигәаԥхеибашьара иалаҳхи ҳҩыџьегь ҳәа бгәы иаанагозар, сара сбықәшаҳаҭуп. Акгьы ҳзалхыҵәҟьом, бара хаҵа быҟоуп, саргьы икасыжьша ԥҳәыс дсымаӡам. Аха ус иҟалеит: бшыгәхьаазгоз ансымхаҳәа, уи иаҵаз усгьы ибдыруан, аҵыхәтәанӡа иназгарц самханагалеит ҳәа сыҟоуп. Иаласхыу саргьы исзеилкаауам.
− Ҳҩыџьегь ҳаизыҟазаашьа мацараз исымҳәеит. Абзиабара ауаҩы иалихуаз ҳәа акгьы сзеилымкааит, – акаҳуажәырҭаҿ ианнеи аишәа-гыла днадгылеит, Мардасоу ҩ-гамбургерки ҩ-какаоки ааигаанӡа ҳәа дыԥшуа. – Сара ашкол санҭаз, – иара дшылмыҳәазгьы, лара лцәажәара иацылҵон, лхала лҽаалмыртыр лгәы иамукәа, издыруадаз иара иҿаԥхьа мацара ус лыхьзар, – ахәбатәи аҿы сахьнаргаз, иҳацҭарҵаз ҷкәынак сылаԥш наиқәшәеит. Амц сҳәеит, – ҳалаԥшқәа неиқәшәеит. Убри амш инаркны, ҳшыхәыҷӡақәазгьы ҳаиҽырбо бзиа ҳаибабон. Ҳазҳацыԥхьаӡа иаҳа-иаҳа ҳаизааигәахон. Ҳхәыҷы бзиабара ҳҭаацәарақәа шахыччоз, ҳаиҿԥсаауа ҳазҳауа анырба, иаҳԥырхагахо рҿаархеит. Зны ашкол сҭырган, даҽаџьара, ахара сганы, школк сҭарҵеит. Сара уи ҽнак ада исзымычҳаит. Ҳаизааигәаӡаны ҳаиуацәазаарын. Исхамшҭуа исзынхеит, ақалақь аҿынтә жьҭаара ҳанырга, ақәа шҳахьӡаз, аԥсаҵаҟа ҳшыҵагылаз. Сара сгылара маҷзар убоит, иара дахьынӡасыхҳәоз удыруандаз, уара уаҵкысгьы дауп, дыспортсменын. Дзеиԥшраз удыруандаз!
− Уажәы дабаҟоу?
− Сыздырӡом. Ашкол ҳалгаанӡа, сҭаацәеи сыуацәеи агәра сдыргеит уи сиццар зынӡа ишыҟамлоз. Сҽисмырбаӡеит, сихашҭуазар ҳәа сақәгәыӷшәа. Иара сыгәхьааигон, исаҳауан, аха ибла сыхгылар, иҵегь игәы ихьыр ҳәа сшәон. Сибарц иҽԥишәеит, аха сцәырымҵуазшәа аниба, иҽааникылеит. Ашьҭахь аҵара дҭалеит. Ааигәа далгеит, аибашьра ашьҭахь. Уи аибашьраз афорнт аҿы дыҟан ҳәа сарҳәеит, аха аиашаҵәҟьа сыздыруам.
− Уажәы дыбзааир?
− Исҭахӡам.
− Бзиа дшыббац дыббома?
− Усҵәҟьа сызҳәом.
− Избан?
− Ҳҵас анаҳԥырхагаха, усгьы еилкаан ҳшеинасыԥымхоз. Аинститут аҿы даҽа ҷкәынак дсышьҭан. Даара дыбзиан. Аха сара, бзиа избоз иашьҭахь уи дысҭаххап ҳәа сыҟаӡамызт. Данысҟәамҵӡа, насгьы ибзиарақәа шырацәаз анызба, сиқәшаҳаҭхарц агьсыгӡамызт, исыӡбаз сагьеигәырӷьон, уаанӡа сызҭашәақәаз рышьҭахь. Уигьы уалаҭахрыла дшысзааигәаз еилыскааит. Адунеи сгәахшәаны сшыҟаз, ҽнак сҩызцәа машьынак сылҭадыртәан, исзымдыруаз аӡә изы сымҵадырсит. Аиашаз, уи иҽеимкәа дысзымныҟәеит, аха иуацәа амҩан аҵхагәҭанынӡа исацәажәон. Иҟалаз цқьа исыздыруам, ашарԥазшәа ааи сдырҳәеит. Мчыла уск сақәшәар ҳәа сшәаноуп уи зсыхьыз, бнарашәа џьара ҳалагылан. Ауаа рахь скылыргап сымҳәеи. Исиааит. Иара мызқәак сышҟа дааиӡомызт, уи зынӡак схиԥааит. Ашьҭахь еилыскаагәышьеит усҟатәи дшыҳаракымыз, аха аамҭа сыцәцацәеит. Знгьы схәыҷы дсыманы сдәылҵит, аха сааргеит. Ажәакала, сара стәы башоуп. Алахьынҵа.
Ҩбаҟа ҿаҵа ифахьан иара. Ашьҭахь дааҭгыланы длызԥшуан. Лара, илҳәашаз нлырҵәаанӡа, лхәы дагьаламкьысит. Лнапы аналыркгьы, ирлас акрылзыфомызт, акакао уажәыгьы ицан. Иара, изҵаарақәа шырацәазгьы, ҿиҭуамызт, знык деиҭааҭгылар, лыфатә зынӡа илырхьшәашәон. Дцәыҵыԥшуан иара, ма анахь-арахь ицоз-иаауаз дрызԥшуан, лара дылмыхәаԥшуазшәа ҟаҵаны, арахь илаԥш налхьысырц акәын дзынаԥшааԥшуаз. Улаԥш узлыҟәгомызт, убасҟатәи иркьаҿны иҵырфаз лыхцәы еиқәа жәпеи иаазыхәхәаз лхаҿы ҟәашәи зынӡак еинаалон. Лыблақәа уамак иӷрацәамызт, арахь уамакала ицқьан, рыҭбаара иаҳагьы иаркеикеиуан. Лыхәда еиҵыхәхәа ҵҟәашәаан, лцәа иаҵаҵәахыз лдақәа рылубаауан, асаркьа аҩныҵҟа акәызшәа. Агәырӷьареи абзиабареи рзы дшан, арахь лыԥсҭазаара гәрҩала иҭәын. Уи, лдәахьтәи лыхныҟәгашьа уахәаԥшны, ахра еиԥш иӷәӷәаз уаҩызшәа дшубозгьы, лгәы ԥшқан, ԥҳәысҵас зынӡак дыԥсыҽын, лԥсҭазаара уадаҩ дарӡрыжәын, даанагон акәымзар. Илхылгақәахьаз дарҩахьазар акәын, арахь аԥшӡара дыкны дагон. Дибацԥхьаӡа лымаҭәа еиԥшымызт, рацәак илымамызгьы, излауаз ала лҽеиҭалкуан. Иаалшәылҵалак ас изнаалоз дмаҷын, ма лымаҭәақәа зегьы лара дырнаалозу? Уажәраанӡа иидыруази изеиҭалҳәази шмаҷыз ихахьы ишизаамгоз, аха уи имаҳар амуаны рҩыџьегь ҭашәазшәа, лылаӷырӡ лҿыкәкәа аҿаныланаха, иара илмырбарц, лхы налырҳәын, лнацәа пақәа рыла лӡамҩа аалрыцқьеит.
− Ибыхьи? – игәы ихьуан иара.
− Акымзарак, – лара данаахьаҳә даҽа цәықәбарқәак лыблақәа инаргәылшәан, лӡамҩа илаҿалеит. Алаӷырӡ аҵкыс лцәа пашәзу здыурадаз, лӡамҩа зынӡак ианаалаӡомызт. Ари аԥҳәыс илнымаалоз (ма дызнымаалоз) алаӷырӡ заҵәык акәын. – Умбои иҟалаз… сахьнанагаз ачара аасзырухьан, сызднагалазгьы мчыла схы исмырнаалар ҳшеинымаалоз ааилыскаахьан еиԥш, сан дызцәнымхоз ачымазара шлымаз ааҳаҳаит. Хара дзымнеит.
− Уи сыздырӡомызт. Ишԥаҟалеи?
− Саб иашьа иҿы деиҿаҳкааит.
− Зегьакоуп, исмаҳакәа ҟаломызт. Данбаԥси?
− Аибашьра иалагаанӡа хы-шықәса раԥхьа. Март азы.
− Усҟан командировка сыҟан, исгәалашәоит. Аха Сырбеи иԥшәма лыдунеи лыԥсахит ҳәа шԥасмаҳауаз?
− Саб дудыруазма?
− Уи иаагаразы ақәԥара иахагылаз сара сакәын, дышԥасзымдыруаз.
− Аиаша! – иааџьалшьаӡеит.
− Уи данҭаха аԥсраҿы сыҟан. Иара инапаҵаҟа аус зуан, ус улаԥш зықәшәашаз уск саҿымзаргьы. Аха бара зны заҵәыкгьы бсымбеит. Мадина, бабаҟаз? – игәы иалан.
− Сыздыруам. Уара суԥшаар акәын, – лгәы иҭаз лҳәозу дыхәмаруазу аилкаара цәгьан.
− Ҳцап, амарџьа! – итачка аашьҭихын, лара лтәгьы, иара игарц, итәы инақәҿеиҳәеит.
Амҩаду аганқәа ирынгылаз амандарина ҭицәа, аиҳараӡак урҭ ракәын иҟаз, астәиала инарылсын, иаауаз ирҿамҳаларц, арымарахьтәи аган иҩанылт. Еицны иҩеиуан, ҿырҭуамызт. Даара хьҭан. Аԥша цәаакӡа амшын аҿынтә иаауаз ааҭгылан, асы зқәыз ашьхантә аԥша ҵааршәха аҿаанахеит, амш аҽарцәгьар ҟаларын
угәахәыртә. Аӡын мза ааихьан, аха аӡынраҵәҟьа ашәхымс абыржәакәын ианаалагылоз. Арахь, иаҳа ишыдрыцқьазгьы, амҩақәа аҳәынҵәа рынтатлан, аганқәа рҿы еизганы амандарина ахьеилажьыз ыҟан, афҩы ҵысырц агьагмызт, ахьшәашәара акыр иннакылон акәымзар. Рҩыџьегь дәқьанк иныҩнашылан, аҩныҟа иргашаз фатәқәак аархәеит. Лара илгаз ахә ахьизымшәоз Мардасоу игәы инархьуан. Аԥара малын, ауаҩы дуаҩнатәуан. Ихы шәиуа иԥсҭазаара абжеиҳара ахьифахьаз, иара иуаҩра дҳаранакуамызт. Ухаԥыц иамкуаз уҿы иҭоуҵар ҟалозма. Аурыс ГАИ азааигәара иҿаз агәашә ҭшәаҟынџьра аҳәаахьчацәа иаркны ирыман, изыхҟьоз уара идыр. Аԥсуа тачкакцәа уи иадеизаланы иадгылан. Арҭгьы нарыдгылеит.
− Иуасымҳәаз акы ыҟоуп, – лҳәеит Мадина, лхы ҩышьҭыхны, Мардасоу ибла дынхыԥшылан. – Ашкол ҳаналгоз аҽны, Рамини сареи ҳаибагәӡит.
− Избан уи аҽны заҵәык закәхаз? – Мардасоу иаразнакгьы дзымҵааит.
− Ҳҩыџьегь аӡә иҿаԥхьа аӡә убасҟатәи дыцқьан, арахь сара издыруан ари аҵыхәтәантәи мшны ҳшеибабоз, убас иаҳа еиӷьны избеит.
− Аказы сбызҵаауеит, – излацәажәоз ааиҭеикит иара, аԥхьа ирҳәаз убри аҭак ахь инанамгаргьы ауӡомызт, – аныха бакызшәа, урҭқәа зегьы сара изсабҳәои? Ишеилыскаара иалыбдрааи?
− Сыздыруам. Сыхьӡ ҳәаны уанаасыԥхьа нахыс, угәра згеит. Ас, џьара ак мӡакәа, аӡәгьы сыгәҭыха иасымҳәацт. Рамин ус иаартны сызиацәажәаӡомызт. Аиаша уасҳәап, абрахь санаақәлалак уҟоу уҟаму ҳәа схьаԥшкәаԥшуеит. Уанызбалак, аӡә ииҳәари ҳәа хьаасгьы исымам, уахьыҟоу снеиуеит, ма уқәҿысҭуеит. Ақәра ҳабжьоуп, аха сыҽуаҟратәны судгылазар сҭахыуп.
− Иахьа исабҳәақәаз зны ибцәымӷахар?
− Иуасҳәаанӡа сгәаҭеиуан, исыхьыз сыздыруам. Ушысҩыза ӷәӷәоу агәра згоит.
− Ибыхьҵәҟьаз басҳәап бҭахызар?.. Сара сымацара сакәым бзиа бызбо, бхаҭагьы сара бзиа сыббоит.
− Ус угәы иаанагартә дыррак усҭама?
− Иҟалап.
− Ус акәзар ҿысҭуам, – лҿыналхеит иандәықәлахьаз ауаа днарылашәкәарц, аха зҽеидырпапла инеиуаз уабарылалоз.
− Абыржәа бсыргәаама? – дналыхьӡеит.
− Иабааугеи? – дыччон, иагьџьалшьон, арахь лара лхымҩаԥгашьа иара цқьа изеилкаауамызт.
Ауаа рыжәпара маҷхацыԥхьаӡа, агәашә иаҳа иазааигәахо мацара, аҵыхәтәаншәа аҳазылхыҩцәа инарывсны, ацҳахь амҩа инанылт. Ҳара ҳахь ацҳа аҭбаара шынеибакәыз иҭәын. Узлаауаз амҩахәасҭагьы аурысқәа рахь ицоз атачкакцәа аҿагылан, астәиала иаҳа ирласны изцозар ҳәа игәыӷқәазар акәхарын. Урҭ ртачка џьара-џьара унархыԥа-аархыԥо узымнеир, узеиҭаҵуамызт. Абар аурысқәа рҿынтә иаауаз еиҵазырхоз. Уахьынтә еидарак арахь акылгара зынӡак ицәгьахон. Мардасоу азеиԥш цәаҳәа аҽны дахьзықәымгылаз ихы ицәымӷанатәуан, даҽазны, абарҭ реиԥш, арахь иаауаз дырҿагыларызма? Уаҳа леишәак ақәныҟәашьа ҟамлаӡакәан, ас иабанӡанеирыз? Шьамхахьы аҳәынҵәа дагахьан иара. Мадинагьы деиӷьӡамызт. Автобусқәа раангыларҭахь инеиуан. Маҷк иааҭгылеит.
− Шьҭа банаауа сабҳәар, сыҽбықәсыршәон.
− Уу… Ус еибыҳәаны аҽеиқәыршәарақәа бзиа избаӡом. Ҳаиқәшәар – ҳаиқәшәеит, ҳаиқәымшәар – ҳаиқәшәараны ҳаҟамызт.
− Иахьцалак иааилырганы исаҳәеи: бара бзы сзусҭада? – еиқәшәарц ахьылҭахымыз ааигәамԥхеит.
− Еилкааӡамеи: уара уеиԥш исзааигәоу аҩыза бзиа дысмоуӡацт. Аиаша уасҳәап – даараӡа усзааигәоуп.
− Ус акәмызт сара сшыԥшыз. Бзиа сыббозар сҭахын – бдыруоу.
− Аиҩызара еиҳау иҟоузеи?! Иалухи абзиабара? Убри бзиарак ҳзаанагап ҳәа угәыӷуама? Усҟатәи уҽсыдумкылацәан. Сара сымшьҭ цгьоуп.
− Излазбо ала, ҳаԥхьаҟа ҳзеибамбартә ҳҽеиқәаҳмыршәар иаҳа еиӷьуп.
− Уара узы убас иаҳа иеиӷьзар – ус иҟалааит.
− Бара бзгьы ус иаҳа иеиӷьуп.
− Хаҵак макьана ԥҳәыск дизеилымкааӡацт.
− Сара стәала, асҟатәи агәаҟра зхызгахьоу, ҩызак ицәыӡра закәыхи.
− Мап. Ас аҩыза дысзырҳауам. Ас раԥхьаӡа исыхьуеит. Аха абзиабаратәы сыздыруам. Ашкол аҿгьы уи сымаҵәҟьазу ҳәа схәыцлоит уажәы.
− Уи сара исызхом.
− Иузхароуп. Уазхәыц еиҳау ак зҳабжьалозар! Иагьзаҭахи?
− Бааи, автобус бақәсыртәап! – лтачка ааԥиртын, иналиркит.
− Уара узымҭалои? – автобус амардуан даныҩаҿагыла, дааизхьаҳәит.
− Ҳаицны ҳазцаӡом, аҵыхәтәан исабҳәаз ашьҭахь. Абзиараз!
Автобус аныҟәцаҩ дааиуан, ддәықәлаанӡа имашьына цқьа еиҵарпапа пасаџьырла ишҭәыз ибарц. Мардасоу Мадина лымҩақьыра уи инаииркит. Аныҟәцаҩ иҭыԥ ахь даннеи, автобус ашә ҩакын, иқьырҵҵо инаҳәазеит. Мардасоу ара дауаангылахуаз, егьи автобус дыҩҭалеит. Нас акәын ахәыцраҵәҟьа даналагаз, иҟаиҵаз закәыз аилыргараз азҵаара ихы ианеиҭоз. Ҭыԥк ԥшааны дшынатәазгьы, зныкыр ауаа, еиҳараӡак аҳәсақәа шгылаз, ҭынч иҭыԥ изылхуазма, уаҳа дзыҩамгылаӡакәа, ахәыцра дҭаршәны даман, амашьына амҩан извысуаз аԥсабара сахьагьы илаԥш ихгыломызт, ақәа аналага, ахышә аиркырц иарҳәаанӡагьы, ижәҩахыр ахьыбааӡозгьы агәхьаа икӡамызт. Аиаша уҳәаҵәҟьозар, дызлыдхалази уи аԥҳәыс замана? Рҭаацәара ԥсҭазаара рзеиламгозар, иареи лареи рԥсҭазаара рзеиламҵозар, ииҭахызи иара? Ихазы иԥсы ҭамызт ианакәызаалак. Аха даҽа ԥсҭазаарак иоурц ԥҳәыс дааигазар, ииҭахымыз дааигама, иара идеалс ииԥхьаӡаҵәҟьоз лакәымзаргьы, лыбзиарақәа рацәамзи, бзиа димбеи уи азы, хә-ҩык ахшара изылмааӡеи, дынҭыҵыр дшәаны аҩныҟа дхьалмырԥшуазар, иани иаби, нас иаб иаҳәшьеи бзиала дырзыҟазар, аиҳабацәа цҭәык рыбжьалозар – лара ихылҽуазар, уаҳа ииҭахызи ахаҵа ҟадыџь насыԥ шимаз еиликаартә! Иԥсы абанӡаҭазаарыз ауаҩы, адунеи хифаартә?! Дгәаҟуан ихәыҷқәа гәырӷьо изҳарц, аԥсҭазаарагьы рзеилымкаакәа инымхарц. Нас изынхаз иԥсҭазаара убарҭ ирзимкуаз! Амала Мадина еснагь длышьҭамзи. Лсахьа ихшыҩ аҿы еснагь ирҿыцуан. Уи адунеи дықәын ҳәа игәыӷра нымҵәахьази. Иажәымҭаҽха дабааиԥылоз, иара ажәрахьҵәҟьа макьана дабаҟаз аха. Уи иара иахь абзиабара лымазарц даараӡа иҭахын. Уи ада иҩныҵҟа амцашыра аиқәтәомызт. Идоуҳара азакәын лыбзиабара зиҭахыз.
Дааҭынчхазшәа игәы иабон, амала уи аҭагылазаашьа хара дазнамгеит. Мадина лгәы дшасыз ааихҭашәеит, еибырҳәақәоз, аҵыхәтәан ихамаԥызареи иегоизмреи ааизеилалан, длыгәҭасны автобус дшынҭаиргылаз асахьа ҿаҿаӡа ибла ианаахгыла, аԥхӡы ааиқәнаҭәеит. «Ас аҩыза дысзырҳауам. Ас раԥхьаӡа исыхьуеит», – асаркьал бжьы еиԥшха, илымҳа иҭаҩуан. Уи аԥҳәыс илзиуз лықәнагамызт. Уажәы дышԥаҟазишь лара, лгәы дҭаҵәыуа амҩа данызма? Длаӷырӡышуазма? Иҽмырҵысӡакәа дҳашҳатәраханы дахьтәаз, дыгәжәажәон. Аҳауа изхомызт. Дҩагылан ашә дазааигәахеит, знык изаангылар, наҟ дҭыԥарц. Данҭыҵгьы амҩа дакуамызт. Иԥылози ивсуази ибла иамбо, агәарԥ данааҭашыла, ашкол ахьынтә иаази аҩны иҟази ахәыҷқәа аниԥыла, иарҭмаҟ нариҭеит, ахаа-мыхаа ршарц, афатә рҵәахырц. Ачысҟаҵарҭаҿ иани иаб иаҳәшьеи Алмас дрыдтәалан, акы инацҳауан. Аиҳабацәа рҭаца дырҭахын, агьузыҳәомызт. Абыргцәа алеишәа ҷыдарақәа рымагәышьан, аха рҭаца илнымаалозаргьы, лара дара дырнаалон, уи рызхон макьаназ. Иара амла дшамкуаз нареиҳәан, ртәарҭа-гыларҭахь дныҩналан, ателевизор наҿеиҵеит.
Ашьапымлампыл аныддырбоз даараӡа ицәымӷын. Зынӡак дзынаҿаԥшуамызт иааиқәкны ҩ-матчк аноурышьҭуазгьы. Сааҭк, ҩ-сааҭк аспорт программа зычҳауаз, уаҳа ус рымаӡамзи ҳәа, дрықәыӡбон. Арахь ашьапылампыл иазкыз адырраҭара иаԥырхагахарц маҷ изылшоз уи аҵкыс иара ицәымӷыз акәын. Иара убри ицәымӷыз ада ателехәаԥшра иахьа аԥсы зҭазааӡомызт. Уи рекламан. Аха уажәы уигьы егьигьы
аҿихуамызт, ихәыцрақәа дахьрылаз дызхәаԥшуаз акгьы иԥырхагамызт, уахь ихы ыҟаӡамызт азы. Дшаац еиԥш дшымааз лымбо дыҟазма Алмас, лхәы дҩахыҵын, арахь дааҩналан, ашә ҩалыркит, еибырҳәоз аҳәса дуқәа ирмаҳарц.
− Иахьа заа уааитеи.
− Ус сеиқәшәеит.
− Аха иеиқәшәаз иԥшра умаӡамеи.
− Избан? Ахарзаман сааиқәшәан, инеишьа-иааишьақәа рыла сигеит.
− Уаҳа ишәыцдаз?
− Ламареи Мадинеи, – аҵәҟьа инаҿашәаз иеиԥш, аиаша иҳәеит, аԥшәма лыбла ҵарқәа рыла игәҭакы дшаԥхьоз идырын.
− Мадина уа дабаҟаз?
− Дҳақәшәеит, – иҳәеит иара, уҳәан-сҳәанқәа шылзааӡоз ҩашьомызт, уажәраанӡа шақәҿылымҭуазгьы. – Уи даараӡа бзиа дызбоит, ибымдыруеи, иакәым лзыбымҳәан, – лхы дҩахон, ибла аартны, лыбла дынҭаԥшит.
− Издыруеит, – дҵысуан Алмас, лхы лҟажарц дшаҿызгьы. – Уи лыбзиабаратәы аԥхьа уара иуалҳәар ҳәа сшәон.
− Бзиа сылбоит ҳәа бгәы изаанагеи?
− Сара издыруеит уара уи илуҭарц иулшо, лхаҵа лара илиҭарц илшо.
− Ус аӡәы дхысхып ҳәа сгәы иаанагомызт. Амала лара бара дыбԥырхагам. Былцәымшәан!
− Цҭәык алҵп ҳәа умшәаӡакәа, ас иаартны изсоуҳәеи?
− Сыԥшәма боуп, ибдыруазааит. Ьсызжьом.
Алмас днахынҳәит лусқәа рахь. Лара леиԥш лыԥшәма деилызкаауадаз, дыздыруаз дабаҟаз. Аха дарбан ԥҳәысзаалак леиԥш, лхаҵа дихыбаауан, зегь рыла лара дылтәызар лҭахын, амала илҭахыз зегь лызҭодаз акәымзар. Лыԥшәмеи лареи аԥсҭазаара ишеиҟәнамгоз усгьы илдыруан, аха ашәарҭара лышәхымс ишыхгылаз лбон, дҩашьомызт, хәшәыс иазылӡбарызгьы лыздыруамызт. Уи, цҭәак шьҭыхны, амҩа иузықәҵаӡомызт, агыгшәыг уршәар аҽаӡон, аус маӡала имҩаԥнагарц, лыԥшәма лгәы дасзаргьы, имӡакәа, иаартӡаны длацәажәон. Иҽирмаӡар лара лҟазшьа акәын изывбатәхоз. Адырҩаҽны ашьыжь, аҩмсаг кны, аҩны анылԥсоз, уи лҭагылазаашьа шигәхьааз ааимырԥшӡеи, аацәылашаанӡа ирахә рҭыԥ иқәҵаны, данааҩнала.
− Бҵәыуама? – дҵааит иара.
− Мап, – лхы ҩышьҭымхӡакәа, дызҿыз даҿын, лылаӷырӡ лҵәахызшәа. – Уи сара соуп изхароу.
− Бара ибхараӡам. Сара соуп. Аԥсҭазаара акала сааӡеит, аха иахьа схымҩаԥгашьа сара соуп изывбатәу. Баргьы ибасымҳәар акәын. Аха ус сишеит.
− Ауаҩы доуҳалагьы ауаҩы диԥсахуеит.
− Иҟалап. Аха исаҳәа иаасыкәыршоу ауаа бзиа иахьызбо, убри сара исыгхоума?
− Уи лахь убзиабара зынӡа даҽакыуп. Уи ус шакәу, изыхҟьо ҳҩыџьегь иаадыруеит. Амала иуҭахым ҷыдарак лыдубалар, ушԥаҟалари?
− Уи збар бара ибҭахыума? Ибыхьыз закәу здыруеит: бара бышҟа исымаз абзиабара хьаԥсзар ҳәа бшәоит. Аха уажәраанӡа ибзымдырӡози ас иҟалар шалшоз? Ибдыруан! Бзиа бызбаӡом ҳәа бызҳәом, сшыбзыҟоу заманала ибдыруеит. Ажәакала, бхы шьҭых! Хә-ҩы уаа ҳааӡоит бареи сареи. Рымшра ҳбартә Анцәа ҳахьигӡааит! Сара ақалақь ахь сцоит, ахәыҷқәа реимаақәа ҵсыршьып.
Риарҭахь днахынҳәын, Ӡаба хәыҷы дахьиаз дналхагылеит. Уи лыцәашьа игәаԥхомызт, аԥша лылаланы дыҟан. Маҷк лыхәда абжьы гон. Ҵыԥх аӡни ааԥынреи реимакырҭаз абасшәа дшыҟаз, уахык аҵхагәҭаны лыхәцә ԥнаҵәозшәа дшеимҳәоз, лыхәда еимачны иакын, цәгьала ихырҽит. Уи, сааҭбжак ала даналумх, дуцәагаргьы алшон. Ахәыҷқәа аӡәгьы дымгылацызт. Иан заҵәык, иаб дахьихагьежьуаз, лбжьы гон лгәы ԥҵәаҵәҟьаны. Иаб иаҳәшьеиҳабы акәҭқәа дырҿын, иара, ишәыра иманы, амҩахь данкылсуаз. Ашьҭахь дгылаанӡа иибаз аԥхыӡ абыржәы даамҽханакит.
Ақалақь ахь уцозар, Ԥсоунӡа ицоз уақәтәар акәын, умҩа шуркьаҿуаз рдыруазар, ушьҭырхӡомызт. А-«РАФ»-қәа рыхә ҳаракцәан. Автобус дҩақәтәеит. Уамак имнаскьацкәан, илаԥш налаахеит, автобус аангыларц, знапы шьҭызхыз Мадина. Лтачка ҭацәы лыманы данҩақәтәа, ларгьы дылбеит ашьҭахьҟа игылаз Мардасоу. Уи лыбла ацәымӷра рхыҳәҳәалон, иагьылзыҵәахуамызт. Уаҳагьы арахь даахьамԥшит, лхы автобус аҭуан иҩаҵасуазма уҳәо, дгылан, ԥхьаҟа амҩа данԥшыло. Иааиқәымкӡакәа илызԥшуаз Мардасоу ақалақь аҿы амашьына аанымкылаӡакәа, Ԥсоунӡа дцарц иӡбеит. Арахь иакәымкәа диацәажәарц иҭахымызт, игәаӷьны дзылзааигәахомызт. Аԥхьа лара длалбааит. Иара, уи лаԥхьаҟа днеирызу дымнеирызу изымдыруа, адгьыл данлықәгыла, Мадина лхала дааидгылеит. Аԥсшәа ааибырҳәан, ауааи урҭ реидарақәеи иаарылҵит. Уи лхымҩаԥгашьа иагьџьеишьон, дагьеигәырӷьон. Иаҳагьы уамашәа ибон лҵаашьа:
− Иацы, автобус усыцҭамлакәа, узаангылеи?
− Уахь уажәы ҳхьаҳәрым, – илахь изеиҵыхуамызт. – Зны саԥырыбхуеит амала, уи бдыруоу.
− Аҩныҟа уанбацеи?
− Уамак снымхеит.
− Угәы бзиами?
− Ибзиоуп… Сара саҭабымҵарц сбыҳәоит! Ҽнак иадамхаргьы бҩыза дахьбымысхыз азы схы гәыбӷан асҭоит, – уи аԥҳәыс дрыцҳашьаны, илаӷырӡ леиҿыкьасарц агьигӡамызт. Абзиабара усгьы дҟанаҵозаарын схаҵан ҳәа зхы зшьозгьы. Заҟа игәы ларԥшқазеи!
− Сҩыза дсымухырц улшо џьушьма?
− Иеиҭабырсша аахәараз сбыцхраап! – излацәажәоз иԥсахыр иҭахын.
− Уара тачкада арахь узааи?
− Автобус бшақәтәаз анызба, смаар сгәы иамуит. Ақалақь ахь акәын сахьцоз, – иарҭмаҟ иҭаз аимаақәа налирбеит.
− Нас уаала ҳхынҳәып!
− Ишԥа?! Ахарзаман бицысҵоит, дҳаԥшаап. Саргьы сбыццон, уи сгәы иҭамкәа сдәылҵит паспортда.
− Уахь сцар сҭахӡам. Иацы ҳаидыҵшьа сгәамԥхазт. Узбозар ҳәа сааит. Саиқәшәар – ацҳагьы сықәымсуази.
− Бџьашьатәуп! Аха аҩны ишԥаиабҳәои?
− Санаауазгьы сшыҟаз имбеи. Таблеткақәакгьы сиҭеит. Схы сыхьуеит сҳәар – амц сҳәома?
− Зны ибыҵихыр?
− Исыҵихуеи? Макьана ҽԥныҳәа изыҟаҵом. Егьыс – аҩыза гәакьа исмоуцыз дышсоуз усгьы идыруеит. Ҳшеицыз иаха ианиасҳәа, гәыбӷан сиҭарц далаган… «Уи ахаҵа даараӡа бзиа дызбоит, иакәым угәы ианҭашәа, ҳаилыҵыр акәхоит», – сҳәеит.
− Иара?! – Мардасоу иблақәа ааҭбаахеит.
− «Иаа?! – иҳәеит. – Сара бзиа сыббаӡом. Мардасоу даараӡа бзиа дыббоит акәу?!» Иԥшраз убанда!
− Зны дыбзыҵҟьашт.
− Ус дуаҩы цәгьаӡам. Уи ауп ҳаазго, аха… Аиашаз, аҩыза, уара усцәыӡыр ҳәа сшәоит. Уаҳа акгьы ҳалацәажәарым. Ҳцап аҩныҟа ашьшьыҳәа. Уара ақалақь аҿы улбаап.
− Ҳаццакып нас. Схәыҷы аиҵбаӡа лгәы бзиам, хәшәқәакгьы сԥшаароуп.
Амҩа егьи аган ахь рҿынархеит. Аӡынра ишанаалоз деилаҳәан лара.
− Ателехәаԥшрала аҳәааҿы адиверсиа шыҟалаз уаҳама? -дҵаауан лара. – Сгәы нҭыԥсааит. Иззакәу сзеилкаауам, иакәым акы сақәшәарышәа сҟалеит.
Раԥхьа араҟа данибоз, ԥхны ҵкы ԥшқак изыҵшьцәамыз ашәҭ ԥшқарахқәа алҳәҳәа, илшәын. Лцәа цқьа уи зынӡа ианаалон. Лшьаҵа ласқәа ҭынч-ҭынч, ирсса-ирсса еихылгоз лшьапы ԥшӡакәа ирҭарсын. Иагьа лшәызаргьы, иагьа лышьазаргьы, иагьа лхазаргьы, убри раԥхьатәи асахьа акәын илымаз дибацыԥхьаӡа.
Макьана шылашьцазгьы, Алмас, лхыза ныԥхьаршәҭны, даақәтәеит. Лхы иааҭашәаз лцәымӷны, лиарҭа иавагылаз аиарҭаҿ згәы каршә зыцәа хааз лыԥшәма иахь днаԥшит. Уи ихаҿы, ацәаара мҵасӡо дахьиаз, ауаҭах иҩнатәаз алашьцара иалылбаазшәа, иаалнырит. Азныказ даалырԥшырц лнапы ижәҩахыр аҿынӡа иналган, аха илзеилымкаауаз мчык ҩныҵҟала лыгәҭакы илнамырҟаҵеит. Лҭачкәым лыцламҳәа инаҵалыргәеит дааиԥхьхәыцырц, ахҭҟьеиԥшь иаалыхҭашәаз аус амырукәа лыхшыҩ иҭан акәымзар. Дҩагылан, лҵарԥалақәа лыҵаҟа ишкаршәыз лхашҭны, лшьапы шыхтыз, адашьма днықәгылеит. Лкаруаҭ анаҩсан ишаалҭаххалак дышиаз икнылхратә икнаҳаз лхалаҭ лгәаламшәаӡакәа, деилаҳәаӡамкәа зышә вҵрааны иҟаҳ егьи ауаҭах дныҩналеит.
Ахәыҟаҵарҭа аҿынтә аарла арахь иааҩнаԥхоз алашара илнарбон рхәыҷқәа. Аиҳабы Асҭанда, жәохә шықәса зхыҵуаз, илыкәаиаз Алхас иаҳәшьа лыхәда инапқәа акәыршан. Х-ҩык аԥҳацәа дреиҵбын иара. Ҳаԥхьаҟа ашкол ахь дцон. Алмас лхаҵа Асҭамыр иаалырҟьаны ахәшәтәырҭаҿ данышьҭалоз, лара дидымтәалар аныҟамла, усҟан хә-шықәса зхыҵуаз ахәыҷы иаҳәшьа длышьцылацәеит. Асҭамыр дангьежьы, иани иаби руаҭахаҿ ддырцәарц ишақәыркызгьы, Алхас имуит. Уажәы дахьышьҭаз ауаҭах аҿы хазы игылаз ииарҭа даниалаӡомызт. Алмас уахыла дгыланы, ахәыҷы, Асҭанда дшыцәаз даалывхны, дынҭылгон, нас уа деиҭалыриахон. Аӡӷабгьы лашьазаҵә лԥсы излылхуамызт.
Асҭанда леиҵбы Ҷыпа ланду лҿы дцаны дыцәон. «Бара боуп уи дзааӡаз, дагьызтәу», – иҳәалон Асҭамыр, иан Хьыкәа длахәмарны. Аеҳәшьцәа реиҵбы Ҷыка, Алхас иеиҳабы, лакәын Асҭанда лиарҭа анаҩсантәи ашьҭаларҭаҿ ишьҭаз. Зыхшара бзиа дзымбодаз. Алмас данҿыхаз лхәыҷқәа лгәаҵа иҵхон, даныцәаз лԥхыӡ иалан. Аха лара даршәеит уи аухатәи лԥхыӡ. Лхәыҷқәа дахьынарҿаԥшыз, дааҭынчхазшәа дааҟалан, Алмас днахынҳәит. Ихтыз лцәалжь аалышьшьит, лԥсы ахьеибакуаз акәхарын, лмахәарқәеи луаҭәақәеи дрыфон. Диарц лиарҭа деҭанылатәеит. Лшьапқәа ҩышьҭхны лхыза инцәыҵалҵан, лхы ахчы инылалҵеит. Деиҭацәарц лыблақәа аахылҩеит. Урҭ рыхтра дахьӡаанӡа, деиҭаҩықәтәеит. Ус ԥыҭрак даанхеит, илбаз лԥхыӡ, агәра шгатәыҵәҟьаз дазхәыцижьҭеи, зынӡа даршәон. Дҩагылахын, лшьапқәа шыхтыз, ахышә днадгылеит. Акыдыршәыла даахан, адәахьы днаԥшит. Ацәылашараҵәҟьа аҽазнамкыцызт.
− Ибыхҭашәеи уаха?
− Иаа?.. – Алмас, лхаҵа ибжьы ҭынчҵәҟьа даршәан, ацәгьоура шыҟалҵоз дақәикызшәа, акыдыршәыла аушьҭны, даақәҵәит.
− Ибыхҭашәеи сҳәеит. Зныкыр, бҵарԥалақәа бышьамҵаӡакәа, адашьма бықәгылахьоу, – аниҳәа, Алмас даахынҳәын, лҵарԥалақәа налышьаҵаны, лхалаҭ аалшәылҵеит. – Уаҳа бышьҭаларц бгәы иҭаӡамеи?
− Сындәылҵыр сҭахыуп, – лҳәеит лара, алашьцараҿ лхаҿы ибар ҳәа дшәозшәа, лхаҵа дизхьамԥшӡакәа. – Уажәшьҭа шалашт, смааир – ахәыҟаҵарҭа сыҩноуп.
Ахәыҟаҵарҭахь дагьцеит лара дышиашаз. Уаҟагьы акгьы ҟалҵомызт. Амҽыша ашьыжьымҭан акәын, дабаццакуаз. Аҽны џьара ицарц еибырымҳәацызт, аӡәы даарын ҳәа изԥшымызт. Лҿы ӡыхьшәашәак нақәылҭәеит, аҟәардә шкәакәа даахан, иахьыналыргылаз сааҭбжак аҟара дықәтәан. Дхәыцуан, аха дзызкылсыз ҳәа акгьы лбомызт. Ԥшь-ҩык ахәыҷқәа… Иара дынџьнырын, лара дмедицинатә еҳәшьан. Иан, лара ланхәа, пенсиа хәыҷык лоуан. Ахәыҷқәа рзгьы маҷ-саҷк макьана ироуан. Зегь акакәын, ицәгьан рныҟәгара. Изҳацыԥхьаӡа ирҭаххашаз иацлон. Уи адагьы,
адырҩегь ахшараиурҭа, адекрет, аусурахь дызцарызу, дзымцарызу ҳәа ахәыцра… ахәыҷқәа, иахьа илбазма, ирлас-ырласны ичмазаҩхон, аусураҿ уус угәы азушьҭрызу, усаби, енагь иҵәаауаз, ухы изукрызу узымдыруа, уеилауаҭыруа уқәзаарызу. Ланхәа даара длыцхраауан, зны дырҵаҩ бзиамзи, лԥсы зкыз лакәын, аусурахьгьы лгәы рҭынчны длышьҭуан, аха адырҩегь аӡҟы?.. Амала данааиԥхьхәыцх усҟатәи дзыргәжәажәоз лзеилкаауамызт. Ахәшәтәырҭаҿ аус лымуази, имаҷызма уи атәы бзианы издыруаз. Уаҩы иамҳәаӡакәан акәын ишыҟаҵатәыз.
Зегь лыӡбазшәа ааԥхьаӡаны, дҩагылан, дҵаркьакьа ахәыҷқәа риарҭақәа днарывсын, хаҵеи-ԥҳәыси руаҭах дааҩнашылан, излалылшоз ала бжьы мыргаӡакәа, днышьҭалеит. Илыӡбазгьы неиԥхьба ицан, абжьажьара даамҽханакит. Лыхәда аԥхӡы нықәнаҭәазшәа, ахыза аалзымчазт, лнапқәа ҩхәыҵганы, лхаҵа дызлаиаз ала дааҳәын, даақәыԥсычҳаит.
− Алмас, бызмырҭынчуеи?
− Ыы?! Ус акгьы.
Асҭамыр, данқәыԥшыз ԥҳәыс даазгаз, иакәызма дзышьцылахьаз Алмас ак шлылхҭашәаз ззеилымкаауаз. Аухантәарак ибон дшыҵәиуаз, аха дкыдцаланы длызҵаауамызт, ус лгәы иҭаз лҵәахӡарц лҽазылкуан азы. Лхы дауижьит, зегьы еидылхәыцлар, еснагь еиԥш иара иҿы дышкылсуаз идыруан. Алмас лакәзар – лхаҵа ицәаҩақәа иаҳа илдыруан, иара лара лзы иидыруаз аасҭа. Аха уаха дшызмыцәоз иныруан Асҭамыр, лҭагылазаашьа изеилымкаарц, лара дҵасыр ҳәа лхы дахьацәшәоз, Алмас иаҳа даргамон.
− Алмас! – ибжьы ақәҿылымҭызшәа аниба, лҽылымӡарц ҿыц лықәҿиҭуеит: – Алмас сымҳәеи!
− Иҟалеи? – лхы шьҭылхуамызт.
− Ибыхьыз саҳәеи!
Лгәы нҭыԥсааит. Ҿылҭуамызт. Иаргьы уаҳа длыҳәомызт, аха дыԥшын иҽмыргамамкәа. Илдыруан дшыԥшыз.
− Аԥхыӡ збеит.
− Аԥхыӡ агәрагара балагеижьҭеи иҵуеи? – инцәыҵаччабжь иаалыҩит.
− Уаха избаны сааԥшижьҭеи.
− Акыргьы ҵуеит.
− Уара ухәмаруеит.
− Иббазеи?
− Счымазаҩханы ахәшәтәырҭахь сугазшәа.
− Уи акәзар агьоурым. Ажәытәуаа изларҳәаз ала, ԥхыӡырла учмазаҩхар, ухьаа-баа, уцәгьа-мыцәгьа ноухыҵт ауп, – дирҭынчуазшәа даҿын иара.
− Закәытә хәшәтәырҭоу удыруоу сахьугаз?.. Ахшараиурҭахь.
− Ҳа-ҳа!
− Ахәыҷқәа ааурԥшуеит.
− Ҳым-ҳым!.. Ԥхыӡ иббаз иашахар ҳәа бышԥашәеи. Иахьа Ԥсҳәы иааӡаз ус лҳәарым, ақалақь ԥҳәыс лакәым.
− Даҽаӡәы дсоур, нас иубап.
− Быхшараиушьа иахьа избама, – длафуан иара, аҵабырг наҵаҵаны, – ԥшь-ҩык ҳамоупеи. Зны бшәоит, нас бгәы ҭӡыӡаауеит, бчымазарақәа рҽырҵарны инабзацлоит, ианамулак ахшараиурҭахь баагоит, ҳаргьы ҳбыцәшәоит, аҵыхәтәан бҷыгәӡа бааилгоит.
− Унан, ишԥамариоу!
− Ҳым-ҳым… Ҳҭагылазаашьа ус иҟалеит.
Уаҳа ҿылымҭӡеит. Иаргьы дзыцәшәарыз ҳәа акгьы ибомызт. Маҷк даахәыцзаргьы, ашарԥазшәа деиҭацәеит. Данааԥш иԥҳәыс дгылахьан. Асҭамыр дымԥшӡакәа аиарҭа дҩагәылҵын, еилиргеит. Иԥаҵа исарц, ифымцадалақь аашьҭхны, ашьмахьы иҿынеихеит. Уаантәы афымцадалақь абжьы ахәыҷқәа рҿынӡа уамак иааӡомызт. Иԥшәмаԥҳәыс агаз плита дахагылан, лылахь еиҵымхцәакәа.
Лықәҿымҭкәа ашьмаҿы днеин, ашә ҩаркны, иԥаҵа амихит. Иҿы ӡәӡәаны, ирбеит. Ифымцадалақь уа ишықәыз, ахәыҟаҵарҭа дааҩналт, иԥҳәыс дзыцәшәаз зыхҟьаз ҵаҵӷәык шыҟаҵәҟьаз еилкааны.
− Бзырхәыцуеи?
− Иузымдырӡои? Уара сузымхьчеит, аха схгьы сзымхьчеит.
− Бхәыҷхазшәоуп иахьа бшызбо.
− Уажәшьҭа жәаф шықәса ҵуеит, уара узын схәыҷижьҭеи.
− Сыбҿынҵәаауеит азоуми, – ихы ларҟәны, лмахәар днагәӡны, дцарц даахьаҳәит.
− Асҭамыр! – лбжьы даақәнарҵәит иара, убасҟатәи илҳәоз агәраганы дыҟан Алмас. – Сара сыхәмарӡом. Сцәастәым.
− Иҟасҵарызи нас? – уамашәа дибаҵәҟьон. – Ҽаанбзиала бнеиааит! Уи иашаҵәҟьазар. Аха, – иҭахын илҳәоз ахьынӡаҵабыргыз аҵыхәанӡа иеиликаар, – ԥхыӡк ахаҵаны, абасҟатәи аԥсеибакра аҭахыума?
− Сара сыԥҳәысуп, иаҳа издыруеит уи. Зцәа зтәымхаз аԥҳәыс мызкала илдыруеит, уажәы иуаҳама?
− Аа! Убас сабымҳәоз нас. Аԥхыӡ збеит, егьит ҳәа, иаха ҳаиднагалазшәа, сыблахаҵ збыргьежьуеи.
− Аԥхыӡ анызба, исгәаламшәаӡоз схы иасит.
− Уи бзацәшәеи нас? Ԥшь-ҩык ахшара зааӡаз даҽаӡәы бицәшәома?
− Ухы еилагеит ҳәа сыҟоуп. Излаҳааӡои асҟатәи?
− Џьыбшьт. Уи акәзар бгәы иалоу, аа! – Асҭамыр Алмас лмахәарқәа нҭарс иааникылан, даахьаирҳәын, лқьышәқәа еихых ишылкыз, лҿы днагәӡын, дааужьны даақәҵәиин, ахәыҷқәа ахьиаз дныҩнаԥалеит.
− Изакәызеи, иахьак уеивҟьаӡама! – иаҳауан лара лбжьы, иааҳәцымыцыз Асҭанда лашьа данаалгәыдлырӷәӷәала, дымҿыхандаз ҳәа уа данылхагылаз.
Асҭамыр ашә ҵәҵәы бжьы иаҳаит. Алмас уахь лҿыналхеит. Нас игон иан лбжьы:
− Ҷына, быбжьы бмыргацәан, Алхас даабырԥшуеит.
− Макьана шәиазар, шәԥсы шәымшьози, – дҿагәыбзыӷын Алмас.
− Иауам уажәшьҭа. Ҷына данааԥш, ҳҩыџьегь ҳамацара ҳзымтәеит.
Асҭамыр иуаҭах ахь днеит. Ҭаацәара дук изыҩназ рыцәҭшәагәышьан. Даҽаӡәы?.. Аха иҟауҵои! Иааԥшрын: ауаҭах рацәа змаз секциак иақәдыргәыӷуазижьҭеи акрааҵуан. Уажәы имаз ҩ-уаҭахк ракәын. Аверандагьы уаҭахк алеихын, уа итәалоит. Иангьы дзыҩназ ауаҭахь ахьыҟаз инаҩсан акәын. Иаб аргылараҿ дхаҳәуасҭан. Асҭамыр жәабаҟа шықәса ихыҵуан, иаб машәырла данҭахоз. Иан длааӡеит, аџьабаа ду баны. Алмас иара дицызҳауан, ҩбаҟа шықәса длеиҳабызаргьы. Уи лаб ибзианы дынхон, маҵура бзиакгьы иман, ақалақь иацәыхарамыз ақыҭаҿ иаб иҩны еихаххаа изгылан. Уажәы Алмас лашьцәа руаӡә уа дыҟан. Лара дырԥшқаны драаӡон. Рԥҳазаҵә уаамак лдырҟаҵаӡомызт. Лан, аҩнԥҳәыс, агәабзиара ду илымаз лхы иархәаны, аҩнусқәа лхала иналгӡон. Асҭамыргьы Алмасгьы ргәы иҭамшәацызт ҭаацәарак еицалаларын ҳәа. Уи зҭаххаз иара иан, Алмас лырҵаҩы, лакәын. Асҭамыр акыр длак-ҩакуан, аха аинститут даналга, уи дахьыҟаз ақалақь аҿы амедицинатә училишье иҭалаз Алмас дигәаԥхацәеит, уажәраанӡа иидыруаз лакәӡамызшәа. Аԥҳәызба имырӡакәан Асҭамыр диццеит. Лҭаацәеи лареи анеиқәшәа нахыс, лан Алмас еснагь илабжьалгон аӡә ида уаҩы дылхылмыршарц. Амала уи, лԥҳазаҵә лцәа аӡә далашәацԥхьаӡа, дгәамҵуазаргьы, лмаҭацәа лбартә даныҟалалак, зегьы лхыԥсаауан. Ҿыц еибагазгьы аҭаацәара ду еиҿыркаарц ргәы иҭамызт, рҭагылазаашьа уамак иманшәаламызт. Аха х-ҩык аӡӷабцәа шрымазгьы, изыхгәаҟуаз аҷкәын дрымазарц иеилаҳауан. Уажәшьҭа уигьы дарԥысхахьан (дара ртәала). Уажәы ирыхьыз рҩыџьегь азԥшӡамызт. Асҭамыр ианхәа илаҳар уаман илырҿиашаз.
Ицәаз ахәыҷқәа анааԥш, ауаҭах еилыргареи, Алхас иеилаҳәареи рзы Алмас длыцхраарц, анду, Ҷына длыма, дааҩналеит. Уамак еиламхакәа, зегьы ршьапы иқәгылан. Иаарласны Алмас, ранду днарыдыртәаланы, ахәыҷқәа акрырҿарҵаларц аишәахь даарыԥхьеит. Урҭ антәоз, Асҭамыргьы иҽааирхиеит, арахь изыдтәалаз иакуамызт:
− Ахәыҷқәа акино ахь иахьцо, саргьы сцап.
− Уахь нан илгоит, уара уаангыла! Аус ҳамоуп, – Алмас илдыруан лхаҵа рымацара раанхара иҽшацәихьчоз.
− Сара сҩыза лахь сцоит, – лҳәеит Асҭанда.
− Иауеи акино ахь бзымцо? – даахьаҳәит Алхас.
− Иаласхыуи ахәыҷқәа ирызкыу акино.
− Бзиоуп, нан, – лҳәеит анду. – Жәаха ауми Алхас длыманы даныҟаз, иахьа сара сцап. Лара шьҭа дҭыԥҳахеит, лҩызцәа дрыцны, дынҭыҵлар лҭахыуптәа.
− Саигьы Асҭанда суыцны сцаи сҭахыуп, – Алхас дгәааны иаҳәшьа дналызԥшит.
− Уи аус лымоуп, нас, даҽазны улыцны уцап, – анду ахәыҷы даалжьжьеит.
Зегьы аишәа ианыҩахыҵ, акино ахь ицоз лбаарц идәықәлеит. Алхас иаҳәшьеиҳабы данлыхьҵәыуа, Асҭанда, урҭ дрыцны, ддәылҵит, нас амҩан лҽырманшәаланы дрыцрыҵырц.
Аҩны хаҵеи ԥҳәыси рхәы илахатәеит.
− Нас сҿумҭуазеи? – Алмас, лычхьыԥ ала лҿаҵа лҿы инҭалҵаанӡа, илзымчҳакәан дҵааит.
− Баангылар зны, акрыфаха ҳабымҭо! – ихы дагьымҩахеит иара.
− Зныкыр ухәы ушахатәоу ажәак уҳәахьахыу, – Алмас лҿаҵа лалбаалдан, лхы шьҭымхӡакәа илӡбаз лҳәарц лгәаӷьит: – Сыҽԥсыргароуп.
− Быҩныҵаҟа ԥхасҭабтәыр ҳәа бымшәаӡои? – иԥшәма акрыфара дааҟәыҵит.
− Нас салашәацԥхьаӡа аӡә дсоулар аума?
− Уи сыздыруам. Уажәшьҭантәи уажәшьҭан иаабап. Аҽԥыргара аӡбахә ас ирҵарны ицәырбымгацт. Раԥхьаӡа ицәгьоуп уи ақәшаҳаҭхара,дҩагылеит иара, уаҳа ихәы даламкьыскәа.
− Уабацои? Акрыфа! Аишәа ушахатәоу уи аӡбахә уаҳа иуасҳәом.
− Ашьыжь уаҳа сҭахӡам, – ахәыҟаҵарҭа дындәылҵит, «уи аӡбахә» ҳәа дызҿыз аҵыхәтәа аԥҵәара шыуадаҩхоз еилкааны.
Ларгьы, лычхьыԥи лаҳәызбеи лхәы зныз ачанах иҩахыкны ишылкыз, даанхеит. Нас, урҭ нықәҵаны, дҩагылан, лгәыԥшқара лыбла иаахнырҳәҳәалаз лылаӷырӡқәа рыцқьо, асаркьа днадгылан, лӡамҩақәа аарыцқьаны, лыхцәы ааиҿылкааит. Лқьышәқәа кәамкәамуа, аишәа ааиллырган, асаркьа деиҭананԥшылт. Даҽаӡәы иоура, иааӡара, ихьаақәа рзааигәара дышрықәшаҳаҭхоз ҩныҵҟала дааимнадеит. Аха лхәыҷқәа рахь илымаз абзиабара ахәҭак даҽаӡәы ишизктәхоз, нас уи иацлоз аџьабаа ду данрызхәыц, лгәыԥшқа иааҭашәахьаз дамҽханакӡаанӡа, мап ацәылкит. Аҟәардә даахан, аишәаҿ лнапы ауқәа ааидкыланы инәықәылҵан, лхы ларҟәны даатәеит. Лхы иааҭашәаз зегьы ҭылцарц даҿын. Аха зԥсы ҭаз, ԥшь-ҩык ахшара ран, зхаҵа игәалаҟазаара аҽақәыршәара зуалыз, занхәа лџьабаа ду ахә зшәашаз аԥҳәыс лзы усҵәҟьа иамуцызт, иагьауамызт. Урҭ рызхәыцра акәын лара илыԥсҭазаараз. Алмас дҩагылан, ахәыҷқәа рышьҭаларҭа дныҩнысны, ахышә иадтәаланы, ашәҟәы жәпа иаԥхьоз Асҭамыр дааидгылеит. Лара, игәы нлырхар лҭахымкәа, дыҩнан, иара ҭынч ашәҟәы даԥхьон. Лнацәкьарақәа «ԥыҵәҵәо», азнкыказ даахынҳәит: «Уи даԥхьошәа ҟаиҵозар?..»
− Асҭамыр! – даниԥхьа ихы ҩышьҭихит. – Алхас диааанӡа, ҷкәына заҵәык дҳаур, уаҳа иаҳҭахызи ҳәа умҳәози?
− Алмас, бааӡырҩы! Убри ашәҟәы излаҳәо ала, заҟаҩы амҳаџьыр иагаз бдыруоу?
− Уа уажәы изаҳҭахи!
− Сгәы излабо ала, дара урҭгьы, уа иахьнеиз, уамак иааидкыланы инхартә изыҟамлеит. Дареи ҳареи ҳзеибабом, арахь еиԥхьытта, рхы ахьынахаз ицаны, инхоит.
− Иҳауа аҷкәын дабарыхәарҭахари?
− Аҷкәын, аҷкәын ҳәа дзыхҭабки, уи дыҷкәынамхаргьы ҟалоит.
− Изакәи?! Уара узын зегьакоума?
− Ааи. Ақыҭауаа реиԥш ҳанхаранҵыра ҳалаҽхәап ҳәа быҟоу. Малс иҳамоу ҳхәыҷқәа роуми.
− Ԥшь-ҩык ҳамами!
− Ауаҩы дымцхәуп ҳәа барҳәахьоума?
− Абааԥс, уаҟәыҵ! – агәамҵрахь дианагон лара.
− Ибҭахыу ҟаҵа, – Асҭамыр ишәҟәы нықәҵаны, дҩагылан, иԥҳәыс дналызԥшит.
− Уара усықәшаҳаҭны узаасывамгыларызеи?
− Сақәшаҳаҭымхеи.
Ас ақәшаҳаҭхара Алмас илызхомызт. Уажәы уи иеиҳаз акы шылзалмыршоз еилкааны, днахынҳәит. Инеималымҭәарц, ирлас лҽааиҭакны, лԥарақәеи лшәыреи аашьҭх, адәқьан ахь лҿыналхеит. Аҩны данынхалоз, Асҭамыр иакәын уахь илышьҭлоз. Уажәы илҭахын лхала лгәы ззыҳәоз дынрылаԥшырц, ҳауа цқьак налҿарсны, лгәы лхалыршҭырц.
Ачеи, аҭубари, ахәшеи, феихоақәаки аалхәан, аҩныҟа дшыхынҳәуаз, амҩан ҵлак иадҟаҵалаз арымӡ хәхәа, ишҭацәыз анылба, днықәтәеит. Аҽны еидылхәыцлақәаз ҿыц лхахьы иаалгар лҭахымызт, дырзымхәыцыргьы ԥсыхәа лымамызт, лыҩныҵҟа Ауаҩы ишьаҭа икхьан. Еисырц иҟаз агәы аанкылара уадаҩын. Аха мышкы зны уигьы гәаӷьтәымзи. Аԥҳәыс лцәалтәымхахьацԥхьаӡа ахшара длоур акәызма? Дҩагылан, аҩныҟа лҿыналхеит, илыхәашаз уаҳа ак мӡбаӡакәа, аамҭа нҭакәкәа ицазаарын. Аҩны иҩыхәнылгаз рҭыԥ инықәылҵахьан еиԥш, акино збарц ицаз хынҳәын иаакылсит.
− Избаз бдио? – Алхас иан даалхьынԥашылт.
− Иубеи? – деихаччон ларгьы, иахьатәиала ас еиԥш уажәы заҵәык.
− Ну, ԥагади!
− Уаҳа иубеи?
− Акино.
− Нас даҽазны исоуҳәап иубаз. Бзиоу, Алхас?
− Ааи.
Алмас, ахәыҷы даныналыргыла, зыбла ҭраа ани аԥеи ирызԥшуаз Асҭамыр лылаԥш наиаахеит. Ашьҭахь иара иан лахь даахьаҳәит:
− Бцаны бхы нықәыбҵар, быԥсы бшьап. Ахәыҷқәа акрырфар апарк ахь сара изгоит.
Андугьы, Алхас дааиахәмарын, апарк аҿынтә данаалак, аканфеҭ шилҭоз иаҳәаны, дындәылҵит, луаҭах ахь днеирц. Алмас ахәыҷқәа ирласны акы иналырцҳан, ишьҭалҵеит, маҷк ицәарц. Лхаҵа уажәгьы, ашәҟәы кны, дтәан. Лара руаҭах дамкуа дааҩнахеит.
− Хә-ҩыкҵәҟьа нан лнапы ианҵаны, усура сҭыҵыртә сзыҟалом.
− Асҭандагьы хәыҷҵас блыхәаԥшуама? – иагьы ҿыҵга ҟалҵаргьы, лгәы иҵхоз цәырганы, лыгәҭакы налгӡарц дшашьҭаз еиликаауан, иԥҳәыс дахьлыхәаԥшуаз. – Даҽа шықәсык ашьҭахь ашкол далгоитеи. Леиҵбагьы дхәыҷума, лхы лбартә дызҳахьеит.
Алмас уажәыҵәҟьа илҳәашаз уаҳа лҿыҵашәомызт. Иаргьы ишәҟәы дахәаԥшхон, ацәажәара иҭахӡамкәаны. Алмас ахәыҟаҵарҭахь дхынҳәын, ахәыҷқәа ааԥшаанӡа, убра дыҩнан. Шьыбжьоншьҭахь урҭ, раб дрыцҵаны, апарк шыҟаз идәықәылҵеит. Лымацара аҩны даныҩнаха, лцәа иалаз иаҳагьы хьаас дылкит. Лҩызак длацәажәар цәгьа илбомызт. Ланхәа џьаргьы дшымцоз аилкааны, Алмас лҩыза длызцеит. Уигьы, лхаҵеи лԥеи ақыҭахь идәықәылҵахьан, лымацара дтәан.
− Исыхьыз быздыруам, – лҳәеит Алмас, лҩызеи лареи анааидхыла.
− Ԥыхьеиԥш бызбаҵәҟьом.
− Ишбасҳәара сыздыруам, аха мызкаҟара схыҵуеит.
− Диида! Иаша бҳәону?! Бгәы иҭоуи, бара, ԥшь-ҩык брылатәоупеи? – дааччеит Хьымца. – Ԥшь-ҩык ракәым, аӡәы сихәом. Бхы ҭабырхарц иақәыбкыма, уаҳа ак мбаӡакәа.
− Сыҽԥсыргар сҭахыуп, – Алмас лгәы нҭыԥсааҵәҟьеит.
− Бызԥшузеи сымҳәеи саргьы.
− Асҭамыр иҭахым.
− Иара иоума ахшара дзауа, уи бара бхала ибыӡбароупеи.
− Схаҵа иоуми, бара.
− Бхаҵа иакәымкәан, баахиртәалеит, аҟьантапар брылаиртәахт, даҽаӡәгьы диҭахыуп. Акультура злоу ауаа ахшара рацәара аԥырҵаӡом. Аӡәы! – лызнацәак наллырбеит. – Ианамух – ҩыџьа.
− Даҽаӡәы дбымазар бҭахӡамзи, Хьымца?
− Бысҟәаҵ, џьыбшьт! Бхы абзабаа абырбозар ауп ҳәа, ари закәызеи!
− Иара?
− Иара изыбуазеи, аха иани иаби сгәы аакыдырхт. Баала ақыҭахь иҳәоит, сышнеилак санхәа скыдцаланы слымоуп. Лхаҭа аӡә ида дахьылмоуз гәнылгоит, уажәы лгәаӷ сара исхылхырц лҭахыуп ҳәа сыҟоуп.
− Заҟантә быҽбԥыргахьеи?
− Саалашәацԥхьаӡа.
− Ибҳәаз саҳаит. Абзиараз.
Алмас дымццакӡакәа амҩа данын, лхаҵа, ахәыҷқәа иманы, шьҭа дшыхынҳәхьаз шылдыруазгьы. Лыгәҭаказы Хьымца длыҿцәажәеижьҭеи, лыбжьажьараҿынтә днеиҭаԥазшәа, лҽылыԥсаххьан. Ашьшьыҳәа лшьаҿақәа еихылгон, даныӡӷабыз апарк ахь данцалоз акәызшәа. Аҩны данааи, шылашьцара лашьцахьан.
− Нан, бабаказ? – Алхас иан дналԥххылт.
− Аканфеҭ узаазгарц сымцази, – лҳәан, деихаччо дҩышьҭылхын, канфеҭк хәхәаӡа инеилыркит.
Ани аԥеи реиҿаԥшышьа ибарц шиҭахыз мҩашьо, Асҭамыр ашәхымс дахьаалаххыз даанхеит. Лара Алхас дналыргылан, ашкаф дынҭалан, аваза аацәырылган, Ҷыпеи Ҷыкеи инарымҵалыргылт. Андугьы дааҩналан, ахәыҷқәа днарыдтәадеит, уигьы иаалгаз аканфеҭқәа аваза ианыз инарыцылҵеит. Асҭандагьы лҽынмырхацәакәа дааит. Алмас лҽааиҭалкырц ашьҭаларҭа дныҩналеит. Лхаҵа ихы ҩышьҭихит.
− Бабаҟаз? – дҵааит иара Алхас иеиԥш.
− Хьымца лҿы.
Ус анакәха, Асҭамыр изы зегь еилкаан.
− Иахьа улаԥш ҩынтә еиԥшны акалашәа избеит, – Алмас лхаҵа дааизхьаԥшит лҽанааиҿылкаа.
− Нас?
− Рҩынтәгьы Алхаси сареи ҳаицәажәон.
− Алхас даара дыбҭахыуп. Уи акырӡа бизыԥшын.
− Аӡӷабцәа раасҭа иаҳа дысҭахыу?
− Уи сызҳәом аха. Дахьеиҵбаӡоу акәхап.
− Иахьцалак ак уҳәарц уаҿын.
− Алхас иеиԥшҵәҟьа, абыржәы ибцәымӷу биҿынҵәаауа дыбҭахымхои.
Алмас дындәылҵын, Асҭанда, ишьқыруа иааҩналахьаз, длыцхрааны, ахәыҷқәа акрырҿалҵеит, ишьҭалҵеит. Ланхәа данцашаз ус лҳәеит:
− Хшарала шәбеиоуп, Анцәа иџьшьоуп.
− Нан, аӡә ида шәымазарц шәҭахызу? – иамариашашәа дҵааит аҭаца.
− Ишԥасҭахымыз, – анхәа ашә ахь лҿыналхан, аха дааҭгылан, Ҷыпа ԥхьаҟа дноушьҭны, быжьҭынчла ус нацылҵеит: – Бара, хәыҷык, иахьбасҳәо ԥхашьароуп, аха агха ҟасҵан, абыржәгьы сгәы сыхьуеит, – уи лмаҭа дналышьҭалеит.
Алмас, лымала ахәыҟаҵарҭаҿ данынха, уаҳа акы цқьа илзымҳасабӡакәа, амш нҭакәкәа иахьцаз, лԥсҭазаара лыцәцазшәа, лхы дақәымчуа дааҩнахеит. Ҷыка ҭынч дыцәан. Алхас инап хәыҷқәа Асҭанда лыхәда иакәыршан. Алмас даақәыԥсычҳан, егьи ауаҭах дныҩналеит. Асҭамыр дышьҭалахьан. Дыцәазар даалмырԥшырц, ҭынч лҽааилыхны, лиарҭа днадгылан, лхыза ҩаԥхьаршәҭны, днышьҭалеит.
Ирҵаулаӡаны данаақәыԥсычҳа, уи макьана дшеиқәымтәацыз еилызкааз лхаҵа, инапы лхыза инцәыҵаиҵан, лыхәда инықәиҵеит. Уажәыгьы иҭахын иара иаарыбжьашәаз аҭыԥ ақәҵашьа лхала дазнеирц. Лара дааскьан, лхы лхаҵа игәышԥы инадҵаны, даақьызқьызит, дызҵаз аидара лыхәда ианықәылҳәа, илгәыҵаҵәахыз аибарххара ааԥҵәазшәа.
Ариабжьарак Варлеи, лҩызцәа дрыцны, акино ахь ацара акыр ихҭакны илыман. Ашәҟәы акра уамак илҭахымызт, данаԥхьозгьы Мардасоу уа дтәазар лҭахын. Еидтәаланы рҽаназыҟарҵоз иаҳа игәнылкылон. Аха, лгәамбзиарақәа рыҽдырҵаруа иалагеижьҭеи, лҩыза ишәҟәыԥхьарақәа дырԥырхагамхарц, аӡӷабцәа ахьынҭыҵуаз дрыццон. Афильмқәа илгәаладыршәоз здыруадаз, зны-зынла лгәалаҟазаара бжысны дхынҳәуан. Данеицәахаӡалак дызцыз дызрылагыломызт, луаҭахгьы лҽылзыҩнакуамызт азы, дышиашаз Мардасоу дахьыҩназ днеиуан. Уи аҽны зынӡак лшьара дықәӡамкәа дааит, амала, лҩыза ихы ақәырԥс иҽахьазыҟаиҵоз, лаха имамызшәа лбан, лпалта шылшәыз икаруаҭ днықәтәан, уа иқәыршәыз ажурнал аақәылхын днагәылаԥшит. Дзаԥхьаӡомызт, лыблақәа хҩон. Дыштәаз дынхынаан, ганла днықәиазшәа, лхы ахчы инылалҵеит.
− Бхы быхьуеит? – иара дзыдтәалаз дҩахыҵын, даалыдгылеит.
− Маҷк.
− Бықәиа, бзыцәозар ббап.
− Мап, мап.
− Аӡәыр акыр бзиҳәозар – сара избап, цқьа бианы быԥсы шьа! – даахынҳәын, деиҭалатәеит, ишылымуаз аниба.
− Мардасоу! – лшьапқәа ҵаҟа ишьҭасуа, ганла днықәиазшәа дшыҟаз, ҿаалҭит. – Саԥхьа уаатәеи!
− Ибыхьи? – аҟәардә даахан, лаԥхьашәа днықәтәан, лыжәҩахырқәа аанкылан, дыриашан днаиртәан, лыбла дынхыԥшылеит. Урҭ рԥшҭәы игәаԥхомызт. – Быԥсы еибакыма? – лхы даараӡа илзырхьшаз ак шыҟалаз ауимдырхуаз.
− Ҵуҟ.
− Баб дыбгәалашәама?
− Ҵуҟ, – лыҩнапык рыла лхы еимлагәа икны, ижәҩахыр лыҽнадылҵан, дқьызқьызуа дҵәуон. Ус схы сыԥсуеит. Исзычҳауам.
− Бшәома?
− Мап.
Мардасоу ахчы даахан, аҭӡамц инадҵашәа, ишылымуаз днықәириеит. Лхы ааникылан, ҭынч даатәеит. Абыржәы маҷӡак иаахылцәаар, лхыхь еиқәтәон. Аҽны дзыниеишь? Илгәалашәеишь? Изымдыруаз ак ыҟазар? Ак ицәылҵәахуаны ибомызт, аха иҟамларыз егьыҟамызт. Дзыргәжәажәарызи? Лыԥсыԥ алагаҩагашьала, дшыцәаз агәра анига, ашьшьыҳәа леимаақәа аалышьхаирԥан, цқьа днаириеит. Маҷк аамҭа анца, ашоура дакын, ажәжәаҳәа лпалта дахо даналага, дышиаз иара уи аалшәихын,
лкасы ԥшқагьы аалхихын, наҟ иныхшьны, Лурентиа иԥхынхыза налықәиршәит. Нас дҷыгәӡа дыцәан, лԥшҭәы хынҳәуан. Иара агәра ганы дыҟан аҽны шьыжьхьа шылфаз дшыҟаз. Илеиҳәацԥхьаӡа, акрыфара лҭахӡамызт, арахь лымч маҷын. Аԥсны аҵара рҵозар, ма лан лахь ицҳарын лԥҳа даалхылаԥшырц. Ара усгьы узыҟаҵомызт. Ишәҟәқәа ус ишықәыз, дындәылҵны длалбааит. Ламара луаҭах аҿы дыҟан.
− Акино ахь иахьцаз брыцызма?
− Мамоу.
− Даара лхы бзиамкәа дхынҳәит. Уажәы хыхь дсырцәеит. Акрыфарҭа адырклашт. Длыбаар илҿабҵаша бымоума?
− Уи хьаас иумкын. Аха убри уҩуа узлышьҭоуи, ианылҭахыу дзымгыло, ианылҭахыу дзышьҭамло, лхы убас илзымдыруа дыҟоума лара?
− Дзықәшәаз Анцәа бақәимыршәааит!
− Сақәшәаргьы усҵәҟьа схы мҩаԥызгом.
− Ауаа еиԥшым, рааӡашьақәа хазуп. Бара ишыбҭахыу, лара дзыҟазаауам. Лара ишылҭахыу, бара бхы мҩаԥыбгоу?
− Схымҩаԥгашьа лгәамԥхартә, иуалҳәеи?
− Акгьы салымҳәеит. Исҳәарц исҭахыз бзеилымкааит. Бара аҩны ибзааигәаӡаз аӡәгьы дбымаӡамызт. Лара лԥсы зыӷраз лаб дылцәыӡит. Абреи аԥҳареи мацара акәӡамызт урҭ ирыбжьаз, ажьрацәра ада гәыла, доуҳала еизааигәан. Лгәы лхаршҭра закәу бдыруоу?
− Уакә сакәзар, Варлеи ауахәамаҿ дызгон. Уброуп уара иахьуҭыԥу.
− Ибҭахыу сзеилымкааит.
− Иакәымыз акгьы сымҳәеит. Адоуҳа аӡбахә уброуп иаҳа иахьҳәарҭоу.
− Бахьынӡаиашоу здыруада, – Мардасоу дындәылҵит.
Аԥсабара еиҳаз амч ауаҩы еснагь дақәгәыӷуан. Адин аҟазаашьа аҽаԥсахуашәа аҭоурых иаҳнарбон, аха зҽызыԥсахуаз аԥсҭазаара акәын, адин аҿиара ауаҩы ихдырра ахьынӡаҳаракыз унарбон. Аԥсабара аҿиара аҵыхәанӡа изыҭҵаауамызт ауаҩы. Ажәҩан ҳәаак амамзаара зхахьы иаазгодаз, аиашаз анкьаӡа зны Адгьыл абри агәеиужьраҿ быбыцк ишаҩызаз иазхәыцрыдаз. Ауаҩы ицәеижь аԥсабара абелок ала ишышьақәгылаз, ахшыбаҩ акәзар клеткала ишеибыҭаз, уи ахшыбаҩ ахәыцра, аиҭазхәыцра, аиҿарԥшра, арҿиара, аиҭарҿиара шалшоз, нас иҟаӡамыз ишаҩызахоз агәынкылара цәгьан. Абри ахшыбаҩ иалшон абарҭ аҟаларақәеи ацәырҵрақәеи рыҭҵаара ахаҩаӡаранӡа рҩагара, уи злымшоз аԥсабара еиҳаз амчқәа дрықәгәыӷуан, дцәырнагон адин еиуеиԥшымыз амҩақәа рахь. Урҭ рҿы ауаҩы изеиӷьыз аныҟаз ыҟан, изеицәазгьы. Аха иахьа уи амҩа анылара абанӡаиашахоз.
Мардасоу, иуаҭах дныҩналаанӡа, ауаҩы ихшыбаҩ иарҿиашаз изымдыруа, убас иҟаз ахшыбаҩ чмазара змаз Варлеи лахь днеиуан. Уи илразҟхашаз хьаас иман иара. Лара дзықәшәашаз азы аҭакԥхықәра ихаҭа идны ибон. Лара лыбла аартны ганла диан. Иара дшааиз лнымырзшәа, џьара дыԥшуан, арахь дахьцаз ахьылзымдыруаз даара илцәымӷын. Иагьа умҳәан, ҭынч иусқәа изынагӡомызт, хьаас лхы илҭон. Лурентиа иакәзар – дааин, лымацара дшықәиаз аниба, лықәҿымҭкәа ишәҟәқәа нықәҵаны, дындәылҵит.
− Умшәан, шьҭа хар сымаӡам, – лҳәеит лара. – Амала саб ԥхыӡырла дызбахт. Еснагь дыԥсны дшызбалоз еиԥшымкәа, иԥсы ҭаны, ақалақь ҳаицалагьежьуан. Дыгәхьааганы дгәыдыскылон, дхыдыскылон. Нас дысцәыӡит. Убри сгәы иҭан азоуп дысцәыӡаанӡа сызхара дзысымбоз. Сшәаԥырҳаԥо сышишьҭаз, «Волга»-к, асаба харччыла, атормоз акит, еилаххаа еилаҳаит. «Саб, саб!» – ҳәа сыҳәҳәо сишьҭалеит. Ԥҳәыск, уи баб иакәӡамызт, ҳәа дсылабжьон. Аха «саб дабаҟоу, дабаҟоу?..» – ҳәа сшыҳәҳәоз сааԥшит. Ух, гәышьа!..
− Баб еснагь дбыцми? Иԥсы анҭаз убас еиԥш ихы мҩаԥигеит, даныҟамлашаз дбыцзаартә еиԥш. Уи насыԥуп бара бзын. Амала, макьана ибзеилкаауам ҳәа сыҟоуп.
− Еилыскаагәышьоит. Аха иҟамзаара сзыхгом. Арахь, ихы нықәҵаны, ҭынч дыԥсы џьушьома. Ишыҟазаалак машьынала исын, дҟәаҟәаса дкарыжьит.
− Цасҳәа изырузшәа бымцәажәалан. Ҳазынтәык еснагь мҩак ҳангылоуп. Ҳзықәшәа ҳаздырӡом. Аус рыӡбахьоумашь?
− Иалагараны иҟан аха… Макьана ус иааиуеит. Шьҭа иалаҳхи русӡбара. Уи ала иԥсыз даҳзыргылом. Сан лаҳәшьа ааигәа ара дыҟан. – Дысбырбар акәын.
− Дыццакуашәа даакыдгылан. Даҽа жәабжькгьы аалгеит. Ленеи уареи шәыӡбахә бзианы уа ирдыруазаап. Лена дзызҳәаз дахькаижьыз даара ргәы иалоуп лара лтәқәа. Урҭ изларҳәо ала Лена уара дурҭар рҭахыуп. Ԥыхьатәи иаҵкыс ушеиӷьхо рбозаап, аԥсҭазаара ду шузԥшу рдыруеит. Уажәгьы ишиаԥуго иазымхәыцуа џьушьома, аха грак умоуп: макьана устудентуп, егьи дҭышәынтәалахьеит. Сара сузҳәаны стәоу џьыршьоит, зегьакоуп уаасымхны ургар рҭахызаап. Ус акгьы ҳзеилам, акыр шәзыҟаҵозар, аус ҟашәҵа ҳәа рзылҳәарц ласҳәеит.
− Иеиқәибаҵа исзаахыр! – иԥынҵа ҩышьҭхны ихаршәшәала, аҭуан дҩаҵаԥшит иҽырзажәны.
− Убри аус сара снапы аласкып сгәахәуеит.
− Уи бара бус алаӡам, багьаламцәажәан. Ашықәс ҿыц бҽазыҟабҵоу? – реицәажәара иахигарц иҭахын.
− Сыҵкы кьаҿцәаны ирӡахит, лшәы лшәылымхӡацт, дызҿу закәи рҳәарын дуцәақәак сырбар, – дҩықәтәан, нас зынӡак дҩагылан аиарҭа аалырҽеит, Лурентиа иԥхынхызагьы шьҭахьҟа инықәлыршәит.
− Ирҳәараны иҟеи?! – иџьеишьон Мардасоу. – Уҵкы уроур – ак рҳәоит, иуркьаҿыр – даҽак рҳәоит. Урҭ ҳшырзыӡырҩуаз, ԥхьаҟа аиҭаҵра ҳцәыуадаҩхеит. Абри дара анқәыԥшцәаз ишԥаҟаз? Саб иаҳәшьеи уи илықәлаз даҽа ҳгәыла ԥҳәыски ианқәыԥшыз ишеилаҳәақәаз ббандаз! Ркәафҭа шкәакәақәа рмаӷрақәа рыжәҩахырқәа аарла ихырҩон. Руԥка шкәакәақәа зынӡак икьаҿын. Убас ишеилаҳәаз ахацәа ирыдгылан.
− Уара иалудрааи?
− Рфото сымами. Амцхә рҳәо ианалагалак, убри надсырбоит. Санду, џьара ак ҟалеит ҳәа шаалаҳалак, «уи, џьбеит, иӡәы иҳәо шәаҳахьоу?» – ҳә дааҵҟьоит. Лара лҭаарых зеиԥшроу баҳахьазу?
− Мамоу, – Варлеи, илаҳауаз дазҿлымҳаны, аишәа наҟтәиала днадтәалт.
− Идырны ибымаз ажәытәан иҟарҵоз иахьа ҳхы зынӡак ишаҭәаҳамшьо.
− Убасҵәҟоу?!
− Иагьа уадаҩра иҭагылазаргьы, ԥхьаҟатәи абиԥарақәа иаҳа иеиӷьхоит.
− Уанду лҭаарых уналаган.
− Сара сабду, иан данԥсы, иаб даҽа ԥҳәыск дааигеит. Уи аԥҳәыс раԥхьатәи лхаҵа иҿынтә лыӡӷаб дыҟан. Ҩынтә хаҵа данцоз, лԥҳа длыманы, дахьнеиз ауп даҽа ҩыџьа аҷкәынцәа ахьлоуз. Убарҭ ах-ҩык лыманы, уаҟагьы лхаҵа данԥсы, сабду иаб диццеит. Изларҳәоз ала, сабду иаб ҽыуардынла дҩеин, лымаҭәақәа ҩақәиҵан, лхәыҷқәагьы ларгьы ҩақәиртәан, иманы дааит. Лара дахьааргаз лԥаԥса дыҟоуп, аха дхәыҷу џьыбшьома зыуаҩрахь инеихьаз ахаҵа. Арҭ ешьеи еҳәшьеи роуп рҳәан, лԥаԥсеи лԥҳаи уаҭахк аҿы ишлыриоз, урҭ еибагеит. Абасала, ахаҵеи аԥеи ани аԥҳаи рган, ахацәа еимаҳәылацәахеит, аеҳәшьцәа аицалара рыбжьалеит.
− Иуҳәо закәи, уара?!
− Сандуи сабдуи ықәырцан, хы-шықәса Адлер иҟан. Аха сабду иаб данԥсы, иҷкәын анхарҭа дахымлар ишԥаҟарҵоз, илатәан еизхәыцқәеит. «Шәанаџьалбеит, аԥсышәала иашам, аха араҟа ажьрацәра еилагараҵәҟьа ыҟам», – рҳәеит. Убри азхәыцра хы-шықәса аҭахызма иҳәан, сабду, санду дима, аҩныҟа дхынҳәит.
− Уара излоуҳәо ала амаҳагьацәа урмаҭоуп?
− Ибымбои аҳәынҵәы ҳҿартата адәы ҳшықәырҵаз. Уажәы џьара ак ҟалеит ҳәа аалаҳааитеи, – унан, џьбеит, аӡәы иҳәеит ҳәа шәаҳахьоума, – ҳәа даақәгылоит. Амала лара лхымҩаԥгашьаҿ дзыриашо лымоуп: лан хынтә хаҵа дцеит, лара дышқәыԥшыз лхаҵа длыхԥсааит, аха, убри дышизкыз мацара, лҽылражәит.
− Уажәы дышԥаҟоу? – Варлеи уи аҭакәажә длызҿлымҳан.
− Ааигәа лан анышә даҳҭеит.
− Уажәгьы лԥсы ҭазма?!
− Шықәсык аҟара ҵуеит, шәи жәа-шықәса аалхыҵхьан данԥсуаз. Санду макьана дҿоуп. Слызгәаан, бҭакәажәызар аҩны бымтәо, зегь бус зрылеи ҳәа анласҳәа, дсызгәааит. «Аҭакәажә ҳәа шԥаасоуҳәоз, сара сыӡӷабны схы сԥхьаӡоитеи», – лҳәеит.
− Цәгьарас иузылуи, думыргәаар угәы иамуа?
− Жәытә палтак лхы инҭарԥаны, агалошқәа налышьхарԥаны, иахьа хәлаанӡа агәарԥ дықәуп амшцәгьаха. Ажәқәа ҭылцоит, рҭыԥ лрыцқьоит, амала шьҭа илызхьаӡагәышьом. Ведрала итаны, аҳәарақәа аӡы рылҭоит. Акутқәа рахь лыдам-здам аӡә днеир ҟалаӡом. Аԥша лылалар ҳәа сшәаны, лгәы нсырхеит зны, аҵықь деимсо данааҩнала. Аҳәса ҿацәа дшьыцыргоит иахьа ԥшьынҩажәеи жәаф шықәса ирҭагылоу аҭакәажә, уи аԥсҭазаараҵәҟьа иалачо лакәны дырбеит, лшьапы дшықәгылоу мацара дшыԥсуа рдыруеит. Амала шьҭа маҷк даҽакала лхы мҩаԥылгоит. Лгәы иаҭахыу заҵәык ауп иналгӡо, уаанӡагьы ус акәын дшыҟаз аха. Ажәқәеи акәтқәеи акырхьрылҭо, дахьрышьҭоу дцоит, даауеит. Адашьма, уи илҟьашьуа, улышьҭагыланы иурыцқьалароуп, ус ҟаумҵаргьы, гәыбӷан улҭоит. Лара дазхәыцӡом лҟьамсар ԥсара угәы иаахәаша ак шакәым, зҩымсаг кны илышьҭоу лара лхатә уск, ма лгәы иаҭахыу ак ҟалҵар шылҭахыу. Иуҳәаргьы илзеилкааӡом азы, ҿуҭӡом.
− Дҭакәажәыми, уара!
− Дцеит шуҳәо, ажәқәа злаԥхьалцо алаба лҩыҵракны, ведрак рххо илыманы, дааҩнашылоит, аплита инақәыргыланы, ирҟәанданы арахә ирзылгоит. Деиҭацеит шуҳәо, даахоит, аҩмсаг лҩыҵракны, илышьклататоу асырӡ лыцрыкәкәа. Аха иҟауҵои, лара ари лыԥсҭазаароуп.
− Зыӡбахә уҳәаша аҭакәажәцәа урылатәоуп, – лгәы иаахәаны Варлеи дыччон.
− Убри ауми сгәы иалоу.
− Изакәи, аҭакәажәцәа рԥсы ахьҭоуу?
− Урҭ иахьынӡарҭахыу рԥсы ҭазааит, аха иабаҟоу аҿар, агәарԥ аазна абыргцәа ахьеилатәоу? Сара сҭаацәараҿ ахәыҷқәа рацәахароуп. Акәымзар, ас ҳаиаӡӡауеит.
− Анцәа узирҳаит! Угәҭакы уахьӡааит! Сшузыӡырҩуа аамҭа шԥацеи? Слыбаапи.
− Ашара бызбзиахааит!
Варлеи данындәылҵ, амардуан аҿы днаӡаанӡагьы, ҵаҟа џьоукы рбжьы рызнымкылакәа ишеицәажәоз аалаҳаит. Урҭ еицәҳаӡомызт, аха акы ргәы иалан. Лурентиа иакәын аӡәы, егьи – Лена лҩыза. Еибырҳәоз лара иалылхызи, ауаа иагьа еимактәы рыман. Аха аӡӷаб дыхәмаршәа арԥыс наизҿылҭит:
− Уан дукааит, убри аус аҭыԥ иқәумҵарызар?
Уи аӡӷаб, илҳәаз лхала дахыччо, акоридор дныбжьалеит. Варлеи илдырт Лена лҭыӡшәа бзиак Мардасоу илымҳа инҭишьырц шырҭахыз. Лурентиа ҩныҵҟала Лена дылзааигәамызт, аха ахара уарак рыбжьан. Ианакәызаалак лыӡбахә далацәажәаӡомызт, ицыҩнази лареи ирыбжьалақәахьаз лымҳаҭасқәак иоухьан. Уажәы уи лҩыза ӡӷаб иан лхәы анлылҭа, иара иаҳаз игәы ишасыз ааиныԥшын, дыцәҳангьы дзымцәҳауа, ажәақәак налышьҭеиҵеит. Арахь, еиҳаз аҵара дҭалаанӡа, иан анышә даиҭахьан, улыхлафыргьы игәы иасуан. Уи атәы Варлеигьы илыздыруамызт, Лена лҩыза дахьлызгәаауаз ихлырԥсаарц дахьаҿыз:
− Уан ус дыҟазаарын азоуп узлызгәаауа.
«Уан ус дыҟазшәа, узыргәааи?» – ҳәа акәын илҳәаз ҵакыс иамаз, аха иара уи итәала еиликаан, иаҳагьы дыԥнажәан, дыгәрым-ҽрымуа дҩықәнан, ауаҭах дахьыныҩналаз дамкуа дааҩнагьежьит. Мардасоу иҩыза иҭагылазаашьаз имбозшәа, ҭынч аҩра даҿын, иҭахызар игәыҵхоз ихала ицәыригарын.
− Варлеи длыбаауан, ара дыҟахызма? – уи ииарҭа днықәтәан, иахьцалак иаацәыримгар изымчҳаит.
− Ааи, дыҟан, – Мардасоу дызҿыз даҟәыҵуамызт, – изуҳәеи?
− Абрахь дахьааиуа ҽеим сҳәеит.
− Уажәы дабоуԥырхагахах?
− Сара дысԥырхагаӡам, аха уара уаҳаҭыр ыӡуеит, умбаӡои.
− Сара саҳаҭыр уара хьаас изумеи?
− Суцыҩнами.
− Аа, уара уаҳаҭыр акәзаап узеиҷаҳауа, убас уҳәар еилысымкаауеи.
− Ус акәу, егьыс акәу, шьҭа уаахәыцыр цәгьамызт.
− Аиаша саҳәеи, даҽа џьоукы, цқьа инаԥшы-аамԥшӡакәа ирҳәаз иалухи, ухаҭа иакәымз ҳадубалахьоума?
− Уахи-ҽни ара дтәоуп, уиарҭа дықәтәоуп, уҟәардә дықәтәоуп, уи маҷума?
− Аҿкы чмазара лымамзар, дтәоуп ҳәа дызлоуԥырхагеи? Уара ҳәатә умаӡам, умбаӡои? Иҟоу уасҳәап, уи уаҳа уаламцәажәан, агьузалхуам. Лара адунеи ақәгылара лцәыуадаҩуп, аха аамҭа дахәшәтәаанӡа, сара сыцхырааҩуп. Уара ҳауԥырхагам.
− Абарҭқәа зегьы уара утәала урыхәаԥшуеит.
− Иҟалап. Сара зегьы сшәеиԥшхароума?
− Иабаҟоу уи ухала акгьы иухәаӡомеи.
− Изысмыхәои? Лыуадаҩрақәа хьаалҟәыскуа саҟара сыцнаҵоит.
− Иабаҟоу уаҳаҭыр лаҟәуеитеи.
− Сеилызкаауа иҿы илаҟәӡом.
− Дужьошәа иалацәажәоит.
− Уара ухаҭа угәы ишԥаанаго?
− Сара исҭахым асҟатәи шәахьеизааигәоу.
− Ус акәзар – даҽа џьоукы ирхырԥшны умцәажәан.
Мардасоу иҽааидикылан, импахьшьы аашьҭхны, дындәылҵит, дышьҭалаанӡа иҿы ӡык нақәиҭәарц. Лурентиа иаҳауаз игәаԥхомызт, уи адагьы ҩныҵҟала маҷк деилашуан. Зыхшыҩ уамак ҭаны иимԥхьаӡоз Варлеи цәажәарыла диааины дахьеиқәылкыз дарҭынчуамызт. Арахь ицыҩназ уи дахьлыдгылаз иаҳагьы даргачамкуан. Мардасоу даныхынҳә, ихаҭагьы импахьшьы има дындәылҵит, ӡы хьшәашәак иҿы инақәиҭәар, дархьшәашәозар ибарц. Акорридораҿ Ламара дынлыхьԥшит.
− Убжьы ааигәа исаҳауан, акыр ҟалама? – анылҳәа, уи лахь иҿынеихеит.
− Абри Варлеи дцо-даауа даҳхьыбжьоу сгәаԥхом.
− Лҩызцәа шәоуми, уара, уажәы иузылухи?
− Мардасоу дахьиҿцаауа бзиоума? Саргьы исзырҳәо иалыбдраауеи, ҳаицыҩнами.
− Аиҿцаара ҩ-ҵакык амоуп. Ацәгьарахь иурхар ҟалоит, аха абзиарахь иурхаргьы ҟалоит.
− Бара ибдыруама уи слыҿцаартә сшақәшәахьоу, сара сыҽныскылеит акәымзар.
− Иуҳәо закәи?! – Ламара ашырҳәа днаиԥырҵын, амардуан длалбааҟьеит.
Лурентиа, иара иакәқәамз ахьынӡаналышьҭаиҵақәоз, урҭ лара иахьынӡалчҳақәоз, уамак Варлеи лыӡбахәқәа иҳәацәомызт, днахыкәша-аахыкәшалон. Аха иахьа иалҳәаз уажәраанӡа абзиарақәа илыдибалоз ицәнарӡын, игәаӷ пеипеиуа мцала ианхыҵ, ицәыҵиԥшаауан маҷ-саҷқәак, ирдузар лцәа злалхихшаз. Убри аамҭаз иара дазхәыцӡомызт анаҩсантәи амшқәа рзы илаиҵаз ааирыхыр шилшоз. Шьҭа маҷк иԥсы анааиқәтәа, аӡыхь иҿы иақәиҭәаргьы изымчҳазт, ахьшәашәеи аши еилаҭәаны, иԥхаз аӡы неиҿеиҭәан, дҽырбо шьҭахьҟа даахынҳәит.
Аҵыхәтәантәи аминуҭқәа ирылагӡаны иҟалаз аиҿцәажәара хьаас измамыз Мардасоу дышьҭалахьан. Уи аҽны ирацәаны даԥхьахьан иара, дкараха дыҟан, иаразнак дыцәеит, ԥхыӡ шибозгьы игәалашәаӡомызт. Адырҩаҽны дара рлекциа бжамҽамызшәа, азшьарақәа рымҩаԥгара иаҳа рхы иҭан, еиҳараӡак ргәы иҵхоз ауха имҩаԥыргоз Ашықәс Ҿыц аныҳәа акәын. Уи ахәылԥаз афакультетқәа еилаҵаны
имҩаԥыргон зегь раҵкыс иҭбаа-ҭыцәыз акттә зал аҿы. Уахь зегьы неихеит, избанзар ахәылԥазқәа рацәаӡаны егьырахьгьы имҩаԥыргон, аха арахь изыԥхьази урҭ ирҭахыз џьоуки неир рылшон. Мардасоу, Варлеии Ламареи иманы, днеит. Иҭацәыз ишәак еицахатәеит, акарнавал иалагаанӡа. Ламара илдыруаз аӡә дылбан, арҭ ришәаҿ иҭацәыз аҭыԥ лызнылкылан, даалгарц дцеит.
− Уажәы сгәалаҟазаара ыӡит, абра смаакәа сшьапқәа ԥҵәар иаҳа иеиӷьымзи, – лҳәеит Варлеи.
− Иҟалахи?
− Азал уаныҩнала цқьа унаԥшу? Лена ҳашьҭахь дтәоуп.
− Дтәазааит.
− Лгәы иаанагои?
− Баҟәыҵ, џьыбшьт!
Мардасоу даахьаҳәзар, Лена арахь дыԥшыҵәҟьон. Иара уаҳа уи длызхьамԥшит, дагьлыламцәажәеит, илаԥш налхигарц иҭахымызт узҳәомызт аха. Ихшыҩ зегьы асценаҿ ихәмаруаз амузыкатә ансамбль иназикит. Арахь илымҳа дзахыҽхәомызт. Амузыкаҿ абжьқәа ритмк аҿы рыҽшеиларгӡоз азыӡырҩра бзиа ибагәышьон, аха ансамбль еиланаӡҩоз музыкатә мыругак абжьы хазы цқьа изалкаауамызт. Амала зегь раҵкыс игәаԥхон аконцерт иалагаанӡа, артистцәа ринструментқәа андырхиауаз, усҟан рҽеиқәмыршәаӡакәа амыругақәа инароуны рбжьы клахәҵәаӡа иалкааны иуаҳауан, азалаҿ ауаа еилашыҩкны рбжьы уаҳауа, рҭыԥқәа ирышьҭан, мамзар итәахьаз инеиҿахәыҭхәыҭуа акы еибырҳәон, амузыкахь зынӡакгьы рхы ыҟаӡамкәа, аконцерт алагара иазԥшуан. Убри аамҭа иаҳа дазҿлымҳан Мардасоу, атеатр ахь дагьлеиуан, асцена алҭаҳараҿ амузыкатә мыругақәа рырхиара иазкны иузеилмыргоз архиашьа бжьқәа анеилаԥсоз. Ааԥынраз ақәа ӷәӷәа анаулак, аԥхара шааигәахоз зныруаз аԥша злалаз аҵарақәа рбжьы иеиԥшын уи аилаԥса. Иара илымҳа ирҵарӡон убри аамҭаз, амузыкаҵәҟьа азыӡырҩра иҽазыҟаҵо, уи ашьҭахь убри аилкаара иаҳа изымариахарызшәа ибон. Уажәы ара аҭагылазаашьа даҽакала ишыҟазгьы, асценаҿ иқәдыргылоз аестрадатә инструментқәа дырзыӡырҩырц дшаҿыз ҩашьомызт, аха афымца иаҿаԥшьуа иахьдырхиауаз, абжьы ангалак, анкьатәи апаравозқәа улымҳа ҵырхаауа иааҭдырҟьоз аԥсыԥԥха бжьы еиӷьӡамызт.
− Ашықәс Ҿыц иазкны, жәеинраалак уаҳзаԥхьар! – ацәа даалылхызшәа Варлеи уи даахьалырԥшит.
− Ажәеинраала сықәҿиаӡом, бдыруоу.
− Зны иуқәҿиарашәа сгәы иснаҭоит.
− Иаабап.
Аҽны дызмиасыргьы, ацәаҳәа дшықәгылаз, ԥыҭрак днаскьарын игәахәшәа, макьана арбаӷьқәа знык аҿҭра иахьӡаанӡа, Мардасоу автобус длалбааит. Аҵхагәҭаны еилашыран аџьармыкьаҿ. Амҩақәа ҭәын тачкала, еидарала, уааԥсырала. Лашарак џьара иаркымызт. Ицоз-иаауаз амашьынақәа иадыркуаз-идырцәоз рылашарақәа амҩаду злаҭәыз инаргәыдԥхалон. Ма амандарина зҭиуаз ирымызхәҳауаз иддырбарц цәымзақәак надыркуан. Ашықәс ҿыц аҿынӡа мшқәак ракәын ибжьаз, убранӡа рыҭитәқәа хәы ҳаракыла ирҭирц ргәы иҭан. Иаазхәозгьы убас ахә шьҭыхны ирзеиҭарсуазар цәгьа ирбомызт, аха уамак рхашәалаӡомызт, агәаҟраз игәаҭеиуан акәымзар. Мардасоу аџьармыкьахь анеира ицәымӷын, ахаҳә рдыдра, уахахьҟьашарыз уздыруамызт, узлаҳауаз аҳәынҵәы убомызт, узҭагылоз аӡаҩа ахьҭатәаз узгәаҭомызт. Аҳәсақәа, рааҵәақәа хыртны, амҩа иавагылан, убарҭ рҿы
аахәара иаҳа иманшәалазшәа ибан, днарыдгылеит. Руаӡә лмандарина, алашара анақәлырԥха, зынӡак ибзиазшәа ибеит. Хыхь абзиақәа анахарҵалоз ыҟан, иааилирттан, ҩбаҟа аагәылихит, урҭ алашараҿ ибзиан. Иара иааҵәа ашҟа, ахы ларханы, ианҭарԥса, лара лтәы аҵ иаҵаз хыхь имҩеии, иаҳа иссазшәа ибан, ҽԥныҳәас илиҭеит.
− Џьара ссақәак алаԥсамкәа ауама, – лҳәеит лара деиҵамхакәа. – Хә-ааҵәак сҭихьеит, иргозма ибзиамзар. Иуҭахымзар иаарҳәны иҭаҳаԥсап, аха еиӷьу уоуа џьумшьан.
Иҟалалак иҳәан, Мардасоу уи ааҵәа ааихәеит. Даҽа ааҵәа дук, 50 кг зкуаз, иԥшаар акәын. Машьына хәыҷык, ашьҭахь амҩахь ирха, игылан, абагаж ҭыԥ аартны, ааҵәақәа рхы ԥыртны иаақәгылан. Изтәыз уа дадгылан. Заҟа иҭахыз убри имихәҳан, итачка ҩа-ааҵәа дук ҩақәҵаны, иҿынеихеит. Узышьклаԥалоз цқьа дубаӡомызт. Тачкақәакгьы днарышьклаҳақәеит, аха иҽгәаҭа, днапыршьышьуа алашьцара даламзи, машәырк имыхькәа днеиуан. Мкьалрыԥшь ицоз амҩа ианын рызынтәык. Ишиашаз агәашә инадгылоз амҩаду узангыломызт, иҭәӡан. Арахь устәиала уаҩы доурышьҭуамызт. Аҩныҵҟагьы ишыҭәӡаз амашьына лашара ацәырҟьа-цәырасра иунарбон. Ауаа аӡиас Ԥсоу иладгылаанӡа, амҩа дәы ақәсырҭаҿ ацәаҳәа инықәгылон, уи аҵыхә ара иҟан. Нас арымарахь еикәаҵәиуан, нас инароуӡаны ГАИ апост аҿы инаӡаанӡа арыӷьарахьла аҽаарҵәиуан, аха уа ианлеилак акәын ианықәҵәиҵәҟьоз, ишиашаз ацҳа инықәгыларц. Шылашьцазгьы ари амҩа иахьада имбацкәа дыҟазма, уанӡа даара ихаран. Џьоукы ацәаҳәа усгьы рыбла иадырбаӡомызт, ишиашаз ацҳаҿ инеирц, реидарақәа ирыҵақь, ма ртачкақәа ирыхо, амҩа ианын.
Мардасоу итачка, амҩа иахьнықәиргылаз, џьоукы рнапы ианиҵан, инапы ҭарцәы, ԥхьаҟа иҿынеихеит, иҟаз ибарц. Амцақәа аиқәҵаны, рыҽдырԥхон. Зхы еиҿажьыз амҿы абааргарыз ҳәа ухәыцрын, аҭак узыԥшаауамызт акәымзар. Арыцҳара иақәшәаз ихы ихьчарц иимԥшаарыз арбаныз. Аԥҳә шьҭаҵаны илатәан ҳәсақәак, рыбла ҭраа амцабз иахәаԥшуа. Аӡәырҩы лаҩеиуа амҩа ианын, асҟатәи ауаа ахьеизаз, заҟаҩы амца иадуртәалодаз. Аиха каҭақәа ирыбжьагылаз атачкақәа ирыдтәалан ихарҟәысуа. Ана-ара амца хәыҷқәа еиқәырҵаз арҭгьы рхаҿқәа аадырлашон. Амҩаду арымарахьла анхацәа раандеи амҩадуи рыбжьара ибжьгаз аиха лаба аанда ҳаракы ирыбжьысуаз атротуар зынӡак узықәгылаӡомызт. Алашьцара рхы иархәаны, егьи аган ацәаҳәа иқәгылаз аахыҵны арахь иаауа мацара, ишьма ҭыԥыртәит. Даара хьшәашәаран азы, афҩы уамак иҵысуамызт, акәымзар ара уқәнаргыларызма. ГАИ инаркны, макьана аҳәаа шаркызгьы, ауаа рацәан. Аҳазылхырҭа аԥхьа шьапыргыларҭа ыҟаӡамкәа, тачкала, уааԥсырала иҭәын. Игылаз гылан, ицәаз иахьаақәшәаз итәан, ишьҭан. Ацҳаҿ, амҩаду аҿы, ана-ара мандаринала иҭәыз ааҵәақәа еидгылан, еивагылан, еиқәын. Машьынакгьы аиашькақәа ақәыргылан аҳәаа ашлагбаум-гәашә иадгылан. Уи ашьыжь, аҳәаа шаадыртлак, аиашькақәа аакәхны, атачкақәа инарықәыргыло, аиагара рҽазыркуан. Амашьына ҭацәаанӡа уа игылазаауан, нас шьҭахьҟа еидырхон. Уи абранӡа иааиртә ишоурыжьраз Мардасоу изеилкаауамызт. Уи закәан ԥшрак арҭон акәымзар, ҵарҭышак џьоукы ируҭеит ҳәа, аҳәааҿынӡа машьынак, аидара ақәҵаны, иузаагомызт. Азакәан ԥшра ауҭазаргьы, аҵарҭыша аус аумырур, изҵыргалак уоурыжьуамызт. Зегь еиҿаԥшьын. Ацәаҳәа зықәгылаз ацҳа атротуар аҿы, абагьыр дадгыланы, аӡәы ашаха алада илашьҭны, ацҳа ашьапаҿы иеиқәыз ааҵәақәа анацрарҳәалак, аҩада ишьҭихуан. Еивҵрыԥхаа еиқәыргыла, еиҵаргыла абагьыр ааҵәақәа адиргылон. Алашара цқьа ишунамырбозгьы, урҭ рацәан. Уи анаҩсан абан даҽаӡәгьы убасҵәҟьа аус ахьиуаз. Арҭ зегьы ацҳа иқәыргаанӡа, ацәаҳәа иқәгылаз реиҭаҵра уадаҩхон. Абарҭ зҿыз милициеи, ҳәаахьчеи аӡә дамыхәо ишԥаҟаз? Уаҩы зҿимҭуази? Иамыхәозу? Ацҳа азбжарак, аурысқәа рган ала, ицқьан. Шьҭыбжьыкгьы ыҟамызт. Асалдаҭцәа аӡәык, ҩыџьак убон акәымзар, ҭынчран. Ҳара ҳган ашхырцәаӷь ҭра еицәан.
Даахынҳәит. Аҳәаа шаадыртлак, ашьх гылара иаҩызахон ацҳаи акәша-мыкәшеи. Ауха ишьҭаларц ицазгьы аарын. Аҽны Ԥсоу дызлақәсшаз азхәыцра
уадаҩын, амала иҩныҵҟала акы дақәгәыӷуамызт. Зегьы гәыӷуан азакәын изԥшыз. Даҽа ҽнак баша ишԥаӡрыз ҳәа, амш иазԥшын. Усура ицоз роужьра иалагахьан. Ашара агьагмызт. Атачкақәа рзы агәашә аадыртыр, ацәаҳәа маҷк инаҵысыр, иеидара знапы ианиҵаз иаургәалашәахуаз, доусы ихы дамыхәози, ихыршәҭны инкажьны, иеихон. Уахь днаццакит. Амилициеи, аҳәаахьчацәеи, саԥарлеи резина лабалеи еибыҭаз асалдаҭцәеи рҭыԥқәа ылырхуан. Атачкакцәа ракәзар – иааҟәымҵӡакәа аара иаҿын, кылаарас иҟаз зегь рԥшаауан. Ажәлар қазықазуа ихыҵны еилагылан. Аандақәа рнаҩсан улаԥш рыхьӡомызт. Абарҭ зегьы иргәылсны, Мкьалрыԥшьҟа ицоз амҩа иангылаз ацәаҳәа аҵыхәтәа иахьа ацҳахь иааӡарын ҳәа агәрагара уадаҩӡан. Арахь аҵыхәтәан зеидара зыргылаз иара иакәын. Аха, уа уанааи, ацәаҳәа архәара иаварҵәины, аџьармыкьаҿ ахы акыма уҳәартә, иахьынҵәоз иубарҭаӡамызт. Убасҟатәи тачка ацәаҳәа иқәдыргылахьан. Иара дахьгылаз ибаргызи, мҩабжара дааихьазшәа игәы иабон, еиҭаҵрак ҳәа шузгәамҭозгьы. Амала амҩа ианыршәланы ауаа цон, ртачкақәа ирыхо, ма арҭмаҟқәа ирыҵаланы. Урҭ убасҟатәи ирацәан, арҭ зегь ықәсны, ацәаҳәа иқәгылаз ацҳахь рнаӡара азхәыцра игәы канажьрын.
Ԥсоу иахьылхықәгылаз, Мкьалрыԥшьи ашлагбаум-гәашәи рахь ицоз амҩақәа рҽахьааиҩыршоз, згәы ԥҵәаз џьоукы амҩа ркит. Даргьы маҷмызт азы, узрақәԥомызт, узреисуамызт, амала рӷьал-пал бжьы шдухазгьы, урҭ ирыбжькәраауаз дмаҷын. Араантәы иубарҭан Ԥсоу ацҳаҿ ацәаҳәа иқәгылаз ракәзу, аанда ихыԥаны иҭалаз ракәзу, ииасны аҳәаа наҟ иҭалон. Уи збоз ара амҩаду иангылаз ирзычҳауазма, иаахынҳәны ацәаҳәа иқәгылаз атачкақәа инарывс-аарывсны, адәы иқәсуан, аҳазылхырҭа раԥхьатәи агәашә ианҭалоз амашьынақәа ирывагыланы илеирц. Амҩа зкызгьы, уи азы уалафахәык рмоузар, жәларык еилараа иантәаз, иангылаз, ианылаҩеиуаз, иԥхамшьоз ауаа иабанӡарҿагыларыз. Ргәы ԥҵәаны, аӡәаӡәала инеилыҵуан, иаҳа ачҳара змаз аҵыхәтәанӡа инхарц. Арҭ рпара збоз аӡәаӡәала, ҩыџьа-ҩыџьала инарывс-аарывсуан, нас гәыԥ-ҩык цон, ашьҭахь зынӡак уаҩы дрызнымкыло, ацәаҳәа иавсны иаауаз аиааира ргон. Уаҳа ҵысрак шыҟамыз анырбалак, аамҭа акырӡа анцалак, Амра зцәырҵуамызт акәымзар, ажәҩан ааихыккар, шьҭа шьыбжьонра илхыҵуан еиԥш, амҩа ҿыц иркуан згәы ааилаххуаз џьоукы. Ауаа еидгәыԥлахуан, ацәаҳәа иалсны, адәы иқәсны, аҳәынҵәы иаханы, агәашә ахь еиҭакылсырц. Уи збоз, зтачкақәа еишьҭаргыланы, џьара ҵысрак шԥаҟамларыз ҳәа сааҭла иԥшыз даҽа џьоукы, рҩызцәа ирыцхраару, ааскьа даҽа знык амҩа ԥырҵәон. Еилыхаран, еицәҳара-еишҳаран. Бан-сан ҳәа аҳәсақәа ахьеиҿашуаз Мардасоу изычҳауамызт. Уамашәа иубашаз, ашәамахь, аурыс быргцәа, аԥсуа хацәа маҷын, аха урҭгьы ыҟамзи, шамахамзар бызцәгьарак рҿыҵшәомызт. Амҩакрақәа Мардасоу иҽрылаигалаӡомызт, ас ала азҵаара шырзымӡбоз еиликаауан азы. Арахь иеиханы иаауаз аџьармыкьа аԥхьа аанда ахыԥарҭа, ма акылсырҭа змауз, излымшаз ракәын. Уа амилициеи асалдаҭи ирызнымкылоз аԥхьа аҳәаа ихыҵуан, ацәаҳәа зҵысӡомызт, иазыӡбатәыз уаҩы издыруамызт. Абас иҟазаауан аблокада ирзоунажьыз акылшәаара мацара аԥсуаа ахьынӡалаҟаз. Арахь амҩа зкуаз ишьҭырхыз аҵыхәтәанӡа ирзынагӡомызт. Аныхәлалак иҵегь рҽыршәарын, аха урҭ рҽеиҿкааны рҽеиҭныԥсахло аус руртә еиҿкааратә гәыԥк аԥҵаны, амҩа иқәҵатәхон. Уи иаҿызаауадаз, тачкак амандарина иаҵаз ауаҩы атачкакцәа дрылҵуазма? Ҽнак еиҿукааргьы, еснагь ара узгылозма, аҩныҟа уҭаацәа анузԥшыз, уус рацәа унапы иузыҵымхыр, уаҩы данузмыцхраауаз.
Амҩа кцәа аҵхагәҭан инеилшәа-ааилшәшәахьан, избанзар шьҭа иныркылашазгьы уамак уаҩ дыҟамызт, хәыҷы-хәыҷы ирыцәцахьан. Уи аамҭаз Мардасоу иҟаз-ианыз ибарц, иаркыз ашлагбаум-гәашә аҿынӡа дцаны, аҭагылазаашьа ҭиҵаахьан. Уахьгьы еилақызуа еилагылан, ԥсшьара ҳәа ицаз шмаҷмызгьы. Ацәаҳәа иқәгылаз аҳазылхырҭа шыҟаз уаҩ днармышьҭырц ишәаҳаны ишрымазгьы, маҷк рԥсы рымшьакәа ауазма, инеиԥхьытта-ааиԥхьыттақәеит. Зтачкақәа ирыдтәалаз ргәы ԥҵәаны ихырҟәысуан. Имыцәоз аидарақәа ирыҵаланы урҭ ирывсуан, ирхысуан, аҳазылхырҭа аԥхьа дырҭәырц. Узнеиуазар абыржәы унеир
акәын уахь, акәымзар уахьгылаз уаанхон. Ухы уахәар акәын. Арахь убри аҽны, шьҭа уахыки-ҽнаки мҵуази дгылазижьҭеи, шьаҿак ԥхьаҟа дзымнеит, итачка дагьакьымсыцызт. Ацәаҳәа ҵысӡомызт, уара уабацоз. Ари ҳәынҭқарратә усын. Ауаа ԥшын, џьара ирыхәаша шԥаҟамлари ҳәа, Анцәа дрызлыбааԥшуазар ҳәа игәыӷны. Закәытә чҳаразеи!
Итачка аарылиган, дааҭгылеит длаԥшықәрымҵарц. Дагьаадҵын, ԥыҭрак даалаҩеит. Нас итачка аашьҭихын, ана-ара еилагылаз днарацәажәа-аарацәажәо, иҿынеихеит. Узҿыз закәи ҳәа аӡәгьы дҵаауамызт. Амҩа анахь-арахь аҽахьеиҩнашоз игылаз ҳамҭанык дрыдгылан, урҭгьы днарывсит, аӡә дшиԥырхагахашаз игәы иҭашәомызт. Нхыҵынтә Аԥсныҟа иҭалоз амашьынақәа рҳазылхырҭа агәашә дҭамлакәа, арыӷьарахь амашьынақәа ргыларҭа ҭыԥ днықәлеит. Асфальт ықәшьӡамызт, шә-килограммк иҟаз аидара, акәырқәа аҵазаргьы, ахаҳә рдыдра алгара иус мариамызт. Аха иара амч иман, даханы игон, икәырқәа ԥымҽуандаз. Астәиала аанда ҳаракӡан, иузхыгомызт, агәашә аҿынӡагьы ушьапы наҿаргыла-ааҿаргыло хԥаҟа метра уеидара қәнугар акәын. Цац руазшәа џьоукы агәашә ҭшәа иадгылан. Ари зҿаз – аҳазылхырҭа аусзуҩцәа асапат зҿаз ашьмахьы илбаауан. Уахь ицар зҭахыз аӡә агәашә хәыҷы шԥааимыртрыз ҳәа акәын уи иадгылаз зызԥшыз. Мардасоу иааҵәақәа руак дҩаҵалан, ииулак агәашә аԥхьа аанда анадиргылеит, хланҵы иҭамларц дазкылԥшны. Аҩызагьы убас иҩықәнигеит. Нас атачказ хазы длыбааит. Агәашә шаатлак, уи иадгылаз еицжәылон, ҿыц иааиуазгьы аӡә иашьҭахь дгыларц иҭахӡамызт. Мардасоу аӡә лахь ииҭарц игәы иҭамызт, дагьабаццакуаз, ааимҟьарсҭак иоуазар ҳәа дыԥшын, аха акраамҭа уа дадхалеит, ма ус шихьыз аӡәыр дгәеиҭандаз. Ииулак иааҵәақәа агәашә аԥхьа инаиргылеит, ишаадыртлак аԥхьа длеирц иҽырхианы, дааҭгылт. Шьҭа иидыруаз аӡә дибар – агәашә изааиртырц диҳәарын, ма ашьмахьы илбаауаз дизԥшыр акәын. Иара иааира иазԥшызшәа, уаҳа аӡәы ӡык нкеиҭәарц иҭахымызт. Арахьгьы иамуазар акәхарын ҳәа, игәы ԥҵәаны дышгылаз, ҭакәажәык астәиала доурыжьырц, наҟтәиала иаадгылеит, ларгьы лгәамбзиара аҽарҵарзу, лампышҭ ԥжәозу здыруадаз, дгәынқьы-қәыԥсычҳауан. Уи данааурышьҭ, ашә аркыха раӡаанӡа, Мардасоу ишьҭыхны иикыз иааҵәа агәашә инаҿаижьын, наҟ инҭеигалеит. Иадыркырц рыҽԥыршәон, аха иааирц зҭахыз ирымукәа иааҭашылақәеит.
− Сааҵәақәа руак уахь инхеит, иаазымгар ҟалаӡом, – Мардасоу, аҳазылхҩы ииҳәоз имырҳакәа, агәашә днылагылан, аҩбатәи иааҵәа даахан, инҭганы аҩыза инадиргылеит. Итачка уахь инхеит. – Аанда ихыганы исышәҭа! – уахь инхаз ауаа дрыҳәан, ихыганы ирҭеит.
Шьҭа аҳәаа агәашәҵәҟьа дылагылазшәа игәы иабон, дкылԥшны лахьи амцақәа ирыдтәалаз ахьибоз. Итачка наргыланы ирлас иааҵәақәа нақәиҵеит, абыржәы инаҵысыр днарышьҭаларц. Иҽааиқәыршәаны ихы дҩахазар, ацәаҳәа иқәгылази аҳазылхырҭа хыб ахы ҩкылҳәҳәо иадпаплаз ажәлари иҳашҳатәрахан еилагылан, инарылсырц зҭахыз аҳазылхыҩцәа заҵәык цәҳашҳауа ирулак атачкақәа инархыс-аархысуан. Аԥсҭазаара ахьеилашуаз амҩаду аҿакәын. Зегьы Мраҭашәараҟа рхы хан. Арыӷьарахь ала ицоз амашьынақәа ирывҵагылан, ирышьҭагылан, ирыбжьагылан атачкақәа. Аидара ықәызгоз арефрежератор дуқәа, амашьына хәыҷқәа рныҟәашәа цқьа иубаӡомызт, атачкакцәа, ршьаҿа рсса ирлас иахьныҟәоз, еиԥхеибарс еицлабуашәа, еишьҭан. Арефрежератор еиҵҳәақәа, иҭацәны аҳәаа иҭаларц, аурыс ган ала еишьҭагылан. Арахь изаауамызт, избанзар амҩаду арыӷьарахь иамкыз арымара дырҭәын, ирҿагылаз ачынуаа рыхәаӡомызт. Урҭ рус иаҳа иуадаҩын, арымареи арыӷьареи еиҟәызшоз еиха лабала икыз аанда ихыԥаны, ацәаҳәа иқәгылаз амҩахәасҭа иҭаларц даҽа аандак инадгылон. Шьҭа аандақәа ргәырҩа ркымызт, анахыԥара-аахыԥара хҵысҭрак ирзаҩызахахьан. Аус злаз ауаа рыжәпара алсра акәын. Агәашә-шлагбаум иадгылаз амашьына аиашькақәа лбааргон. Урҭ ықәызгоз аусура рҽазыркхьан. Уи ааҭацәаанӡа, нас шьҭахьҟа идәықәырҵаанӡа, иашьҭагыланы иаангылаз амашьынақәа ԥхьаҟа изцомызт. Урҭ рцәаҳәа инавс-аавсуа иаауаз атачкақәа рус иаҳагьы иуадаҩӡахон, еицәҳауа-еишҳауа еишьҭан. Ирԥырхаганы ирбоз
доусы раԥхьа игылаз атачкакҩы заҵәык иакәын. Абасҟатәи аилархара зылшоз иус азы ӡбашьак аимукәа ишыҟаз Мардасоу иџьеишьон. Уи аамҭаз ацҳа аҵаҟантәи шахала ааҵәақәа хыхь иқәныганы еиқәызҵоз иус нҵәашьак амаӡамызт. Иахьабалак еилыхаран, усуран изҿыз, абри ацәаҳәа иқәыглаз зҵысуамызт, аӡәгьы хьаас имаӡамызт умҳәозар.
Абрантә уахьԥшуаз, аԥхьа ирышьҭшаз ацәаҳәа иқәыглаз ԥхьаҟа иаурмыжьырц, иаарылшоз зегь ҟарҵозшәа акәын ишубоз. Аҳазылхыҩцәа дара рхыбра аҿаԥхьа азарза ду еиԥшыз ҵәык ылаҵаны, амҩагьы еихалабак аҿаршәны иркын. Урҭ уахьылархысуаз аҳәаахьчацәа ргәашә аркын. Дара рхаҭақәа, иахьыглаз аӡәи-аӡәи еицәҳауан, еизашуан акәымзар, аӡәы иԥырхагахомызт, иоурыжьырц аӡәы иацәажәомызт, даҽа шьаҿакгьы ҟарҵомызт. Анцәа инапы ианын, цашьак рбар, амҩа иқәлон. Амҩаду ианыз, ацҳа аҵаҟантә иқәноз ракәын згәашә узамыркуаз. Ашколҷкәынцәа, макьана апаспорт роуртә зықәра мнеицыз, узынкыломызт. Абӷааҵәақәа, амандарина ҭаԥсаны, инхыҵ-аахыҵуа, инкылшәкәра-аакылшәкәыруа, ацҳа аҿынӡа инаӡон. Адуқәа урҭ рыцҳашьаны амҩа рырҭалон. Рҵара кажьны иахьаауаз уаҩы игәалашәомызт, уи рҭаацәа хьаас ирымамызт, атачкакҩы изихьааитәрызи. Даазышьҭуаз гәаҟуан, ԥара-шьарак иашьҭан, адуқәа заауамызт, ахәыҷы даарышьҭзар – шәиԥырхагамхан ҳәа ааибырҳәон дызбоз. Усҟан дара ацҳа абагьыр аӡала икны, ганла ршьапқәа неиҭаго, аӡәы диԥырхагаханы, абагьыр ааимпыҵҟьар, бӷала аӡахьы дкаууа дылҭалартә, аурыс ҳәаа днадгылон. Нас арахь абагьыр иаахыҵны, излаиз ақәыршаҳаҭга аурыс салдаҭ инаирбаны, иниасуан.
Аҳазылхырҭа аԥхьа уажәшьҭа ԥшьымш-хәымш раахыс игылаз ԥҳәыск лԥсахы ааилахәан, дхышәҭны дынрылаҳауан, дзымкаҳартә еилагылаз атачкакцәеи ауааи даарыбжьаханы днырымкылар. Ахәшә ааргарц ааиқәҿырҭқәеит. Џьоукы рзакәымкәан, зхы иацәшәаны гәыхь хәшәык зџьыба иҭаз таблеткак аалдыркит. Апластикатә баҭлыкала аӡы змаз аҿаадырхеит. Зԥсы маҷхаз ахәшә лҿы иузҭаршәозма, ачымазаҩ деимырххо дыркын. Мардасоу днарылалан, илхапапаз ааиԥхьырттаны, аӡы аарымихын, инапсыргәыҵа маҷк аниҭәалан, цәыкәбарла илҿаҭәарц, лхаҿы азааигәара инапы наҟьаны, инацәақәа ааиҵихит. Лара ацәыкәбар хьшәашәақәа даалырԥаан, даарылаԥшит, илыхьыз закәыз ларҳәарц, днарызҵааит. Шьҭа ахәшә лырҭарц нареиҳәан, Мардасоу даахынҳәит. Лара днадыртәан, лԥсы лшьацԥхьаӡа, лԥшҭәы лзыхынҳәуан. Лшьапы даннықәгыла, илыдгылази лареи часақәаки ҭубар сақәаки рфон. Ара игылазижьҭеи, арҭ ишырҭахыз акыр рзыфаӡомызт, ӡы рзыжәӡомызт. Ианырҭахыз изынҭыҵуамызт. Рчымазарақәа рыҽдырҿыцуан. Арахь, уажәы-уашьҭан ишԥаздәықәымларыз ҳәа, еиҭаҵшьак рымаӡамкәан иԥшын.
Дкараха дыҟан Мардасоу. Аӡынра инҭагылеижьҭеи, арахь данаауаз заҟа дынхоз издырӡомызт, амш аҽшыҟанаҵашаз уаҩы изҳәаӡомызт, амшьамба ааигалон. Уи ихы инҭаирԥан, иашькак иԥшаан, аҭӡамц ибӷа надҵаны, длатәеит. Уаҟа уамак даанхарц игәы ишҭакымзгьы, маҷк дамхацәеит. Данааԥш ихшыҩ еилыкка, уахыки-ҽнаки дмааԥшӡакәа ииарҭа дагәылаиазшәа, дҩагылеит, аха ибӷа, аҭӡы иахьадҵәҟьаз, аҽамырҵарындаз игәахәуа, ахьшәашәара аалсхьан. Ибзиашәа ирацәаны дадиаламызт. Имшьамба рҽны иҵәахын, аҳазылхырҭа ахыб ашьҭахь ала азыкь днадгылан, ибӷа адирҳәазалон акраамҭа, арахә рыбӷа анырбӷуа еиԥш, дгәазҭазгьы ргәхьаа мкыкәа. Ус иҽаналиргалоз ыҟан. Уажәшьҭа маҷк иааизеиӷьхеит. Араантә аҳәаа ахьаанҵәоз ашлагбаум-гәашә ишнадеизалаз, аандақәа ирхыҵшьаз, ацҳа аҵаҟантә уажәгьы ааҵәақәа шықәныргоз иҷыгәӡа иубарҭан. Аҳәаа иадгылаз аидара машьына ықәҵхьан. Уи шьҭахьҟа цашьа амамызт ҳәа акәын Мардасоу ишеиликаауаз, иашьҭагылаз амашьынақәеи ажәлари убас еилаҵәаҵәан. Ԥхьаҟа иҭарыжьлозар, аидара шақәызгьы иоурмыжьуази. Изыҵабгомызт, изԥыруамызт, нас иабацоз? Аԥара змаз иҟарымҵарыз арбаныз. Амҩаду еиҩызшоз аанда иаважьын еиха бетон шьаҟак. Убри дықәгылан длеиуан Радмир. Арҭ арефрежераторқәа руак усгьы аҽны иара ибжьигон.
Ных, арҭ ирхашәаланы, ҵыс бжьысырҭакгьы ацәаҳәа иқәгылаз ироуамызт, шьҭа ахәларахь амш ахы архарынеи. Наҟ дызнықәсуазар акрифарын ҳәа, ибла ҭырхаха амҩаду аилашырҭа дшазԥшыз, баша амла иҽаиркит. Дызрылҵуазар дцаны чак ааихәар, ӡызлак ала илыбааишьҭрын. Ԥарала заҟа умаҷыз убасҟатәи уеигӡон, зегьакакәын иузеидымкылакәа иуцәеиԥхьыттон. Ааигәа иҟаз агәашә анбаадыртрыз ҳәа, зымгәа зыхьрыз ҳазалхҩык уизԥшыр, иуцәыхәларгьы алшон, ауааԥсыреи атачкақәеи днарывсуа мацара, ахаҳәтә ҭӡамц иҽадкыланы, ГАИ ахыбраҿ днаӡеит. Уаантәи илаҟәӡаз аҭӡамц уқәгыланы, уарыӷьарахьла ацәаҳәа иқәгылаз урыламҳартә, уарымарахь хланҵы укамҳарц, акробат иеиԥш уҽыкапануа улеиуан, ункаԥартә улаҟәаанӡа. Амашьынақәа ргыларҭа ҳәа иалхыз дықәланы днеиуан иара. Араагьы амашьынақәа ирықәхны, ааҵәақәа амандарина рҭарԥсон. Уи акәын изҿӡаз. Ацәаҳәа иара иацы дахьықәгылаз инаркны, машәыршәа акәзаргьы, илаԥш Мадина иналықәшәозар ҳәа дрылаԥшуан. Лара дибомызт. Ахарзамани Ламареи усгьы астәиала иааӡомызт, аха аҽнынтәарак амҩаду аҿы имбаӡеитеи. Асҟатәи ауаа ахьеижәылоз узышьҭаз думбазаргьы зџьоушьарызи аха. Аџьармыкьа дналалаанӡа, ачаԥхеи акаҳуеи ахьырҭиуаз днадгылеит. Уаантәы дакәшаны дымцарц, усгьы инапы ҭацәын, дышиашаз агәашә ҳаракы днадгылеит. Аҩныҵҟа ауаа ҭәын. Астәиала иадгылаз рацәаӡан. Аанда давҵаланы дышнеиуаз, кылаарак идыруан, днеизар, амилициа уаҩы дкылиршәом.
− Сара сеидара аҳазылхырҭаҿ иҟоуп, – иҳәеит Мардасоу, – снапы ҭацәны сахьаауа умбои, соушьҭ! Сакәшаны сызцом, убаашәт.
− Ҳаит, узымныҟәозар арахь узаазеи?! – дпарпаруа Мардасоу амҩа ииҭеит.
Иара дынкылԥан, ауаа рыжәпара дналалеит, иидыруаз аӡә дибозар ҳәа дрылаԥшуа. Аалашьцахьан, ус ишугәаԥхоз уаҩы дубартә иҟамызт, амашьына лашара машәырны изҿаԥхаз даауҿамҳауазар. Иара убасҟатәи лашарак иҿаԥхозу здыруадаз, Мадина лықәҿыҭбжьы хааӡа иааиаҳаит. Аандеи нхарҭаки рыбжьара араҟагьы ацәаҳәа ахала аҽеиҿнакаалон. Агәашә дҭысны ааигәаҵәҟьа аӡәгьы аҳазылхырҭахь дызнеиуамызт акәымзар. Ргәқәа анԥҵәалак, аиха хьамхыз икылсырц иалагон, ма ихықәшаны ицон, зычҳара ӷәӷәаз уа иаанхон. Убарҭ дрылагылан лара. Аандахь дааскьахьан, аниқәҿылҭ ашьҭахь, дҳаракӡа дахьадгылаз лцәаараҵәҟьа ссирын.
− Ара бызгылоуи? – Мардасоу дгәырӷьаҵәа даалыдгылеит.
− Уаҳа сызлацаша удыруама? – дыччон лара.
Ас данылбалак, дылцәымӷыума уҳәо, лхаҿы ҭҵааны иумазар, аарла ак лнубаалон, нас иаразнак ишыналыхҟьозгьы. Уажәы уи ибарҭамызт, лбжьгьы ианыԥшуамызт, акәымзар иқәҿылҭуазма? Длывсны дцозшәа анылба, уи ацәымӷра ацәаара аҽунамырбозар? Идыруандаз иара усҟан лара, ҩныҵҟала зегь раҵкыс дшылзааигәаз еилылкаааижьҭеи, имаршәагьы анылба, дилаԥсны лыҩнапык рыла, лнацәкьара напхыс иларԥс дшылкыз, дылцәыӡыр ҳәа дшәаны.
− Бызбар шысҭахыз быздыруам, ҳазшаз бсықәиршәеит.
− Саргьы узбар сҭахын, сзықәшәаз уаҳәара сахгәаҟуан. Саб иаҳәшьцәа руаӡә аԥҭекаҿ аус луеит. Иацы слызнеизар аҵәыуара даҿуп. «Сзықәшәаз быздыруам», – ҳәа дсылаԥсны сылкит. Уи, ашкол данҭаз, аӡә бзиа дылбозаарын, ааигәа дҭахеит. Дара зеибамгеит. Иара, арра данца, уахь маҵура ҳәа даангылеит, дара еибамбаӡакәа ас изаанхаз сыздыруам. Акыр шықәса иӡбахә анылмаҳа, ажәа лнызҵаз диццеит, ахәыҷқәа рыман. Ашьҭахь лхаҵа дыԥсит. Бзиа илбоз даныхынҳә амҩан еиқәшәақәалозаарын, акгьы леиҳәомызт, шьҭа иабаҭахыз. Уажәы данҭаха лхьаа аҽарҵарит. Дшыҟанаҵаз убандаз. Иԥсраҿы дахьцаз азы илзааигәаз гәыбӷан лырҭазаап. Ааигәа, урҭ ирҳәоз лмаҳакәа, инышәынҭраҿ дцан, ашәҭқәа игәы иқәылҵазаап. Уигьы дахҭнырҟьеит, арахь лгәырҩа духеит. Саргьы слырҵәыуеит. Сара аӡә заҵәык сыгәра лгеит.
− Избан? – иаҳауаз џьеишьон.
− Сыздыруам. Уԥшәма илдыруама уара сара сзы узакәу? – игәы иҽанӡамкәа, зҵаара уамак илҭеит.
− Бхаҭа ибдыруоу?
− Ишԥа сзымдыруа…
− Сзусҭада?
− Уара сара сзы узусҭоу еилкааӡамеи?
− Еилкааӡам.
− Бзиа избаӡом абзиабара егьиҳәа, жәа харззала ацәажәара. Аха уара сҩыза ду уоуп.
− Бҩыза дура быԥшәма дақәшаҳаҭымхар?
− Ара ҳшеиқәшәақәо иаҳақәахьеит. Ишигәамԥхоз сеиҳәеит. Уи даара бзиа дызбоит, иакәым ак ихысҳәаауеит ҳәа уаналага, ҳаилыҵуеит ҳәа иасҳәеит. «Сара бзиа сыббаӡом, Мардасоу бзиа дыббома?!» – ҳәа дсыҵаҳәҳәарц агьигымхеит.
− Селаԥсарц агьсыгым. Ихы еилагеит ҳәа баҳар, изхароу бара шбакәу дырла. Уажәы ҳҭагылазаашьа злаҟоу ала, наҟ сыӡыр иаҳа еиӷьын.
− Ус анакәха, анасыԥдара слахьынҵоуп, сымацара сыҟахзаауеит.
− Аиҩызара насыԥ бнаҭома?
− Узбалар сҭахыуп, сҩыза ду!
− Ҳзеибамбо ҳҟалар?
«Уи зыҟалом», – аҳәон лхы арҵысышьа. Дрыцҳаишьон. Уи лхаҵа длацәҳахьан, урҭқәа зегьы лызцәыргомызт акәымзар. Лыԥшӡашьа ҟаимаҭ иаалыкәыршаз зегь аршәҭуан, ԥхарак лыԥшәма игәаҵа еснагь иҭан, дылҭахымзаргьы ара дахьыҩназ гәыҿкааган, дымчыдан иара, акәымзар иаартны лцәажәашьа зычҳауадаз. «Саауоу смаауоу?» – ҳәа дҵааит лара, ҿыц Ԥсоуҟа амҩа данықәлоз. Мап иҳәар, уи дахьцашаз мыҷхәызма, лаб иквартира уажәы уаҩы дыҩнаӡамызт, лара лакәын иахылаԥшуаз. «Бзиа сыббома?» – дҵааит лара. Игәы деиҭамысырц, лхы налырҵысит, диҿынҵәаауазшәа ҟаҵаны. Ажәала длызжьомызт, уи акәмызт диқәшаҳаҭны лхы ахьлырҵысызгьы лгәы лнархьуан.
Лара Мардасоу цқьаҵәҟьа иалҳәар иалҵуаз лыздыруамызт, акәымзар лҽымԥсахӡакәа дизыҟан. Иара лҽеиҭалкызшәа, лҽылԥсахуазшәа длызхәыцлон, усҟан ибара лара дазгәаҟуан, уи аҵәахра уамак дашьҭамызт, акыргьы илынлырԥшуамызт. Аҽырзажәра ахьлымамыз, лгәы иҭаҵәахыз ахьицәылымӡоз, уамакҵәҟьа лҽахьаалмыртцәоз изеилалон, иаҳагьы дигәадырԥхон, ҩныҵҟала ԥыхьа аасҭа иаҳа дҭынчын. Шылашьцаразгьы, ҽынлатәи ашәахәа лҿаԥхозшәа, лыбла ҭбаа цқьақәа ибон, урҭ акакан рхыҳәҳәылазшәа, аҵанӡа дынҭаԥшылартә, еилгамзи. Иара игәы аартны длацәажәоз аҟара, лара лгәы аартреи аамыртреи шеиҟараз аниба, даргачамкуан. Аҵыхәанӡа, иара иеиԥш, даартызар иҭахын, дшыԥҳәысыз ихаршҭны. Дныҵашәкәа длыцәцаргьы цәгьа ибалаӡомызт, маӡа хәыҷӡак лыҵибаар иҭахымызт.
− Саахынҳәаанӡа бҭыԥ бымԥсахын, – иҳәеит Мардасоу. – Аҳәаа адыркхьеит. Уажәы инеилыҵ-ааилыҵқәоит. Уаҩ драҩсыр зымуаны ацәаҳәа иқәгылоу нхышәҭ-аахышәҭны ацәа иакуеит, нас сара сахьгылоу бызгоит.
Лымала дааныжьны дахьцоз гәхьааго, ауаа рыжәпареи алашьцареи дынрылаӡит иара. Ажәлар ҽырҵысрак рзыҟамҵо, ишьхынԥсылазшәа игылан, Мадинеи иареи реизыҟазаашьа цқьа аилкаара игәы иҵхо, атачкакцәа дрылсуан. Рҩыџьегь рразҟқәа шхазхазыз имҩашьо ирдыруан. Убас иагьа иҟазаргьы, иара иеиԥшҵәҟьа лара дылҭахызарц дазгәаҟуан, убри ала дшыҳаракыз еиликаарызшәа, ус мацара акәымкәан, уи лхаҭа лҿы иалырҳәар акәын еилырганы агәра анигоз. Адунеи иара итәызшәа дҟаларын. Ауаҩы иқәра иаҳа ифон, игәы ажәра аасҭа. Еснагь дҿаз џьишьон. Дышнеиуаз уи иныруан ишлареи иуаҩреи шеиваҟәылоз. Акәымзар зыуаҩра иҭагылахьаз Мардасоу ихы-ихшыҩ зегьы иҭагылазаашьа ианиршәар здыруадаз. Уи ибзиабара зынӡак иҿыцӡаз, даныҷкәыназ усҟатәи деилазмыршыз, шьҭа акырӡа ихатәраз, иҵаулацәаз цәанырран. Уи зыхҟьаз ыҟамкәан аха.
Дахыкәшаны аҳазылхырҭа аԥхьа днеизар, итачка ахьгылаз игылан, иааикәыршазгьы ҽырҵысрак рзыҟамҵаӡакәан еилагылан. Ҳәсақәак ирзымчҳакәа
акыр зымчны ирбоз аҳазылхырҭаҿ аус зуаз џьоукы ирацәҳауан. Егьырҭ рнапы агьшанымыз арҭ рхы ҭынч иҭаргыларц иаҿын.
− Ҳамҩа ас изышәкуеи? – атачкакцәа рызҵаарақәа Мардасоу иџьеишьон, абра игылазижьҭеи аҭагылазаашьа рзеилымкааӡацызт.
− Шәымҩа аӡәгьы икӡом, – иҩызцәа анца, зычҳара иаҳа иӷәӷәаз ҳазылхҩык аҳәсақәа драцәажәон. – Аҳәаа ҳара ҳган ала иаартуп, шәызцозар шәцала!
− Абасҟатәи аилататара убахьоума, ҳаилшәмырго!
− Ҳарҭ ҳамч ақәхаӡом.
− Нас уаҳа цхыраарак ҳашәымҭону? Ацәаҳәазы агәашә аркыуп, иумбаӡои? Уаҳа ҳзымҵысӡеитеи.
− Ҳара агьҳамчым. Аӡәгьы ҳазицхрааӡом, аурысқәа абас шәраӡаны шәахьынӡаурышьҭуа. Иаха аанда иқәтәоу аԥҳәыс жәпа дзусҭада ҳәа схы ҩышьҭысхзар, санхәа лоуп. Сҽысҵәахит. Сызлыцхрааӡом, изышәзеилымкаауеи?
− Ҳаиҳабыра роуми аурыс еиҳабыра ирацәажәаша.
− Макьана иауам. Амала абас ҳаиларҵар рҭахыуп.
− Ари закәузеи, улбааргьы усшьуеит, уқәнаргьы усшьуеит ҳәа?!
− Уаҵәы аҩныҵҟатәи аусқәа рминистр ихаҭыԥуаҩ даауеит, акыр изеилкаауазар аабап. Ишыдыдуа қәа леиуам рымҳәои.
− Уи аԥсуаа ҳзы ирҳәама?
Мардасоу шьҭахьҟа днахынҳәит. Ауаа ааилшәшәақәаны, узлацо-узлаауаз мҩахәасҭак рыбжьыргаанӡа, Мадина длыдгылазар иаҳа еиӷьын, лымацара дныжьны, абра дахьгылаз аасҭа. Имҩан ацәаҳәа иқәгылази иқәгыламзи алақәа реиԥш еиҿашуан. Ацәаҳәа иқәгылаз ааԥсаанӡа акәын, егьырҭ, уажәы изымцоз, нас рымҩа ылырхуан. Аццакра аҭахӡамызт. Мардасоу иламыс игәыҵхон, аха даҽакала иауангьы ибаӡомызт. Ачынуаа леишәак рзыҟамҵозар, уара ацәаҳәа ушықәгылаз мызла иухоугар акәызма. Ауаа еиҟәшан аӡәаӡәала, ус анакәха ухы уахәар акәын. Ауаҩы ихы бзианы имҩаԥигон, даныхәыҷыз инаркны, иҩныҵҟа иҭаҵәахыз аҽеимрақәа ааирԥшуамызт. Амала иара ус, уаҳа цәгьахәыцрак адәахьы ицәырымгакәа акыр дызнеир, иуаҩбжарахь данкылсуаз, ихымҩаԥгашьа бзиақәа изыламысхон. Аамҭа анбзиаз ауаҩра шуаҩраз еихаҳаны инхон, аха аамҭа цәгьа иарҿиауаз аҿагылара цәгьан, убасҟан акәын ианааԥшуаз уара ууаҩ ԥышәара. Амала алаба иаша сықәныҟәар акәын ҳәа, уаҳа ак узымдырӡо, уи уқәгылар, уазышьҭымхкәа иԥҵәон, ухаҭагьы ашәарҭа уҭанаргылон. Акәараҵашьа здыруаз иакәын ақәҿиарақәа змаз. Мардасоу ихы дахыччон. Ҩ-ааҵәак амандарина изықәгар, аамҭа иқәманшәалахеит ҳәа имԥхьаӡози. Уи азы аԥсуа џьармыкьаҿ иалагоз ацәаҳәа даақәҵны, маӡала аҳазылхырҭахь дықәнеит. Ҩымш раахыс дықәҵәиуан ҭыԥк аҿы. Шьҭа ацҳа дызлақәсшаз даҽа кәараҵашьак изымхәыцыр, дахьынӡагылазаауаз здыруадаз, есымша џьашьахәык иазԥшыз рыгәҭаны. Уи аамҭаз џьоукы амҩаду ианын, аанда ихыԥаны, аҳәаа агәашә ирласны иазааигәахарц, егьырҭ ацҳа аҵаҟаҿ амашьына ду наргыланы, ааҵәақәа шахала ишьҭырхуан. Уи аамҭаз, урҭ реиҳа зылшахуаз Радмир ирефрежераторқәа акатаҳәа ииасуан. Мардасоу иеицәахаз зқьыла атачкакцәа мчыбжьыла ацәаҳәа иқәгылан ҿымҭӡакәа. «Доусы иҳалшаша ҳәа ҳзыԥҵәаны адәы ҳақәҵәҟьоума?» – Мардасоу ихы ицәымӷын, ма хыхь иаҳхылаԥшхәыз игәра ахьимгоз азы, усҟан игәы зланикылашаз имоурызи. Уи адәахьы иааимырԥшуаз агәыԥжәарақәа ԥсыдахон, дызҿынҵәаауаз дылзааигәахацԥхьаӡа. Усҟан лара илыгәжәажәоз адәахьы аамырԥшра лҽақәыршәо, дааизхьаҳәит, лҭыԥ дахымҵысӡакәа дахьгылаз.
− Беидара, џьоук быцырхырааны, ихыганы исыҭа! – аниҳәа, ҳәсақәак даарыԥхьан, арҭмаҟқәа ҩбеи лтачкеи аандаҿ ианҩышьҭырх, инапы нхырҳәҳәаны, ихала иаахыга-аахыганы инаиргылеит. – Абнаҟа аихалаба амхыуп, – Мадина дызланеишаз налирбеит.
Уаҟа амилициа макьана дгылан, доуижьуамызт. Мардасоу атачка арҭмаҟқәа нақәиргылан, уахь днеин, амилициа иеиҳәеит леидарақәа арахь ишыҟаз. Мадина
данааи, имццакӡакәа ауаа инарылалеит, неиԥхьбарҭак иақәшәацԥхьаӡа шьаҿақәак ныҟаҵо. Усгьы изырццакуаз агьрымамызт. ГАИ ахыбра аҿаԥхьа иааҭгылеит, уаҟа ԥыҭрак инымхар ауамызт, ацәаҳәа иқәгылаз рыҽҵәылхҵәҟьаны иқәԥон, аӡә днархысны дымцарц. Џьоукы лабақәакгьы ркын. Аиашаз зҽырҵарны иаарҿагылаҵәҟьоз изиақәԥомызт, аха усҵәҟьа иныҟәашаз маҷын. Урҭ астәиала ицарц егьалагомызт, ишиашаз амҩаду ианылонеи. Ауаа шеидпаплазгьы, Мардасоу дааидсыло дгылаӡомызт Мадина, еснагь маҷк рыбжьазартә днаскьон.
− Уажәы исыхҭашәаз бдыруоу, – Мардасоу Мадина дааирӡырҩит. – Сара зынӡа ибыцәтәымыу уаҩуп, абра ичҳаны бызсыдгылеи?
− Избан? Ус угәы изаанагеи?
− Уи бхала ибылыжжуеит зны-зынла.
− Аҩыза дсыԥшааит ҳәа сгәырӷьаҵәа сыҟоуп, ас иаалырҟьаны мап ицәкра сылшаӡом.
− Нас бшысзыҟоу агдыра бымԥсахлан. Еснагь беиҟараз.
− Иуҭахызар уааигәара сааирым.
− Бырзымхәыцын сара исҭахыуи исҭахыми. Ианыбҭахыу баасыдгыла. Амала сара жәа кьаҳәк сгәы иҭамыз басымҳәеит. Убри азоуп сзыбзеилымкаауа. Ԥыҭрак сахьеилыбкаауа, сбаҭабуеит.
− Избан ԥыҭрак? Уеилыскаауеит ибзианы.
− Еснагь гәаартыла ацәажәара акгьы иаԥсам. Аҩызара ҳәа бызҿу сара исызныҟәгом, иббоит.
− Иныҟәугоит. Амала иаҳҳәо аӡәы иаҳар сҭахымызт.
− Ауаа рмандарина хәыҷы ада хәыцырҭа рымоу џьыбшьома, – дыччон иара. – Ас еизааигәаны агәҭакы змоу ара ҩыџьа заҵәык роуп: бара, сара. Ус аӡә акы дагьалацәажәоит ҳәа зхы иҭашәо дсырбеи! Ирыԥшроу бымбаӡои. Арахь сара заҟа зҵаара сымоу бдыруама! – уи дынҭкааны дҭиҵаарц иҭахын. – Рамин бзиа дшыббоз анбаиабҳәа?
− Иасымҳәаӡеит. Изысҳәози, усгьы иубарҭаӡамзи?
− Быхцәы заҟа иԥшқәоузеи бгәы аасҭа, ус акәӡами?
− Ус акәӡам.
− Бзиа иббоз мап ицәыбкит, бҩыза мап ицәкра збылымшои?
− Урҭ еиԥшу уааума?
Еиҿалырԥшуаз закәыз иара изеилкаауамызт. Усҟан лара уи аҽны длымбар лзычҳауамызт, уи иара иабеидыруаз. Избанзар уи ауха аԥхыӡ лбахьан. Абаҳча ауаа ыҵахын, Мардасоу уа џьара дрылан. Лара дылбар лҭахын, дылцәыӡит. Илбеит ҩныжәк. Уа афымцалашара еибырҭарц хацәак шыҵаз иҭҟәацит. Рыҽкарыжьырц ианыҳәҳәа, рҽахькарыжьыз бӷанҷран. Уи анырбӷьаҭ аџьыкхыш аҵаԥсан. Лара даныҩагыла Рамин даалыдгылеит, инапсаргәыҵа аџьакхыш аныԥсаланы. «Ишәарҭоуп рҳәеит, ибмаҳаӡеи?» – аниҳәа, инапы иаанылхын, лҿы инҭалԥсеит. Иҵаацәан, аӡы дшашьҭаз, дыҭрсыны дааԥшит. Зегь раԥхьаӡа лгәы иҭашәаз – Мардасоу ак ихьзар ҳәа даашәеит. Лхаҵа иахь уи лызцәыргомызт, ҿыц ацәҳара далагар лҭахымызт.
− Аԥҳәыс илҳәаз аҵакы рацәа ауҭалароуп. Бхаҵа иҿы еснагь аиаша бызҳәоу?
− Исҳәар иара иуоу. Амала усгьы изысымҳәои. Идыруеит ара сышудгылоу, сышуацәажәо, ашәҟә бзиақәа срыԥхьарц ишысзааугало, иҟоу зегьы ҳашрылацәажәо. Зегьы, зегьы идыруеит. Изӡаӡом.
− Зегьы иабҳәоит, ихадаҵәҟьоу ицәыбӡарц, иаҳҳәап, сара сшыбзыҟоу.
− Ааи! – дкәанызануа дааиқәшаҳаҭхеит.
− Бымбои?!
Мардасоу ахәыцра дынҭанаршәит. Лхаҵа зегьы лызиаҳәаӡомызт, аха ахҭысқәа ицәылҵәахӡомызт, даҽа ҵакык рыҭаны изаалыртуан. Убасҵәҟьа изылуазар Мардасоу? Иаҳҳәап, дылҩызатәаны хара длыргылозар, маҷк бзиа дылбозшәа иаҳәаны, лыбзиабара ду ҵәахуа, зынӡак дылцәыӡыр ҳәа дшәозар? Уиала ишылҭахыз
зегьы лнапаҿы иаалгон, лхаҭагьы илхаҵамыз, ахаҵа-ԥҳәыс ус рыбжьамлартә, дылзааигәалымтәуазар? Заҟа зҵаара ҭиҵаар иҭахызи! Лымариа аниоу изхара дызлацәажәомызт, адунеи даақәлазижьҭеи, дзышьҭаз аԥҳәыс лыбзиабара ақәра ду армаҷуан.
− Хшыҩла сеилыбкаауеит, гәыла сеилыбкаауазар шԥасҭахыз.
− Уеилыскааргьы хәарҭас иаҵоуи?
− Аиаша бҳәеит, иалҳго егьыҟам. Зны абарҭқәа зегьы иалаҳхызи бҳәо, бхы бахыччо, саргьы сыбцәымӷны бҟалоит.
− Зны анбыкәу?
− Зны ари аҵыхәтәа ԥҵәашт, ҳзеибамбо ҳҟалашт.
Дузымдыруа ахәыцра дынҭанаршәт лара илаҳауаз, шылашьцазгьы лгәы ашьҭыԥашьа иныруан, илзыҵәахуамызт. Уи уажәраанӡа агәра лымгозар акәхарын.
− Саныбцәымӷу аамҭа бмоуӡаци?
− Мамоу… Амала жәаха ҽнак амҩан уабхәраа машьынала исывсит, адунеи сцәымӷын, цәгьарак ҟазҵаз леиԥш схы збон. Адырҩаҽны цәгьарас акгьы шыҟасымҵаз саазхәыцит.
− Ибҳәарц ибҭахи?
− Ӷ другому отдана… Ари умаҳаӡаци?
− Урҭқәа иашоуп, аха сара ҩызаҵас мацара сыбзыҟам, уи иеиҳау, аԥҳәыс лахь абзиара салаҟоуп. Уи иаанаго закәу еилыбкаауоу? Абра сыкәа бҭасыршәыр сҭахыуп.
− Аха уа аӡәы дҭаршәми?
− Ааи!
− Ҩыџьа рҭыԥ уа изыҟалом.
− Аиаша бҳәеит. Ҳазҿу зегьы аҭахӡам.
Лԥсыԥ алагаҩагара ҿыц иахьылцәыуадаҩыз изычҳауамызт.
− Сара сҭаацәарамзар бара бхаҵа иҿынтә бымҵасырсуан. Амала аԥсабара иџьашьатәу аԥҵамҭа, еснагь сҳәом, минуҭкгьы сара быстәхом. Абри азхәыцра сҿаҳәаны самоуп. Аха, банқәыԥшыз сбықәшәазҭгьы, сыбзеилкаарызу?
− Ушԥасзеилымкаауаз. Анцәа ҳрыцҳашьа! – лҳәеит, илҳәашаз азхәыцха лоуаанӡа иааҭлырҟьазшәа, нас реицәажәара ахырхарҭа лԥсахыр лҭахын: – Шьҭа ҳаиасыр ҟалоит сгәахәуеит.
Излапапаны излагылаз неиԥхьба-ааиԥхьбахьан, ацәаҳәа иқәгылаз рыбжьарала амҩахәасҭа ылыргахьан, ҭынч ицон аидара змаз, ихынҳәуаз – еидарада. Мардасоу Мадина леидара аашьҭихын, лара лтачка лыма днаишьҭалеит. Икарауараха итәаз, иамхацәаз аҳәсақәа, абырг-хацәа инарылсын, имццакӡакәа ГАИ ахыбра инавсит. Амҩан ҭшәара хәыҷык рԥшаан, амца еиқәҵаны иадтәадан. Урҭгьы инарывсны, ирулак алашьцараҿ уаҩы ицәхамскәа, Мардасоу итачка ахьгылаз инеин, Мадина леидарақәа еиқәыршәаны уи инавадыргылеит. Лара, ахьҭа лзымчҳауа даналага, лкасы ԥха аацәырылган, илхалҵеит. Уаҳа ԥсыхәа шумамыз анудырлак, ахьҭагьы учҳагәышьон.
− Аказы сбацәажәарц сҭахыуп, – Мардасоу уи даалызхьаҳәит. – Уаха шаанӡа ас ашьапықәгылара бцәыцәгьахоит. Сара усгьы ара сыҟоуп, беидара бацәымшәан. Бца аҩныҟа! Ашьыжь баап.
− Шьҭа арбаӷьқәа ҿырҭлашт. Сышнеилак арахь сдәықәлароуп. Исычҳап.
Аиашька уаҩ дшықәтәамз аниба, мцак иақәырҵаанӡа игәахәын, арахь иааганы, аҭӡамц инадиргылан, Мадина днықәиртәеит, лхы лшьамхы инықәҵашәа акәзаргьы, маҷк дзыцәозар ҳәа. Имшьамбагьы лхы инҭаирԥеит, ҭыԥк аԥхара аҩныҵҟа иннакыларц. Иара ахьҭа дамкырц аҭӡамц азааигәара маҷк иахьҭацәыз, алаҩеира хҭеикит. Лара ҭынч дтәан, дамхацәазар дааимырԥшырц, дылзааигәахацәомызт. Алашара адыркын, ГАИ ахыбра аҩныҵҟа лашарахеит, лампак амҩан икнаҳан иҭааӡа. Иаарыкәыршаз аҩнқәа, рбарҵақәа рҿы лашарак-лашарак анакы, аԥсҭазаара ҿыц ицәырҵызшәа, еикәшаны итәаз игылаз, илаҩеиуаз атачкакцәа ргәқәа ааԥхеит, иагьаалахҿыххеит. Ашьха ашьапы иаҿаӷӷа иаҿаз ақыҭа ҩнқәа убарҭахеит. Мардасоу
иибоз Мадина лԥхыӡ архаауазар ҳәа дгәыӷуан, лабҿаба илбаргьы цәгьа ибомызт, аха дзылԥырхагахомызт. Ишьапы дахьықәгылаз даара даркараӡеит. Изқәа аҳазылхырҭа ахыбрақәа руак аҭӡамц инадиргылан, ихгьы надиҵеит. Ацәа дынҭанагалан, изшьапык акәын дзықәгылаз, аҽаарԥсыҽын, иниҵаҟәылеит. Дкаҳарц агьигымкәа, изнапык лыҵаирсын, иҽааникылеит. Аҳазылхыҩцәа аӡәыр дибозар игәахәшәа, атачкакцәа иреиӷьыз џьара еиҭакрак Ашықәс Ҿыц аламҭалаз ирзыҟарҵозар дазҵаарц, ахыбра ашә ааиртит. Аишәа хәыҷқәа ҩба еидгылан. Уа аҳазылхыҩцәа ирзымфаз руаххьа цәынха ықәгылан. Ачашкәакәа сақәа, аҭубар ҩ-хкык ссаны, анаша (иабааргеи аӡынраз?), зеиуа хкы уҭахыз аӡызлақәа ықәгылан. Абарҭ ракәын ара аԥара зырҳауаз, ишырҭахыз ичозгьы. Ари збоз амла дакын, уи хиҽырц, ашә ҩаиркын, Мадина даалзааигәахеит.
Лара, ахьҭа дакны, дааԥшын, днапырҟәыҷуан. Иара уи, икәа дҭаршәны, дигәыдҳәҳәала дирԥхарц иҭахын, аха аӡәы иԥҳәысыз ус ахныҟәгашьа дшахәаԥшрыз здыруадаз. Дҩагылан лара, амшьамба лырхынҳәит, ихала днатәаны маҷк дыцәарц. Иара ишьапы дзықәгылаҵәҟьомызт. Лара дкаԥа-чаԥо алаҩеира аныхҭалк, Мардасоу днатәаҵәҟьеит, уаанӡа, аԥҳәыс дшихагылаз, дызтәаҵәҟьомызт, убас бзиа дибон. Аха дшылатәазҵәҟьа дамхацәеит, дааԥсаҵәҟьаны дыҟамзи. Ус акраамҭа дыцәазу, аамҭа маҷк ихигоу издыруамызт. Данааԥш шахьан, амҩаду аҿы ҳашәи-ҭышәи ҳәа еилан. Арахь ацәаҳәа иқәгылази аҳазылхырҭа иадпаплази ҽырҵысрак рымаӡахмызт.
− Саҭабымҵан! Бымацара бааныжьны, самхацәеит, – уи дҩагылан, Мадина дналыдгылеит.
− Сгәы ҿыӷьуоу џьушьома, иҟоу умбаӡои? – уи, амҩаду шыҟаз днарԥшны, деихаччон. – Аминистр ихаҭыԥуаҩ даан, амҩаду иану ҳзынкылозар ҳәа иаҿуп.
Саԥарлеи лабалеи еибыҭаз асалдаҭ аҳәаа аҿынтә иаауан, амҩаду арыӷьарахьтәи аган ианыз шьаҭхьҟа иԥхаҵо. Уи аус ус имариамызт. Уи еиҿызкаауаз аполковник асалдаҭ дрышьҭагылан. Атачкакцәа аанда ихыԥаны ацәаҳәа иҭалоз ҟалеит, џьоукьы амҩаду арыӷьарахьтәи аган ахь ихыԥон, амҩаду еиҩызшоз аиха бетон инықәгыланы, аха реиҳараҩӡак урҭқәа ирыхьӡомызт, еижәырцылан, ирулак амҩа азбжарак дрыцқьахьан. Уи аамҭаз арыӷьарахьтәи аган ала ихыԥаны, иҭацәыз азбжак ахь иааиуан, нас, ацәаҳәа зықәгылаз ахь иҭаларц, аанда икыдыззалон. Амилициа иалаз џьоукы урҭ ирԥырхагахарц иаҿын, аха ирҳәоз заҳауадаз.Иахьцалак амҩа дрыцқьеит аныргәахә, џьоукы уа иаанрыжьын, егьырҭ еидкыланы аҳәаа шыҟаз иааихт, амҩа арыӷьарахьтәи ахәҭа дрыцқьарц. Ԥшьала аҳәааи ажәлари инрыбжьалт. Нас ирыгәҭасуа рҿаархахт. Амандарина зҭаз ааҵәа шрықәыз, тачкақәак иаҳа иҳәатәхамҵацәаз иаарымпыҵжәаны, ацҳа абагьыр ихыганы, идыршәқәеит. Ҳәсақәак ҳәҳәеит, хацәқәак аӷьит, аха аполковник ибжьы иаҳа идуун. Уи збоз егьырҭ атачкакцәа шәаны ихьаҵқәон, асалдаҭ урҭ ианрыгәҭаслак ибзиаҵәҟьаны шьҭахьҟа иеихон. Аҳәаахьчара иазкыз ҷкәынак, иавтомат ахы ажәҩан иазырханы, уажәи-уажәи дхысуан, уаҩ дизыршәомызт акәымзар. Уахәаԥшҵәҟьар ацәаҳәа иқәгылаз шьҭа ԥхьаҟа идәықәлахьазар акәын, аха уи иқәгылаз ҽырҵысрак рзыҟаҵомызт. Уажәраанӡа иҭалырцәхьаз арыӷьарахьтәи аган амашьына дуқәа анынанырҵа, урҭ ирышьҭагыла, ирыбжьагыла, ирывҵагыла атачкакцәа рҿаархан, иаадырҭәит аура зоураз. Аполковник ижәлар иманы деиҭаакылсын, амашьынақәа раара нкыланы, иҭалахьаз аҳәаа ианхыҵ, ҿыц амҩа рыцқьара иҽазикит. Уи ҭаирцәаанӡа, арыӷьарахьтәи аган аҿы аусутә иоуртә иҭәхьан… Убри иаҿын хәлаанӡа, уаҳа лҵшәак ааимоуӡакәа. Ари, ауаа рҳәашьала, икаамеҭхеит. Аалашьцахьан еиԥш ахынтаҩынтара аахҽит, аурысқәа аҳәаа адыркын азы. Асалдаҭи амилициеи ашьыжьӡа аԥсшьара рыман. Убри рхы иархәаны, ауаа амҩа ду аҩ-ганкгьы ҭдырҭәаахт, аҳәаа шаартхалак, заа ацҳа ақәсра иақәгәыӷны. Уи иацәшәаз аҳазылхырҭа шыҟаз иаауан. Аполковник, ауаа дрылсны, дааиуан ГАИ шыҟаз. Ауха уа дыԥхьарц игәы иҭан, амала макьана уа драцәажәон.
− Аусзуҩцәа ахьсыргыло иаангылар, ирасҳәо нарыгӡар, ак аҿы ҳкылсрын. Аха санынрыдҵлак даргьы рҭыԥ рԥсахуеит. Ара аӡә ак изеиҿкаауа дыҟам. Уаҵәы сцоит аминистр иахь. Ихала даар, леишәак изыҟаҵозар ибап.
− Ҳазқәдыршәазеи, шәанаџьалбеит! – уи ахыбра давсны дааиуан Ламара, леидарақәа дрыҵаланы.
− Зныкыр арахь быкҿалахьоу! – Мардасоу уи уамашәа дибон.
− Амҩан иҟаз умбаӡеи? Сарҭмаҟ аасымпыҵыржәан, иршәны аӡы иаларыжьит. Ахарзаман итачка, иеидара шақәыз, иҩышьҭырԥаан, еес, наҟ идыршәит. Ацҳантә илеиз амандарина акыр иаԥсахома. Ҿыц иаахәаны, абрахь ҳаауеит. Иаргьы ирласны дааиуеит.
− Шәԥсгьы аашәшьап, – Мардасоу дԥышәырччон.
− Ҳаргьы ус ҳҳәеит. Алеишәа ҟарҵарц, ара заҟаҩы аахьоу. Иааз дцаанӡа ҳааԥшыхп. Унан, бара аԥҳәыс ԥшқагьы ара баанхама?! – уи Мадина дналыдгылеит. – Иахьцалак џьара бызбахьеит, бабазбахьоу?
Уи азҵаара аҭак здыруаз Мардасоу ҿымҭӡакәа аҭӡы дадгылан. Аамҭа неины, аҳәсақәа латәарц рҭаххаанӡа игәахәын, аиашька даахан, днатәеит, заа маҷк иԥсы ааиҭеикырц. Инапсыргәыҵа ицламҳәа иахьнаҵаиргылаз, иԥаҵа џьаџьаӡа ицәеижь ианыруан. Ихаҿы рыцқьазар цәгьамызт. Саркьак данымԥшылеижьҭеи, иԥшраз здыруадаз. Иҽанааирдада, ижьышәқәа рыԥсыҽра ааихьӡан, иблақәа нцәынҭааит. Иԥаҵа исарц асаркьа дадгылахын. Иӡамҩа шынеибакәыз ижьакьа жәпаӡа иаахуан. Инапала ирҽеирц дшаҿыз, ашьаҭа инаркны ишышлаз ибеит. Иҵегь иааимирттазар, иахьабалак ишлан. Иара ус ихаҿы, ихахәы шынеибакәыз ашлара иналаган, ибла ишабоз иҟәашхеит. Асаркьаҿ ихаҿсахьа нкабан, аԥҭақәа дрылалан иааиуаз Алмас Анцәа иан лсахьа днеиԥшнишьалон. Лхаҿы иаԥхьа асаркьаҿ ибла иаахгылт. Мадина лнапы ижәҩахыр инакьлырсит. «Аҩныҟа дуԥхьоит, иумбаӡои ак шыҟалаз», – уи лбжьы хааӡа ианиаҳа, дцәырҳаны дааԥшит.
− Ӡаба хәыҷы! – иаразнак игәы иааҭашәаз уи лакәын. Иааикәыршаны лашьцан, алашара дырцәахьан. Аха ицәаны иааԥшыз алашьцараҿ ацәаарақәа бзианы ибарҭан. Иааидгылаз Мадина даарыликааит.
− Иухьи, уара?
− Уаха аҩныҟа бцар бҭахӡамеи?
− Уа сцаны саанӡа, шоит, шьҭа саангылар еиӷьуп.
− Сара снабжьҟьароуп. Уаҳа ԥсыхәак сымаӡам, – дҩаҵҟьеит иара. – Ак шыҟалаз збоит. Схәыҷы аиҵбаӡа аԥша лылалан дыҟан. Саҭабымҵан, бымала бахьынсыжьуа!
− Ламареи Ахырзамани ара иҟоуп. Уца!
− Амшьамба бхы иархәа. Ахьҭа бҽабмыркын, – дналыдԥалан, абзиараз ҳәа дигәӡырц акы ааигымхеит. Лара уи лнырзу здыруадаз, иахьынӡеицәажәоз шьҭахьҟа маҷк днаскьахьан.
Мардасоу, ауааи атачкақәеи дрылҵәрааны, аандақәа аихалаба ахьрымырхыз дкылҵәраауа, аџьармыкьа иавгаз амҩаду ахь даакылҟьеит, ишьҭахьҟа дызлысуаз рыцәҳа-шҳара изыгәхьаамкәан. Автобусқәа ҭәаанҭӡа дызԥшуамызт, а-РАФ-қәа ахьеилагылаз ахь иҿынеихеит. Раԥхьатәи дынҭалеит. Даҽаӡәы даақәтәар, идәықәлон азы, уамак ишнымхазгьы, иара уи аамҭа кьаҿ нымҵәозшәа, иԥсахы еибакуан. Иандәықәла, амҩан иаԥырхагаз ҳәа егьыҟамызт, ишьҭԥраарызшәа иласуан, иара изы аамҭа нҵәомызт, знык, аҩны днеины, иҭаацәа ирҭагылазаашьаз аилкаара дахгәаҟуан. Ӷәӷәала ичмазаҩыз иаб иацы акәмызт данышьҭалаз, иаалырҟьаны ак ихьрын ҳәа дызхәыцӡомызт. Дзыцәшәоз аиҵбаӡа лакәын. Амашьына длалбааҟьаны, агәарбжьара дныбжьалеит, дшыҩуаз мацара агәашә днадххылан, иааимԥаа агәарԥ ааҩҵәаны, ахәыҷы еиҵбацәа аҩыџьа рыманы иахьиуаз дныҩнашылеит. Џьарма ҭынч дыцәан, Ӡаба, дыҳәцымыцуа дышиаз, лаб иааиртыз ашә абжьы лаҳау, лхаҭа лыхәда аимачыра дахәаҽуазу, дҵәыуа дҩықәтәан, лан лиарҭахь деихахьан. Лан уа дыҟаӡамызт. Мардасоу аиарҭаҿ ахәыҷы ахыза налықәҵан, ихаҭа днықәиеит.
− Бымшәан! Уажәыҵәҟьа бан дааиуеит.
− Сара шьҭа сыԥсуеит, – лҳәеит ахәыҷы, лыҽҭҳәаны лҿаалхан, лаб ихәда лнапы аакәлыршеит, лыхәда абжьы ҽеимкәа игон. – Шьҭа сыԥсуеит, схәаҽуеит.
− Бымшәан, Ӡаба! Ибҳәо закәи?!
− Шьҭа сыԥсуеит сара…
− Быԥсыр ҳуама! Ус бымҳәан!..
− Сара сыԥсуеит… – дӷьаҵәыӷьаҵәуан ахәыҷы.
Ахыза ԥха аалыкәиршан, дҩышьҭхны амца ахьеиқәырҵалоз длыбааигеит. Алмас ачанах еилыргара даҿын. Илымбаӡакәа лԥҳа еиҵбы дшеицәахаз анылдыр, ачаи ршны илдыржәит, ношпа таблеткак лҿы инҭалыршәит, ашьҭахь – тавегил таблеткак. Ахәыҷы лԥсы аивгара макьана иуадаҩын. Ан алиуголь аалган, лыхәда иҭылшьит. Сааҭбжак ашьҭахь Ӡаба лчымазара далҵуан. Уи дигәыдырӷәӷәала лаб дикын, «шьҭа сыԥсуеит» ҳәа лбжьы илымҳа ҵнахаауан. Уи иаразнак дызлаларкшаз шьҭа ирдыруан хаҵеи ԥҳәыси, димбаӡакәа лыдунеи лԥсахыр алшон, аха ас ианаамҭазҵәҟьа данақәик, дыԥсыр иуазма, амала лара убасҵәҟьа дахьшәаз акәын изхымгоз. Ахәыҷы лԥсы анеивылга, дкараханы дыцәеит. Лиарҭахь дықәнырган, ауатка лыбӷа иахьшьны, дыԥхартә дҭаҳәҳәа длыриан, рхаҭақәа алада илыбааит.
− Аҵхагәҭан бзышьҭамлацзи? – аишәа днадтәалеит иара.
− Ашықәс Ҿыц ҳаԥылон адуцәа. Ахәыҷқәа ирзымчҳазт ишьҭалеит, – Алмас лхаҵа ихәы аақәлыргылеит.
− Саргьы акы ааныскылап, – аҵәца аақәихит. – Ҽаанбзиала шәнеиааит зегьы! – иҩагылеит. – Бхаҭа агәабзиара ду боуааит, бхәыҷқәа рааӡара бахыбаамхааит! Аԥҳәыс хә-ҩык ахшара зауз, изааӡаз лоуп зныҳәаҿа ктәу. Егьырҭ аԥсуара аҵакы рзеилкааӡом. Бхәыҷқәа рымшра ббааит! Быздуи бареи шәеигымхааит!
Аҵәца ааҭаирцәит, усгьы уаҳа ижәӡомызт. Акы днацҳаит.
− Усҟатәи уаха иузырҳәазеи?
− Бара бысҭахым џьыбшьома. Агха ду быхьуеит.
− Ашықәс Ҿыц азы уҳалатәазар бзиамзи.
− Хьачхәамаз аҩны сҟалароуп. Уи ауп ҳара иаҳтәыҵәҟьоу. Уа бызҿуи?
− Аду ашьыжь иҿаҳҵаша саҿуп.
− Нан ашьыжьымҭан иҟалымҵои, бара усҟатәи бхы аџьабаа забырбои?
− Лус маҷушәа убама. Илылшом. Уара аҵхагәҭан уабаҟаз?
− Сахьынатәаз самхацәан, ԥхыӡ избеит ак шыҟалаз. Издырт Ӡаба лгәы шбзиамхаз.
− Ҩы-мшы, хы-мшы еиҳаны унхалаӡомызт.
− Уажәыҵәҟьа ҳаниасуа сыздырӡом. Амала Ашықәс Ҿыц ҳҭалеит, аахәацәа маҷхашт.
− Ӡык уқәуҭәар уцома?.. Аӡы ршны исымоуп. Счанахқәа уаҵәы исыӡәӡәаргьы ҟалоит.
− Бара бышьҭала. Сҽыкәабаны ара стәазаауеит, самхацәар ҳәа сшәоит.
Иара дшыҩагылаз дызлагылаз атачкақәа рыԥшра цәашь аазхәахьаз ихаҿы амихит. Нас игәы иаахәаӡаны ҽикәабеит. Изхара ӡырԥха иоуамызт. Ицәеижь ацқьара иазгәаҟуан. Иҽеилаҳәаны, ацәаакыра илабарц, адиван днықәтәеит. Иналак-аалакшәа ицәа дафон. Цқьа илабаанӡа, уи еиқәтәомызт, ашьҭахгьы зынӡак аҽеиқәнакуамызт. Аӡәырҩы ашшуа иаҳахьан, абас рцәафара амшала. Ателевизор аҿакын. Аконцерт иныбжьыргыланы, иԥшӡаӡаз аӡӷабцәа ддырбон. Урҭ иблаҿ иааиӡомызт. Маҷкгьы дамхацәеит. Ицәа даараӡа ихаан, дҭынчын. Анҭ аӡӷабцәа, ателевизор аҿы ааигәа иибоз, ибла иаахгылан, урҭ ԥштәыдан аекран иадибалоз лхаҿсахьа аҿаԥхьа. «Уааԥшы!» – лбжьы иаҳан, ашырҳәа ихы дҩахеит. Иԥсы цқьа изымшьацызт, аха, дҩагыларц игәы иҭакны, ҭынч иҽаашьҭеикит, аконцерт дахәаԥшуа. Деиҭамхацәеит. Ижәҩахыр аӡәы илырҵысуан. Дҩалыҵаԥшызар – Алмас. Арҭ рҩыџьегь иус дагхар руамызт.
− Шьҭа амҩа уқәлароуп. Чаик ыжәны, уца. Иара хианы иқәгылоуп, – днахынҳәит деиҭашьҭаларц.
Мардасоу ачаи ижәит. Адуқәа дрылаланы изаарԥшуамызт. Ашьшьыҳәа иара ииарҭахь днеин, Ӡаба дналхагылеит, лԥсеивгашьа гәеиҭарц.
− Шьҭа улцәымшәан, – Алмас лиарҭа аҿынтә лбжьы ааиаҳаит. – Сыцәаӡам. Угәы рҭынчны, амҩа уқәла.
Иара даахынҳәит, ателевизор аҿихырц. Ажәабжь ҿыцқәа Москвантә ирҳәон азы, даагьежьит. Ҿыц адырраҭара ҟарҵон иацы. Егры азааигәа аиҿахысрақәа шыҟаз, аԥсуа ҷкәынцәақәак шҭахаз. «Ари закәи, – Мардасоу ателербага ааҿихит, – маҷ-маҷ ҳандырҵәаӡарц иаҿума». Дындәылҵит.
− Сзынуҿаԥшуам! – лҳәан, лнапы ажәырқьҳәа даахеит.
− Уи ауми! – лҿы нарҳәны дшынаиазгьы, иаҳаз агәхьаа мкыкәа, лыжәҩахыр аанкыла, даалыхеит. Лԥсы еибакны, дызлалшьуаз лымазар ишылгәаӷьуаз мҩашьо, лԥсыԥ аивгашьа ӷәӷәан, арахь иара игәазыҳәара лҽаналмыршәар ада ԥсыхәа шлымамыз зныкҟьара лгәынқьра ианыԥшуан. Ҵәык игәы иналалҵазшәа, даауижьын, ихаҭа даахьаҳәны, иԥхынхыза ааикәыршаны, насҭха днаиеит. Лара ҳамҭакы дҭынчын, лԥсыԥ аивгашьаҵәҟьа умаҳартә. Иаргьы иҽырԥсны диан. Лҵәыуара игәы иқәҩыр шылҭахыз ибон. Лԥынҵа аихачыра аауныруан. Дыцәазшәа ҟаиҵеит. Амҵ ԥыруазар иуаҳарын. Днаҳәы-ааҳәыцԥхьаӡа лылаӷырӡ инырыр цәгьа илбомызт. Иара, лгәхьаа шимкуаз лирдырырц, дҭынчны «дыцәан». Лара убри акәҵәҟьан дзырҵәыуаз, аха, лҵәыуара аҵкысгьы, иаҳагьы ҩныҵҟала дгәырҩон, – лабҿаба илбон лхаҵа дшылцәыӡуаз. Уи ичҳара шылцәыхьанҭаз ҩашьомызт, аха иаргьы игәы ԥҵәаӡахьан, лгәхьаа имкыҵәҟьеит.
Урҭ уажәшьҭа атыгә аҿы инеихьан. Лара дуаҩы цәгьамызт, аҩн ус дамаҭәан, лдырра ыҟан, ҳаҭыр лыман, аха ахаҵеи аԥҳәыси реизыҟазаашьа урҭқәа азхомызт, ара иаҳа арахәыц па зыбжьдаз, ҿыла иузымҳәоз, иԥшқаз агәқәа, шәҟы иузанымҵоз иҟәымшәышәыз лаԥшыла еимадазар акәын. Ус аҟазшьа бзиа иара изымхозшәа лара агәҭакы шлымаз идыруан, аха иара еснагь изхомызт лыччаԥшь, иҭахрақәа иаразнак лгәынкылара. Урҭ аки-аки неиқәыло, ампышҭ уааҟәымҵӡакәа инҭаурчуаз еиԥш, ишыҭҟәацра реибарххара ианалагалак, угәаҵәа ажәпарахара аҽазнакуан. Игәхьааугашаз ушнеиуаз агәхьаа умкуа уаақәгылон.
Акраамҭа дызмыцәеит. Ихы ҭҟәацны ихьуан, лацәааихьшь ҟамҵакәа, аиара ицәымӷын. Арахь ашьыжь усура дцар акәын, дзыцәозар ҳәа иҽԥишәон, аха иԥҳәыс игәаҵа иҭалыршәыз аҵәы ҵарӡа иҵегь илалон, лхаҭа дшызмыцәоз идыруанаҵы. Уи даныцәаз лыцәамҭха хьанҭан, лцәа лтәымхацԥхьаӡа ус акәын дшыҟалалоз, уажәы лацәааихьшь шылзыҟамҵоз идырыр шылҭахыз ҩашьомызт. Аҵх агәҭаны маҷк лара дыцәагәышьеит. Иара дҩагылан, ахәыҷқәа аӡәаӡәала инхикит, шьыжьӡа риарҭақәа дырбааӡарымызт ҳәа дрықәгәыӷшәа, ихаҭагьы днышьҭалеит… Маҷк илацәа неиқәиԥсазшәа иуит. Ашьыжь усгьы дзырҿыхашаз сааҭгьы, рбаӷь ҽҭбжьгьы иҭахымызт, дашьцылахьан, ацәа изха-изымха, аамҭанык ааԥшра. Амала, изхара иԥсы анизымшьалак, ихы ҭҟәацуа дааԥшуан, аха иҟаиҵарызи, ихы азхәыцха анимамыз.
Макьана шылашьцазгьы, дҩагылан, иҽеилаҳәа дындәылҵит. Амхы аҵыхәан, амҩа иазааигәаз анышәынҭрақәа рҿаԥхьа аҳаҭгәын ҿыц ахьҭакыз алашара ахацеицеиуан. Ҩы-мчыбжьа заҵәык ракәын иҵуаз иҭаца дыԥсижьҭеи. Лпатреҭқәа ҩба ашәҭқәа ирылџьџьаауа лханы икнаҳан. Уи дахьынӡакҿаз лабхәында еиҳабы, шамахаӡак атәы умҳәозар, лаӷырӡы иҿымшәеит ҳәа згәы иалаз дубарын. Уи лаца лакәзар, аҭацацәа ишыҟарҵоз еиԥш, анышәаҭара аҽны хәлаанӡа лшьапы дахьықәгыламыз дгәарҭақәеит. Лара лцәа лтәымызт, лҩызцәа дрылатәан, лԥсы маҷхо даналагалак, дцаны дықәиауан. Лаца лрыцҳахареи ҳадыр ду зқәылҵоз лабхәында еиҵбы иаамҭаӡамкәа иеибахареи, урҭ рыхәҷқәа аныда рынхареи
лзеилалан, иара усгьы дзықәшаҳаҭмыз лцәа лтәымра зынӡак илыцәдырхьанҭан, аҽԥыргара заҵәык акәын илҭахыз, амала лхаҵа иамҳәакәа уи лзыҟаҵомызт. Иара уи дзадгыломызт, иара усгьы лара лцәа лтәымхеижьҭеи акрааҵуан, арахь ихшара ҿыцк макьана дибалар иҭахын, – иаб иашҭа ду инапаҿы иҟан, иҩны арҭбаара даҿын, имаҷишьон ҩыџьа, х-ҩы агәарԥ иахьықәыз. Аиашаз иҭаца лҳаҭгәын иахакнаҳаз алашара ахьиҿаҷҷоз, ирзааигәаз зегьы реиԥш, ишьара дықәнарҟьон.
Ашара иалагарц агьагмызт. Ихаҿы рыцқьаны ахәыҟаҵарҭа дныҩналан, ахәыҷқәа ирфашаз ҳәа акы аацәыригақәеит. Адәахьы акрант аҿы иҿы иӡәӡәеит. Ахәыҷқәа руаӡә аԥхьара лцәыцәгьан, диргылан, маҷк налҿаҵаны, ашәҟәы даирԥхьеит, егьырҭ ран илыргылаанӡа. Зыхәда хырҽыз диҩызан иара, иԥҳәыс лакәзар деицәан, ажәак еиқәымҵаӡакәа, рхәыҷқәеи доуси рхы-рымаҵ руазшәа иҩнан, аха изҿыз уамак рыбла иабомызт. Лара зынгьы днаиқәцәажәарц инақәылкқәеит, иара зегь изеиԥшызшәа аҭак ҟаиҵон, уаҳа зҽаазымԥсахуаз иԥшра аахәаны. Ахәыҷқәа иманы иҿынеихарц егьигмызт, лара дахьыҩназ лымацара илаҳартә, ибжьы рмаҷны налызҿиҭит:
− Аԥара бымамзар, сџьаба иҭоуп, иахьа бца аполиклиникахь.
Иаразнак, аиҵбаӡы инапы аанкыланы, иҿынеихеит, егьырҭгьы наишьҭалеит. Лара ахақәиҭра лиҭеит, уажәшьҭа лхала иалылхыр акәын «аԥыргаҩы» иахь дцарызу дымцарызу. Иахьцалак лхаҵа ишиҭахымыз лдыруан, игәы иаҭахымкәан, лара иахьылцәымӷыз азы дақәшаҳаҭхеит ҳәа ҿыҵгас иҟаҵаны дцаргьы, – акы иҳәон, даангыларгьы даҽак иҳәон. Дара реизыҟазаашьақәа рхи рҵыхәеи абра еибаркын, ԥҳәыс хшыҩла уи лзеилымкаар ҳәагьы дацәшәон. Аполиклиникахь дцарц азин анлиҭа нахыс, иаразнак иҳәашьа шылгәамԥхаз лныԥшит, аха иуҳәаз ухашҭма ҳәа уажәшьҭан, даныхынҳәлак, иааиҽԥнылкылар лылшон. Нас уажәшьҭа аҵыхәтәа ԥҵәарын ҩныҵҟала уаҳа реизеилибамкаара. Ас ррахәыц ԥҵәарымызт ҳәа гәыӷрак иман.
Иашаны ларгьы илцәыуадаҩын излаз ацуҭаҿы рҵас нагӡо амаҵура. Уаҟа уаҩы дишаҭомызт лцәа лтәым ҳәа, ма лгәалаҟазаара даҽакала иҟан ҳәа, уаҩы дгәеиҭомызт. Зны узрыламгыларгьы, даҽазны зегьы инарыгӡоз ҟауҵар акәын. Чара руазар, ҩба-хԥа мшы инареиҳаны ирықәумырӡыр, гәылас урԥхьаӡомызт. Аӡәы дыԥсыр, – ацәымзаркрақәа, аки-аки неишьҭаргыланы, инҵәомызт. Урҭ зегьы ачыс рҭахын. Ажәытәуааи аҿатәуааи еилан. Ажәытәқәа зышьцылаз ак агрыжьыр рҭахымызт. Аҿатәқәагьы убарҭқәа ирылашьцылон есааира. Чыслаҵәҟьа ауаа еицлабуан. Ашәыр, аҩны иумамзар, аџьырмыкьаҿ иааухәар акәын, укәты уа иацзар акәын, ачашә, аторт, ахаатә, хьычхәамк, мшаԥык, нанҳәак рзакәын акәымзар, аҭаацәа рхазы кәтык рымшьӡацыт, рхәыҷқәа ҷыдала кәацлыхк рҿарҵаӡомызт. Аха џьара уахьнеиуазгьы ухиазар акәын зегь рыла. Ууацәа аӡәаӡәала убасҵәҟьа ибатәын. Арахь дара раагарҭа маҷын, аусурақәа зегь еиԥшымызт, ауаагьы рыхныҟәгашьақәа хазхазын.
Рҭаацәара иаҿыҵны ақалақь ахь ицахьаз лабхәында иԥҳәыс уажәы дыԥсит. Шықәсык аҿынӡа инагӡатәыз даараӡа иус хьанҭақәан. Иҟаумҵар – урзеилкаауамызт. Ишԥаҟауҵарыз, џьоукы рзы уи ԥсымшьҭгазар, уахь акрыҟазшәа ргәы иабозар, уиала ргәырҩа хырҽуазар? Урҭ зегьы гәыкала иналыгӡар акәын, аҩнду дахаанхазар. Аха лцәа лтәымкәан илылшашаз аиҭабжа лылшомызт. Арахь акыр шықәса уаҩы лцәа дахьаламшәоз рҩыџегь ргәы иалан. Атәы здыруаз изларҳәоз ала, шықәсык аԥхьа аԥа длоур акәын, уажәы – дыӡӷабхон. Аԥа дырҭахын, аха уажәы лҽыԥхасҭалтәхыр, дзеиԥшрахашаз здыруадаз. Уи адагьы, диааит аӡӷаб! Уажәшьҭак изычҳауамызт аҽԥыргарақәа. Уаҩшьрак еиԥш дахәаԥшуан. Еиҳараӡак иҭаца дыԥсижьҭеи, ауаҩ ҿыц, дыӡӷабызма дыҷкәыназма, дины ргәарԥ дықәлар иҭахын, убри зыԥсҭазаара рызҿымхыз аԥҳәыс ҿа длызкхарызшәа игәы инаҭон. Џьоукы ацәымзаркрала ргәы рҟажон, иара сабиак иԥсы нырхарыла игәы ижьарц иҭахын.
Аҽны, иара џьара дымцар ҟамлозшәа ҟаҵаны, ахәыҷқәа лара аҩныҟа илгарц леиҳәарц иақәкны, аусураҿ дыҟазар еиликаарц, ателефон дылзасит. Лусурахь
иахьатәиала зынӡак дшымнеиз иарҳәеит. Ихы инапаҿы иаагашәа, иусура нышьҭаҵаны, аҩныҟа деихеит.
Лара дыҟамызт. Иԥсы ааиҭакны, иҿашыз аԥхӡы илаирбарц, маҷк аԥша ахьыҵасуаз ашәшьырҵа дныҵатәеит. Убасҟатәи деилашын, ҩныҵҟала иҽизырҭынчуамызт, акраамҭа аԥхӡы илхәаҭа ицон. Излауаз ала иҽмырҵысӡакәа, аҟәардә лаҟәы дықәтәан. Уи хымԥада аполиклиникахь дцеит. Уа, аԥара узрыҭар, иузыҟарымҵарыз арбаныз. Уахь длышьҭаланы дцарцгьы аақәикит, аха шьыбжьышьҭахьынӡа баша дтәазаауазма, ахәшәтәыҩцәа ҳәа изышьҭаз дрызцаҵәҟьазар. Ихы ззикрыз изымдыруа дыштәаз, ахәыҷқәа ааигарц иҽазикуан еиԥш, лара лхаҭа, дара лыманы, агәарԥ дааҭалеит.
Уажәраанӡа еиԥш, леидара лзышьҭымхуазшәа, лҽыҟаҵаны димбеит, акыр иаҳа длахҿыхзар ҟаларын, иара иахь лхы лырхомызт аха. Ҩныҵҟала дҭынчзар, лхы дақәиҭзар акәхарын, адәахьтәи лхьаақәа раасҭа. Иааиқәшәазшәа, илаԥш кыдхаланы, дтәан. Аԥҳәыс данузхьамырҳәуа, лтәы ҟалымҵар ада ԥсыхәа аналымҭалак, ахаҵа изычҳауамызт. Иахьцалак игәхьаа лымкит, илҭахыз мацара дашьҭалт. Арахь аӡиас злыҵшаз аӡыхь ахы ыҵнахаанӡа иҭалырбеит… Амхы аҵыхәан, амҩа азааигәара, ҿыц згәы ылгаз анышәынҭра илхыҵуаз Амра ақәыԥхон. Закәытә ҭагала мзызеи, аԥхын еиԥш шоураха! Қәа леиуамызт, аарҩарагьы аҽазнакрын ҳәа ушәозу, уажәааны иагьа амш бзиандаз, ауаа еиҳагьы иеиӷьаршьон. Аусураҿынтә игьежьыз ҭынч дызтәозма, уажәаҟара анхара ус абаҟаз. Иара иусқәа даараӡа еилахан: амхы напарктәын, ирҿыцуаз иҩны дакьымсижьҭеи ԥыҭк ааҵуан, рҿиарашәагьы акы инапалакын, – цқьа ухәыцыртә, иабаҟаз ҭынч аамҭа. Усура дцон, даауан, убри ак дахьӡон. Еиҳараӡак иҭаца агәаҟра даналага нахысижьҭеи, имацара иакәмызт, лара лабраагьы лабхәраагьы ак еиҿыркаартә ҩныҵҟала иазыҟаҵамызт, агәылацәа ракәын изырҽеиуаз.
Аԥшәма ԥҳәыс лҟазшьа еиҳагьы ишьапы ааиҵнахуан. Ҿымҭкәа аҩны дахьыҩназ уажәшьҭак агәхьаа икуамызт. Ус аизыҟазаашьа аныҟалалак, аӡәи-аӡәи ргәхьаа еибамкуа иҟалон. Аполиклиникахь дахьцаз иара дыхҽны даман. Уа дыштәаз, иԥҳәыс алашарақәа лырцәеит. Лхәыҷқәеи лареи ыцәеит анигәахә, уаҩ дааимырԥшырц, дшьапҵаркьакьо днеин, ииарҭа днықәиеит. Дзыцәомызт, арахь уаҳа назлам иеиԥш, дааԥсан, убри акәын дагьызмырцәоз. Ԥыҭк анҵы, маҷк илацәа нҭааит. Ԥхыӡ бааԥсык далазшәа игәы инаҭон, арахь дааԥшыр иҭахын, аха ацәа дзалҵуамызт. Аԥсшьареи агәаҭеиреи шеиқәԥоз, илацәа ааиртит. Ихы ӷәӷәала ихьуан. Деиҭазыцәозар ҳәа дгәыӷны, диан акраамҭа, излауаз ала иҽирҵысуамызт. Лацәааихьшь изыҟаҵомызт. Ихы иаҳагьы иҭҟәацны ихьуан. Иԥҳәыс ҭынч дыцәан. Лгәы ҭынчын. Иара дақәыршаҳаҭны, илулак дазааганы, аӡә дахьҭалырхаз, ихы ишәиуан, аиаша уҳәозар, дахгәаҟуан. Ииарҭа дагәылҵуа даналага, дааирԥшыр ҳәа дшәан, ишьапқәа адашьмахьы илалбааишьҭын, иԥхынхыза ааикәыршаны, длатәеит. Зегь ааидихәыцлақәан, иҭаҷкәым раҵәа илахь аҿыгә-ҿыгә ҳәа днасит.
− Ажьыфацәа!.. Ажьыфацәа! – инаҩсан ииаз ахәыҷқәа руаӡә икаруаҭ ихы надиҵеит.
− Иухьуеи? – ааигәа ас ҭынч имаҳацыз лбжьы аагеит. – Иухьуеи? – деиҭаҵааит лара, дыцәан ҳәа игәыӷуаз лхаҵа иахь.
− Акгьы!
− Ухы узырхьуа здыруеит!..
− Аполиклиникахь бцазма?
− Иахьа иҟасҵоит.
− Мап!! – дыҳәҳәарц агьигымхеит. – Иҟабымҵацзар – уахь бцар ҟалаӡом! Схәыҷы дысбырҵәыуахьеит!.. – дҩаҵҟьан, аверандахь днеины, ажәжәаҳәа иеиқәа ааишьхаирԥан, икьаҿгьы ааишәхаирԥан, дындәылҟьеит.
Агәарԥ днықәгылт. Амхы аҵыхәан анышәынҭра алашара ахакнаҳан. Убрахь дцарц ааиҭаххеит, убасҟатәи игәи-игәи еилаԥшуан. Амаҵурҭахь днеин, днатәеит. Иԥсеивгара акыр ицәыуадаҩын. Иԥҳәыс, иара дшыцәамыз, дшыгәаҭеиуаз анылба, дылжьазар ҳәа дшәон, аха лгәрамгараҵәҟьа илшомызт. Амци аҵеи дрыбжьагылан.
Дызҭалыргылаз аҭшәара аҭыҵра алшоны ибон макьана. Амаҵурҭа ашә ахьаартыз анышәынҭра аҿынтә алашара ибла ихыҷҷалон. Уа ижызгьы игәаҵа дааҵалеит. Еиҳараӡак изхымгоз, ҽнак иадамхаргьы, уаҳа уи адунеи ақәыԥшра азин ахьылмоуз акәын. Лара адунеи анылԥсахыз иақәыршәаны, даҽаӡәы адунеи имырбара изычҳауамызт, убри лыхьӡала аӡәы адәы дықәлозшәа игәы иабон ҿыц, абри ацәанырра деиҭаамҽханакӡеит.
Илаӷырӡ ааиҿажжит. Дҩагылан анышәынҭрахь иҿынеихеит. Уи дазааигәахацԥхьаӡа иаҳагьы дқьызқьызуан, уаҩы илаԥш дышхымыз идыруан, анышәынҭреи иареи еизныжьны, аҵх еицаҵәахуан (ара иахакнаҳаз алашара хәыҷы даргамар алшагәышьон аха). Дахьынӡакҿаз излықәымҭәаз алаӷырӡ уажәык изынкыломызт. Уаҩы дзызҭымҵшаз ҭшәаран аԥсра. Уаҩы дзызҭымҵуаз ҭшәарахон иԥҳәыси иареи реизыҟазаашьа, иҳәатәы дазымӡырҩыр. Азныказ иааиҭаххеит зынӡак иара ишьҭахь уаҩы дигәыламшәар, иаҳҳәап, ихы инагәыдиҵар, заа ауасиаҭ ҿаҭахьа ҟаҵаны. Ҽнакгьы дыкҿамҵакәа, анышәынҭрақәа рышьҭахьҟа адгьыл изыԥҟызар, анышә днаҭаны, баҟакгьы изхамыргылакәа, ҳаҭгәынкгьы изакәдмыршар, шықәсык ашьҭахь ашьацра зегьы еиԥшнатәуан.
Игәы еимархха акы иакын. Анышәынҭра дадхылацәеит. Ашарахь еихон азы, шьҭахьҟа днахынҳәит. Амаҵурҭаҿ адиван днықәтәеит, еиҟәжәаны ихьуаз ихы аԥсы аиршьарц. Аашахьан. Лара дааҩналт, анахь-арахь зегьы еилырго. Иацы аполиклиника ахьынтә данааиз еиԥш, лхымҩаԥгашьа ыҟамызт. Лԥсахы шеибакуаз лзыҵәахуамызт. Иара дшықәиац дықәиан, инапы ихы иаҵаҵаны, ла лахьгьы днаԥшуамызт.
− Шәарҭ, аҟазара маҷк знапы алакыу, шәычмазцәоуп, – дналагеит, уаҳа ҿимҭуазшәа анылба, – даҽа ҳаҭгәын ҿыцк ургыларц уаҿуп. Исылшом сҳәеит, иумаҳаӡои? Есымша сыблахаҵ гьежьуеит, аусураҿ аӡы сҿадырхәхәоит. Арахь ҳусқәа зеиԥшроу убоит. Иахьа сцоит сара аполиклиникахь.
− Бца! – ҿааиҭит иара. – Уаҳагьы бҽысбмырбан!
− Уаҳа рыцҳашьарак злам дубахьоу?!
− Шәарҭ аҳәсақәа шәоуп рыцҳашьарак злам, – дҩаҵҟьан, дындәылԥеит, реицәажәашьа уаҳа изычҳауамызт.
Лара ахәыҷқәа рахь дцаанӡа, иара адиван ахь дымхынҳәит. Нас, иҿы ӡәӡәаны, дааин, днықәтәеит. Хара имгакәа аӡәаӡәала ахәыҷқәа ааҩнашылеит. Аиҵбаӡы инапы ааикәиршан, дигәыдырӷәӷәала дшикыз, ан ашәхымс лшьапы аахылгеит.
− Дахычмазаҩхеит иара!.. – лԥсы ԥжәон аԥҳәыс. – Ирласны угылар, ахәыҷқәа угап.
− Баргьы баала!
− Сара сабацои макьана?..
− Ҳаргьы џьаргьы ҳцаӡом, – иҽирԥсит уи.
− Изакәи?! – дагьаамхаччан, ишьапаҿы адиван днықәтәеит.
− Џьаргьы ҳцом сҳәеит.
Дхәыцуа дтәан лара. Ахәыҷқәа ракәзар рани раби ирҳәоз ишахыччарыз рыздыруамызт.
− Уца, уца, ахәыҷқәа уманы! – дҩагылеит лара. – Џьаргьы сцом, – дагьындәылҵит.
Ахәыҷқәа ааиргәыбзыӷын, иаргьы дҩагылеит. Иҽеилеиҳәарц хыхь дҩыхәнеит. Лара лиарҭаҿ дышьҭан. Уи аԥсшьара рацәаны илҭахын. Иҽааилаҳәан дналхагылан, инапсаргәыҵа лылахь инақәиҵеит.
− Бымшәан, зегьы бзиахоит. Бымацара бакәӡам зымч маҷу. Иаалырҟьаны амш аҽеиҭанакуеит. Ақәа анымлеиуа, шоурацәоуп, зегьы ҳаԥсы еилахәо ҳақәуп. Иагьа ибцәыуадаҩзаргьы, саргьы даҽакала уаха исылшом. Ибзианы акрыбфалароуп, нас бымч ҭалоит, бҷыгәӡа быҟазаауеит.
− Амцхәқәа уҳәоит…
Лара акьыжыҳәа инеималҭәеит. Иара ирласны дындәылҵит. Ибзианы еиликаауан лгәыԥшқара зыхҟьоз. Лхаҭагьы агәыԥшқара змаз, илызхьаауаз длывагылазар лҭахын, ус иҟаз дылзымхозшәа лбон.
Аҽны аԥышәара ахьылзамҭаз Варлеи даара игәхьаалгон, дҟәиҭ-миҭшәа даниба, Мардасоу уи даалцрымҵӡакәа длыцын. Аҩныҟа ианаагьы, иуаҭах аҿы уамак иҽынмырхацәакәа, Ламареи лареи руаҭах ахь длыбаан, аиарҭақәа ирықәтәаны, рыгәҭа ҭшәара аҟәардә бжьаргыланы, амаца длыцасуан. Лгәы шылхаиршҭшаз цқьа дақәшәомызт. Мцхәы дыччозшәа ибон, ацәажәара хҭеикцәазар ҳәа дшәон. Аус злаз игәҭакы лзеилымкаар акәын, Ламара анаԥшҩы дхыршәҩымхандаз ҳәа длыхәаԥшуан. Варлеи лхаҭа акраамҭа ацәажәара уамак лҽалалгалацәомызт, амаца ицәгьамкәа дшасуазгьы. Лыхшыҩ зегь уи иазылшьҭыз џьушьарын.
− Уара, Мардасоу, уанду лакәызма ибзианы амаца иасуаз? – иаалырҟьаны лара даалахҿыххеит.
− Амаца ибзианы илзықәырԥсалон ҳәа акәын исҳәаз, – даҽакала ихшыҩ ааирҵарт иаргьы, Варлеи ас даниба. – Амаца лзықәызԥсоз цәгьарак лзырҳәаӡомызт. Дышҭакәажәызгьы ақәра ду нылҵырц лылахь ианын рҳәон. Уҳәан-сҳәанла ҳгәыла-аҭҳаџь лҿынӡа инаӡалон. Уи лан ааигәа анышә далҭахьан, санду лԥсы ахьҭаз шьыцылгон, убри аӡәзаҵәык лакәыз џьушьарын инхаз, ҳгәыла Кәаф лан данԥсы ашьҭахь. «Уара, лԥҳа дааганы дылшәырба, лгәы иалоуп даауам ҳәа», – салҳәеит зны амҩан, хаҵа иҟоу саҳәшьаду лзы. Адырҩаҽны, дыбжьаланы дшаауаз, санду дынлыдгылеит: «Миха ԥхыӡырла дызбеит. Кьаҿ еиқәаҵәак ишәимҵалаӡози?» «Ааи, ишәимҵалози», – санду сабду иӡбахә зҳәаз дналыдымгылар луазма. «Сааҭкгьы иман?» – инацылҵеит Кәаф. «Иаԥхьа џьыба, адаҷ аҵхны, иҭан», – инаҵылшьит санду. «Дҽырба-ҽырбо абрахь даван, бааи иҳәеит ҳәа сыҟоуп». Санду илбоит дыԥсырц лгәыла дышгәаҟуаз, аха длыдҵуазма, сабду иӡбахә даламцәажәози. Хара имгакәа санду лхаԥыц ыҵхтәын, дсыманы амҩа сшаныз, ҳгәыла, лгәашә дааҭыҵны, дҳахьӡеит. «Шәабацои? Бзиароу?» – лгәы бзиамзи, ахәшәтәҩы дизызгозар заҟа илҭахызи! «Лхаԥыцқәа ԥхасҭахеит», – уи лызҿлымҳарақәа сызхәаҽуаз џьысымшьеи. «Миха дҽырба-ҽырбо абрахь давоуп, бааи имҳәеи», – лҳәахт. Санду уи деиҭаналыдгыдахт. Ԥыҭк снаскьаны, «амашьына ҳагхоит» ҳәа ҿысҭит, акәымзар, уи длыдгылазаауан, аԥсра аҵкыс, Миха иӡбахә акәымзи дзышьҭаз. Егьи лгәы ԥжәаны дылшьырц даҿын.
− Уи шәгәыла лԥсы ҭоу? – дҵааит Варлеи, лыбла лхаччо.
− Ҽнак саныҩагыла, макьана лашьцан, аҩны уаҩы дыҟаӡамызт. Ак ҟалазар, ауха заа сзымааит, срыцҳашьаны сыдмыргылеит сгәахәт. Санду агәарԥ дааҭалеит. «Ҳгәыла деиқәаҳкуан, шьҭа ддырҽеиуеит, уахь уцеишь», – лҳәеит. «Ҳгәыла дарбан?!» – уамашәа изымбеи, сара. «Кәаф дымԥси, рыцҳа!» – лҳәеит санду.
− Иашаҵәҟьану?! – Варлеи лыччабжь лхаҿы аарлашаӡеит.
− Џьушьт, илакәхеит! – лҳәеит Ламара.
− Аԥсҭазаара лакәми, – Мардасоу аҵыхәтәантәи имацақәа нықәиԥсеит. – Сара сиааит.
− Убас еснагь уиааиуа Анцәа иҟаиҵааит! – амаца ҿыц илшарц Ламара иааидылкылеит. – Аха уи атәы аҳәара цәгьоуп.
− Изхыбҳәаауеи? – Мардасоу иаԥхьа Ламара иаақәылԥсаз аақәихын, иеивҵарԥсаны иааиҵихит, аӡӷаб лҳәашьақәа игәамԥхо.
− Иахьа шәанаауаз шәызбоз еицыхыуп ҳәа шәеибадырбон.
− Уамак ҟамлеит, – лҳәеит Варлеи, илзыхынҳәхьаз ачча-хәмарра налҿықәбаны.
− Аиашаз, зны џьоукы ҳагәра рымго гәыбӷанс ибырҭоит, – Мардасоу измацак аҩызцәа иаарылхны инықәиҵеит.
− Сара иаҳа гәыбӷан зсыдырҵои уара уаасҭа?
− Иахьа аԥсҭазаара ус еиҿкаауп, – Мардасоу реицәажәара ахы ахьрызнымкылоз ицәымӷахеит.
− Акгьы агәхьаа скым, – лҳәеит Варлеи. – Аӡәгьы гәыбӷан исҭом. Исиҭаргьы сара исныруам аиҩызара ззымдыруа исзиҳәо.
− Бара, нас ибзиоума шәҩыџьегь ишәзырҳәо, абри ҳзеиԥшынхарҭа зегьы цәыҵахәыҭхәыҭуа шәҩыџьегь иахьышәхыччо? – Ламара, лмацақәа зеиԥшразгьы цқьа илымбаӡо, ацәымӷра лыбла ихыҷҷала, лҩыза дылфарызшәа, лхы аарҵәины, дналҿаԥшит. – Ибзиоума зны ҷәкынак дылзаауа, еснагь дицын ҳәа ахьыбзырҳәо? Ҷкәынакгьы абри иҳәон исҭахыз лылсыршартә аҭагылазаашьа сыман, аха сыбзоурала дыцқьаны дықәуп ҳәа. Заҟантә схәыцхьоузеи, ҳаицны амҩа ҳанану, абыржәы иаҳзырҳәозеишь ҳәа.
− Дарбан ус зҳәаз? – Мардасоу имацақәа нықәеиԥсеит, аҭак имаҳар шыҟамлоз Ламара илырдыруа.
− Уи сызҳәом. Варлеи аԥышәа лымоуп, Мардасоу дхылхит ҳәа ицәыҵахәыҭхәыҭуеит.
− Ламара, абыржәы ҳаизынбыжьыр, бахьцо бымоу?
− Исымамкәа! – Ламара дҩаҵҟьан, дындәылҵит.
− Ари илҳәо закәи? – Мардасоу дҩагылан, ахышә аҿы днаӡаанӡа, даақәҵәит.
− Иалздрааи.
− Ишԥа бзымдыруеи? «Бара аӡәыр бигәыӡхьоу?» – ҳәа ихәмарны, аӡӷабцәа анбазҵаалак, беилашәалон, ибнымԥшырц бхы баиааиуан акәымзар. Саргьы исарымҳәахьази уи аҷкәын итәы. Уажәы даҽаӡәы даацәырҵхт. Иабыкәу бареи уи аԥхьатәи арԥыси шәахьеидырбалаз?
− Иалздраауеи! Ҳазбаз урмазҵаауа! – дҩагылеит ларгьы.
− Урҭ хьаас исымоуп сҳәама. Бара боуп сзызҵаауа.
− Аррахь данцозгьы данаазгьы сигәӡит, убри акәхап.
− Ус акәым ишырҳәаз. Уи басҳәомызт, аха издыруан, гәанылагьы ибанасыжьхьан. Уажәы даҽаӡәы даацәырҵит. Убри ауп ирҳәо. Акы ахьырҳәо акы ыҟоуп.
− Сара зегьы ирҳәо сашьҭам. Уажәы уара заҵәык сыгәра угар – убри ауп сзын зегьы ирыцкыу.
− Быгәра шԥазгари?
− Саб дымсааит, убри шиашам.
− Иарбан ииашам?
− Убри зымшала сыцқьаны адәы сзықәу ҳәа илҳәаз…
− Егьи?..
− Уи аӡәгьы шәиламцәажәан. Уи бзиа дызбон, сыԥсҭазаараҿ урҭ сыбзиабаратә мшқәа иреиӷьыз акгьы сгәалашәаӡом. Шәара ишәмырхәашьын, ҳара ҳшыцқьаз ҳаилгеит, – илчҳауан, илчҳауан, аха нас Мардасоу днаивсны лиарҭа дахьнықәтәаз, лылаӷырӡқәа рҿаархеит.
− Баҟәыҵ аҵәыуара!
− Зегьы ҳҟьашьуп, зегьы, зегьы… Иҽеиу ҳәа аӡәгьы адәы дықәым. Абзиара сзуны, абас зегьы аасымышәхит. Аӡәгьы сзынашәҿаԥшуам.
− Баҟәыҵ аҵәыуара! – инапы лхы иналшьны, дааиргәыбзыӷырц иақәикит, аха ус аҟаҵара имҭакәа, лиарҭа акәақьҭахь днеихеит.
− Усҟәаҵ наҟ, ускьымсын! Зегьы – аҟьашьқәа!
− Баангыли! Сара сҩызцәа ус икасыжьӡом, бара бгәы ишаанаго еиԥш.
− Ускьымсын! – диқәыҳәҳәеит, дагьҩаҵҟьеит. Аишәа днадгыланы длаӷырӡышон. Дшеиқәикрыз издыруамызт, лнапы ааникылаанӡа, иааимпыҵылжәеит. – Усҟәаҵ!
− Варлеи! Баангыла, шьҭа иазхоуп!
Дҵарын лара. Ее, арҭ пату рықәҵа дахьрызныҟәоз, «аԥсуа амшә» ҳәа иахьишьҭаз, зынӡа изеиҭамҵоз уаҩыз џьыршьаҵәҟьон, ус дхәыцуан иара уажәы.
Анаскьара ламраӡакәан, лнапы нҭарс иааникылеит. «Усҟәаҵ! Усҟәаҵ! – ҳәа диҵаҳәҳәо, акыр лҽылҟьеит, аха лымч мырхакәа, лыжәҩахырқәа кны мчыла дааиқәикит. Лымч мхаӡозшәаҵәҟьа анылба, инеимаҭәаӡаны даақьызқьызит.
− Мардасоу, аӡәгьы сишьҭам, уара заҵәык сыгәра га, уара заҵәык суҳәоит, акы еиԥшымкәа сыгәра га, суҳәоит! Сҭагылазаашьа убас иҟоуп, даҽакала исылшаӡом.
− Иазхоуп! Изгоит быгәра! Шьҭа баҟәыҵ!
− Уабасызцәырҵуаз уара?! – лхаҿы игәышԥы инадылҵан, лылаӷырӡ иалҩны лбжьы гон. – Ас сгәы зынурхеи? Сара уаҳа сылшом…
− Баангыли уажәшьҭа! – ицәа иалашәазар акәхарын иҟалаҵәҟьаз.
− Абас уаҩык дысзыҟалап ҳәа сгәыӷуазма, бзиа усымхабеит.
Уаҳа лмырҳәакәа, дааиқәикит, иҭахымызт уи лбзиабара атәы лҳәарц. Дааҩналеит Ламара.
− Снеир ҟалоу?
− Маҷк бааԥши! – длыҳәеит иара.
− Бмааин! – дааҵҟьеит Варлеи. – Бмааин! Сзынабҿаԥшуам.
− Ус бымҳәан! – Мардасоу иҩыза дналыҵаҟьеит. – Ламара, ара бааины бааҳазтәеи! – цқьа иахьтәашаз усгьы ирымаӡамызт, Варлеи дима, аиарҭақәа руак днықәтәеит, егьи аҿы – Ламара. – Бара ишҳабҳәаз аӡәы иҿы иҳарӡом. Акы еиԥшымкәа сбыҳәоит, иҳаҳәа уи аҷкәын дзусҭоу!
− Сара исеиҳәахьан, аха даҽаџьара ишиҳәазгьы саҳаит… Жәымбои, арахьгьы ешьа-еҳәшьаҵас шәырԥхьаӡо шәыҟам.
− Сара исҭахӡам еҳәшьаҵас дҟасҵар, – ихы ҩышьҭихит Мардасоу. – Уи иаҳа ҳаҭыр амоума? Дысҩызазааит!
− Саргьы исҭахӡам дсашьазар, – Варлеи лылаӷырӡ лрыцқьон. – Сара х-ҩык аешьцәа сымоуп.
− Шьҭа иҳаҳәи зҿы еихамгыло дзусҭоу! – Мардасоу Ламара иналықәирӷәӷәеит.
− Ажәакала, уи Лурентиа иоуп.
− Уи ҳаизеилкаауамызт, идыруп.
− Иара аказы дбызгәааны дыҟоушәа сгәы иабоит, – лҳәеит Ламара.
− Ус акы еибаҳҳәақәеит, цқьагьы сизеилымкааит, аха уи уажәы иалаҳхи. Убри азын абас сзиҳәап ҳәа сгәыӷуазма. Убранӡа дласырҟәыр сҭахым, ахацәа зегь реиԥш сихәаԥшуеит, амала дхәынгасшьоит, иззакәу сыздырӡом. Абни сааигәара даасышьҭуама?
− Бара хшыҩзышьҭра абымҭакәан, иареи бареи џьара шәеиқәшәахьазар? – Мардасоу дазҿлымҳан.
− Сыздырӡом, Мардасоу. Амала, хәылԥазык рҽаназыҟарҵоз, сыргахьан, хәмаррақәак рҿы срыцықәгыларц. Ашьҭахь исҭахымызт, схала саҟәыҵит. Убасҟан акаҳуажәырҭахь сицны сцеит. Зынгьы ҳҩызак лҿы ҳаиццахьан. Уи маҷ ҵуама. Уареи сареи цқьа ҳаибаздырӡомызт. Ҳахьеицыҟаз ҳәа уаҳа акы сгәалашәом, – изықәшәаз ззымдыруаз бла аартыла днаихәаԥшын, лызнацәык анапхыц лҿы инҭалкит, дацҳаны ихылҵәарц, ус ала лҭагылазаашьа аибарххара аҽардадарц ҩныҵҟала иланаҳәозар акәхарын, нас уи шаамсҭашәарамз лыхшыҩ иланаҳәан, лнапқәа лшьамхы иаақәылкит. Иаалырҟьаны лхы ҩышьҭхны днеиҿаԥшит: – Мардасоу, абри уара сумго?
− Ибыхҭашәеи уажәы? – Ламара дыштәаз, ас ацәажәашьа хықәкыс иамаз аилкаара цәгьан.
− Акгьы, аха избан уара сзумгара?
− Бызгап нас.
− Избан «нас», избан иугәарԥханы сзумгара?
− Аиеи сымҳәеи.
− Иахьцалак, избан абри сара сеиԥш иҟоу уара ԥҳәысс дзумго?
− Дызгаргьы сылшоит.
− Иаахҵәаны изумҳәои «бызгап» ҳәа?
− Еснагь баша исҳәомызт «сыбзеилымкааит» ҳәа, – иара ибон акала дҭылҵаарц дшаҿыз, аиаша иҳәар иаҳа еиӷьын, лгәы ҟаиҵарц игәы иҭамыз ала длацәажәар аҵкыс. – Сагьбзеилкааҵәҟьомызт бара. Сара схатәгәаԥхарала бара бсызгом. Избанзар убасҟатәи еҳәшьаҵас, ҩызаҵас бзиа бызбоит, ҳаҭыр бықәысҵоит, сгәы изласанаҳәо инақәыршәаны. Даараӡа акала сбыцхраарц сҭахыуп. Убас слызныҟәон дарбанзаалак, џьара ак иақәшәаз. Аха бзиа бызбаӡом исыԥҳәысхаша аӡә леиԥш. Сара схаҿы ишьақәсыргылаз лсахьа даҽакызар ҟалоит, ус закәу цқьа исыздыруам. Бызгап бара ибҭахызар, иҟамло егьыҟам, мышкы зны бзиа бызбашт ҳәа сгәыӷны, аха бзиа бысзымбар? Даҽаӡәы ус дызгар ҟалоит, амала бара ас ашәарҭа бҭаргылара сылшом.
− Сара ҳаҭыр исықәуҵогьы сызхоит, ҳалагап ари аус?
− Бзиоуп. Амала бара была ариск аҟаҵара шысҭахымыз бдыруазароуп. Иахьцалак сыбзеилкаауам.
− Сгәы ԥижәоит абас аниҳәо, – Варлеи Ламара лахь даахьаҳәит.
Мардасоу уажәы ҳаҭыр илықәиҵоз лара илызхозшәа лгәы иабон, дхәыцуан иара, аха ауаҩы иԥсихологиа лара ишылҳәоз еиԥш имариамызт. Иахьа дызлалзыҟаз лызхозшәа лгәы илнаҭон, нас уи маҷылшьарын, диҭаххарц, длылаҵәарц агәазыҳәара шьҭылхрын. Ауаҩы имаз изхомызт, дызлаҟамыз арҳара дашьҭан. Иара илшарызу уажәы дшылзыҟаз аасҭа еиҳаны дылзыҟалартә? Иаргьы игәы џьоукы идырԥсқәахьан.
− Бгәы зхаԥызжәозеи, исҳәо иашаӡами? Амала мап бцәыскуа џьыбымшьан. Бара ибҭахызар – аус еиқәҳаршәоит.
− Еиқәҳаршәаӡом. Ус ушысзыҟоу еилыскаарц сҭахын, – уажәраанӡа илҳәоз зегьы ааԥлыргеит.
Аҵх акыр инеихьан. Шьҭа ашьыжь асааҭ хәба ҟалон. Адырҩаҽны иахьынӡарҭахыз ишьҭазаауан, уи азакәын изымццакуаз. Излацәажәоз иааҟәыҵны, даҽа зҵаарақәак рылацәажәара анышьҭырх, урҭ шлаԥшхырԥагаз шеиликаауазгьы, аԥхьатәи ахь хьаҳәшьа шрымамыз аниба, уахь ахьаҵрагьы иҭахымызт, Мардасоу ус иҳәеит:
− Сара сдәылҵуеит. Шәарҭ шәышьҭала! Варлеи бызмыцәар ҳәа сшәоит азы, сааиуеит, быцәаанӡа стәазаауеит. Ламара, мап бкрым ҳәа сыҟоуп, – ашә ааиртит иара, акоридораҿ дааԥшырц. Алашара андырԥсы, дааҩналан, аҟәардә даахан, Варлеи лзааигәара днатәеит. Ламара цәамҭхаа бзиа даамҽханакхьан. Егьи азныказ дыцәеит. Уи ус шакәыз агәра игарц, ихы лаирҟәит, лара дцәырҳаны дааԥшит. Ашьҭахь, лҿы нарҳәны даниа, лԥсыԥ алагаҩагашьа дазыӡрҩит. Дыцәазар ҟаларын иҳәартә, лыҽлырҭынчит, аха дылжьозар ҳәа агәра изымгеит. Ашьҭахь дзылжьарызи ҳәа даахәыцны, изгәакьаз иҩыза ӡӷаб лӡамҩа днагәӡырц ааиҭаххеит, дицәааԥшыр ҳәа дшәан, дҩагылеит акәымзар. Ашьшьыҳәа дындәылҵит.
Ауаҭах аҿы Лурентиа имала цәамҭхаа далан. Мардасоу ирлас иҽааилирҵәраан, дхәыҵаланы дышьҭалеит. Ашара уамак агьагмызт, ԥыҭк иԥсы ишьар акәымзи. Аухантәарак еибырҳәоз даамҽханакын, дамырцәеит. Зегь шеидихәыцлоз мацара, маҷк дамхацәеит, дангылашаз аламҭалаз. Ихы шихьуаз мацара, дҩагылеит. Лурентиа дцахьан. Азеиԥшынхарҭаҿ ҭынчран. Уск зманы иашьҭалахьаз дықәҵхьан, егьырҭ макьана ишьҭазар ҟаларын. Иҿы ӡәӡәаны данаахьаҳә, ахышә асаркьа далԥшны, ибон Варлеи, аҩнқәа дрывҵаланы, азеиԥшынхарҭа ашә шыҟаз дшааиуаз. Шаанӡа дахьыҟаз изеилкаауамызт. Уи макьана дышьҭазар акәын. Иҽааибыҭаны ла лахь длалбааит. Лпалта шылшәыз, абалкон дықәгыланы, ҵаҟа икажьыз асы дылаԥшуан.
− Хәыҷык быцәоу?
− Ара сыҟаӡамызт, – аарла лбжьы ааган, лхы ижәҩахыр инадылҵан, нас днаидҵны ауаҭах ҭшәа дныҩналеит.
− Изакәи, бара, ибасҳәаз, – иаргьы даахынҳәит, – ара сыҟаӡамызт ҳәа?
− Уаасҟәаҵи! – лбжьы лызҭгомызт.
− Бабаҟаз нас? – иара дылҟәаҵуамызт.
− Сыздыруам сахьыҟаз. Иаха ундәылҵижьҭеи, абрахь ақалақь салоуп, – лнапы амҩахь иналҟьеит.
Зны илиҭаз асааҭ лнапы иахан. Ааигәа лымала ақалақь анышәынҭраҿ дцан, убра иҿыцыз ҳаҭгәынк дшадтәалаз илыцәԥҽын, Мардасоу асааҭҟаҵаҩ изигарц игәы иҭан. Уажәы аус ауан. Ашьыжь дцаны иҟалҵеит хымԥада.
− Избан бымала шылашьцаз амҩақәа бзырнылаз?
− Сыздыруам, – лылаӷырӡ лҿыкәкәа ицон.
− Ус бгәы кабмыжьын. Бгәы нҳархеит, аха ҳаачҳа.
− Сгәы ншәмырхаӡеит. Уи азакәӡам, сара зегь сзеилалеит.
− Зегьы ҳәа бызҿу закәи?
− Урҭқәа уара ирылоухи. Амала ари азеиԥшынхарҭа сзыныҩнаԥшуам, царҭа сымам умҳәозар.
− Бхы бнапаҿы иаага. Аԥышәара ҿыц ишыбдырҭиуа бымдыруеи? Ибзианы бҽазыҟабҵароуп. Иахьа ахәымҽхан Сармақә идачаҿ сцароуп. Аԥышәара аныбҭиуа ашьыжь ара сҟалоит.
− Мап, мап! Уаар аԥышәарахь сцаӡом. Суцны уаҳа шьаҿак џьара снеиҭаҵӡом.
− Уи закәыхи?
− Уаҳагьы умҳәан.
− Иакәым ак бзырҳәар ҳәа бшәома?
− Сара исзырҳәо сашьҭоума шьҭа. Исҭахым аиакәым ззырҳәо уара дуцны дырбар.
− Баша бгәы ԥыбымжәан! – дирҭынчырц иҭахын, дышныҟәарыз издыруамызт, лыхәда инапы нықәиҵеит.
− Усҟәаҵ, уара! Зегьы сзеиԥшуп. Бзиа дызбаӡом, аха ажәа снызҵаз сиццоит. Убранӡа снеит.
− Нас уажәы ибҭахи?
− Аҩныҟа сцар сҭахыуп.
− Баала, бызгап!
− Мамоу. Ас сан лахь сызцом, – инеималҭәеит. – Саб иахь ауп сцарц ахьысҭахыу.
Мардасоу дыԥшын, лхала маҷк лҽааиқәылкаанӡа. Ишылҭахымыз мчыла днаиртәан, иаргьы дналҿатәеит. Лылаӷырӡ аангыломызт, ҭабарак ақәӡамызшәа. Абасҟатәиҵәҟьа ихьаалгашаз дзықәдыршәаз иара изеилкаауамызт. Уи лыҩныҵҟа аҵаӷашьа ихахьы ишизаамгоз ааинырит. Аилибамкаара закәыз абри акәымзи. Иахьцалак ак ицәылҵәахуазшәа игәы ибон, аха уи иагьа иҭиҵаауазргьы ихала дышзазымнеиуаз дырын. Лара акы дақәгәыӷуан лгәы иҵхоз ашьҭахь, аха убарҭқәа зегьы анеиладырбга, акы лзаанымхаӡазшәа, дҵәыуан. Иара, игәаанагара лырҵабыргуазшәа, лҵәыуабжь лбжьы алҩуан:
− Зегьы сцәышәшьит, уара. Акгьы сызнымхеит. Зыгәра згозгьы исымгозгьы аӡәгьы сзынашәҿаԥшуам. Бзиарас иҟаз зегьы сзуны, иаасзыҟашәҵазеи. Ҩызак дсымаз џьысымшьози. Аӡәгьы дсымамзаарын.
− Саргьу?
− Уаргьы.
− Ибҭахызар Сармақә идачахь сцаӡом.
− Уцоит. Уаангылар ҟалаӡом.
− Иагьа сыбцәымӷзаргьы, Ламара дааиаанӡа, бымала бныжьны сдәылҵӡом. Уи дыбцәымӷахеит, аха дбаӷоу џьыбымшьан. Лтәала быбзиазар лҭахыуп.
Абаҟсатәи дгәырҩартә дахьҭаиргылаз, ихы шәиуа дтәан. Уи лаб ирыцҳахара лхылгарц дызлыцхраауазар ҳәа дышлывагьежьуаз, иеицәамзаргьы иеиӷьӡамыз атымитыша ҵаула дахьҭаиргылаз ихаҿы арҿаасҭон, лара илызцәырҵуаз ацәымӷра зеиԥшрахарызеи нас. Иара иаасҭа, лара иаҳа лгәеилгара ҵарызшәа, уи иҩныҵҟа дҭаԥшуа дкылкааны уҳәартә, ишьамхы иқәыз инапы азқәа лнапсыргәыҵа нақәылҵеит.
− Уи сҳәеит ҳәа, ушааиуаз здыруан, умааиргьы сеилагон.
− Бҽырҭынч! Аамҭа зегьы ахәышәтәуеит.
− Уара уҽынмырхакәа уца уахьцоз, – анылҳәоз, дааҩнашылеит Ламара.
− Шәаала акрыфарҭахь! – Мардасоу рҩыџьегь дрыԥхьеит, Ламара хыхь илшәыз амаҭәа ԥхақәа анылшәылхуаз. – Акы ҳнацҳап.
− Сара макьана исҭахӡам, – Варлеи лыблақәа чаврала илрыцқьон.
− Сара шьыжьхьа сфахьеит, – лҳәеит Ламара.
− Сара сцап нас, амҩагьы сымоуп, – Мардасоу дындәылҵит, Ламара дишьҭаларц инапы лырбо. – Дзықәҳаршәаз ббоит, – дааҭгылт иара акоридораҿ. – Ус уамак сыманы акәӡам сызцо. Дысзынасҿаԥшуам. Саанхаргьы абыржәы дзынԥаз алацәажәара ҳаҿызаауеит, арахь лара ҩы-мшы рыла лԥышәара лҽазыҟалҵароуп. Саанӡа баалхылаԥш!
− Бзиоуп. Уи аус ҟасҵоит. Уца! Улԥырхагоуп ҳәа уасымҳәахьази, – длафуан Ламара.
Мардасоу иҿынеихеит, Ламара лцәажәашьа игәамԥхаӡакәа. Иара дзыҳәаз лара дақәашаҳаҭхеит, амала лхаҿы уи уамак ианыԥшуамзыт. Акоридораҿ ишә дадгылан Варлеи. Уаҟа ашә аартын, дзымыҩналаз изеилкаауамызт. Иакәымз лгәы ак ҭамшәарц, дҿаԥхаҿаччо лаԥхьа дныҩналеит. Лара ахышә дахьынӡадгылаз, иара иҽааиҭеикын, дахьцоз ишьҭихшаз ааидикылақәан, даалзааигәахеит. Даараӡа диҭахын диаҳәшьеиҵбызу, диҩызазу макьана цқьа изеилмыргацыз абри аӡӷаб хәыҷы. Лхы ааидылҵан, ус лҳәеит:
− Угәы хьшәашәаӡа уахь уцар сҭахымызт, Мардасоу.
− Бҽырҭынч!
− Аԥышәара анысҭиуа ара уҟалома?
− Асааҭ жәаҩа рзы саауеит, аԥышәарахь бызгоит.
− Уаароуп, Мардасоу, уаароуп.
Рҩыџьегь еицдәылҵит. Амардуан аҿы иааицрыҵын, иара алада иҿылеихеит, лара – луаҭах ахь. Уаҟа иааиллыргақәан, ашәҟәы днадтәалеит. Дзыԥхьоз цқьа илзеилкаартә дзазхәыцуамызт. Лхы лнапаҿы иаалгарц, знык дзыԥхьаз ҿыц деиҭаналагон. Еилкаауа дышнеиуаз, лхәыцра аԥыжәара агахуан, иара ус заҟантә. Аҵыхәтәан илулак лырҵага шәҟәы дазыхынҳәит шылҳәоз, иҩнагьежьуа иҩназ Ламара даалылхыхт:
− Мардасоу дцазар акәхап, ашәҟәы бкызар. Арахь бааишь, маҷк бнацҳап, нас иаҳагьы бхы иҭалоит. Крымфа ҷаԥшьк сара дсымбаӡацт.
− Акрыфарҭахь ҳамцози, – Варлеи, лшәҟәы нықәҵаны, аишәа дшәаҟынџьа даадтәалеит.
− Ус Мардасоу иуам, лхәы лиарҭаҿ илызнагала иҳәеит. Ихала дныҵашәкәа дцеит.
− Ирласны даауеит.
− Џьыбшьт! Сармақә идачахь дцазар, уа аусутә ыҟоуп. Иара аԥышәарақәа дрылгеит, иԥсы имшьои, арахь даауама, аҵара ҳалгаанӡа.
− Даауеит, сԥышәара анысҭиуа асааҭ 12 рзы.
− Дааӡом сҳәеит.
Варлеи илаҳауаз дазхәыцуан, аха иара дшаауаз агәра лгон. Уи иахьа дылбазма. Лара акрылфон акәымзар, аамҭа мырӡкәа, лиарҭа дылатәаны, шәҟәыԥхьаран дызҿӡаз. Ас лҽазыҟалҵозар, иаразнак илымҭиуази, аха лгәы лхашҭырц ма Мардасоу диацәажәон, уи лаха имамызшәа анылбалак, аӡӷабцәа дрыцны акинотеатр ахь дцон. Лшәҟәы шылкыз, лаб данаалхҭашәалак, дзыԥхьоз ахшыҩзцарақәа лцәеиԥхьыттон. Излауаз ала зегь лхалыршҭырц, лыҽԥылшәон. Знык уи амш ааины, Мардасоу ихынҳәра дахгәаҟуан. Уи дшаалбалак лгәы акыр илхаиршҭрын. Амала лҽазыҟамҵаӡакәа аԥышәара днеир лҭахымызт. Арахь Мардасоу длыцны дцон. Даԥхьон, даԥхьон… Уи дааӡомызт ҳәа Ламара лажәақәагьы аалгәалашәалон. Аха Ламара лгәы дажьеит. Уи ашьыжь шаанӡа, Варлеи данааԥш, алашара аркны, ашәҟәы
даԥхьон, лиарҭа дшылаиаз. Асааҭ 12 рҿынӡа даҽа ԥыҭрак даԥхьарц лҭахын. Ашәгьы дамыскәа, иааимԥааны дааҩналт макьана дзызԥшымыз Мардасоу.
− Ас заа уаазгеи? – Варлеи уамашәа дылбон. – Уаауеит ҳәа ласҳәан, Ламара иахалымҵеит, – дҿаԥха-ҿаччон лара.
− Ибҵоу? – ари иара раԥхьатәи изҵаара акәын.
− Саҿуп.
− Бгәалаҟазаара шԥаҟоу?
− Ибзиами. Сҩызцәа рзгьы сгәы ааҳәхьеит, – ахыза зхы иҭарԥаны ишьҭаз Ламара лахь лнапы налырхеит, егьи дыцәамызт, аха реицәажәара даԥырхагахар лҭахымызт. – Амала уаргьы акыр усылахәмарит.
− Исзеилымкааит.
− Ус уахәаԥшуазар, уаргьы сгәыдукылахьеит… сагьугәыӡхьеит.
− Сара зныкгьы бсымгәыӡӡацт… Бзиа бызбоит ҳәа басҳәахьазма?
− Мап.
− Нас ус зсабҳәеи?
− Умгәаан.
− Ҳаиҩызара ҳазныҟәымгеит.
− Избан? – илҳәарызгьы цқьы илҿашәомызт, иара ииҳәоз агәра игон. – Мамоу. Уаҳа аҭахымкәангьы иныҟәаагеит. Иухьи? – уи ихы шьҭымыхӡакәа иахьылаирҟәыз лхаҭагьы даацәшәеит. – Арахь уааԥши! – ицламҳәа лнацәақәа наҵалкит ихы дҩахарц. – Иухьи сымҳәеи?!
− Акымзарак.
Лара дшәаԥырҳаԥуа ибла дхыԥшылон, дахьылзеилымкаауаз рацәан. Иаргьы длыхәаԥшуан, иблақәа уаӷеимшхарак шырныԥшуаз иныруан. Иҟаларын хшыҩ дук аҵамҵаӡакәа «уаргьы акыр усылахәмарит» лҳәазар, иара уи игәы иалан. Ламара лхыза ҽыҩхәыҵылган, лхалаҭ даахан, уа дышиаз иналышәхалгәазшәа, дҩагылт, дагьындәылҵит.
− Абыржәы ԥҳәыс даазгар – ибызхгару? – излацәажәоз ааиҭеикит Мардасоу.
− Уара насыԥ ануоу, саргьы сынасыԥ уи акәхоит. Сара уҩызарада исылшаӡом. Уара уҿы саалоит. Еснагь ҳаиҩызцәазаауеит.
− Бара бызлаҟоу срыхәаԥшны, хаҵа бцаанӡа, аӡәгьы дысзаагом.
− Уҳ, ушԥагаӡоу! Аӡәгьы симгар, уара сугоит, ус акәу? Бзиа субозар – акы иамусын, аха егьыс сара суццаӡом. Сугарц акәӡам сара сзышьҭоу. Ҳаиҩызара, уабжьагарақәа, убарҭ роуп исҭахыу. Ууаҩреи уҟазшьеи змоу аӡә дысмԥымлацт. Убри азоуп абас сзыҟала, усҟатәи угәахьаазымгаргьы ҟаларын аха.
− Ус акәӡам. Ма бызгароуп, ма ҳаиҩызара еиҟәшароуп. Бсышьцылаӡар аҵкыс, руак алхтәуп.
− Уажәшьҭа урҭ зегьы хьшәоуп.
− Бынсырхацәеит, – дҩагылеит иара. – Бҽазыҟаҵала. Нас ҳаицны ҳцоит.
Дыҩдәылҵын, иныдиҵаз ашә аԥхьа дааҭгылеит. Иеибырҳәақәаз игәаԥхомызт. Амала Варлеи, иара игәы ишаанагақәоз акәымкәа, дҟәыӷан, дугәылаԥшны улбон, уеилылкаар лҭахын, лгәы ҵаӷацәан… Даараӡа диҭахын, аха уи диԥҳәысхарын ҳәа знык ихы-игәы ирҭамшәацызт. Дхәыҷызшәа еснагь длыхәаԥшуан. Цқьа умхәыцӡакәа лгәы уасыр, асаркьеиԥш лыҩныҵҟа ԥыххаасса иугон. Ӡӷаб ҵаӷак лакәын, аха ишәхьаз ԥҳәызбан. Ихәыцрақәа даарԥлырҟьеит иаабжьалаз Ламара.
− Сызбыҳәаз бзианы инабыгӡазшәа збоит, – уи дналԥыларц иҿынеихеит.
− Наҟ, наҟ, уҽсумырбан! – дивсырцгьы лҭахын, лцәажәашьа игәаԥхомызт, лымҩа икит акәымзар. – Арра уаныҟазгьы ӡӷабк думаӡамзеи?! Уара ухаҵаӡам, иулалхыу сыздыруам, – ибзиашәа дара рыда уаҩы дыҟамызт, избаз лафк лҳәоз џьишьартә аԥшра лыман, аха илцәажәоз иуаӷаз иаҳааит. – Ажәҩан аҿынтә амонахцәа лбааитеи. Уара уагьмонахым. Лбаашьа умаӡам. Закәытә философиоузеи иупатҟалеиуа, аиҩызара, аҳаҭырқәҵара, анду илызкыу ажәабжьқәа, ҳаԥсцәа ҳабзацәа – аӡә дынужьуам. Урҭ зегьы абзиабарахь ииасуеит, ахаҵа дахьыҟоу. Уара
иуцәажәақәо закәи? Наҟ-наҟ, уҽсумырбан! – днаивсын, луаҭах дныҩналеит, дыччарызу дгәаарызу ззымдыруаз дааныжьны.
− Ауаҩы наӡа иеиԥш, илцәажәашьоузеи! – ҿааиҭит нас. – Дагьынбазҳаи!
Аҳәаа аадыртырц агьшагмыз, ауаа рыжәпара цәгьала далсын, аҳазылхырҭа аԥхьа днеит Мардасоу. Уи дшааиуаз гәалҭеит Мадина, иара иахь аԥшра лзыгәаӷьуамызт, даацәырҵыцԥхьаӡа бжеиҳан лыбла ихибаалоз ацәымӷра уажәгьы даалаԥшықәнаҵақәеит. Ус даниба, иаразнак лара лахь дымнеит. Аԥсшәа нареиҳәеит Ламареи Ахырзамани. Ашықә Ҿыц рыдиныҳәалеит. Даргьы гәырӷьаҵәа абзиарақәа наизеиӷьыршьеит. Амандарина чмазара злаҽны иеикәагылаз аамҭа аҽшеҩнашахьаз аӡәыр игәалашәозма. Дара рзы есымшатәи тачкакра мшын. Аԥсабара иаԥнаҵаз аԥсҭазаашьа мҩа ианын ауаа абри Адгьыл аҿы. Аамҭа ҩшарақәа аԥшьызгаз ауаҩытәыҩса иакәын. Урҭқәа зегьы анугәалашәоз абзазара бзиа уналаҟаз акәын. Атачкакреи аидара рҳәазареи уанахаанхалак, иугәаладмыршәаз угәалашәацәомызт, ма агәхьаа умаӡамызт. Амлашьра узцәырымҵырц, узҿлымҳарақәа лаҟәымкәа иҳаракызар – еснагь убеиазаауан. Акәымзар мал-шьалла уанӷархалак, доуҳала урыцҳахон.
− Ҽаанбзиада бнеит! – Мардасоу Мадина дналыдгылеит.
− Ҽаанбзиала инеиша!..
− Ҽаанбзиала, ҽаанбзиала!
Ҽаанбзиала инеиша!
Абзиарақәа збаша,
Зхьаақәа зхашҭша!
Зыԥсҭазаара иацлаша,
Нҵыра бзиа зауша,
Шьардаамҭа иҭагылаша,
Ҩынҩықәра нызҵша!
Агәырӷьара згымхаша,
Аныҳәаҩ ихы здикылаша!
Гәырӷьаҿҳәаша игәырӷьаша,
Гәыҭбаара ныҟәызгаша,
Ҽаанбзиала, ҽаанбзиала!
Ҽаанбзиала мышьҭыбзиала!
− Мардасоу! – азныказ уаҳа илҳәарыз аалҿамшәеит. Нас: – Жәеинраалак уҩуеит ҳәа смаҳаӡацызтеи! – лымацара илаҳаз даргәыӷьон. – Уаақәгыланы урзаԥхьароуп.
− Мап, мап. Бара ибаҳаит, уи азхоуп. Сара жәеинраалак сыцааиуамызт. Санқәыԥшыз убас смыхьызҭгьы, апоезиа абызшәа иахьа сацәыхарахаӡомызт.
− Иуҳәо закәи, уқәра аныҟала, иаҳа изуманшәалахеи? Уи аҽаанамырԥшыцызт, аха уа иугәыҵан.
− Уи аҽцәыргара бара ибыбзоуразар ҳәа агәра сызгом. Убасҟатәи аҳаракырахь схалоит зны, зны акаш ахь сылбаауеит.
− Аҳаракыра еилкаазар ҟалоит, аха акаш узӡааԥшылеи?
− Мышкы зны ҳзеидымгыло ҳҟалоит, аамҭа зынӡа ҳаиҟәнагоит.
− Уи узазхәыцуеи? Иахьа атачка ҳкыми, убри уазхәыцла.
− Сара аамҭақәа еидысымкылар сылшом.
− Усҟатәи ҳаизааигәаӡоушәа, хьаас изышьҭухуеи? Уи аҵкыс исаҳәеи уеиханы аҩныҟа узгаз! Ашықәс Ҿыц рыдуныҳәаларц акәзар – сара еилыскаартә сыҟоуп.
− Сахьылатәаз ԥхыӡырла Алмас дызбеит. Бара ус сабҳәеит: «Аҩныҟа дуԥхьеит, иумбаӡои ак шыҟалаз». Сдәықәыбҵеит, ихабҵоу?
− Иҟаларым, џьушьт!
− Аиаша. Аӡӷаб еиҵбаӡы лоуп схы иааҭашәаз. Иаалыршәаны, абри аԥша анлылалак ашьҭахь, лыхәцә аклоит. Ахәыҷқәа уи чмазараны ирымазаап – ложныҟ круп. Даалоумкыр дуцәагоит. Сынкылазҳар – иара ауми. Лан аҩнеилыргара даҿуп, ахәыҷы дакит длызгәамҭаӡакәа, бара. Уи зны, мгәаҭа лӡыхь аныҵылхуаз, деиқәысырхахьан. Даҽа знык леиқәырхара сахьымӡар ҳәа сшәоит еснагь. Арахь дзакәытә хәыҷу бдыруандаз! Заҟа деилгоу ббандаз! Даҽа знык дысзеиқәмырхар ҳәа сшәаҵәҟьоит.
− Ашықәсқәа реҩшамҭаз деиқәурхазар – ус дцоит, умшәан! Лҩызцәагьы ларгьы ҽаанбзиала Анцәа инаишьҭааит! Уԥши иҟоу!..
Амҩаҿ аилыхра иалагахьн. Мраҭашәараҟа еицжәылон. Аполковник аус зирушаз еизаанӡа, Амра ԥхозар – ажәҩан ахь ишҩеихьаз убарҭахон, аха ашәшьы хын, ахьҭа илсын амилициеи асалдаҭи ахы рызҭоз, ар фицар куртка ижәҩахыр иҭарԥаны, амҩа арымарахьтәи азбжаҿ дгылан. Атачкакцәа еижәцаны шьҭахьҟа иԥхарҵон. Имцозшәа анырба, тачкақәак, иаҳа имаҷны аидара зқәыз, Ацҳа абагьыр ихырууааны идыршәит. Урҭ зтәымыз рмандаринақәа ирыцәшәон, шьҭахьҟа ихьаҵуан аарла. Амҩа уи аган ҭадырцәит. Аха арыӷьарахьтәи аган аҿы еилыхаран. Аанда ишахыԥац иахыԥон, реидара хыргон. Ацәаҳәа иқәгылаз ԥшын, убарҭ рымҩа дрыцқьар, дара мҵысуази. Аха аполковник уаҳа дырбомызт. Нас иаарылыҩит уи, ауаа ахьиргылоз идҵа наргӡомызт азы, игәы ԥҵәаны дықәҵит ҳәа.
− Ахарзаман ари аԥҳәыс даара дигәаԥхеит, – лҳәеит Ламара, Мардасоу дааидгылан, Мадина илмаҳартә. Нас лара лышҟа дааиасын, Мардасоу хшыҩзышьҭра ҟаимҵартә, хазы дналацәажәеит. – Мардасоу дыздыруеижьҭеи акрааҵуеит, бгәы иаамыхәаша шбеимҳәо здыруеит. Амала убас аиҩызара ныҟәигар илшоит, быԥсы дыбзалымхо бзиа дбымхамбааит. Ари, Ахарзаман, дуаҩыз џьысшьон, аха дхәаԥсоуп. «Ҳаикәаиап быԥҳәысзар», – ҳәа сеиҳәеит, аӡәы иҳәо баҳахьоу?! Уи иахьырхәышьак сԥшаароуп. Амала бара уамакала бигәаԥхоит, уаҩы игәамԥхашагьы аӡә бакәым.
− Ас ара ҳгылазаауама?! – даахьаҳәит Ахарзаман. – Ҽнак ҳцәыӡтеи.
− Уара ҽнак угәы иалоуп, – дааԥышәырччеит Мардасоу, – ҳара ҳгылеижьҭеи амш хԥхьаӡара ҳхашҭит. Ара уанааи, иахьа узцоит ҳәа угәыӷуазма?
− Ара сзыгалаауеит ҳәа уаҳама. Сдәықәлар бсыцны бцоу, баангылоу? – уи Ламара дналызхьаԥшит.
− Сеидара ауаа исызрылгом, – Ламара уи иахь днаскьеит. – Ухала уца. Сара маҷк сԥсгьы аасшьоитеи.
− Ахарзаман бигәаԥхоит ҳәа саҳаит, ибдыруоу? – Мардасоу дагьаалхыбааит.
− Ус акәҵәҟьазар – уи уааицәшәартә дыҟоуп. Ҳаизыҟазаашьақәа идырырц илшоит.
− Ибымбои ибҳәахуа! Бышнеиуа усҟатәи сшыбҭахым ҳәа акы аацәырыбгахуеит, сышьны ҩы-мшы, хы-мш сҟабҵарц.
Излагылаз ак рзымҳәаргьы лҭахын. Ԥыхьеиԥш лҽырӷәӷәа дызидгыломызт, дидҵыргьы лцәымӷын. Длымбар лзычҳауамызт. Уи ауха, иаалыкәыршаны ауаа шеидтәалазгьы, дзацәажәашаз шлыдгылазгьы, лымацара адәы сакар дықәгылазшәа, цәгьала илхылгеит. Маҷӡак данамхацәазгьы, дцәырҳаны дааԥшит, избанзар иара лԥхыӡ далан. Ашьҭахь иаара дазԥшын. Ас аӡәы дихымгәаҟцызт. Иара ибара дахыццакцәозу, иаалырҟьаны иҭаацәарахь ицашьахаз лгәы иалазу, уа дахьнеиз дзықәшәаз аилкаа лоурц лҭахызу лзеилыргомызт. Издыруадаз зегьы лцәеилалазар. Ус акәзаргьы, иара ихаҭа иҟамзаара иаҳа илзышьҭхуамызт. Анцәа ҳрыцҳашьа! Уигьы дылгәалашәеит. Уахы заҵәык ас дылзымчҳауа днеихьазар, ишԥаҟалҵарыз акыр аамҭа еиқәымшәар? Арахь Ахарзаман илаԥш дацәшәон, уи иеиԥш даҽа ԥыҭ-ҩык дкылыркаауазар лҭахымызт, лхаҭа илзымдыруа дауҟахыз дахьнеилак
дышрылҳәҳәоз. Шьаҿак иахьакәымз илыргылар, макьана лыгәра згоз Ламара деилылкаауан. Ухымҩаԥгашьа злаиашамыз ухаҭа иузеилмырго, арахь цәгьарак ҟазҵаз иеиԥш иухәаԥшуа, ухала ус ухы удырԥхьаӡо, еснагь ушәарӡыӡо ашьапықәгылара мариамызт. Дынџьныр бзиан ҳәа изырҳәо лаҳахьан. Дыҩуан. Амала ажәеинраалақәа изыҩуамызт излеиҳәаз ала. Имҩи! Раԥхьатәи иажәеинраала лара лаҳаракышьа ауми изыхҟьаз. Рразҟы еиднамгалеит, аха еиқәымшәеи. Изеицыхараны иҟамызт, аха еизааигәаз ауаа ахьеидырбалоз цәгьара усны иахьырыԥхьаӡоз иашазма? Ари азҵаара зегьы иарҭоз аҭак лара дақәшаҳаҭмызт иахьа, иаргьы убасҵәҟьа дышхәыцуаз агәра лымгози. Арахь зда ҟамлац ачарҳәра зуз иҩызахон. Закәытә рыцҳара усзи!
− Иаха маҷк ателевизор снахәаԥшит, – лгәы иҭашәаз лызцәыригон Мардасоу, – аԥшӡақәа рконкурс ахәҭак ҳдырбон. Аиаша басҳәап, уа иԥшӡаҵәҟьоу рылаӡам. Бара урҭ бреиӷьуп.
− Ирлас-ырласны Егрынтә адиверсиақәа рыӡбахә рҳәоит. Ҿыц агьумаҳаӡеи? – дҵааит лара, дызлацәажәоз иахылгарц.
− Иаха – мамоу. Амала сара сызлацәажәоз даҽакын.
Илаҳаз лхаҿы амԥсахӡеит. Убри аламҭалаз ибзианы илдыруаз Алмас лылаԥш даахгылахьан. Илгәалашәон жәаха ҽнак аҳәсақәа еизаны лара лҿы акаҳуа аныржәоз, уи ианԥшуаз иларҳәаз: лыҷкәын длыманы дгылан лара, хаҵа заманак ахара дгылан, рыгәҭа ԥҳәыск дыбжьагылан; ахаҵа инапала аԥҳәыс дналыхан, лара лахь ашәҭқәа наирхеит. «Уи дзусҭада, Асҭан иакәзар?» – лхала дҵааит, уа ианырбалаз агьыҟамызт, аха ак раҳақәахьазар – ианырбалоз иацҵаны имцәажәози. «Мап, уи диеиԥшӡам, иаҳа имҽхак ыҟоуп», – рҳәахт урҭ адырцәа. Илҭахымызт ԥҳәыск лгәы ллырхьыр. Лхы дазхәыцны даҽаӡә ажра дҭазыргылоз уаҩымызт Мадина. Арахь иара длымбар лылшомызт. Абыржәы дахьихәамԥшуаз лзышьҭхуамызт, убас дылҭахын, аха излалчҳауаз – иара ара дыҟан, дылныруан.
Иахьа иаргьы даҽакала дибон, лҽыԥсахра зыхҟьоишь? Дааныжьны аҩныҟа дахьцаз акәзар? Лара ус илаҟәыз уаҩымызт, амаҷ-саҷ даргәаартә, нас уи лныԥшыртә. Аицәыхьшәашәара рызцәырҵыр иҭахымызт. Рыгәшырақәа еиқәтәазар? Ма, ауаа рыбз иацәшәаны, рҽааныркылақәозма, реизааигәара шӷәӷәамыз днарбазар? Аиҩызара иаалырҟьаны мап лзацәкуамызт, маҷ-маҷ иҽиҟәгара лыллыршарц даҿызма? Ма лара иара иаҵкыс, игәы ишаанагоз акәымкәан, иеиҳаны дҳаракын, ҩныҵҟала дбеиан, лара лҿынӡа дзыҩаӡомызт; ма иара лара лаасҭа акырӡа деиҳан, убриазы дызлаҟамыз ала дҳаракны длыхәаԥшуан, дизеилымкаауаз џьишьон, аха ихы акәын изеилымкаауаз. «Беилыскаауама?» – длызҵаарц иҭахын. «Ааи!» – лҳәарын. «Бысзеилкаауамеи! – дыҳәҳәарын иара, уажәы гәаныла ишыҟаиҵоз еиԥш. – Беилыскаар сҭахыуп, бсыцхраа!» «Мап, сузеилкаауам!» – лҳәар, ишԥалеиҳәарыз?
− Бҽыбыԥсахуашәа збоит. Ҳаибабаанӡатәи аамҭахь бхынҳәуеит ҳәа сыҟоуп.
− Уахь хынҳәышьа ыҟам.
− Изакәи?! – еицрыҵшьа ҳамам лҳәазшәа ибеит, амала «ҳаиҩызара кажьны» ацылҵарц лҭахызшәа игәы инаҭон, иара изы уи маҷын, аха ианамух дшизыҟаз дыҟазааит. – Даҽакала бызбаз џьысшьон.
− Зегьы ҳазцәыҵахәыҭхәыҭуазар сҭахым.
− Уажәраанӡа урҭ ирҳәоз агәхьаа бкӡамызт.
− Уара уеиԥш иҟоу ауаҩы, џьоук рылаԥш ухсыжьлартә, иумаски.
− Сара уаҳа гылашьа сымам, – реицәажәара ааиԥнарҟьеит Ахарзаман ибжьы. – Ҳазқәшәазеи, џьушьт! Сԥазаҵә Воронеж дыҟоуп. Знык ашәҟәы ҳҭеиҩындаз иангьы саргьы! Наҟ сықәҵуан.
Уи иааҵәақәа руак аашьҭихын, анахь-арахь ишигәҭасуаз, дшоурмыжьҭуаз, ишиацәҳауаз, цәгьала днарылсын, амҩаду ахь узланеиуаз агәашә инҭыганы инаиргылан, шьҭахьҟа иҿааихеит. Иаҳауаз иҳаӷаз иаҳааит! Иаргьы ибз иҿы иҭагыломызт, рызынтәык аҭак шриҭоз мацара, даарылст. Аҩбатәи иааҵәа ижәҩахыр инықәиҵан, иҭацәыз инапала иеиҵеиԥсахьаз итачка ҳаракны иҩышьҭихын, днарылалахт. Доурмыжьҭит, игылаз иара дреиӷьызшәа, деиханы ԥхьаҟа дабацоз.
Ҽԥныҳәа ирҭон. Ражәа дазынкыломызт, аха амҩа ирымҭеит. Ԥҳәыск дхышәҭны днарылаҳаит. Ашәах ҩалҿыҵаччит. Илхагьежьуаз лыхәозма, лԥынҵала ашьа анаа, лԥшҭәы аалԥсахит. Мардасоу дназлаз, хацәақәак ауаа рыжәпара еимгәыҳәо далганы, амҩаду ахь данкылыргоз, урҭ дрышьҭала, Ахарзаман актәи иааҵәа шыҟаз днеит. Ламара лызҿиҭит, дицны дцарц, лара лчаврала лылаӷырӡқәа лрыцқьон, дылҟәаҵырц наиқәҿылҭит. Иԥсыз аԥҳәыс ГАИ апост аҿынӡа днарган, машьынак ала дықәыргеит.
− Шьҭа усгьы аҳәаа адыркуеит, – Мардасоу данаахынҳә аҳәсақәа даарыдгылеит. – Мадина, бца аҩныҟа. Быԥсы бшьап, ҭынч бхы нықәҵаны, ахәыҷы дшыҟоу ббап. Шьыбжьонӡа бмаан, уаҵәы санитартә мшуп. Сара ара сыҟоуп, беидара бацәымшәан.
− Сара стәгьы аагәаҭа, – дааизхьаҳәит Ламара. – Схы нықәысҵароуп. Ашьыжь саауеит. Зны-зынла, асанитартә мшы ҟамҵаӡакәа, ианоурыжьҭуа ыҟоуп. Ашықәс Ҿыц азы ҳаиҵадмырхаргьы, иудыруеи. Нас шьҭа ауаа рыжәпара еихсыӷьқәалароуп, аиасра иаҳа имариахоит.
− Ҳнаскьоумган! – лҳәеит Мадина, Ламара иахьылбоз, Мардасоу лара амашьына деиҭарц лҭахымызт. Иаргьы дақәшаҳаҭын.
Аҳәсақәа рҿынархеит.
Хәыцра шәкы дшырҭазгьы, амашьына уамак амҩа ишықәымхазгьы, аныҟәцаҩ иҵегь дыцҳафырзар лҭахын, лхәыҷы дыгәхьаалгаҵәҟьон. Уи иакәын аҩныҟа деизырхоз, беиарас илымаз. Егьирахь дызднагалаз дызрылаԥшуамызт. Рҩны-ргәара – тәымын. Иуҭахыз узрыцнымхозар – узаҵәын. Дзаҵәын лара, уи акәын илзымчҳауаз. Мардасоу иакәзар – иахьцалак дҭаацәаран, ԥҳәыск дылхаҵан, уахь дымгьежьыр ауӡомызт, аԥсҭазаара ҵас ус иаԥшьган. Ҩыза бзиак иаҵкыс дылзааигәахар ауӡомызт, уи даара илцәыхьанҭан. Дзаҵәын лара. Шьҭа, илнаалоз ауаҩы дылбеижьҭеи, илзычҳаҵәҟьомызт. Еилылкаауаз дзызҿлымҳаз, илзааигәаз аӡбатәқәа лхаҵа дырцәыхаран. Иаҳа деилызкаашаз аҩызцәа еснагь дрышьҭан, урҭгьы шылцәыхарақәаз, ма уамак ишылзааигәамхоз лбон. Абри ахаҵа иаҟара аӡә длызгәакьамызт. Маӡак ицәылҵәахыр ҳәа дшәон. Иарбан зҵааразаалак иара иҿы далацәажәар лылшон. Иаҳа иӷәӷәан данқәыԥшызтәи лбзиабара, уи ашьҭахь даҽаӡәы дизааигәамхарц ҭоуба лухьан, лҽагьацәылхьчон, аха иауамызт, ари ауаҩы, уажәи-уажәи имбара шылцәыуадаҩыз, ҽнак длымбар лзымчҳауа аҿынӡа днеихьан, убри даҟәырблаар рылшон анаԥшцәа рымчала.
Лылаӷырӡ лҿаҳәҳәы дақәтәан автобус еиҵачы. Хәыҷы-хәыҷла атачкақәеи аидарақәеи лбаарго ианалага, аԥсы иаҳа-иаҳа еивнагон. Лхаҭа данлыбаауаз, лашьцахьан. Илыцлыбааз хаҵак диҳәеит аҩнынӡа днаскьеигарц, убасҟатәи алашьцара дацәшәон. Арахь, алашара зыҩныҵҟа иаркыз автобус ныҵахәаша ианца, аиқәаҵәара зхатәаз ажәҩан ҵлашаарак узадбаломызт. Аԥҳәыс ԥшқа замана, лыԥшӡара убри аҵх лашьцара иазыршәшьуамызт, днаскьеигарц игәаӷьны дзыҳәаз ахаҵа мап икуазма, дгәырӷьаҵәа длыццеит, аандак инаваиргылаз иеидарагьы аӡәы ицәиӡарын ҳәа игәгьы иҭамшәакәа. Ала шуа ианаалԥыла, дшадырыз мҩашьо, аҵыхәршәшәара ианалага, иара днахынҳәит. Иааз дибарц Асҭан ашә анааирт, ихәыҷы уи дааивҟьан, дшыҩуаз дылԥылеит. Дҩышьҭылкәыцәаан, ирлас аҩныҵҟа дналгарц лҿыналхеит, хьшәашәаран, аԥша иламлози.
− Баазгаз дзусҭада? – ҭынч длызҵаауан, илышьҭалан иааиз лхаҵа, амала уи ҽԥныҳәан.
− Дсыздырӡом, сиҳәан сааскьеигеит, – ахәыҷы ахаатәқәа изаалган, лшәыра иааҭыганы, инеилыркит.
− Дыбзымдыруазар бышԥааскьеига?
− Алашьцара сшацәшәо узымдырӡои? Ус дсыцлыбааит. Аихамҩа нымҩахыҵ инхо ашәамахьцәа дреиуазар ҟалап. Уаҳа уаҩы дыҟамызт, ишԥаҟасҵоз, – дласны аҩны дныҩналеит. Ланхәа еиллыргон, аха аҿа иҟаҵатәны илԥшаауаз анхәа дахьӡозмыт.
− Асҟаамҭа бмааӡакәан, ҳашбыцәшәоз бзымдырӡеи? – даацәырҵит ланхәа, уигьы ҭынч акәын дшыцәҳауаз.
− Ауаа цәгьала ирацәаҩуп. Ҳзиасуам. Макьана смиасӡацт. Уахагьы сзааӡомызт, ахәыҷы дычмазаҩхазар ҳәа сшәеит, сҩызцәа сеидара рызныжьны, сааит.
− Аҩызцәа роуми зыгәра умгаша. Ҳгәыла ԥҳәыс сҩызцәа, сҩызцәа шылҳәоз, руаӡә дихнаҳәааит.
− Ишәҳәо закәи, сара сҩызцәеи уи лҩызцәеи еиԥшума?! – деиҵақыџьқыџьуан Мадина.
− Бхы аагәаҭа лҳәеит, уи азы бызлызгәаауеи, – даахьаҳәит Асҭан. – Ҩаха-хаха уахь баангылеит, бзықәшәаз иалаҳдыраауеи. Быԥҳәысми, бхаҵоума!
− Уара умцо нас, иуқәлоу ықәслоит, иагьа гызмалра рхы иархәаны. Ус аидара уацәыԥхашьоит, аҳәаахьчацәа узрывсуам, арахь амла ҳҽаҳаркуама, ма ҳҽеиламҳәаӡакәа ҳтәазаауама? Уажәы уахьнеилак аԥара уҭахыуп, зегь рыхә иазҳауеит. Ачара ҳахәом, аԥсхәра ҳахәом. Усҟан иреиӷьу ачыс шәеилаҳауеит, – ланхәа лахь даақәҵәит, – иабаазгои ҳәа шәазхәыцхьоу? Абас ак смырҳар, сзыхәои.
Мадина наҟ дныҩналеит, аиарҭақәа еиқәлыршәарц. Уаагьы дзыныҩнаԥшуамызт, аха царҭа лымамызт. Ахәыҷы ишәыра дынҭалан, имшынҵа ааҭылгеит, аҵара ашықәс азбжаз иоуз ахәшьарақәа гәалҭарц. Уи конвертк лагәылшәеит. Лхаҵа ихьӡала иҟан. Лԥа дааиԥхьан, ашәҟәы иаб ииҭарц наиабжьалгеит. Лара илдыруан уи изаазышьҭыз дзусҭаз. Амала лхаҭа длымбацызт. Мадина аҩны дшыҟамызгьы лдыруан лара, убри аамҭа лхы иалырхәарц лыӡбеит. Ашәҟәы аартны ишикыз, дааҩнашылеит Асҭан.
− Сшыбҭахым абри алагьы иҩашьом, – днатәеит иара, – ашәҟәы сзаазышьҭыз дарбану ҳәа бҵаауам, багьазҿлымҳам.
− Усҭахыуп ҳәа уасҳәахьазма? – лҳәеит лара.
Длыҵаҳәҳәарц агьигмызт. Аха уи лҭеиҭԥш дшьаҳаны даман, дицәыӡыр ҳәа дшәон. Лықәҿимҭит уаҳа. Дҩагылан, аҭаацәа ахьеилатәоз днеин, иҷкәын днаидтәалеит. Амультфильм иахәаԥшуан. Лара дыҩнан, аҩны еилырго. Ланхәа данышьҭалагьы, уаҳа дзымтәеит, зегь рҭыԥ иқәылҵон. Аҵыхәтәан ахәыҷы, длыцшьҭалар иҭахызар, дгыларц днаилабжьеит, избанзар лара лԥсы лшьар акәын, ашьыжь шаанӡа, иара дшышьҭаз, деиҭацар акәын. Аҷкәын длыма дышнышьҭалазҵәҟьа, заҟа дааԥсаз аалнырӡеит, аха ишԥалныр! Лжьышәқәа рҽаадырдадеит лыҽшааиҵылхызҵәҟьа. Иаранзнак ацәа дынҭанагалеит. Аӡәы инапы лыжәҩахыр инакьысит, лгәы иаамыхәаӡакәа даахьаҳәит. Ари закәызеи! Лара лахь дмааирц, ахәыҷы рыбжьара дышьҭалымҵази. Уи днаихан днаириан, иара лцәа дадларц дааскьахьан. Ма абри рыбжьамындаз! Иара даалзааигәахацԥхьаӡа, лхаҿы иаалгон Рамин ихаҿсахьа. Уи лыбла дахьынӡахгылаз, иаҳа ирмариан илхылгон. Уажәазы убри ихаҿсахьа қәыԥш дашьҭан, аха лхаҵа иԥсыԥ алагаҩага бжьы лаҳауан. Рамин ицәаара ҷыдақәа еиԥхьнарттон. Уи ихаҿсахьа уаҳа ианылзымԥшаа, лылаӷырӡ лалҿыкьасеит. Лӡамҩа ацәаакыра лхаҵа инырыр лҭахымызт (даҽа зҵаара жәпакы рыҭҵаара далагар аҵкыс), лнапсыргәыҵа аалҿылшьит. Ахәыҷы дааԥшыр ҳәа дышшәоз инаҵылган, арахь дааихан дналыриан, лхыза наиқәҵаны, лхаҭагьы дхәыҵалеит.
Ҽаанбзиала, ҽаанбзиала!
Ҽаанбзиала инеиша!
Лнапы лхәыҷы иахьикәыршаз, абжьы хаа ллымҳа иҭаҩуан. Уи шылгәалалыршәоз мацара дыцәеит. Илбоз аԥхыӡқәа илгәалашәашаз иреиуаӡамызт. Лааԥсара иааиуан дышҭынчмызгьы. Арбаӷьқәа рбжьы лаҳауан данааԥшуаз. Ҩын усқәак дрыхьӡар цәгьамызт, дҩагыланы дышиашаз автобус ахь деихар, цәажәарҭахәыс ланхәа длоурын. Даҽа маҷӡак лҽаашьҭалкырц ӡбаны, лԥа данаалгәыдлырӷәӷәала, дамхацәеит. Лыԥхыӡ далан Мардасоу: «Абзиарақәа збаша, зхьаақәа зхашҭша!.. Ҽаанбзиала, мышьҭыбзиала!» Дцәырҳаны дааԥшын, асааҭ ахьықәгылаз дныҩналан, алашара алыркит. Аамҭа цахьан. Ҩын уск дахьӡомызт. Аҳәаа адыртаанӡа длеир лҭахызар, дыццакыр акәын. Ахәыҷы?! Уи рԥсы
рызилхуамызт, илеицәаны дырбомызт. Асанитартә мшы ҟалар здыруадаз ҳәа ицәажәон, аха иҟамлар? Мардасоу деиҵалырхон, леидара ныжьны дызцаӡомызт. Уи ус узызныҟәашаз иакәмызт. Иаргьы дыгәхьаалгон. Асҭан дааԥшны ажәақәак лықәиҵаанӡа, наҟ дындәылҵит.
Алашьцара деиҭацәшәон. Аацәылашамҭанӡа агәарԥ дызҭымҵит, нас, макьана лшьамхқәа шҵысуазгьы, амҩа днанылеит. Ауха иҵаан, даҽа шьапышьҭыбжьык аагар илаҳауан, дӡырҩуа, лгәы рӷәӷәо мацара, амҩаду ахь длалбааит. Амашьына хәыҷқәа еиҵақь ииасуан, аныҳәаз аахәацәа ҟаларымызт ҳәагьы ишәомызт. Автобусқәа уаанӡа иеиԥшны ирацәамызт, аха иаҳа ирласны длеирын лгәахәшәа, «Жигули»-к аанылкылеит. Еидара змаӡамкәа, ацәылашара иалҷҷаауаз аԥҳәыс даниба, дзаанымгыларыз, арахь инаҩсан атәарҭа ҭацәын. Амҩа дықәымхацәакәа, уи Ԥсоу дылкылҟьеит. Лара дыццакны амашьына дыҩҭыҵын, аҳәынҵәы иагахьаз амҩаду ианыз, убасҵәҟьа шьамхахьынӡа зшьапқәа ҟьашьыз атачкакцәа, днарывс-аарывсуа дласны, аиха лаба аанда днадгылеит. Аԥыхьақәа реиԥшҵәҟьа ауаа рацәамызт, издыруадаз аныҳәа ашьҭахь усҵәҟьа изымццакуазар. Асалдаҭ макьана иаарымгацызт, амилициа маҷын. Аиха лаба ахьамхыз икылсуаз днарышьҭагылан, наҟ дынҭалеит. Џьабаа уамак лымбакәа, ацәаҳәа иқәгылаз днарылсын, аҳазылхырҭа шыҟаз днеит.
− Шьыбжьонынӡа баауеит ҳәа сыҟаӡамызт, иахьа санитартә мшуп рымҳәеи, – илаҩеиуаны иааҭгылаз Мардасоу, Мадина даниба, даагәырӷьеит. Лара лакәзар – убас дпашәӡа, лхаҿы ԥшӡа макьана ахьҭа алымсыцызт, лыԥшӡара иаҵызшьуаз лыхцәы еиқәаҵәа ҽыгәӡа лызқәа маҷк инықәԥсон.
− Рхы иҭашәо здыруада, – лҳәеит лара, – аныҳәаҽха амҩа ҳарҭар ҟамлои.
− Бҿаԥхаҿаччоит, аха быблақәа уамак ирзыҵәахӡом бгәы иалсшаз шбаҳаз.
− Избан? Сҩыза ду ибара даараӡа сеигәырӷьоит, – илҵәахӡомызт лара, аныҳәа ашьҭахь игәалаҟазаара лзыԥхасҭатәуамызт.
− Былахь еиқәуп, уи бызӡаӡом сара сҿы.
− Ус акгьы… – игәы бжьажьо дылзааныжьуамызт лгәаҵа иҭаԥшуаз ахаҵа. – Санхәа уҳәан-сҳәанқәак цәырылгақәеит. Лыҷкәын длыццәажәар цәгьа ибаӡом. Сзаҵәуп иахьцалак, – даақәыԥсычҳаит.
− Избан?
− Сгәы иҭоу уара уда уаҩы исызиаҳәаӡом.
− Иахьцалак бзаҵәӡам, бымбои.
− Аха сҭаацәараҿ акәым.
− Ибымоу азы бразҟы баҭабла ианамух. Амала сара сзыцәшәо бымбои: абра ҳахьеидгылоу азы иаахҵәаны ҽԥныҳәас ибырҭар?
− Убри азы аӡәы ибз ажәак ықәихуанда!
− Асҵәҟьа ҳаршьҭуам, бымбои.
− Избан?! – даашәазшәа аԥшра аалхәеит. – Цәгьара ҟаҳҵома?
− Анаԥшҩы изы цәгьароуп, ҳара даҽакала ҳахәаԥшуеит аха. Сара бхаҵа сыгәра игартә сыҟаӡам, бара бшысзыҟоу сыздыруам аха. Сара цәгьала бысҭахыуп.
− Излауҳәақәо рыла, аԥшӡара ухнахлоит. Сажәуеит зны, нас иуцәыӡуеит убеиарақәа нымхаӡакәа.
− Бгәы иаанагома, сара сахь ибымоу аизыҟазаашьа быԥсы ахьынӡаҭоу инабгоит ҳәа?
− Узҵааи? – агәрамгара ахьиоуз лгәы ишаамыхәаз лбжьы ианыԥшуан.
− Сыԥсҭазаара иаҿасырԥшуеит. Исымаз абзиабарақәа рышьҭамҭа ыҟамызт сҳәо исцәыӡхьеит, аиашаз усҟан аҭак азҭашаз ахьыҟамлаз иахаразар ҟалап. Амала Алмас урҭ дрыласҵом. Уи лтәы даҽакыуп. Исҳәарц исҭахыу: аӡәи сареи мчыла ҳаиҟәырымгеит. Ус анакәха, бара бгәы ахьынӡасызҭоу сара сыбзыҟазаашьа аҽҳәара иҵегь инаскьоит.
− Сара уи сшазыҟазааша ҳәа иуҳәаз шԥыкәу? – дзынҭаҳаз ахәыцра далҵырц, иара, изымҩа лылаԥш ахьынкыдхылаз иааҟәганы, днеиҿаԥшит.
− Бара баныԥшқаз быбзиабара иҵегь иӷәӷәан. Уажәшьҭа бгәы бхашҭқәеит, бгәалашәара хаа ада акгьы бызнымхеит. Уажәы сара сахь ибымоу иаҳа иӷәӷәоуп ҳәа аҳәара иашахарым.
− Избан? Урҭ зеидаҳкылари? Арҭ еиԥшым, – днызҭашәаз ахәыцра ҵаула лыҽҭыгара шылцәыуадаҩызгьы, лгәы иҭаз аарԥшра шылцәыхьанҭазгьы, хыхь-хыхьла инықәырԥшшәа даацәажәеит. Алашьцара налхатәазшәа, лыбла ҵаула цқьақәа ҭшәахазма уҳәо, инаҩсшәа зымҩа икыдхалахон, амала уаҟа иҟаз рбомызт, даҽа сахьак, – илҭахӡамыз, дзыршәашаз сахьак лыбла ихгылан, ма лашьцараӡан, лхаҭа араҟа дыҟаӡамызт. – Зегьы еилҳаргарым, – даалҵит лара, уажәы дзыниази ԥыхьа дзықәшәази еидкыланы дрыхәаԥшуазшәа игәы иабон дҭызҵаауаз, амала уажәтәи иаҳа ишыӷәӷәаз баны илызцәырымгазшәа даахәыцит иара, лхәыцрашьҭахь ибла дынхыԥшыланы данааԥышәырчча.
− Ҵаа ҽыҭк бгәы иҵаршәуп, саргьы исызмырӡҭыр ҟалап, – илыхҭылгахьаз акы инарҵауланы агәаларшәара лҭахӡамызт, ибон иара, убри азакәын инарҵаулаӡаны дынкахәыцуа дзаанхоз, хыхь-хыхьла зегь дызрылацәажәоз.
− Ус зуҳәеи?
− Бара сара бшысзыҟоу цқьа исзеилымкааӡакәа сынхоит.
− Мардасоу! Уара сахьухәаԥшуа сгәы дууп, сҭынчуп, сыԥхоуп, суқәгәыӷуеит. Усҩыза дууп! Аилкаара цәгьоума?
Аухантәарак аҵх изоуцәахан, шомызт. Дизааигәацәан, убри азакәын иаарлас дибар зиҭахыз, уажәы уи иаҳа ирҵарны дахәаԥшуан. Лыгәҭакы шылымԥсахуаз, лцәаныррақәа еснагь ишеиҟараз, еицеиԥшны дшизыҟаз даназхәыц маҷк дааҭынчхеит, амала дыгәхьааигон, лбара дахгәаҟуан, уаҵәтәи амшынӡа шьардамҭа изаҩызан. Аҵхагәҭан иаазыгхаз ахәыҷы дааигәыҵахеит, аха шьҭа агьшылмыхьуаз идыруан, уи дыннакылон. Иҭаацәа гәхьааигон, уахь игәы ихон. Аха уи иара итәын, зыгәра игоз аԥсабара цәгьарак изнамӡбар, уаҩы изимхуамызт. Уахь игәы ҭынчын. Дзыргәжәажәоз инапы намӡартә аҵас дахьаргылаз днаӡарц дахьеихоз акәын. Лыбзиабара иара итәызаргьы, лхаҭа дитәымызт. Ишааидыҵлак дхынҳәуан лара лхаҵа иахь. Уи игәалимыршәарц, уахь дхьаԥшцәомызт. Уи иҭахын лара ӡӷабк длыхшарц. Лԥа иаб иахь дыҟан. Лҷыдарақәа шьҭызхшаз аԥҳа длымазар заҟа дсирхарызи! Амала лӡҟы ааӡараз аҩны дантәалак, ангьы аԥҳагьы рбара дышзымнеиуаз анигәалашәалак, днеилԥсаа дцон. Ԥхьаҟа аԥшра жьагамзи, ихәыцрақәа дызрылҵуамызт, атачкакра дазкӡамкәа, еилаҳәеилацаз Ламара даарыламгылар.
− Шьыбжьонӡа аҳәаа аркызаауеит, уи цқьа еилкааны сааит, – дара ргәы иаамыхәашаз лара дахьаргәырӷьоз рзеилкаауамызт. – Ара исзааигәуоу рҿы саангылалоит. Уажәы ақыҭахь ицеит, ахәыҷқәа рыманы. Аныҳәаҽха убра шәназгар, ԥхак шәҿасҵар сҭахыуп. Шәеиқәыхьшәашәа ара шәахьгылоу сҭахым. Шәхәы мазеиуп, ҳнеир – иаасырԥхоит. Шәныскылаӡом, иаразнак шәоусышьҭуеит.
Аҩнынтә ааигәа иааз Мадина даанхарц лҭахын. Мардасоу, уи дааныжьны, крыфара дцаӡомызт азы, ларгьы дрыцны лҿыналхеит. Ауаа усҟатәи ирацәамызт уажәраанӡа еиԥш, аха, аҳәаа ахьаркыз акәзу здыруадаз, ишаауҭахыҵәҟьаз ирлас узрылҵуамызт. Ламара, лҩызцәа лыманы, зхы иақәиҭыз амҩаду ахь данкылс, иаацәырҟьаз а-«РАФ» аанылкылан, шьапыла ицарц згәы иҭаз лыманы дынҭалеит. Уамак мҵыцкәан, иаанылкылан, длалбааит.
− Ирласны ҳаарц ауп сызҭалаз, – лҳәеит Ламара.
Амҩахәасҭа ианыланы, аихамҩа инықәсын, аӡы зҭатәаз жрак ихыз аӡә ида изықәымсуаз цҳа ҭшәак ала, анхарҭақәа рахь инкылсын, агәарбжьарала аҩнеихагылақәа рышҟа рҿынархеит. Урҭ руак, ашьҭахь ала ажра ду ӡмыжьҵас аӡы иҭатәаз инавсны, иныҩналан, ахԥатәи аихагылахь иҩықәнеит. Ауаҭахқәа хԥа змаз аквартира иныҩналеит. Акыр иҭшәан, зхатәы ҩны иашьцлахьаз рзы. Ателевизор наҿалҵан, лысасцәа нартәаны, Ламара дааҩнагьежьит. Дагьанбахьӡеи рҳәартә, абысҭа ԥхаҵәы-ԥхаҵәа, ашә сақәа ргәылаҵаны, иаақәлыргылеит. Иеиҿыхыз акәтыжь, аџьыкҵәаҵәа иарганы, дааҩналт. Аҟәыд ԥха саан гәаҩак ианын.
ауаткеи усгьы аԥсуа игхомызт, еиҳарак асҟатәи чыс ахьыҟаз. Изфодаз, аха аишәа арԥшӡарц, ахаатә, ҵәақәак нарылаҵа, агәҭа уаанӡагьы иқәгылан.
− Ҳрыцҳаушәа ҳгәы иабоит, арахь аӡә, ас ҳаибар, ҳџьеишьацәап, – рнапқәа ӡәӡәаны рхәы ианыладтәала, Мардасоу ҿааиҭит, фырџьанк аақәихын. – Анцәа улԥха ҳаҭ! Иааиқәшәаз, шәыуа-шәҭынха нашәыдкыланы, ҽаанбзиала шәнеит! – иҳәан, днаҿыхәеит. – Акоммунизм аргылара ҳабжеиҳарак ҳаинициатива убранӡа иахәаҽхьан, – маҷк рфахьан еиԥш, Мардасоу ргәала инаҵшьны даахцәажәеит, – усҟан азакәан рҽацәыхьчаны, зхатәы економика ашьақәыргылашьа зҽазыршьцылаз, зхала хы змамыз џьоукы рыда, аҿыц аамҭа анааи, ҳҭыԥ ҳзымԥшаауа, атачкақәа ҳаарыҵахеит. Иара уигьы ҳаҭәамшьо, аҳәаақәа ҩбаны иаҳзадыркит.
− Ҳхәы ҭаҳархом иаҳаулак, – лҳәеит Ламара. – Амала ауаа зегь хьаас иурҭазар убоит, Мардасоу. Ухы уашьҭаз! Ахарзаман заҟа ирҳахьоу удыруоу? Саргьы исирҵан, уажәшьҭа уамак сеиҵахом. Сҭаацәа сара соуп иныҟәызго.
− Еицаадыруа ахаҵа дабаҟоу? – Мардасоу уи лхаҵа дизҵаауан.
− Арахь дузаагома! Ахәыҷқәа иманы, ақыҭаҿ дтәоуп. Уахь акгьы хьаас исиҭагәышьом. Сызлацәажәоз сацәхурҟьеит. Мардасоу, аҳазылхырҭа уадыззыла, уамак узырҳауа џьумшьан. Амала шьҭа ихҽуеит ауаа рыжәпара. Сгәанала, иахьеи уаҵәи роуп.
− Ҽнак, аҵара аҿынтә рхы иахьынӡаужьу, ахәыҷқәа сыманы саароуп, ԥыҭк иаразнак ииаҳгарын. Анцәа ҳимҵаныҳәоит, аха ҳхы ҳахәароуп. Нцәас уаҩ дыҟам.
− Ҟоҳ, нцәак дызмам дубахьоу?! Уажәгьы укоммунистума?
− Убри ак сзынхеит. Ианакәызаалак акульт саҿагылан. Иаса Қьырса икульт ҩ-нызқь шықәса ауаа ирхарԥоуп, аҳра ахьынӡаушагьы здыруада. Маркси Ленини ркульт ҳабакылнага? Урҭ ирыцназгаз Сталин икульт?! Иарбан культзаалак ауаҩы иԥырхаган, арахь цхыраарак инаҭоз џьишьон. Атачкамҩа анаҩс иаватәаз нцәа дрымамызт бҳәар – иахасҵоу! Ус зыдирҟаҵеи?
− Акрыфара ҳаҿуп, уара! – илгәалаиршәоз Ламара илзычҳауамызт.
− Иахьыбгәалашәо ббылхаҵ аргьежьуеит, ауаа уа ишылатәоу акрырфоитеи.
− Ҳаит, абааԥс!
− Ауаҩы ихазы д-Анцәазароуп. Ус ианыҟало ахдырра акырӡа иаҳа ианызҳалак ауп. Акоммунистцәа удини уҵаси ухадыршҭырц ишьҭырхуаз амҩа сақәшаҳаҭмызт, аха, иахьцалак, ауаҩы ихаҭа иуаҩра аизҳара, – иара и-Анцәара, – иаҳа сақәшаҳаҭуп. Аԥсуара динҵас иаҳзыҟалароуп ҳара, аха уи ҵара-дыррала еилыԥшаатәуп, ԥхьаҟа ҳазгаша алҟәшәаатәуп. Зегьы ҳарҿуп, убри ада.
− Иуҳәеит ҳәа! Цандрыԥшь ауахәамахь шәнеихьоу?
− Сара исымбаӡацт, – уажәраанӡа, ажәак зҿымшәакәа, ҭынч акрызфоз Мадина лыбла ҭбаа цқьаӡа иҩышьҭылхит.
− Мардасоу, Мадина уи лурбароуп, сара аишәа ахьынӡеилсырго. Закәытә ԥшьа ҭыԥзеи асаӡқәа иалхны ирымаз!
− Атачкакра аамҭаха, ажәытә уахәама хыжәжәар ҳшыҩноу ҳазбаз иагьа даҳхыччап, – дԥышәырччон Мардасоу.
− Акаҳуа шәҭахызар?
− Сара ачаи иаҳи иеиӷьасшьоит, – лҳәеит Мадина.
Ламара деиҵамхакәа ачаи аалгеит. Иаақәлыргылаз ачасақәа руак Мадина иаанылхын, ахәша нахьылшьит.
− Бхазы иҟабҵазар, ибзианы иҟабҵеит, – Мардасоу уи иаалымпыҵиԥаан, днацҳан, ачаи нхижәлеит, Мадина даҽа часак лхазы иахьынӡалырхиоз. Уи лчасеи лчаии дахьынӡарҿыз дыԥшын иара. Нас аҩагылара иҽазикит. – Ламара, бчеиџьыка иагымхааит!
− Ишәфаз шәзыҳалалхааит!.. Шәнапы ӡык нақәышәҭеи! – аҿыӡәӡәарҭахь иналгеит. Ианаадәылҵ, иаразнак рымҩа иқәылҵарц лыӡбеит. – Шәынсырхаӡом, Мардасоу, Мадина ауахәама лурбап, шәшьапы ааиҵышәхып. Аҳәааҿы ҳаибабоит.
− Даараӡа сгәы баахәеит! – Мадина, лҽеилаҳәаны Мардасоу днаишьҭагылаанӡа, Ламара лахь даахьаҳәит.
Рҩыџьегь лалбаан, аҩнқәы инарылсны, ақыҭа иалгаз амҩа инанылт. Ахатәы ҩнқәа хыбла-ҿыблааны, аиҳараӡак ықәцышәаа ибылны, мандарина ҵла иаҵәарала иҭалаҳаз аҭыӡҭыԥқәа ирылагылан. Шамахамзар амҩан уаҩ дубомызт. Иеибгаз ҩнқәак рҿаԥхьа џьарак, ҩы-џьарак аԥшәмацәак, аӡы аҩныҟа инаргарц, иаацәырҵлон. Ааигәаӡа уааԥсырала ақыҭа ду шҭәыз мҩашьо, амшын аҿықә иаваз аԥсшьарҭа ҭыԥқәеи, еицырдыуаз аҩы зауади, даҽа наплакқәаки макьана ицқьа-шәқьа еиҿкааны ирыман. Абар иара зыхьӡ наҩхьаз Цандрыԥшь ауахәама! Амшын ихықәгылан, аилабгара ааныркыларц, зыҭӡқәак блокла ааигәа ишьҭыхыз ахыбра хыжәжәара. Заҟа ӡеибафара илсхьаз, иазышаҳаҭыз здыруадаз.
− Угәы иаанагои, Мардасоу? – лгәы еисуан Мадина.
Иара ҿыц иҭиҵаауазшәа ауахәама дахәаԥшуан. Уи анаҩс анышәынҭрақәа убарҭан. Уажәыҵәҟьа уаҟа ԥсыуак адгьыл дамадамызт, аха иара ахыбра ахьгылаз аҭыԥ здоуҳахаз амҳаџьыр аамҭа ианықәнарӡаа, араҟа нхарҭас ишьҭызхыз аԥшьа ҭыԥ рызгәакьахарц рыҽԥыршәон. Амҳаџьыр! Иахьа аԥсуаа рԥсадгьыл рнапаҿы иҟан, аха атачкакра зегьы рзы иҟаломызт, изаҭәазымшьозгьы маҷӡамызт. Зхы ара изызныҟәымгоз, ма иеиӷьны иныҟәызгарц зҭахыз, ирулак аҳәаа ихыҵуан, убрахь инхарц. Ари иҿыцыз мҳаџьырмызт узҳәомызт, иагьа ус иҟазаргьы, Мардасоу убас акәын уи дшазхәыцуаз. Амала Цандрыԥшь ауахәама шгылац изықәгылаз абри адгьыл ԥшьа иқәгылан. Зеиԥш дыҟамыз аԥҳәыс ԥшӡа уи уамашәа илбон. Ари адгьыл Цандрыԥшь ныха, асаӡ ныха, иаҭыԥын. Иара иҭахын уи иҵегь иџьалшьар:
− Абри адгьыл иԥшьа ҭыԥын,
Абри адгьыл ныха ҭыԥын.
Анхаҩы иныҳәарҭан,
Аҳ и-Анцәа шьапкырҭан,
Ацәгьауаҩ иҽрыцқьарҭан,
Зқьы-шықәсла маҵанеирҭан.
Абри адгьыл ицқьа ҭыԥын,
Абри адгьыл ныха ҭыԥын.
Давсуамызт аибашьҩ,
Иҭоуба урҭан.
Уа ампыҵахалаҩ
Ишьамхарсырҭан.
Абри адгьыл иԥшьа ҭыԥын,
Абри адгьыл ныха ҭыԥын.
Аԥсуара еиҿкаарҭан,
Ауаа рхеидкыларҭан,
Жәларк рҭоурых чаԥарҭан,
Рлахьынҵа ӡбарҭан.
Абри адгьыл ицқьа ҭыԥын,
Абри адгьыл ныха ҭыԥын.
Гәыӷра еиқәхарҭан,
Аԥсуара иашьанан,
Аҵабырг риашарҭан,
Ауахҭа иаҿҳәаран.
Абри адгьыл ицқьа ҭыԥын,
Абри адгьыл ныха ҭыԥын.
Ажәытә аԥсуара еиқәырха,
Иаҿагыло рымч мырха,
Ҳдоуҳа ацқьара бжьамырха,
Иҳамҩанызоуп ҳныха уа.
Абри адгьыл иԥшьа ҭыԥын,
Абри адгьыл ныха ҭыԥын.
− Иуҩхьазу, амҩа уахьангылоу, ухаҿы ииуоу?! – Мадина Мардасоу дџьашьаҵәҟьаны диҿаԥшуан.
− Схы иҭагьежьуан еиҿкааӡамкәа. Схаҭагьы исзеилкаауам, абыржәы ацәаҳәақәа рҿы ажәақәа рҽеиҿыркааит. Ирлас-ырласны жәеинраалақәак сбызрыԥхьаларышәа збоит, – лнапы ааникылеит, лара уи имхра шылцәыуадаҩзгьы, лда иҭысуаз лшьеиԥшь, иԥхара дшеимнадозгьы, изааигәара мап хьацәылкуаз амшала дамхаҵәыуарц лҽыҟажо, лҽынаиҟәылган, амҩа днанылеит.
− Изкаҳажьи ҳныха ҭыԥқәа? – уи игәы дасыр лҭахымызт, излацәажәоз ахь днахьалырԥшит, иааҭгылаз иакәӡамкәа иажәабжь иациҵаларц.
− Аԥсабара цәырҵра аҭак анырзамҭоз, «хыхьынтә» иҟалаз акәны иахәаԥшит. Изыхҟьаз ҳәа ижьагазаргьы аҭак ԥшаатәымзи. Ус идгьылтәымз адоуҳа агәрагара цәырҵуан, ауаҩытәыҩса ауаҩрахь дкылсцыԥхьаӡа, ишнеиуаз амарҭаҭра нцәа рацәара ирхылаԥшхәыз исахьа Анцәа иҿы аҽеизнакит. Иара уажәы аҵара ду змоу ауаа ус рмыхьӡои? Адгьыд аҿы ижәытәӡоу ханк рԥшааит. Уи ашьаҭа зқьы тоннала ауп ишыркапануа. Излаҟарҵеи ҳәа ианхәыц, Адгьыл аҿы инхоз ирзыҟаҵомызт ҳәа ирԥхьаӡеит, ус анакәха, акосмос аҿынтә иааз аҟазацәа роуп ахан ашьаҭа зкыз ҳәа азгәарҭеит. Адинхаҵаҩы, идыррақәа ахьынӡамаҷыз, зшьапы икуаз – хыхь иҟоу – иҟаларҭа Адгьыл иацәыхарамызт. Аҵара-дырра аҳәаақәа арҭбаауеижьҭеи, адинхаҵаҩы идырра ахьазҳауа иахҟьаны, хыхь иҟоу итәарҭа даараӡа инаскьаганы ибоит, ибзанзар уи иаԥиҵаз адунеи Адгьыл мацара акәымкәан, ажәҩан икыду аеҵәақәа амҽханакуеит. Ахдырра имоузҭгьы, ауаҩы дизаԥҵомызт Анцәа, ихаҿсахьа изыԥшаауамызт. Ауаҩы ихдырра дахьԥшуп Анцәа. Анцәа ихаҿра ԥсҿыхгас зԥсы ҭоу изыҟалоит. Избанзар жәытәнатә ирымаз рхаҿы рыхьчеит. Уажәшьҭа ҩ-нызқь шықәса ҵуеит ақьырсианреи аԥсылманреи рӡеибафара анхаҩы далеижьҭеи, аха аԥсуаа идмырӡит ржәытә марҭаҭра: уи акәындаз, ақьырсиани аԥсылмани рԥаҟарақәа акыр марҭаҭыртәит.
− Уажәы иуҳәои уажәеинраала иаҳәози еиҿамгылаӡои? – ирывсуаз амашьына иаԥырхагамхарц иаахьаҳәыз Мардасоу дааизԥшит Мадина, нас дицны лҿыналхеит, амҩа ааҩҵәаны, егьи аган ахь днеирц.
− Иеиҿагылаӡом. Амала аԥсҭазаара аҩ-ганк аадырԥшуеит. Иахьа ауаҩы иааизымдыруа ак ыҟам, иан лцәалтәымшьа зыҟхьаз инаркны, изҳашьеи ихдырра аҿиашьеи уҳәа, данԥсуа иԥсра зыхҟьо аҟнынӡа, – зегьы. Убарҭқәа еиликаанӡа, иҟам дацәшәон азы, уи амчра нырцәгьы ихылаԥшуаз џьишьон. Урҭ зегьы шымцу ихдырраҿ цқьа ишьақәымгылацт, аха аԥсҭазаара аибафара уажәраанӡа имаз амҩа дацәхнарҟьақәеит, иҿыцу идеиак изцәырҵаанӡа, инапқәа ԥҭуп, иааихҭашәалак цәгьа усла дазнеиртә. Днызкылоны имоу иламыс заҵәык ауп, уи рҿыхатәуп, акәымзар ауаҩи ауаҩи реиҿцаара ашәарҭа иҭагылазаауеит. Ауаҩы инышәынҭра заҵәык дарҭынчуаны иҟамлароуп. Аԥсуа аԥсуара дныҟәнагароуп.
Ацәажәара дааҟәыҵын, ҿымҭӡакәа ицнеиуаз, ашьеи ахши еилаҭәо, аӡӷаб ԥшра згымыз аԥҳәыс уахи-ҽни иара дзызхәыцуаз, дәахьы ԥшрала длеиӷьын. Ҟазшьала дхәыдаӡамызт. Ҩныҵҟала дбеианы дибон. Иажәа даналагоз, «ауаҩы инышәынҭра заҵәык дарҭынчуаны иҟамлароуп» аниҳәа, абас иԥшӡаз аԥҳәыс мышкы зны… Уи ааигәа иҟамлашаз ак акәымхар акәын, аха иахьцалак дзусҭазаалак уи изԥшын. Аԥшӡара џьашьахәны зны анышә иныҵабаа имцози. Иаалырҟьаны иааигәалашәеит иԥҳа хәыҷы, дыԥсыр ҳәа дшәаны, ихәда лыҽшахалыршәыз, лнап хәыҷқәа икәыршаны. Уи, дшыҟаз ибарц, ашьыжь дахьылзымцаз, ихы гәыбӷан аиҭон. Уи аҽны, шааилахәлалак, аҩныҟа дцарц ааиӡбеит. Ҿыц дхәаҽуа дҟаларымызт, ахәшәқәа лырҭеижьҭеи, ааигәа деицәахаӡомызт, уи ачымазара ацҭәқәа гәеиҭахьан, аха, иахьцалак дзеиԥшраз изымдырӡакәа, аангылашьа имамызт.
Усҟан Мадина лхатә хәыцра дҭаршәӡаны даман. Мардасоу иарбан зҵааразаалак ихатә гәаанагарыла инҭыршәаҵәаҟьаны дазнеиуан. Излалаҳақәахьаз рыла дынџьныр хәыдамызт, иеиҳабыра ҽцәыргарҭа ирҭомызт, ихаҭагьы аҽӡыргарақәа дрышьҭамызт. Ашәҟәҩҩра аҟыбаҩ иман. Днықәсхьазаргьы ажәеинраалақәа рыҩра импыҵаманшәалахеит. Уи лара иахьлыбзоурахаз лгәы
арԥхон. Еиха лабала еиҿкааз аандала иҭакыз аҳәаа хыҵырҭа аҭыԥ иазааигәахацԥхьаӡа, амҩа аганқәа ирынгылаз амашьынақәеи амҩа ианыз ауааԥсыреи иаҳа-иаҳа ирацәахон. Уажәы убри ауаҩ атачкакцәа рмасса дналаӡҭуан, зхаҭара ыҟаз аӡә иакәӡамкәа.
− Мардасоу! – ҿаалҭит лара, Гьечрыԥшь аихамҩа цҳа иныҵсуаз амҩа ҭшәа иазааигәахахьан еиԥш. – Ацәа уалзхыша асҟатәи хәыцырҭа змоу ауаа ирзеиӷьхаша уск ахьыҟауҵаша усурҭак унапы залакыми? Ақырҭқәа рхаан аԥсуараз иқәԥоз ҭыԥ шәырҭомызт, аха иахьа?
− Атачка сымкыр, зҭаацәа зызныҟәымго, ауаа рлахьынҵа инапы ианҵаны, илуршои? Аусураз системак ыҟазар, ԥҟарак уқәныҟәартә, – акы иамусын, аха, иахьа реиҳа зылшаз ҳәа, аҵарҭыша аус анауа, атачкакрада акгьы ҳаԥсартәӡом.
− Аиҳабыра зҿу ҳахәоны ҳбаӡомеи.
− Уаҩы симыхәар, аҭыԥ иаласхи? Еидарак саҵазар, сыламыс шыцқьоугьы зымдыруеи. Ицәгьагәышьоуп, аха иҟауҵои. Бара абра бсымбозар, даара исцәыуадаҩхаӡон. Аха уажәы усҟатәи аџьабаа сымбошәа сгәы иабоит.
− Ас ушысзыҟаз анбеилукааи? – уи азҵаара лгәы иҵазижьҭеи аҽны аашазижьҭеи шакәмыз дырын.
− Сыԥшәма лцәа лтәымкәа дыҟан, аполиклиникахь дызгон смашьынала. Бареи Асҭани амҩан шәангылан. Бхаҭагьы бцәа бтәымызт. Шәаашьҭысхит. Ҳаимҩалацәазаарын. Асаркьала сбыхәаԥшуан. Еснагь сзызхәыцуаз, изымбацыз аԥҳәыс бышԥалеиԥшыз. Адунеи бықәуп ҳәа сгәы иҭашәозма убасҟан, уаанӡа бысзымԥшаацзар. Арахь бхаҵа дбыцуп, сара сҭаацәароуп, сыԥшәма даара дысҭахын. Аха иеилыскааит уи бара шбакәыз. Агьузалымхуазар уҽурҭынчыр еиӷьымзи. Амала бысгәалашәалон. Аха ара банызба, аԥхьа исыхьыз цқьа исзеилкаауамызт, ашьҭахь зегь еилыскааит, – сусқәа цәгьан, – иҳәан, игәышԥы шыҟаз даафан, инацәала убраҟа днагәҭас-аагәҭасшәа иуит, иҽԥыртны иабеибӷуаз. Ажәжәаҳәа иҽибӷырц ааигәаԥхо, ицәа дафон. Ԥшьшьала иеиқәтәарц, уаҳа заҟа џьара дагәҭамсрыз.
− Уԥши ишҳахәаԥшуа! – аанда аихалаба ахьамхыз инкылсны, ауаа инарылагылеит. – Агәрамгара рыбла ихыжжыло иҳахәаԥшуеит.
− Ҳаинаалоит, иҟалаз бымбои. Сара сыгәра рымгозар – иашаны иҟарҵоит.
Ирҵаулаӡаны дааирхәыцын, ауаа рыжәпара далсуа, амҩа ахьылзылихуаз, дишьҭан лара. ГАИ ахыбра шыҟаз иҩкылсын, аҳазылхырҭаҿ инеизар, Ламара уа дгылан.
− Машьынала санаауаз, шәызбеит, аха убас зҿлымҳарыла Мадина Мардасоу бизыӡырҩуан, игәаӷьны а-«РАФ» сызнымкылеит. Иара ажәабжьқәа рҳәашьа имдыруеи, ҩныҵҟала уеимнадартә.
− Макьана иоурмыжьӡои? – Мардасоу Ламара даланагалацәар иҭахымызт.
− Ирлас амҩа аадыртуеит рҳәеит. Ара аиҿкаарақәа мҩаԥыргоит. Излеибырҳәаз ала, ацәаҳәа иқәгылоу ргәы ԥҵәацәҟьеит. Агәашә шаадыртлак, анахь-арахь ирыцәхыҵуа шьапыргыларҭак рмоуа, рҽыржәпаны рымҩа иқәлоит ацәаҳәа иқәгылоу зынӡак иааҭымгылаӡакәа.
Илҳәаз иазԥшызшәа, ацҳаҿ ацәаҳәаҿы еишьҭагылаз рхылԥақәеи ркасқәеи ааҵысит, ртачкақәа ишрыгәҭасуаз, ишрыхоз, ишдырҳәазоз убартә. Иеилагылацәаӡан. Аанда ихыԥарц, хыхь иқәтәаз лбаашьа рымамызт, ицәҳауан рԥсахы ԥыжәжәо. Ацәаҳәа ааҭымгылаӡакәа, арҩаш ахра бжьара ибыжьҟьозшәа, ԥхьаҟа иеихон. Хара имгакәа Мардасоуи ҩыџьа аҳәсеи аҳазылхырҭа анаҩсан аҭшәара ибжьалахьан, ас ақәҿиара иақәымгәыӷӡакәа. Згәы кыдгылахьаз атачкакцәа, шьаҿа ҭыԥк ҭацәны ирбар, ацәҳара хырҵон, иеицлабуан иеиваҟӡарц. Ацҳа уахьнықәгылоз унаӡаанӡа, аҳәаахьчацәа рҭыԥ аҿы иеилагылаз ацәаҳәа изагәылаломызт. Хаҵа жәпак урҭ даарылҟьан амҩа ианыз атачкакцәа никыларц, «шәаангыла!» ҳәа дрыҵаҳәҳәо, иамур дыкшарц иҽҵәылхны, даарылагылт. Дара иаҳагьы рбжьы дырдут, дырԥырымҵыр аҳәсақәа аҭаҷкәым дадыргарц рҽырхиа ианижәла, дырԥырҵит. Шьҭа уаҩы изынкыломызт. Амҩа ҭаҟәаҭаҿрақәа
рызиашазашәа, иеиваӷәӷәа ацҳа иқәын. Аҳазылхырҭа аԥхьа мчыбжьык аахыс шьаҿак изымҵысуа иеилагылаз аҭыԥ ҭадырцәырц агьрыгмызт.
− Уа, Мардасоу! – амҩаду аҿынтә аанда изхымҵкәа иеилагылаз рыгәҭаҿынтә ҿааиҭит Ахарзаман. – Иахьатәиала уахь ҳшәыдшәымкылаӡои?
− Уца ԥхьаҟа! – Мардасоу данааиҵас ишьҭахь ала ԥҳәыск дигәыҵасит.
− Уахь умԥшын! – иганаҿ даҽаӡәы лыблақәа кылцаны идылҵон.
− Иахьак ируам, – ҳәа неиҳәеит ауп Мардасоу, Ахарзаман иахь ихы нархашәа, аӡжәылара дышьҭԥааны уи дивнагахьан.
Мардасоураа ргәы рҽанӡамкәа, ацҳа агәҭаны иҿаз аҳәаа гәашә инадгылан, џьабаак збаз реиԥш рхы мԥхьаӡо, ршәҟәқәа асалдаҭ инаирбаны, ԥхьаҟа инеихеит. Еицжәыланы мҩахәасҭа ҭбаак иеиҳамыз рымҩа иаԥгыланы, ҿыц ашәҟә гәаҭара, реидарақәа рыҭҵаара, аекологиа, аталон азы аԥарашәарақәа ԥсахеибакран атачкакцәа ирыздырҵысуаз, амла уҽнумкылар уабацоз. Амҩан иԥшыз аахәацәа иааиуаз израцәажәозар ҳәа рыҽԥыршәон. Мардасоу иааидԥылаз хаҵеи ԥҳәыси, акреиҭарсраз акәымкәа, ишнагаз иеилаҳәаз қырҭқәан. Мардасоу ианиҳәа иааҵәақәа руак ахы маҷк иааԥиртит. Уи иааҭырхыз амандаринақәа, иаханы амахә ишҿжәаз мҩашьо, рхқәа ҭыжәжәан.
− Ари трофеиума? – изқәыӡыз аҵәалаҵара аацәыригеит ахаҵа.
− Изакәи?! – иаҳаз џьеишьон Мардасоу.
− Аԥсны иҟоу зегь трофеиуп, уамашәа изубеи?
− Аԥсны трофеи ыҟаӡам, – Мардасоу иааҵәа ахы ҿеиҳәон. – Ареспубликаҿ иҟоу зегьы ажәлари аҳәынҭқари иртәуп, – итачка днагәҭасны, ԥхьаҟа иҿанынеиха, аҳәсақәа ишьҭалеит. – Ааҵәа иҭоу зегьы ас иҿыжәжәа иҿыхны исаадырхәазар, мчыбжьык баша ацәаҳәа сықәгылан, – игәы иалан амҩан.
Даарԥылеит ԥсыуа ԥҳәыск. Рмандарина шылдырхәҳашаз ала драцәажәеит. Драԥхьагыланы аказак џьармыкьа аҿаԥхьа гәарбжьара кьаҿк шыҟаз дныбжьагылан, гәарԥк ахь илалгеит. Машьына дук гылан. Убри азааигәара амандарина адәаны ишьҭан, еилырҟәшәаарц акәхарын. Аҳәсақәа реидарақәа аԥхьа иааҭадырцәит, Мардасоу дрыцхраауан. Урҭ рԥарақәа анроу, иҿыжәжәаны иҿыхыз зҭаз дарԥхашьар ҳәа дшәаны, егьи аахиртын, аҵ аганқәа аанкыланы, ахы ларханы, икажьыз инарылеиԥсеит.
− Уаау! Иааҳзуузеи?! – ҿааиҭит иаазхәоз. Уи дақырҭуан.
Мардасоу ииҳәарыз иҿашәомызт, уи дыԥхашьартә дахьақәшәаз ицыз аҳәсақәа ирцәымӷахеит. Ибаахьаз маҷымкәа иалаԥсан. Иԥхасҭахоз амандарина аԥшра шԥаҿаасҭаз.
− Мчыбжьык аахыс угылоуп, – лҳәеит Ламара, – аха иԥхасҭахарымызт. Иԥхасҭахоз ааухәеит.
− Ас зухьи? – дҵааит иаазхәоз.
− Уахыла ирымсхит, сыржьеит.
− Иҟоу удыруама, уа излааухәаз ахә усҭап, ҳаизгәаақәарым, нас ара еилысԥшаап, – уи ақырҭуа аԥарақәа ԥхьаӡаны инаииркын, днахынҳәит.
− Ари? – егьи ааҵәа днадгылеит Ламара, лтачка ҭацәы кны.
− Уи ҿыжәжәаны ишҿырхыз ҩашьом, ари исызиҭаӡом, – иҳәеит Мардасоу. – Зыгәра умгаша урықәгәыӷыр – абас ауми.
Агәарбжьарахь ианкылс, Ламареи Мадинеи иааҵәа аахдыртын, иеилырԥшааит. Абзиақәа рҭиин, иҿыжәжәаз акыр имаҷын, хазы ирҭиит хәы мариала. Мардасоу, шьҭахьҟа амҩа дахьаныз, гәаныла ицәыӡзи ирҳази ааиԥхьаӡеит, уи цқьа дазхәыцыртә, агәалаҟазаара абаимаз аха. Игәы ишаанагоз еиԥшҵәҟьа акәымкәа, дзаралымхеит иахьцалак, аха иабаҟаз ихашәалахә.
− Ауаа ахьныҟәызгаша ҭыԥк соур цәгьа иббомызт, – згәалаҟамыз Мадина даахьаирԥшит.
− Ашықәс Ҿыц узлаҭалаз убоит, ухы аагәоуҭалароуп, – Ламара уи игәы иҽанылҵон.
Амашьына «Нива» ашьҭахьтәи аган саркьақәа кьаад жәпала иҭаҳәҳәан азы, иҳақь-ԥсықьуа изҵаз аидара закәыз шубарҭамызгьы, аӡынра аламҭалаз, усгьы иудыруан ацитрус хкык шакәыз. Аныҟәцаҩи уи иватәази рҭыԥ заҵәык акәын иааныжьыз, аԥхьатәи атәарҭақәа рнаҩсҵәҟьа аӷәы ҷыда бжьаҵаны, ақә иҩаҵагылозма уҳәо, лимонла иҭәын. Унапы нхыршьшәа, унацәақәа рыла уаарыхон акәымзар, уахьгьы ус ишаауҭахыз заҟа уҭахыз узаагомызт.
Аԥсҟы ахьикыз, Мардасоу игәы ҭԥсаауан. Уажәшьҭа дқәыԥшымызт, зыуаҩра иҭагылаз инапы злеимкыцыз аус иҽазимкыр ԥсыхәа имоуит. Уажәраанӡа ус амҩа иангылалоз дрықәшаҳаҭмызт, урҭ зықәдыршәоз азалымдарақәа иаҳақәахьан, иагьиашазшәа ибон. Ицәыхьанҭан ихаҭа амҩа дахьанылоз, инспекторк диҿашәар иҭахыҵәҟьамызт, уабацоз, иугоз, иааугоз ҳәа дыхҭакны дизҵаар ицәымӷын. Уажәы-уашьҭан дзықәшәарыз ахьизымдыруаз акырӡа игәы иҵнархон. Аха ишԥаҟаиҵарыз аамҭа иҟаимҵарыз инарҟаҵозар.
Иԥсҭазаара зегьы ахьымҩаԥыуаз аусураҿ, зегьы дреиӷьымзаргьы, уаҩы диеицәамызт. Ус иагьа иҟазаргьы, ихаҭа иусура алҵшәа игәаԥхомызт. Аҵыхәтәантәи аамҭаз аусураҵәҟьа уаҩы дазхәыцыртә изыҟамлеит, ауаа рхы рызныҟәымго ианнеи, аӡәырҩы акооперативқәа рахь иеихеит. Иара акыр иҽникылон, аха иузымӡбоз азҵаарақәа анырацәахалак, аус еицызуаз рыҩныҵҟагьы ицәырҵуан аицгәамҵра, аиҳаби аиҵби ҳаҭыр рықәибамҵара, аӡәи-аӡәи реиҵеибашьыцра аҽырҵарра, амаҷ азы аизыҵҟьарақәа.
Мардасоу, ихы-игәы ахшәаны, иусурҭахь дныҟәозаргьы, џьара ус хәыҷык сзыҟаҵозар ҳәа, акраамҭа инапы ианыз гәык-ԥсыкала инаигӡарц, дықәԥон. Ҩныҵҟала игәы шҭынчмызгьы, доуҳала иусура уамак дшамарбеиозгьы, ачымазара шизцәырнагалозгьы, ихы аџьабаа аирбон, ус ада иламыс иауамызт. Амала аҵыхәтәан иҟалеит хҭыск, иусурҭа агәарԥ дҭаларц аниӡбоз. Иреиҳаз иҵара иоуны даарышьҭижьҭеи, есышықәса дазԥшын иулафахәы иацырҵарын ҳәа. Арахь арадиои ателедырраҭареи рыла, нас агазеҭқәа рҿы рбадақь иасуан ауалафахәқәа ишрыцырҵоз ҳәа. Иаргьы ичҳаны дыԥшын. Ес хәы-шықәса маҷк ауалафахәы инацырҵон, ианамух уигьы бзиан ҳәа иԥсы ааивигаанӡа, атауарқәа рыхә урмыхәо изҳауан. Ҿыц абадақьасҩцәа аақәгылахуан. Урҭгьы дырзыӡруаҩмызт, иара дызҿыз аус иаалырҟьаны изкажьуамызт умҳәозар.
Иара ус иоуаз аҟара ацырҵоит шырҳәоз, ишыҽхәоз, ауалафахәқәа анрызҳауаз, изацырҵаз уамак агьимбаӡеит. Арахь уԥшыр, маҭәак узаамхәо аамҭа неихьан. Агәылацәа рхәыҷы изаархәаз акостиум ахә Мардасоу ԥшьы-мзы, хәы-мзы изырҳауамызт. Уажәраанӡа ишьиҵалоз еимаак аахәараз, хы-мзы, ԥшьы-мзы иреиҵамкәа дхандеилар акәын. Дара ашьаҵатәқәагьы ыҟамызт, иара усгьы адәқьанқәа ҭацәуан. Урҭқәа ичҳарын, афатә ахә хамлаӡар. Ахәшәи ашьақари ԥсгамҭак ҳәа ирзыршоз, ишәа-иза ирфон. Уигьы иаарлсаны иҟалаӡомызт ҳәа, ацәажәарақәа ыҟан. Џьоукы рхатәы шьҭаҵарҭақәа рҩнқәа рҿы иеиҿыркаахьан, уаҟа иааргоз Мардасоу иҩызцәаз рымч акәхомызт. Аибашьраз усҟатәи аамҭа рцәымӡуазар ҟаларын, ачаахәараз ауаа ирхасуаз аасҭа. Уахыла, афрынаҿ уцаны, ача узаамгар, ҽынла уҽузахьыгӡомызт адәқьанаҿ ацәаҳәа ақәгылара, иаразнак иеимырҵәон. Аԥара рацәаны измаз инавҵагыланы ирҭахыз афырҳәа ирԥшаауан.
Амилаҭ реиқәырхара ахшара ракәын изылшоз ҳәа иԥхьаӡон иара, маҷ-саҷла убри иҩызцәа рхы иҭеигаларц даҿын. Ихаҭагьы ихшара маҷмызт. Амлеи ахьҭеи ицәакырц агьигмызт. Аԥсҭазаара аџьырмыкьахь ииаст анырҳәа, Мардасоу иԥсҭазаара шаангылаз ибеит. Еиҳараӡак уи аниныр аҵыхәтәантәи аԥхын мзқәа хԥа неидкыланы ауалафахәы хьшәаны ианааидырк акәын. Иусура нышьҭаҵаны,
даҽаџьара дмиасыр, ахьымӡӷ игон. Аха уабацоз, уахьнеилак иахьеиӷьыз ҳәа ҭыԥ ыҟамзар? Малк урҳар уҭахызар, азакәан зыхьчашаз урывагылар акәын, урҭ азакәан еилагацәа акгьы иакуамызт. Аԥҳал ҟазҵоз амаа аҵ аҿы изамҭаргьы, иахьиҭахыз егьирахь иаимҭози. Мардасоу уи аус еиҵаҟәаҟәа ицәымӷын, уажәшьҭа иҭахызаргьы уахь усура дзиасуамызт, иқәра цахьан, ҩныҵҟалагьы илшомызт. Уажәы рнапы зларкуаз анаплак маҷқәа ракәын, арахь аԥара ԥыҭк умамкәан, шьаҿак узыҟаҵомызт. Абанк аԥара узҭыгомызт, ауаа руалафахәы ианаамҭаз ирмоуа имнеихьаҳи, Мардасоу иеиԥшыз мацқьа-шьацқьа акыр изҭодаз.
− Ичҳаны мандаринак бжьугар цәгьамызт, – иҳәеит Адгәыр, ԥыхьа зны иара аус ицызуаз. Уи ус дцақәахьан, ԥышәа маҷк иман.
− Уара усыцны уцару? – дҵааит Мардасоу, акыргьы данаахәыц ашьҭахь. – Хәыҷык сзаагар, угәы нсырхармымзт.
Мардасоу дҵаа-ԥшаауа, иҟаҵатәқәаз анҭиҵаа, шәнызқь ирзынаԥшуа инапаҿы икызар акәхеит, машьына бзиак азна ацитрус аԥшаҳәа тәыла алгараз. Изааигәаӡаз ауаа дрылалеит қәҵарыла амандарина ирҭарц. Ус иузҭодаз, анапаҿы иаадзыркуаз ауаа шыҟаз рбонаҵы? Данқәыԥшыз иҭаацәа изыруз ачара ашьҭахь иааихәаз амашьына лас ала амандарина хәҳаны игар, уамак ихашәаломызт азы, алимон шьҭихырц иҽазикит. Алимон бзиа изаахәомызт, уигьы аԥара ԥыҭк аҭахын. Асовнхараҿ дрыҳәаны, цәгьала иазааигеит қәҵарыла ирҭарц. Уаҟа аус зуаз аиҳаби иареи ианыхәыҷқәаз еиҩызцәан, убри ихәеит. Алимон ссагәышьан. Арендаторцәа абзиа ашьҭаҵарҭахь иааргозма, дара ирҭиуан, ирымаз абри акәын ҳәа, иаанхаз аарышьҭуан. Убри ала Мардасоу имашьына ҩаирҭәит.
Ацитрус Аԥсны аҳәаа иахьхигоз азы, есымза изыздырҳауаз апошлина шәатәын. Уигьы имамызт. Дзыҳәалак зегьы мап ицәыркуан. Еилкаан малк иалаҟамыз иқәиҵоз ауал архынҳәра илымшар ҳәа ишшәоз. Усҟан иара издыруамызт аԥара змаз ауаҩы имухуаз анургьежьуаз даҽа ԥыҭк ацҵаны ишурхынҳәуаз заа илымҳа иҭумшьыр, цхыраара шуимҭоз. Амдырра – рыцҳаран. Иӡбахт асовнхара аиҳабы даҽазны диҳәарц. Уи имихит апошлинеи амҩан инихшази аԥара.
Абар аӡиас Ԥсоу дахьазааигәахоз. Длаӡарц агьшигмыз, аинспекторцәа ҩыџьа дааныркылеит. Шәҟәыла дшеиқәшәаз анырба, акыр дладырхеит, дҩадырхеит, аха ихаҭа акы шриҭашаз анизымдыр, доурыжьит. Аҳәаа аҿыҵәҟьа аинспекторцәа еилыхо амҩа иангылан. Иааныркылаз амашьынақәа рацәаӡан. Уҳәан-сҳәанла еиликаахьан апошлина абжа абарҭ ишруҭашаз заа уҽақәуршәар, шәаԥырҳаԥрада ушоурыжьуаз. Даргьы ирқьарын, уаргьы уџьыба ԥыҭк азынхон. Мардасоу изакәанмыз уск аҟаҵара иқәашьмызт, убриазы еснагь игын. Арахь, раԥхьаӡа амҩа дананыла, аԥҟара иаҵанамкуаз ала дызныҟәомызт, узҭамшәац аҭшәара акырӡа уацәшәаӡон. Иқьаадқәа има, амашьына дыҩҭыҵын, апост ахышә иадгәыԥлаз дынрылагылеит. Џьоукы аԥара араагьы ирырҭон, уиазы шәҟәык роуа имбеит, ус иаҭахызу изеилкаауамызт. Иара иквитанциа ангәарҭа, аҳәаа ахыҵра азин злаирҭоз ашәҟәы ааидыркын, днахынҳәит.
Ԥсоу ацҳа даннықәс, аӷацәа рыдгьыл днықәгылазшәа, втоматла иеиқәных омонааи аинспекторцәеи днарылагылеит. Амҩа аҵкараҿ аӡәы, ала ашаха иахаз кны, дгылан. Иаҳахьан араантәи акгьы узгомызт, амашьынақәа еилдырхуан, иаарбоз – фатәызма-жәтәызма – зегьы лбаарҳәон ҳәа. Амала арахь иҭоугалалак ҟалон. Иаргьы днымкылакәа дноурыжьын, еиҵақьуаз имашьына ндәықәиҵа, ишәарҭаз жрак деиҭанахыԥазшәа, ирҵаулаӡаны даақәыԥсычҳан.
Амашьына арццакра дацәшәон. Асҟатәи еидара ақәимҵацызт. Амҩангьы ауаа рацәан, анахь-арахь еихырҵәон, амашьынақәа ракәзар иеивысуан. Ихаҭа ишиҭахыз аԥсҟы изкуамызт, хьҭахозар ҳәа ишьҭырхыз амаҭәақәеи иаразнак иаарҭаххашаз зҭаз ршәырақәеи аҭыԥ дырҭшәаӡон. Амшын агаҿа иахьынӡавсоз архәарақәеи аҩадара-ладарақәеи даара ирацәаӡан. Аҽны хәлаанӡа абри амҩа иқәын. Аамҭа рцәыӡыр рҭахымызт, маҷӡак аԥсшьараҳәагьы изымлыбааит. Акы инацҳарцгьы, иааҭымгылеит. Зегь реиԥш зыхә ҳаракцәахоз афатә иахҭнырҵашаз аԥара абарымаз, – амҩан ирлас-ырласны извысуаз акафеқәа рахь изнеиуамызт. Иҩыза иааиркуаз ача
изнапык аҿы ҩ-нацәак иаарыбжьеикуан, уи иацифашаз ашә – егьи инапы аҩ-нацәак. Иаанхаз анацәақәа аԥсҟы ркын. Иара ус инапқәа ааиҭныԥсахло, зны ача днацҳауан, нас ашә. Иҩызагьы ҿымҭ ашьшьыҳәа акрифон.
Кавказ ашьха бӷа анҵәамҭа ианынхыҵуаз, ааилашәшәхьан. Адәкаршәрақәа ирнылахьан, Адамыр аԥсҟы анииҭоз. Ихаҭа, уи даныниватәа, илацәа неиқәиԥсеит. Уамак дызмыцәеит. Иааԥсара шилсыз уажәы акәын ианидырыз, аԥсҟы ахьынӡеикыз изгәаҭомызт аха. Амҩан инырхуаз абылтәы зҭырхуаз рканистрақәа акакала иҭацәуан. Урҭ лас-ласӡа амашьына ақә иқәгылаз аидарақәҵага икәҿаҳәан. Ана-ара иуԥылоз абылтәы ҭирҭақәа ҭацәын. Иахьрымаз рыгәшәа узҳәомызт. Џьара заҵәык меигӡарыхда ирҭиуан хәы ҳаракыла. Ԥыҭрак ицар, хәы мариала ишԥармоурыз ҳәа игәыӷшәа, амҩа ианылахт, аԥсҟы еиҭныԥсахло.
Ростов ақалақь ианалагылози ианалсуази ҩыџьара иааныркылан, изхдырҟьалазаакгьы аштраф ддыршәозшәа инаҵырган, аԥара рымырхит. Мардасоу иџьыба аҭацәра маҷ-маҷ иналагазшәа иныруан, хаҳәык нҭаҳазшәа, игәаҵа хьанҭахон. Ивсеивгара ааицәыцәгьахозма иҳәо днеиуан, аха аҭыԥ аҿы знык днаӡаны, иеидара дирхәҳар, амҩа ицәалаӡуа шԥаханамырҭәаари ҳәа гәыӷрак иԥсы еивнагон.
− Ари алагамҭоуп, – иҳәеит уи аамҭаз аԥсҟы зкыз Адгәыр. – Аранӡагьы ҳахьаарышьҭыз уамашәа избоит.
− Ишԥа?
− Арҭ иашьцылоуп.
Аԥсҭазаара зцәыуадаҩыз иреиуан аинспекторцәагьы. Излауаз ала доусы рхы иашьҭан, аӡәгьы угәхьаа аникуаз аамҭа иангыламызт. Адемократиа мҩа ҳангылар акәын анырҳәа, азакәан ашьацҳәақәа кәадахеит рҳәан, аԥсеивгараз аӡәи-аӡәи рыхәда ҵибакаауан, изылшоз ишьацҳәа даҽаӡәы дыбжьаирҟьыцуазар – игәхьаа имамызт. Азакән еилагара раԥхьа иаԥшьызгаз иара зыхьчашаз ракәын. Мардасоуи Адгәыри абылтәы зҭиуаз, аӡәаӡәала изнеины, иҳәеит, егьи иҽаԥсраҭаны мап икуан. Амала дара игылаз, џьоукы ааин, заҟа рҭахыз нҭаҭәаны, иныҵахәаша ицеит, ҟаҵашьас иарҭаз амаӡа цәырымгакәа. Аашар зегьы ирырҭо иалагозар акәхарын ргәахәшәа, амашьына иахьынҭатәаз, ицәеит.
Мардасоу данааԥшуаз, аацәылашон. Ахьҭа дакуан. Уаԥхьа игылаз цқьа думбо, анаҟә хын. Издыруадаз лашахьазаргьы. Ихы икәаҽ дтәаны дахьыцәаз, ихәдаџьал адақәа ихьуан азы, ихәамци ихи аҵәҩан рыбжьарсызшәа, ихы изынарҳәаарҳәуамызт. Машьынақәак еилаӷӷаа игылан, абылтәы роумызт. Ус ҷкәынак иреиҳәеит ԥхьаҟа амҩан, жәабаҟа километр набжьаны, абылтәы шырҭиуаз. Ара аԥшра иаԥсамызт: акрааргаанӡа аамҭа шьыбжьон ахь иеихарын. Анаҩсантәи абылтәыҭирҭа уамакҵәҟьа бжьамзар, уанӡа инаӡар иаҳа иеиӷьын. Амҩан ирласны узныҟәомызт. Убасҟатәи анаҟә хчылан. Иаалырҟьаны уҿаԥхьаҵәҟьа амашьына лашара ҭааӡа иаацәырҟьон. Џьоукы ццакы-ццакуа амҩақәа ирнылахьан. Изгоз автобус убарҭамызт. Ишьҭызхуаз иақәымгәыӷкуан акәын заа амҩақәа рахь изцәырҵыз.
Ҳаблак иналагылахьан, аԥсҟы зкыз Мардасоу амилициа машьынак амҩаду ианыларц ишааҭгылаз аагәеиҭеит. Уа иҭатәаз аӡә иакәын, дышрышьҭалоз убарҭан. Амилициа машьына нарывҟьан, ԥыҭрак илеин иаангылеит. Акапитан дааҭыҵын, илабы ӷра ааирххеит. Усгьы аангылара заа иҽазыҟаиҵахьан, уи иаԥхьа Мардасоу амашьына ааникылан, ишәҟәқәа има дыҩҭыҵын, иԥшыз инаииркит. Адгәыргьы даарыдгылеит. Амилициа акапитан рхы-рҵыхәа зегьы ҭиҵааит. Иҽирцәгьеит, шәҟәыла иеиқәшәан, арахь динспекторымызт, амҩаду аҿы усс имази аха… Аҵыхәтәан, арҭ акгьы рзеилкаауамызт игәахәзу здыруадаз, ашәҟәқәа ааирххеит:
− Мыцхәы заҳҳәари, иаҭахыу агәылаҵа!
− Ари ииҳәаз закәи? – Мардасоу Адгәыр аԥсышәала диазҵааит. – Аԥара сыҭа аума иаанаго?
− Уаҳа изакәи зугәахәуа, – егьи ихы ааирҵысит. – Мамзар ҳарххо ҳима дықәзаауеит.
Мардасоу иџьыба дынҭасын, ԥарақәак афицар иниҭаны, ишәҟәқәа ааимпыҵиԥааит, днахынҳәит. Адгәыр иааигәамԥхеит дызцыз иаахжәашәа дахьаахынҳәыз, аха акгьы ахимҳәааит.
Хара имгакәа былтәыҭирҭак инадгылахт. Инвалидцәақәак ирырҭон, урҭ здыруаз џьоукгьы рҽамадыршәалон. Иагьа рундазгьы, ҳауаа акы аарзыҟамҵеит. Абылтәы зҭиуаз иналыркны, зегьы блаҵархәыла ирыхәаԥшуан. Изыхҟьаз цқьа ирзымдыруа, рҩыџьегь рмашьына иаадхалеит. Уажәшьҭак хара изцомызт.
− Аԥшаҳәахьы икылсыз зегьы ҳаҭыр рықәаҳҵоит, ҳасасдкылара ҳафаӡеит, – Адгәыр уамашәа ибаӡомызт ирыхьуаз, уажәраанӡагьы алкаақәа ҟаиҵахьан. – Аха ҩынтәы иазырҳаны иахьырҭиуаз иааҳхәар акәын. Аномерқәа ԥсах ҳәа уасымҳәази, арҭ збаз рыбла ныҭшәоит, иумбаӡои?
Амҩаду егьи аган ала амашьына дуқәа рацәаӡаны еилагылан. Урҭ иаха ара иԥхьазар акәхарын. Адгәыр убрахь иҿынеихеит. Аӡәаӡәала зегьы дрылсит, уԥсуазар литрак абылтәы уаазырхәодаз. Аӡәы, адоллар ирҭозар, ишыдирхәҳауаз нареиҳәеит, дыхәмаруазу, ҵабыргны иҳәозу узеилымкаауа. Аҵыхәтәан Адгәыр амҩа данылеит. Уаҟа арԥыск дихьынҳаланы, хәы ҳаракылаҵәҟьа, абылтәы ԥыҭрак имихит, аҩны ишьҭиххьаз литрак ауаткагьы наииҭеит. Рбылтәҭра рҭәны, ихала аԥсҟы днаҿатәеит.
Амҩа еихарсырҭа иаарласны иазааигәахеит. Дҩызӡа амҩа агәҭа иангылаз аинспектор илаба ӷра ҩышьҭихит. Мардасоу дыҩҭыԥан, дҿаԥхаҿаччо ишәҟәқәа уи инаииркит.
− Иҟала сыздыруам, зегьы ҳааныркылоит, ҳномерқәа ргәаԥхаҵәҟьом ҳәа сыҟоуп.
− Амашьына арыӷьарахьтәи асаркьа замами? – аинспектор дныхшәаа дцеит.
− Иԥҽит, аҿыц сзымԥшаацт, – Мардасоу ибон ихәмарраҵәҟьа аинспектор дшанымаалоз.
− Уи сара усс исымоуи, – аиснпекциа ҭыԥ ахь иҿынеихеит. – Апротокол узеиқәсыршәоит, – наҟ дныҩналан, афицар иахь ихы наирхеит: – Имашьына ашьҭахьтәи асаркьаҵәҟьа ҭалаҳаны, цитрусла ирҭәит, жәохә мааҭ ҳәа шьҭахьҟа аԥшраз арыӷьарахьтәи асаркьа изаамхәеит.
Уи убас иҳәан, имашьына рҭәны ԥараҟаҵара дцон, дара, аинспекторцәа, акгьы рзаанижьырц иҭахӡам ҳәа акәын Мардасоу ишеиликааз. Афицар илаба ӷра аақәихын, дындәылҵит, арҭ рхала еицәажәарц. Мардасоу ԥарақәак аацәыриган, зыбла хаахаз аинспектор иаԥхьа инықәиԥсан, уи ихаҿы ҟәымшәышәхаанӡа, ишәҟәқәа аақәихын, дындәылҵит.
− Ари закәызеи, уаҩра ыҟаӡамзаап, – иџьеишьон иара амҩан. – Рыбла ааԥшуа, аҳәынҭқар чын рыжәҩахыр иқәырзза, аҵарҭыша гаразы, амҩаду ишԥангылоу?!
− Ачын дныҟәнагом, иҟаиҵои?
− Сусура сныҟәнагом ҳәа, уахь анеира саҟәыҵит, иаргьы даҽа уск иҽазикааит.
− Иара иусура дныҟәнагозшәа убама?
Мардасоу, иԥсы анеивига, иԥарақәа иџьыба ииааҭихын, еиқәырҷаб еиқәҵаны, иарма напаҿы иааникылеит. Адгәыр иҩыза еиҵбы, изынхаз иԥхьаӡоз џьашьа, дихәаԥшуамызт. «ГАИ» ҳәа зныз аҩыра аацәырҵыхт, уи ианавс, аӡәы илаба ӷра ҩышьҭихыхт. Мардасоу ирхианы иикыз аԥарақәа ҩ-бӷьыцк аарылихын, Адгәыр инааиркит:
− Ирласны иуҭар, ирласны ҳцап.
Адгәыр дыҩҭыҵын, ашәҟәқәа рцынхәрас, аԥарақәа афицар инаииркит.
− Ижәгои? – дҵааит аинспектор.
− Амандарина, – Адәгыр ус иҳәар иаҳа иеиӷьыз џьишьеит, алимон ахә иаҳа иеиҳамзи, иҭатәызгьы рацәахон.
− Хәыҷык сыҭи! – иҳәеит аинспектор. – Уажәыҵәҟьа макәанк аазгоит, – днагьежьын, целлофан макәанк ҩызӡа иаацәыригеит. Уи назиркыз Адгәыр дмырмыруа ԥыҭк нҭеиԥсаанӡа, ихаҭа даҽа машьынак никылозшәа ҟаиҵеит, ирацәаны аҭаԥсара Адгәыр дахьӡарц. – Ас измаҷи? – даахынҳәит иара.
− Ари лимонуп, – Адгәыр амакәан наирхынҳәит. – Шәыԥсгьы шәыбзагьы… – зегьы рхәы рыҭо, амашьына аҿынаирхеит. – Заа аԥара руҭар, алимонгьы иаҳәоит.
Акаршәрақәа, акаршәрақәа… Арыӷьарахь акаршәра ҭацәыра, арымарахь акаршәра цәҳәырақәа. Заҟа дгьыл баша ишьҭази?! Абасҟатәи ҭыԥ мал рзымхакәа, иеихон амшын аԥшаҳәахьы, шьапгыларҭа умоуа идырҭәит. Ҿыц анаҟә хылеит. Амашьынақәа ҭынч амҩа ианын, иааудгылаанӡа рылашара заҵәык убарҭан. Амшын алаԥшҳәаа еиԥш, адәы сакарра ажәҩан иахьаларсыз амш бзиаз ишубарҭаҵәҟьаз, амшын анаҟә анхыз акыр убозар, араагьы иубарҭан. Иакәым акы уақәымшәарц, уҽеибархха аԥсҟы ахьукыз, даара укарахон азы, ирлас-ырласны рҽырыԥсахуан. Адгәыр дзыцәомызт дшәаны, аха Мардасоу, аԥсҟы иҽанацәигалак, маҷк илацәа ааиқәимԥсар изычҳауамызт, иқәра иагон, иҩыза еиҳабы иҿаԥхьа ишыԥхеишьозгьы.
− Аинспектор иахь умԥшын! – ҿааиҭит иара, анаҟә иалибааз афицар илаԥш дшааҵашәаҵәҟьаз. – Ак соуҳәошәа ҟаҵа!
Алаба ӷра ҩышьҭызхыз, ус ишикыз, амашьына лас наивҟьеит. Анаҟә иалашьшь иахьнеиуаз, уаҩы дышрышьҭамыз агәранига, Мардасоу ирҵауланы даақәыԥсычҳазшәа иуит, аха иҩныҵҟа ласымхеит, – агәыр ԥынҵа иланакшозшәа, агәыхь шьҭихуан. Амҩа амаӡақәа рыҭҵаара ахьанҭара дуи ашәарҭара бааԥси изышьҭымхыргьы алшон. Иԥсеибакра аазырҭынчшаз таблеткак иҿы инҭеиҵеит.
Анылашьца нахыс, урҭ, ашәарҭадара зыхьчоз ҳәа изшьҭаз, амҩан иубоз маҷын, қалақь ӷәӷәак уаналалози, уаналҵуази ртәы умҳәозар. Аҵыхәтәантәи апост аҿы имнеиргьы ҟалон, уи агылашьа злаҟаз ала, аха ақалақь алалашьа зныз рылаԥш иҵашәаанӡа, агьежь иҭалон, иакәшаны ишааиуаз ҩыџьа аинспекторцәа иаарымпыҵашәеит. Урҭ, килограммк алимон ада, акгьы иамыҳәеит.
Даҽа жәабаҟа минуҭ рышьҭахь, абылтәы нҵәон. Иахьакәымз амҩа ианхалар аҵкыс ргәахәын, цәгьала былтәы ҭирҭак аҵхагәҭан ирԥшааит. Амашьынақәа ацәаҳәа иқәгылахьан. Урҭ рханы ахәдара иқәгылан анаҟә зхарԥаз, уи амшала цқьа иубарҭамыз, аиааираз иҭахаз аибашьҩы иан лбаҟа. Амашьына ласқәа зхатәыз изларҳәаз ала, ареспублика иахагылаз, бжеиҳан наҟәла иҭалаҳаз ахәы абри абаҟа ақәыргылара, Брежнев иԥыларала иҽазыҟаиҵозаарын. Убри аахыс абарҭ аҩыџьа, абаҟа нарыдкыланы, ауаа иршәиуазаарын.
Мардасоу дцан, абылтәы зҭиуаз дааирԥшын, ашә днасит, нас асаркьа дахьасуаз ицәыԥҽхьан. Уаҩы дыҟан иҳәо имбеит, аха амашьынақәа зтәыз уа ԥҳәыск дшыцәаз агәра идыргон. Ашьҭахь иҩызеи иареи ахьҭа иакын, амашьына иҭалеит, уа иаҳа ԥхаразшәа. Арԥхага аҿарҵар, аколонка аҿынӡа рмашьына рызнамго, ашьыжьынӡа аус зладырушаз рзынхозма? Ирымаз зегьы ршәырҵеит, ирхарҵеит. Иара усгьы ишыхьҭшьуаз, рааԥсара рыхьӡан, ицәеит.
Рхы рықәжь иахьыцәаз, рыхәдаџьалқәа рзыриашомызт ианааԥшуаз. Рыҽдырԥхарц, амашьына иҭыҵны, амҩа нымҩахыҵ илаҩеиуан, џьоукгьы ирацәажәарц иаҿын. Амашьынақәа рҵыхәа убарҭамызт. Даҽа цәаҳәак амашьына ласқәа еишьҭагыла иаауан. Қьаадқәак кны, ԥыҭ-ҩык аномерқәа рхырхуан, ацәаҳәа иқәгылаз уаҩы дрыбжьадмыргыларц. Аицәҳарагьы иаԥшьыргахьан. Аҩбатәи ацәаҳәа еиҿызкааз изларҳәоз ала, дара иацы ара игылахьазаарын, абылтәы рзымхеит. Ахьӡынҵа ҟаҵаны, рхаҭарнак дынрыжьзаарын, иара дамхацәеит. Уажәы урҭгьы арҭгьы неилаԥса, ҿыц цәаҳәак ҟарҵазшәа руит, зегьакакәын згәы намӡоз цәҳа-шҳауа аганқәа ирыван. Урҭ еибабарын, аха транзитла иаауаз, ма хәы ҳаракыла абылтәы ҳарҭозар ҳәа, абылтәыҭирҭахь Мардасоу деиҭацеит.
− Иаха сааурԥшыр – иусымҭози, – лҳәеит иаадәылҵыз аԥҳәыс. – Уажәшьҭа ауаа рацәахеит, ашьыжь, абылтәы ааргаанӡа, акгьы сызуҭаӡом.
Данаахынҳә, зҿы инеираны иҟаз Олег Кәаӡба ателефон дизасит. Уи аҩны дыҟан, рнеира дазԥшын. Атрубка ныхшьны данаадҵ, қырҭуа ҷкәынак, ихы хтны, ахьҭа дызламкуаз уамашәа иубарын, дыцәҳауан, ахьӡынҵа ахьеиҿыркааз азы. Ацәаҳәа иқәгылаз ракәын иара дзықәшаҳаҭыз. Аиашаз,ахьӡынҵа зныз ақьаад ркымзар, џьара дыбжьамгылагәышьози. Уи даагыларц аӡәы инаиҿаирхьит, избанзар иара дахьынтәааз аӡәи-аӡәи нибарҵәозаарын. «Шәаргьы уаанӡа шәнаргоит!» –
дааҿамхаӡакәа аҭак риҭеит иара. Ишеибарххоз, рқьаадқәа рыманы ишеилагьежьуаз, абылтәы аазгоз амашьына аарывагылагәышьеит. Уи анҭадырцәы, абылтәы ҭира рҽазыркит. Аамҭагьы рымгеит, аҵхагәҭан аахыс реибарххарақәа рыхәан, ирлас-ырласны амашьынақәа ықәҵгәышьеит. Мардасоу имашьына абак ирҭәын, уаҳа ирымҭазт, иҩыза дима, иҿынеихеит.
− Амш цәгьахарц иҟоуп рҳәеит, – ҿааиҭит Адгәыр. – Аԥшатлакә, асы, аҵаа… Зегьы ҳара иҳахьӡарц иҟоуп.
− Амш бзиа ҳақәымшәозаргьы, егьирахь ҳаиқәшәандаз!
Иузымдыруаз ақалақь ду аҿы иуадаҩын адресла аԥшаара. Шьаҿацԥхьаӡа уҵаалар акәын, уназдгылоз зегьы аҭак урҭаргьы уамаӡак ирҭахӡамызт. Алаба зкыз амҩа уқәиҵарын ҳәа уиқәгәыӷыр еиӷьын, аха, ас аидара уманы урбар, аҵарҭышаз инапы аҿааирхон азы, хара-хара уивсуан. Иара усгьы ана-ара урҭ аауҿаҳауан, иргашаз рмоургьы руамызт, нас амҩа уқәырҵагәышьон. Амра мраҵас иахьгылашаз дгьылмызт, иангылашаз аамҭамызт акәымзар, Амра жәхьан еиԥш иҩеихьазар акәхарын, изышьҭаз аҩны анырԥшаауаз.
Олег иуаҭахқәа рҿы дыҟан. Исасцәа акы инаирцҳан, аџьармыкьахь игеит. Еимырдақәеит, аха иидыруаз ауаа ыҟамызт. Иӡбеит, игараж аҿы аидара шьҭаҵаны, амашьына ҭадырцәырц. Уажәшьҭа ааилашәшәиуан, амҩаду ианыланы, иахьбжьалашаз илеирц маҷк шрыгыз, раԥхьаҟа инспекторк ныҟәцаҩы – инспекторк дышиацәажәоз анаагәарҭоз. Ҳаибаанӡа рҳәан, инымҩахыҵын, гәарбжьарак иныбжьагылеит, уаҩы игәеимҭарц, алашарақәа дырцәеит. Уажәшьҭа ирызкылԥшуеижьҭеи ԥыҭк ааҵхьан угәахәыртә, аинспекциа машьынак аабжьалан, сержантк дааҭыҵны даарыдгылт, рышәҟқәа аарымихт.
− Шәарҭ ах-ҩык аԥхьа шәҭатәар шыҟамло шәзымдырӡои? – дҵааит иара, документла изиркышаз анизымԥшаа.
− Ҳҭатәар ҟалом зҳәада? – ҿааиҭит Мардасоу. – Ҳҭатәаны ҳгылазар ҟалоит, ҳцар ҟалом акәымзар.
− Ара шәызгылеи?
− Џьоукы ҳрызԥшуп.
− Зҿы шәаада?
− Абри аҷкәын!
− Кәаӡба! – Олег уи днаидгылт.
− Уабазбахьоу?
− Шәара шәус ала џьаргьы сарбам.
− Уа иарбоу иудыруада?
− Арекетиорцәоу? Шәара ижәдыруада?
− Зегьы здыруеит, – иҳәеит аинспектор. – Шәзызԥшу ирылашәхи?
− Алимон ахьраҳҭо иҳацхраарц.
− Сара иасҭар – исоуеи?
− Килограммцԥхьаӡа хә-мааҭк! – даагәырӷьеит Мардасоу.
− Сҩызеи сареи ҳаицәажәап, – асержант иҿынеихеит арахь ихыҵны иааиуаз акапитан иахь. Уи амҩан игылаз иакәын, арҭ ара ишеидгылаз идыруан, иаазышьҭызгьы иакәхарын. Рҩыџьегь акы ааибырҳәеит. Рмашьына инҭатәеит. Асержант арахь ҿааиҭит: – Сааҭбжак шәҳазԥшыз, аилкаа шәзаазгоит.
− Абарҭ ҳаржьоит, – Адгәыр иҩызцәа ргәы рҽаниҵон. – Зны ҳтауар ҳзырҭиуеит, нас арекет ҳашьҭарҵоит.
− Ус ҟарҵарц ргәы иҭазар, рхала рҽаларгаломызт, – Олег ргәы ааирҭынчит. – Машьына ласык иакыз аидараз зҽызҟьашьуада?
− Иццакындаз, иҟарҵоз ҳамбарызи.
Аинспекторцәа уамакгьы инымхеит. Амала аамҭа цахьан, изызцаз русурақәа ирылгахьан, уаҩы дрықәымшәеит.
− Иаҳзыншәыжь шәадрес! – Мардасоу днарыдххылеит. – Сара шәсыԥшаауеит.
− Ҳарҭ аус ахьаауа умбаӡои, – асержант ари игәы иҽаниҵон. – Ус ҳаиқәшәар бзиоуп, хаҿсахьала ҳаибадырп. Егьыс аус ҳзыҟаҵар бзиан, иауы, иаму – ҳаибахашҭроуп. Амала, акыр ҳзыҟаҵартә иаабозар, ҳхала шәҳаԥшаауеит.
Урҭ рмашьына анца, егьырҭ шыҟалаз издыруамызт аха, аамҭа кьаҿӡак иалагӡаны, ара аԥсҭазаара макьана ишизеилымкаацыз даҽазнык агәра игарц, Мардасоу иибоз, иаҳауаз дрызхәыцуан. Азакәанхьчаҩцәа ракәын адырҩегь азакәанеилагара знапы ианыз. Рыԥсҭазаашьа убас ишьақәыргылан, даргьы, рԥсы ҭазарц рҭахызар, маҷк иҭышәынтәалан инхарц, даҽакала иныҟәар ирзеиӷьхо рбомызт. Ари азхәыцра ҿыц дазааизшәа дыштәаз, Олег ибжьы даалнахт:
− Амашьына аидара ақәаҳхып. Уаҵәы иахьаҳҭаша ҭыԥк ҳзыԥшаар, ҿыц иақәҵаны иаагап.
Олег игараж шыҟаз рҿынархеит. Уи ихатәы мацарамызт, иара иеиԥш жәпаҩык рмашьынақәа ахьдыргылашаз ҭыԥын, ахьчаҩ даман. Ихаҭа аиашькақәа маҷымкәан иман, ара машьынак аргылара аасҭа, абас иаауаз злеиқәиршәашаз ҭыԥын. Аиашькақәа, иркуаз ҭаԥсаны, хазы идыргылеит, иаанхаз адашьма иқәырԥсеит. Адгәыр иҭахын амашьына нрыжьырц, арахь Олег иҩны ахьгылаз маҷк набжьан, уажәы шьапыла ицатәын, ашьыжь убас уаар акәын, аамҭа рцәыӡуан азы, аҩны уахьлалбаауаз идыргылар, акгьы ахьрымызт ҳәа игәыӷшәа, ақә иқәыз агьежь аҩныҵҟа инҭаргалан, даргьы нҭатәан, агараж инҭыҵит.
Ауха Олег иҩызак диԥхьеит, алимон аҭараз цхыраарак риҭарц. Уи ҩба-хԥа ҭыԥ идыруан, иангьы каҳуажәырҭақәак дреиҳабын. Ангьы аԥагьы ԥараҟаҵаҩцәан. Ирҭаххаҵәҟьар машьына ласык азна алимон «ҟыҭ» ахдырҵуамызт уҳәартә ибеит Мардасоу. Аҵхагәҭан Олеги Адамыри уи аҷкәын днаскьаргарц дыллыбааргеит. Ауаҭахқәа рҿы иаанрыжьыз Мардасоу, уажәшьҭа иеиқәшәар здыруадаз ҳәа, игәы рҭынчны ателевизор дшахәаԥшуаз, дааҩнашылеит Адгәыр.
− Амашьына збарц ауп сызлыбааз. Ашәқәа аартуп, аҩныҵҟа зегьы еилырхыуп. Ашәқәа нкыдҵашәа сааит, аха ацаԥха ауркыроуп. Адокументқәа уа инужьзар – арахь ихәнугароуп.
Олег иааҩнашыламҭаз Мардасоу иҽеилаҳәаны дындәылҵуан. Алифт дынҭалеит, знык амашьына ашә аартшьа иақәшәаз даҽазынгьы иааиртрын ҳәа, амашьына ҵаҟа ааныжьра шаԥсамыз дазхәыцуан. Алифт данааҭҟьа, иаразнак дындәылԥеит, аӡәыр имахцә анҭарсра дахьӡарызшәа. Уназхьыԥшышаз уаҩы дыҟамызт. Амашьына ашәқәа зынӡа иаартын. Аҩныҵҟа иҭаиҵаз агьежь ыҟамызт, иеимаа, ихылԥа, икьаҿ имбеит. Документк иакьымсит. Амотор иҭалазар ҳәа дшәан, акапот дҩахазар, иаркӡамызт, уаҟа даҽа гьежьык ҭан, уигьы ҭыргахьан. Ахара мҩа дықәлон, иҿыцыз гьежьы имашьына иаҵамызт, иҟалоз иудыруази ҳәа, ижәытәқәазаргьы, ианааихәлахашаз ҳәа дгәыӷны, ишьҭихыз рыҩ-гьежьык рӡахьан. Аахақәа ирызԥшыз Мардасоу дзықәшәаз ибӷа рзыԥҵәомызт, имашьына акапоти ашәқәеи наркны, шьҭахьҟа днахынҳәит.
− Олег! – ҿааиҭит даныныҩнашыла. – Амашьына дырҳәит, алыбааха самраӡакәа. Шәҩыхәнозар ҳәа, џьара ицәыҵагылан. Агараж ахь иаагароуп, иҳазмырныҟәо еилырхаанӡа.
− Ацәыршәагақәа! – Олег аҽеилаҳәара иҽыназикит. – Адгәыр, ҳҩыџьегь ҳцап. Ахәыҷқәа роуп иҟазҵо. Ҳраион иатәызар, анышә иарҭартә иҟасымҵашеи, аха иатәымзар исзыԥшааӡом.
− Адгәыр имаҳки, сара сымцои, – зҽеилаҳәаны игылаз Мардасоу иеиҳабыз идәықәҵара дацәыԥхашьон.
− Иагьумҳәан! – дҩаҵҟьеит Адгәыр, Олег иҭахханы ихьӡ аниҳәа, даангылозма.
Амашьына агараж ахь изгаз аанымхаӡеит, аҵхгьы акыр инеихьан, иаразнак ишьҭалеит. Ус акәзаргьы, амҩа акырӡа иарааԥсахьаз, ацәыӡ иоуз наизацлан, аҽнынтәарак алимон ахьырзамҭаз, адырҩаҽны уамак даргәыӷуамызт, арахь аҿыц ҭыԥ аҿы ашьҭалара ианакәызаалак ицәыуадаҩын. Мардасоу, уамак иԥсы изымшьакәа, шаанӡа дҩагылан, иҽеилаҳәа-иҽеилаца днатәеит, иҩызцәа дрызԥшуа. Аӡынраз аԥхара ахьҭарҵоз аҩны дыршцәон. Иҩызцәа гылаанӡа, ичҳагәышьеит.
(Иацу ыҟоуп).
− Уажәгьы шәышьҭоума? – Ламара лбжьы акоридор аҿы иаараҳаит.
− Ашә аартуп, блеи! – илаҳартә лызҿиҭит Мардасоу, ихы кылҳәҳәо дахьиаз.
− Ҳгылаанӡа дааҳарԥшыр иаҳа иеиӷьын, – иҳәеит Лурентиа.
− Ҳгылаанӡа бзыԥшру? – ибжьы наиргахт Мардасоу.
− Ажәак сҳәоит ҳәа, ара сабашәызԥшызаауеи, шәышьҭазар снеиуеит, шәызбылрым, – лҳәан, ашә ааимылԥааит.
− Ҳара агьҳахьрым, аха бара быблыр – ҳабацои? – аҭӡамцахь зҿы хаз Лурентиа ибжьы хәанчан, ихыза иҿы иаԥыракшәа диан азы.
− Аблыха сымаӡам, – Ламара Мардасоу иахь даақәҵәит. – Варлеи лгәабзиара сгәаԥхом.
− Илыхьи?..
− Лаб дылгәалашәахыу, ԥхыӡ дылбоу сыздыруам, лхы еилаԥсарц дыҟоуп сҳәо дызбоит. Лылаӷырӡ сцәылҵәахуеит.
− Лылаӷырц аауазар – лхы еиламԥсаӡацт, – Лурентиа иҿы шынарҳәыз ибжьы аагахт.
− Сара џьара сцароуп, – Ламара лхы Мардасоу изхахын. – Ирласны узлызнеиуама?
− Сышԥамнеиуа! – уи ихыза ныԥхьаршәҭны, дҩаҵҟьарц ак игымхеит, изԥшуаз лылаԥш дыннакылеит акәымзар.
Ламара дшынагьежьыҵәҟьаз, Мардасоу дымԥшӡакәа дҩагылан, ирлас ихаҿы ирыцқьан, иҿы ӡәӡәаны, деиқәыцырцыруа иҽааилеиҳәан, иҽнымырхакәа длалбааит. Акоридораҿ Лена дааиҿаҳаит. Лара дыццакуамызт. Ак игәы иалаӡамызшәа, ашьыжь бзиа налзеиӷьишьан, аҭак аниоу, иҩызцәа аӡӷабцәа ахьыҩназ ашә днасын, длеирц азин иоуаанӡа, иаартны дныҩнашылеит.
− Быхәшә аазгеит, сара сцалап, – Ламара лпалта ԥха налшәылҵан, дындәылҵит.
− Ибыхьыз саҳәеи! – Мардасоу даалхагылеит.
− Ухәшә бзиоуп лҳәеит, умбои, – лыблақәа шьҭымхӡакәа, ганхашәа дахьиаз, лбжьы аагеит. – Ара уаатәеи! – лзааигәара аҭыԥ ылихырц анилырба, иара аҟәардә даахан, лиарҭа инадыргыланы, днықәтәеит. – Унапы сыҭа! – инапы лызнапык ала иаанылкылеит. – Унапы бзиа избоит, сзықәгәыӷуа инапуп азыҳәан, – лбжьы ҭымгацәакәа, диҿамԥшӡакәа диацәажәон.
− Ибхьаауа сабҳәарц сыбмыҳәази!..
− Хьаак сымоу џьумшьан. Адунеи сгәахшәеит. Уара уахьызбо саанагоит.
− Бгәы кабыжьратә бызлаҟоу сзеилкаауам.
− 30-ҟа шықәса схыҵыртә сҟалару, угәы ишԥаанаго?
− Избан ус имаҷны бзаҳәо? Бхәыцшьақәа сгәаԥхаӡом.
− Иумбаӡои сшыҟоу… Сыбаҩ ӷәӷәаӡам. Аарлаҳәа адәы сықәуп.
− Ачымазацәа иаҳа аннырҵо ыҟоуп. Згәы бзиацәоу уи ҳаҭыр рзақәҵаӡом. Агәабзиара уамак змам ирымоу рыхьчоит. Аха бара уанӡа бшәарҭаны бызбаӡом.
− Сыздыруам. Уамак сзымнеирашәа ацәалашәара сызҵысит.
− Аԥхыӡ бааԥс ббама?
− Избоит. Саб данызба дысмацәажәаӡакәа дыҩны дцон. Сара сишьҭан, сихьӡаны сихьынҳаларц. Иара имуит.
− Бымбои: уахь ишбаамҭам бирдырит.
− Сумжьан. Уара урҭқәа, егьырҭқәа рыгәра угаӡом. Иубаз ада акы ыҟоуп ҳәа уҟаӡам.
− Аиаша бҳәеит.
− Иахьцалак саб сихьӡар сҭахын, иара имуит, сгәы иалоуп, Мардасоу.
− Арахь бгыли!
− Аа-а!.. Иҟауҵо закәи? – лхыза анаалықәиԥаа, харԥзаҵә лҽахьылҵәахрыз лзымдыруа, маҷкгьы дныҩныҵәааит, уи иҿаԥхьа лхы лнапаҿы иаалгартә дыҟан акәымзар.
− Аиарҭа багәылахацәеит, – лнапы кны дҩалыхан, адашьма днықәиргылеит. – Ирлас бҽеилаҳәа! – лыҵкы даахан, иналиркит.
− Уеилагама?! – лыҵкы налшәхаларԥеит.
− Спалтеи схылаԥи лыбаазгаанӡа, бҿы ӡәӡәаны, бхы ҳәаны, амҩахь бшындәылҵра быхиазароуп. Еилыбкаама?
− Еилыскааит, – лыбла ҭырхаха дихәаԥшуан, «ҳабацои?» ҳәа дагьимазҵаакәа.
Лымацара данаанха, рсаркьа хәыҷы ахькыдыз днадгылан, лхцәы ааиҿылкааит, Мардасоу ихымҩаԥгашьа лзымбатәбараха макьана иахылҳәаарыз дақәшәомызт. Лымпахьшьы, лсапан, лхаԥыц рыцқьага аашьҭхны, дындәылҵын, аҿыӡәӡәарҭа дныҩналеит. Уаҟа еснагь илбалоз, илдыруаз даҽа ӡӷабцәакгьы ҩнагылан. Урҭ руаӡә Лена лакәын. Уи, лхәы зфаз лакәызшәа, Варлеи даалҿаԥшит, лхаԥыц рыцқьо. Уигьы егьырҭгьы Варлеи лыбла уамак иабаӡомызт, дагьылхьаамызт. Уи аҽны аранӡагьы дзааирын ҳәа лгәы иҭашәомызт. Убасҟатәи лхы ҽеимкәан илбон дахьынӡашьҭаз. Иеилкаара маҷк иуадаҩхазаргьы, Мардасоу ихымҩаԥгашьаз диаҭабуан лара. Иахьцалак лҭагылазаашьа маҷк далихит, лыблахаҵ гьежьуазаргьы анаиааира дшақәиҭыз лирдырит. Лхы лнапаҿы иаалгар – иҵегь деиӷьымхарызи. Аҿыӡәӡәарҭа данааҩныҵ, ҭынч акоридор даабжьалеит. Лҿы ӡык нақәылҭәеижьҭеи, иҵегь деиӷьны лхы лбон. Ауаҭах ҭшәа дшааҩналазҵәҟьа, лхы заҵәны илбахуан. Цац луазшәа Ламара уск дашьҭалеит. Ма Мардасоу ирлас дааиндаз! Афымцаршыга наҿалҵеит, иара дааиуазар, рҩыџьегь чаик ржәырц.
− Беилаҳәаӡамкәа бызгылеи? – дааҩнашылеит иара, лпалта аакнихын, илшәылҵарц иааиҵыхуа.
− Чааик ҳжәып сгәахәын.
− Амҩан џьара какалкырҭак ҳаҭаап.
− Ҳабацои? – афымцаршыга ааҿылхын, лпалта амаӷрақәа рахь лнапқәа ндәықәылҵеит.
− Ақалақь ҳалазаап. Ҳдипломтә усумҭақәа иахьа ҳаарҟәаҵп. Заҟа иӷәӷәаны уԥсы ушьаз аҟара, аусура уқәманшәалахоит.
− Уажәы сара сзоуп аамҭа зурӡхо.
− Мамоу. Бара инабыҵгашәа, сԥсы сшьароуп.
Ашә ааиртын, лаԥхьа дындәылҵит. Лара ацаԥха ахьынӡалыркуаз, иара ашьшьыҳәа амардуан иамариаша днеиуан. Нас дыццакны днаихьӡан, имахәар лнапы наҵданы длаҿалеит, иҭацәыз лнапала абагьыр кны. Усҟан рышьҭахь ашәқәа руак аатын, Ленеи лҩызцәеи рқьышә иқәҵаны ишрызԥшуаз дара ирбарҭамызт. Узҭахымхаз иҿы иҭашәозаалак узимҳәози, цәаԥҽыгак ахьырԥшаашаз иашьҭан. Усҟан урҭ хьаас илоурц злымшоз Варлеи ахыбра аҩныҵҟа иҩнатәаз аҳауа хьанҭа лзышьҭхуамызт. Арахь лҽырԥханы лҽеилалымҳәахьази, знык адәы анықәԥшра дшаҳәоз, аҳауа цқьа хьшәашәаӡа ианаалҿас, дызцыз арԥыс даҽазнык гәаныла диаҭабуан. Лгәы иҭаз шизымдыруазгьы, амшцәгьақәа идрыцқьоз ақалақь ҳауа шылзеиӷьыз иара имдыруази, иҵегь иахьыцқьарҭаз апарк ахь дигарц игәы иҭан. Макьана аӡынреи ааԥынреи ишеимаркуазгьы, уи ашықәсан аӡынра аԥыжәара агон, асы шьҭан, уахыла иҵаауан, аҳауа гәабзиарала уарбеиарын.
− Зны каҳуак ҳжәыпи, – алҭаҳара иҭагылаз аҩны аҵаҟатәи аихагылараҿ акаҳуажәырҭахь длалбааигеит, ишыдрыцқьозгьы аҵаа зықәшәыз амардуан дықәымшьқьраарц длыҵагыланы.
− Акаҳуеи часаки рыда сҭахӡам, – лҳәеит лара аҩныҵҟа, иара ацәаҳәа даннықәгылоз. Лхаҭа иҭацәышаз, шьапык зҵаз аишәа-гыла даазԥшит. – Ҟоҳ! Асҟатәи иалоухи? – дҵааит, иара данааи.
− Ибзианы акрыбфароуп, бымч уаҳа иҭазҵои, – иара ибон, иԥарақәа дреигӡаны, лара ирмаҷны дшаҳәоз. Иагьа умҳәан, рстипендиақәа еиҟаран, аха иара ус
дзаангыломызт, аҩнынтә иааицхраартә алшара иалаҟаз иман, лара лан заҵә лашьцәагьы дрыцымхраар иаарыҵагылодаз.
Иааигаз рфаанӡа, ддәылимгеит. Ашьҭахь адәахьы автобус ааҭгыларҭаҿ ахыбра иҵагылаз арымӡ дықәиртәан, лԥсы лиршьеит. Ажәлар иахьеибарҩуаз ирыҵашьыцуа ирызԥшуан, даргьы абас ааигәа имыццакуази, алекциақәа ирыгымхарц. Уи аамҭа хьаҳәрак акәымкәа ирыцәцахьан. Ԥхьаҟа изырццакшаз иарбан усыз рыздыруамызт.
− Уажәуа уаналагалак, ухәыҷреи уқәыԥшреи шықәсқәа рыхә ушьагәышьоит, раҳаҭыр баны иугәалашәоит.
− Уажәны ухы уԥхьаӡахьоума?
− Мамоу, аха есымша уҿахома, уажәуеит акәымзар, арахь сара қәрала сахьынӡеиҳабу, арра збахьеит, аусура збахьеит, – аниҳәа, иҿы иҭшәахьаз ҵысҵас иԥырхьан акәымзар, иааицәымӷахеит, згәы шьҭихырц дызҵагылаз лҿаԥхьа агәкаҳара ианакәызаалак иааирԥшуазма. – Шьҭа ҳцалап! – дҩаҵҟьеит иара, иаацәыригаз лхаиршҭырц. Ауаа рыжәпара иаламлакәа, иаҳа иахьҭацәыраз аган рҽадкыланы, инеиуан. – Ибҭахызар ашьыжь фильмк бсырбап? – иҳәеит иара, акинотеатр ианазааигәаха.
− Исҭахӡам.
− Адрамтеатр атрупа ашьыжьтәи қәгыларак бахәаԥшырц бҭахызар?
− Адәахьы ҳаҟазаап. Аҩныҵҟа аҳауа сзышьҭымхуашәа збоит. Сгәабзиара уақәгәыӷуа збаӡом. Иахьцалак уамак зхыҵша уаҩым сара.
− Зны-зынла ауаҩы дҭашәалоит… «Даланагалоит» рҳәоит аԥсуаа. Усҟан ихшыҩ иаҳа ичмазаҩуп. Хәыцырҭа бзиак дҭанагалаӡом, ахлымӡаахқәа роуп дзызхәыцуа. Баргьы убри аҭагылазаашьаҿ быҟоуп. Амала игәхьааҳгаша уамак ыҟамшәа збоит: уажәы уԥсуоу уҿаны уԥсуоу, зегьакоуп уи узԥшуп. Ҳахьынӡаҷкәынцәоу, акыр наҳҵыр, ҳамԥсрашәа ҳгәы иабоит, аха ашықәсқәа даара ирласны имҩасуеит. Адгьыл Амра акәшараз уамак аҭахымзаап. Уқәра иацлацԥхьаӡа, уи даара иуныруеит. Амала бара бышшәақәо иеиԥшны, ибхадыдуа џьыбымшьан. Бҵара балгар, хаҵа бцашт, ахәыҷқәа боушт, даҽа хьаақәак бызцәырҵуеит бгәы бхазыршҭша. Аԥсҭазаара ус еиҿкаауп: ацәгьеи абзиеи рышьхәа еивҵагәышьоуп. Сармақә бихәаԥши!
Аполиклиника иаадәылҵыз Сармақә иахь Варлеи днахьаирԥшит. Апроректор, рецептк иџьыба иҭаҵо, имашьына шыҟаз днеиуан. Иныҟәашьала акыр игәы шыбзиамыз ҩашьомызт. Заҟа изааигәахоз аҟарагьы, иԥшҭәы ихыббы дшыҟаз убла иаахгылон. Мардасоуи Варлеии уи иахь инаццакит, ихьымӡар ҳәа ишәаны. Игәабзиара шыҟаз цқьа иеилкаатәын.
− Ааи, схәыҷқәа! – даагәырӷьеит иара, аԥша злаланы иҟаз ицәеижь иблақәеи иԥынҵеи аиҳараӡак ирныԥшуа данаарызхьахә. – Ушԥаҟоу ҳәа ушԥаҵаауеи, Мардасоу! Ушыҟоу ашьшьыҳәа иара иуеимҳәои.
− Иара дарбан? Иуҳәаз сзеилымкааит, – Мардасоу ари «шәара» ҳәа диацәажәон аинститут аусзуҩцәеи астудентцәеи ианрылагылаз, аха аԥсышәала даниацәажәоз, Сармақә иҳәарала, «уара» ашҟа диасуан.
− Ҵыԥхи иахьеи уеиԥшу?
− Сеиӷьымзар ҟалап, – даахәыцит Мардасоу. – Есышықәса маҷк иагсырхошәа збоит.
− Умбои, уара, макьана ушыҷкәыноугьы, иуныруеит. Ашьшьыҳәа иара иуеиҳәоит сымҳәеи. Бара бгәы бзиамызт ҳәа саҳан, бышԥаҟоу? – уи Варлеи лахь даахьаҳәит.
− Хар сымам, – дԥышәырччон лара.
− Уамак быхьуазаргьы, абыржәы ишыбҳәаз иҳәала. Аӡәыр угәхьаа икыума. Ашьыжь издыруаз аӡәы даасықәшәан, сгәабзиара даназҵаа, абра исыхьуеит, ана исыхьуеит ҳәа сиҿуп, иара – «аҳа? аи-аи!» – ҳәа уамашәа ибаӡозшәа дышсыдгылаз, схьаақәа зегь иасҳәаанӡа, – «уо-ора, уа уангыли!» – ҳәа аӡәы изҿиҭын, дыҩны дишьҭалеит. Иҟоу бдыруама: ауаҩы, ихы ахьигара изымдыруа, иусқәа рацәахеит,
дрыхьӡом. Уара уусқәа наиԥугалоит, иара ицәымцхәуп. Аха дузҿлымҳаханы ушԥаҟоу ҳәа данузҵаа, уаҳа иуҭахи! Амала ухьаақәа зегьы зиоуҳәои. «Хар сымам!, ма «Сгәы ҽеим» азхоит. Сара сшыжәбаз уаҩы иашәымҳәан, сԥынҵа амҵҟарашь кылхәхәоит, аха иааучҳартә иҟоуп. Шәҵара усқәа шԥацои?
− Ҳацәгьам, – иҳәеит Мардасоу.
− Аҵара шәҵа, аха… Адиплом зуҭахыу, иҟауҵаша удыруа, амҩа уқәнаҵарц азакәӡами? Бара бгәы ишԥаанаго?
− Ааи, – лҳәеит Варлеи.
− Ҳаԥсуара диплом амаӡам, шәԥсы ахьынӡаҭоу ишәҵала! – абзиара ҳәа инапы неиҟьан, имашьынахь днаццакит.
− Абри ак ҳаиҳәарц иҭахын, – ҿааиҭит Мардасоу.
− Дысгәаԥхоит, уара! – лҳәеит Варлеи. – Абри ԥҳәыс дзааимгаци?
− Диман. Еилыҵит. Зны дҭаркын, асовет мчы даӷоуп ҳәа. Лара дышиԥсамыз аалырԥшын, абахҭа данҭыҵ, лара лахь дымхынҳәит. Убри аахыс имала дыҟоуп. Иԥҳа дибалоит ҳәа саҳаит.
− Сара сишәҭар, – дԥышәырччеит лара.
− Баб рыцҳа дышиқәлоуу?
− Уи абеиԥырхагоу. Амҵҟарашь иԥынҵа икылхәхәоит, аха агьоурымызт, дышҟәыӷоу умбаӡои?
− Уахь агьузҳәом. Даабеижьҭеи аԥсуаа дрыланхозма уҳәо, дцәажәоит.
− Ауахәамаҿ ҳнеир уҭахӡами? – дааҭгылит лара, аҩны ҳаракқәа рхышәара-рҵышәара уазԥшны, напсыргәыҵак иаҟарамыз жәытә уахәамак азааигәара.
− Ибҭахызар ҳзымнеиуеи, – уи иеиликаауан лара лҭагылазаашьа зоулак агәҭынчра ахьиԥшаалак дшашьҭалоз. Сармақә илахҿыхра аамҭа хәыҷык акәын иахьлызхоз.
− Анцәа игәра угозар цәгьам ҳәа сыҟоуп. Абри ҳара иалкааны динк ҳақәныҟәар бзиан. Гәрагарак ауаҩы игәаҵа иҭаҵәахызароуп.
− Аԥсуа зыгәра иго даҽакӡоуп, уи макьана иҭҵаам. Акоммунистцәа уи ус шакәҵәҟьазгьы ҳдырбеит амала. Ҳгәыла быргк ишиҳәаз бдыруанда: «Сара сыԥсылманын, – иҳәеит, – апап Тропил, ҳқыҭахь данықәнагала, схы дылҭалан, аӡы сӡааихит, – иҳәеит. – Усҟан аӡы уӡаазхыз есымзы уасак изугалар акәын, суасақәа анынҵәа, аԥсылманрахь сеиҭаиасит», – иҳәеит.
− Аҳыҳ! – дцәыҵаччон Варлеи.
Ауахәамақәа рҿаҳара ишаамҭазгьы, акык-ҩбак аус зуаз уԥылон. Ари урҭ ируакын. Анцәа имаҵзура уажәы ишымҩаԥымсуазгьы, уахь инеиуаз ыҟақәан. Анцәа игәрамгара аамҭа ишарҿиауазгьы, хыхь ажәҩан ихыз аԥҭақәа рҿы инхоз ҳазшаз имчхара заҵәык иақәгәыӷуаз адәы иқәын. Ауахәама аҩныҵҟа, амҵ ԥыруазар иуаҳәартә, ҭынчран. Џьоукы Анцәа исахьа аҿаԥхьа иматанеиуан, рбжьы ҭымгакәа, нас, рылахь рыџьымшь ӡатәны, инахынҳәуан. Апап маҭәа зшәыз аӡәы дыҩнан, иарбан маҵураз дзызкыз Мардасоуи Варлеии ирзеилкаауамызт. Лара аҭӡамц ҳаракқәа дыркыдԥшылон, асахьа џьашьахәқәа лылаԥш рхын, аекскурсиаз иҩназшәа илаҩеиуаз дрызԥшын, лхаҭагьы убарҭ аҵыхәтәантәиқәа дреиуазшәа лбон, – Анцәа имҵаныҳәара дацәхҟьахьан, аха аҩныҵҟа иҩнатәаз аҭынчра гәҭынчраны дамҽханакуан, дзатәнатәӡомызт умҳәозар. Адинхаҵара хшыҩ чмазараны избоз Мардасоу имахәар лкын, иаҳа узықәгәыӷшаз итәызшәа. Аԥсҭазаараҿ агазҽазра дақәшаҳаҭмызт лара, уи азы илзышьаҟахашаз дашьҭан. Аха ауаҩы данԥслак нахыс дныҵабан ицара дзақәшаҳаҭмызт, аџьабара дақәшәазижьҭеи. Уи лзыхгомызт лҳәартә лхы лбон аамҭала, дызҭашәоз дшаҿагылазгьы.
− Шьҭа ҳцап, – уи Мардасоу илымҳаҿ инаӡартә, ҿаалҭит.
Ауахәама хыбра иҩдәылҵын, ҿымҭӡакәа амҩа ианын. Иахьдәылҵыз инеирц ирԥылоз убарҭамызт, уи анаҩсан имҩасуаз амҩаду аҿы аԥсҭазаара шеилашуазгьы. Амашьынақәа ухы ҭырҟьон, урҭ рбжьы иаҳагьы иуамаган, аҿымҭра зхатәаз Анцәа имҵаныҳәарҭа аҩныҵҟа иҩнагылаз аҭынчра анубалак ашьҭахь. Ишнеиуаз
ашәҟәыҭирҭа дәқьан иныҩналеит. Уаантәы, амҩа аихҵәарҭа инықәсны, амаҭәа ҭирҭахь инеит. Баша иҩнаԥшуан, акы злаархәашаз акыр ркызма. Егьи адәқьан аҿы ашьаҵа рҭиуан. Зеиуа уҭахыз аимаа ҟаимаҭқәа. Урҭ иреиԥшыз руак мышкы зны илышьалҵарын ҳәа, Варлеи дагьгәыӷуамызт. Уи иаваԥшьыз адәқьан аҿы аҩнымаҭәа рҭиуан. Ас абеиара зыҩнагылаз аҩны рбар, изтәыз, арҭ рыхә злаирҳаз иҵырдыраарц, ихәцә ҵыркаауан. Нас изырҭиуази, аки-аки еиҿадыргылозар?
Варлеи аҩныҵҟа агыларагьы атәарагьы лзычҳауамызт, адәқьан илалбаан, ахышә ҭбаа инахашәа иахьҿаз, ахаҳә днықәтәеит, ахьшәашәара лпалта иалсрымызт ҳәа дгәыӷшәа. Уи ҿымҭӡакәа лхәыцрақәа дахьынӡарылаз, Мардасоу, лааигәара дгыланы, ауаа рыжәпара дазԥшуан. Лара араҟа дтәацәаргьы, ахьҭа ахьлылсуаз адагьы, агәҭахәыцра бааԥсқәа дрызкылсцәар ҳәа дшәаны, рҿынархарц налабжьеигеит. Дааԥышәырччан, дҩагылан, имахәар анапхаз зымхаз лнапы наҵылдеит. Заҟа инаскьоз аҟара, ауаа иаҳа имаҷхон, ҭынч уцәажәартә иҟан, амҩаду уазааигәацәамкәан унеиуазар. Амашьынақәа араагьы амҩа рымҽхакӡаны имҩасуан. Апарк аҿынӡа макьана акыр набжьан.
− Иахьцалак уи ауахәама аҭагылазаашьа уара ушԥахәаԥшуеи? – акы дҭаршәны даман лара, акы дахҟьашар ҳәа дшәозшәа, лаԥхьа амҩа данԥшыло дахьнеиуаз.
− Ауахәама атәы акыр ҳдыруазар бдыруеит, – уи аҽалагалара иҭахӡамызт, избанзар игәы иҭаҵәҟьаз иҳәар лара илзеицәахон, амц иҳәар еилылкаауан, лара иара ибзианы дылдыруан, ииҳәақәахьаз иаҵшьны ирҵауларц дыԥшын, дижьаргьы ихаҭа ихы ицәымӷанатәуан. – Ҳатеистцәаны ҳрааӡеит.
− Ибзианы иудыруеит, уи алацәажәара уацәшәоит ҳәа сыҟоуп, – игәаҵа дҭаԥшуан лара. – Исмыхьц исыхьрызеи зугәахәуа. Акгьы агәра ҳамго адәы ҳахьықәу бзиаӡам амала.
− Аеи, ухы акала иужьозароуп. Исгәалашәаз бдыруоу? Зны, ашкол санҭаз, саб дԥырҟан, дышьҭан. Сара ишысҭахымыз ныҳәара ажьирҵахь снарышьҭит. Акомсомол салахымзи, Анцәа ишьапы суркыр ҟалозма. «Абра саазышьҭыз шәхы лахааит!» – ҳәа сгәамҵ-хамҵуа, ацәашьқәа аркны, гәаҵәақәак аҩы рықәҭәашәа инықәҵаны, спарпаруа схынҳәит. Саҳәшьа дахьааиз илбаз, илаҳаз ралҳәеит. «Иҟаиҵа закәи, сбыкәыхшоуп, ҳаҭаны дышԥаахынҳә?!» – аҳәсақәа еибарччон, рхаҭагьы иҟасҵаз уамак цәгьара аҵамшәа рбон ҳәа сыҟоуп. Аиашаз ҳҵас, ҳқьабз гәынхәҵысҭала ҳахьаҿадыргылаз иашам. Жәларҵас ҳаиаӡаара ауп ари иаанаго. Уи ҳнапала иаҳдырҟаҵошәа сгәы иабоит. Сахьатеисту сгәы иалоу џьыбымшьан. Амарҭаҭра аҿынтә иаҳа ипрогрессивтәыз адинхаҵарақәа рахь ииасит, аха мышкы зны ауаҩытәыҩса рыԥсҭазаарак иҿыцӡоу даҽа культурак ахь аԥсабара икылнагарашәа збоит. Аха ауаҩы аԥсра дацәшәоит, убри ауп арҭқәа зегьы шьаҭас ирымоу. Арахь аԥсра знымзар-зны ишизԥшу идыруеит. Адунеи аниԥсахлак, иԥсы миаӡаар иҭахыуп, уи дазхәыцуеит, убри азы дықәԥоит. Изгәакьоу аӡәы иԥсы шихшәаз агәра игар иҭахым, ицәеижь ԥсит, аха иԥсы ыҟоуп, ԥсра ақәым ҳәа, игәы иҟажоит. Бжьымчыбжьа есуаха ифатә ықәдыргылоит, ацәашьы изадыркуеит, имаҭәақәа аишәа азааигәара иқәырҵоит. Аха уи ныҟәызгогьы игәы ԥҵәоит, нас есымчыбжьа зны аԥсы ихәы ықәдыргылоит, шықәсык ашьҭахь, ныҳәак аныҟоу ауп акәымзар, аишәаргылара иаҟәыҵуеит. Абас ауп ауаҩы ихы шижьо, амала арҭқәа зегьы ҵасхоит ишнеиуа, адин иадҳәалахоит, ԥҟаԥҵарак аԥшра аархәоит. Абас ауп, сгәанала, ҳаԥсҭазаара шеиҿкаахаз.
− Сгәы иалоуп нырцәы ахьыҟам. Ауаҩы иҵыхәтәа трагедиоуп.
− Аӡәы ус ихьма? Уи зеиԥш усуп. Ауаҩытәыҩса, нырцәы дахьнеиуа, аарцәы иԥсҭазаароу иԥсҭазаашьахоит, даҽакала, – абзиара арахь изыҟаҵар, уахь џьанаҭ гыларҭас иоуеит, ацәгьара арахь иныҟәигар, џьаҳаным атымитыша дынҭагылоит ҳәа дахьынӡахәыцуаз, дызлаз ауаажәларра рыԥсҭазааратә ԥҟарақәа дрықәныҟәон.
− Иахьцалак адин иара аус бзиа мҩаԥнагоит.
− Ауаҩы, даныҩагыла нахыс, уахь агьшыҟам анидыруа, уи далашьцыланы, аԥсра дацәымшәозар, иныҟәигози арахь, аарцәы, ауаҩра илааӡамзар… Адин
ауаҩрахь акылгара иазкын. Амала иара ахьынӡыҟазаауа, ауаҩраҵәҟьа ҟалом ҳәа сахәаԥшуеит сара.
− Убас сгәы иалоуп нырцәы ахьыҟам, – Варлеи ҿыц инаҵылшьыхт.
− Сара ус сгәы иаанагоит, аха џьара акы ыҟазаргьы быздыруамеи.
− Сара уара угәра згоит. Уиашамзар иаҳа иеиӷьгәышьан аха.
Апарк инҭалеит. Макьана цқьа имӡҭуаз асы иахьак еиқәшәны ишьҭан. Еснагь ииаҵәаз аҵлақәа рыда, егьырҭ ҟьантазӡа еилагылан, адгьыл аԥхара анбаҵаларыз ҳәа иԥшуа. Ахәылԥаз, ахьҭа агәхьаа мкӡакәа, аҿар арахь иеизон, ана-ара апарк еиҵҳәа иҵагылаз асцена шьҭых хҩақәа иаарықәгылоз ахәмарҩцәа ирыхәаԥшырц, нас рхаҭақәагьы уаргьалак инақәтәарц, даҽа хәмаррақәак рыҽрыладырхәырц. Уажәы амҩахәасҭақәа ирныз маҷӡамызт, аха инеидххылақәартә ирыцәамызт, аиаҳарӡак анацәа, аус зымуаз, рхәыҷқәа рыманы, иаауан, ақалақь аҿы зегь раҵкыс аҳауа цқьарҭа ҭыԥын ҳәа иԥхьаӡан.
− Аҵлақәа рбӷьы ԥҭымҭа ҳақәшәашт, аха шьҭа ашәаԥыџьаԥ иаҵәара еилаччы ҳара иаабаӡом, – Мардасоу игәхьааигон уажәнатә ари апарки уи зыгәҭылакыз ақалақьи ишырҭахыз иалалартә иахьыҟамлоз.
− Ҳаԥсадгьыл ашәаԥыџьаԥ иаҳа ибзиоуп, – лҳәеит Варлеи, – ихьааугаша збом.
− Ҳара ҳаԥсабареи араатәи аԥсабареи узеидкылом, бымбои. Ҳарҭ ҳашәаԥыџьаԥ аҳаҭыр ҳазбаӡом, ҳалааӡоуп азы, адгьыл ахала иарҿиаз ауп азы. Араҟа махәҿа усла иеиҿыркааз паркуп. Еиҳараӡак узызхәыцша – мчыла аус ддыруан, атәцәа реиԥш абахҭақәа рҿы еилацала. Иахьагьы уи аамҭа ҳара ҳацәцаз џьыбымшьан.
− Убжьы аӡәы иумырҳан! Ауахәамаҿ ҳахьнеизгьы наузацырҵар уҵара уалдыргаӡом.
− Сара саныхәыҷыз сыбла иамбеи мчыла иԥхарсуа аҳәсақәа шрымаз. Ахацәа ыҟан, урҭгьы рҭагылазаашьа ҽеимызт, аха имаҷын дара. Аамҭа еиқәаҵәа иалаӡыз рышьҭахь, иаанхаз аибашьра иахәлабгеит. Кьоу-шәоуқәак хынҳәын, урҭ рыбжарак изыхҟьазаалак иҭакын. Мчыла мацара убасҟатәи аус ддыруан, убас иԥхарсуа ирыман иқәын, рхазы акы рзалымгаӡо, џьабаа махәҿала ахныҟәгара уаҩы иҭахымызт. Убри ахаанхара саргьы сацәшәон.
− Аамҭа маҷк аҽеиҭанакит.
− Уааргәырӷьартә иҟоуп, аха… – гәынамӡарак иныԥшуан, цқьа ицәыригомызт. – Уи аиҭакымҭа даара ибзианы иҟалаз џьыбшьома, – уахь иниаигеит иара. – Гәыҭҟьараны ирзынхеит, зегьакоуп. Ашкол санҭала ашықәсан, акәтәии ахԥатәии ҳаилатәан. Ҳарҵаҩы ҽнак данааҩнашыла, арҵага шәҟәы ҿыцҳҳараӡа ҵаҩык иаақәиԥаан, «ари дыжәбо?!» ҳәа илирбеит. Иҟалаз цқьа исзеилымкааит усҟан, аха исгәалашәоит актәи адаҟьаҿ хаҵа ԥшӡак, Гитлер иԥаҵа ирҩызаз иаҵаҽырбоз аԥаҵа зҿаз, зхаҿы ҭбааз, зыбласаркьақәа ирыҵаԥаџьԥаџьуаз абла ҵарыхәҵәақәа, ицамцамуа амца зхаз, ишсахьазгьы уеиӷрызблаауаз Бериа ипатреҭ. «ыҳ!.. Ҳшәырӡуама?!» – дцәышӡа лҿаалхеит арҵаҩы. Уи аҵаҩы днаимпыҵасаанӡа, ихала ашәҟәы абӷьыц аанижәан, еиларҟәыҷны амца нацреиҵеит, аҭаҭын дамыхози. Даҽа ҵаҩык ишәҟәы аацәыригеит. «Абраагьы ианын!» – иҳәан, актәи адаҟьа аахиртит. «Кавказ аԥа лаша» ихаҿы умбо, амарқьаф иарганы, ишәын. Егьырҭ ауадақәа рҿы итәаз ақырҭқәеи, агырқәеи, ашәанцәеи лакобовец ҳәа зырҳәоз ахәыҷқәа рхы шьҭырхуан, аха уи абласаркьа исахьа рыдырбаларгьы иалҵуаз рыздыруамызт.
− Лакобовец?! Саб иҳәо саҳахьан. Уигьы убас ишьҭамзи, – Варлеи џьара днықәтәашәа луит. – Ауахәмахь ҳаиҭахынҳәыр сҭахыуп, – аҵәыуара дакуан, лыҽнылкылон умҳәозар.
− Ус бҽабымҭацәан! – лааигәара дааҭгылт иара. – Дыбзыргьежьуам, ибзеилымкааӡои?! Аха иашьҭахь абасҟатәи блаӷырӡышарц иҭахын ҳәа баҳама, бҵыкәкәартә аҿынӡа?
− Уара зегьы уздырӡом, Мардасоу! Уи машәырла дҭамхаӡеит, дыршьит, ҳәак ршьызшәа, – ипалта лхаҿы нылалгәан, дҵәыуон.
− Избан?! – излаџьеимшьарызи Мардасоу.
− Уи азы усмазҵаан, агьсызуаҳәаӡом, – лылаӷырӡ лбжьы алаӡҩон.
Уи аҽны Мардасоу имашьына ҟәарҽар ааҭиган, ихәыҷқәа аиҳабацәа х-ҩыки рани нақәиртәан, шылашьцаз Ԥсоу дылкылсит, заҟа рылшоз аидара бжьыганы ирҭиирц. Ԥсырӡхантә амандарина аазгаз ашәамахьцәа ирымихит хышә килограмм. Имашьына рҭәны инаиргыларц агьигмызт, Мадина автобус дышлыбаауаз ангәеиҭоз. Инапы лзиҟьеит арахь дааирц. Уи ааигәа димбаӡацызт. Лара, лҩызцәа даарылҵын, лҿаалхеит, зҿы дааиуаз рызынтәык шгылаз шгәалҭазгьы.
− Уажәыҵәҟьа амҩа ҳақәлоит, баргьы беидара баҳҭоит, ҳаимҩалазаап! – иҳәеит иара хьаак аҵамҵаӡакәа.
− Мамоу, сара џьоукы срыцуп, шәарҭ сышәԥырхагахар сҭахӡам, амала, арахь саақәымлеижьҭеи, иҟоу-иану ҽыцк саҳауазар аасгәахәын.
− Амҩа акыр иҭацәуп, ацәаҳәа ақәгылара аамҭа рацәак уцәагаӡом, уи азоуп сҵакыра сыманы сзааз иахьа асабша. Нас уаҳа уаҩы дысзаагом. Ибдыруеи иахьа маҷк сзырҳаргьы. Баргьы сбыцхраауеит, бсыцыз!
− Мамоу, даараӡа иҭабуп! Сызцу сырзеилымкаар ҟалоит. Абзиараз! – дҿаԥхаҿаччо днахынҳәын, џьоукы днарыхьӡарц, днаццакит.
Уи дзышьҭалаз аҳәсақәа хьаас ишлымамыз идыруан Мардасоу, аха иеиликаауан ихәыҷқәеи иԥшәмеи ахьылбоз, уажәраанӡа еиԥш акәымкәан, даҽа хәыцырҭақәак, ныррақәак шлызцәырҵыз. Арахь зыгәҭакы аҵәахышьа иақәшәоз Алмас ҩныҵҟала заҟа деилагьежьуаз гәыла иудыруазар акәын. Гәыкала иидыруаз аҳәсақәа дахьрызхәыцуаз, иара дахьԥсылманмыз игәы иалан, зегь ззеиԥшыз иԥшра аахәаны, аидарақәа атачкақәа инарықәҵаны, иԥшәмаԥҳәыс амашьынаҿ дааныжьны, ихәыҷқәа драԥхьагыланы иҿанынеихоз. Аҳәаа далсны, угәы ԥызҵәоз аԥынгыла ссақәа ныжьуа, ана-ара ԥара маҷ-саҷк шәо, ахәҳахәҭцәа рҿы днеизар, аарцәи нырцәи амандарина ахә уамак рыбжьамызт. Ари ацитрус хкы шьҭа иаарласны инҵәарц ишыҟазгьы, ацҳа иқәганы ииаганы изҭиуаз раасҭа, иаахәаны аиҭарсраз ахара изгоз иаҳа ирдыруан уи иалҵшәахоз. Аҵла ишҿаз ахәшә ақәызтәахьаз ицырцыруа икылыргон, акыргьы ннаҵуан, аха аибашьра ашьҭахьтәи ашықәсқәа рзы иабаҟаз иаҭахыз ахәшәтәра. Иуоуамызт, иуԥшаар – ахә уахәомызт. Амандарина аиқәаҵәара ахысны ирҭаауан, ирӡәӡәон, ма аӡыршы акьынтәыжә ӡаашьны иахьыршьуан, ишнеиуаз аӡәӡәагақәа аӡы иаларԥсо иалагеит, ирласны идрыцқьарц, аха ахаҭабзиара еицәамхозар иеиӷьхомызт. Ус иургәашаз амандарина ҩы-мшы, хы-мшы ачҳауан, нас ацәа абаара аҽазнакуан. Ахәҳахәҭцәа аԥышәа роухьан, ааигәа иргозаргьы, ахаҭабзиара иақәымчны, хәмариала ироурц рыҽԥыршәон.
Уи амш иалагӡаны, Мардасоуи ихәыҷқәеи хынтә ацҳа иқәсит. Амҩа ахьаныз илаԥш Мадина уаҳа дааҵамшәеит. Лара лҽилмырбарц, знык аҟара диасны, аҩныҟа лхы шлырхаз ҩашьомызт. Дыҟамызт Ламара. Ахарзаман аандақәа рхыҵраз аџьабаа анибоз амзақәа ииасхьан, убри гәхьааигазшәа, џьара дубомызт. Ахәымҽхан, шьҭа аҿыхьҭара аҿанаанахоз, Мардасоу аҳәаа изахымгацыз ҩ-ааҵәак амандарина аарҽеины имашьына инҭеиҵеит, даҽазны иааигарц. Ахәыҷқәеи иареи даараӡа икарахеит, арҭ иманы ддәықлар – хәлан, аҳәаа анадыркышаз дақәшәар, нырцәы даанхон. Идырҳаз аԥарақәа ааиԥхьаӡеит. Инырхызи идырҳази анааидикыла, жәаҩа нызқь заҵәык ракәын ихашәалоз. Усҟан зқьыла акәын аԥара шырԥхьаӡоз. Баша аџьабаа рбазшәа иҟалеит.
− Агьоурым, – лҳәеит Алмас. – Ҩ-ааҵәак ара иаҳзақәуп, уигьы ахамшәалеи.
Аԥхӡы хьшәашәаханы иқәбара иахьаҿыз. Мардасоу ицәа маҷк иааибӷызар, ацәыфара дамҽханакырц агьигмызт. Уи чмазараны иҭаацәа ирылаларц агьагмызт. Зегь ашшра иаҿын. Адырҩаҽны иара ахәшәтәҩы дизцеит. Уа излеиликааз ала, ари
аҿкы чмазара уажәы игәаран. Иҭаацәараҿ изыхьуаз зегьы ирызхартә, ахәшәтәҩы аҳәашша имихит. Уи аршәыга иҭаргыланы иман. Аҳәашша аԥҭекаҿ иган, атыҩша алаҵаны, ацәыфара алзыргаша хәшәык алырхит. Иахьынӡадырхиауаз изынханы имаз ҩ-ааҵәак амандарина ацҳа иқәиган, иҭигәышьеит. Ихәшә аҩныҟа иааиган, ихы инаркны ишьацәкьарақәа рҿынӡа ихьишьуан есуаха. Дҵәиуан, иҽикәабар ҟалаӡомызт. Аԥхӡы илымҵырц аус иуӡомызт, иахьахәлаанӡа ателедырраҭарақәа зегьы дрыхәаԥшуан, игәы анԥҵәалак, ашьапеиҵыхраз агәарԥ днықәлон умҳәозар. Ахәыҷқәеи Алмаси, иара иани иаб иаҳәшьеи ирхьыршьуан. Аиарҭа иагәылаз иаб заҵәык ицәшәеит ҳәа, алаф илырхуан. Мардасоу аҵыхәтәан ҽаникәаба, имаҭәақәа шынеибакәыз иԥсахит, ииарҭа Алмас илырҿыцын, иԥсы шьаны дыцәагәышьуеит, аха ицәа даафақәар цәгьа иабомзыт уажәгьы. Ус ишыҟалашаз заа иарҳәахьан, акәымзар иҽизымхәшәтәит ҳәа дазхәыцрын.
Уаҳа дызԥшуазма, иаразнак ддәықәлеит аҳәаахьы, Маҷ-маҷ ирҳақәаз анҵәара иаҿын, иагьа уеиҷаҳаргьы, ҭаацәара дук абара акраҭахын. Амандарина даараӡа имаҷхахьан. Ирымухәҳартә узрыдгыломызт, аахәацәа рацәан. Апатырқал акәын уажәык меигӡарыхда ирҭиуаз. Алимон ыҟан, имаҷын акәымзар. Ацәаҳәа ақәгылараз днаӡаанӡа, длаԥшит, дҩаԥшит. Мадина дибомызт. Нырцә дахьынхыҵыз Ахарзаман дааиҿаҳаит.
− Ибзианы иаазхәо сара дыздыруеит, уаалеи! – Уи Мардасоу диманы дахьнавалаз, угәы иаахәартә ихашәалашаз ҟалартә, ԥҳәыски хаҵаки ирыдыркылеит. – Уабаҟаз асҟаамҭа? – ианаахынҳә, аурыс ҳазылхырҭаҿ иааӡаанӡа, Ахарзаман дҵааит.
− Сгәы бзиамызт.
− Ҟоҳ!.. Иарбан ҿкыу иукыз?
− Мамоу, џьушьт…
− Аиаша саҳәеи, иԥхоушьома акы акәзар! – аҳазылхырҭа ианнавс, Ахарзаман дышныҟәоз даахьаҳәит.
− Мамоу, џьушьт.
− Изакәызеи «мамоу, џьушьт» ҳәа иуҿыҵахаз, сифилису триперу?
− Уаҟәыҵ, џьушьт! Уи аха змада.
− Ма ацәыхара акәзар?! Ҟоҳ! Уи гәарамзи, изԥхоушьои! Амазуҭ шкәакәа рхьшьны иаауеит, рфҩы умаҳаӡои?
− Изакәызеи, убаашәт… – Мардасоу ишәҟәқәа аурыс ҳәаахьчацәа инадирбеит.
− Баша асҟаамҭа ак мырҳаӡакәа, аамҭа урӡит, убаашәт. Иухьшьны умаауаз! Саргьы исмыхьзи, аха иаҳа сҟәышымзи, ҽнак ала салгеит.
− Уи ишԥа?
− Аӡәӡәага порошок ала ҽыскәабеит, амала даара ибзианы ҽыскәабеит, аӡгьы ршӡаны исықәысҭәеит. Иаразнак акәхеит. Адырҩаҽны сҭаацәа убас искәабан, ҳҷаԥшьӡа ҳаилоуп.
− Уи, ус ихәшәызар, аҳақьымцәа иҳадрымгалози.
− Ее, уи адәқьан аҿы иааухәоит хәмариала. Аҳәашша аҳақьым иҵәахны имоуп, атыҩша – аԥтекаҿ. Зегьы ԥарами. Амала сара сыхәшә урҭ ирдыруеит ҳәа сыҟаӡам. Ирдыруазаргьы доусы ихы дызлахәаша дашьҭами. Уара уеиԥш игаӡақәоу џьушьома. Амала исзеилымкаауа: аблокада ҳҭакызар, ацәыфара аҳәаа излахыҵи?
− Уи иуаажәларратә чмазарами, ҳәаа амаӡам.
− Ҟоҳ, заҟа уарҟәышыз ари аҳәаа! Убри азын, уажәы суцхраар сҭахыуп. Усыцны уаалеи!
Ахарзаман, аҳәаа даахыҵны, амҩа данын, Мардасоу иаԥхьа дгыланы. Аандақәа иахьҭакыз ианынҭыс, урҭ еицны инеиуан шәамахьк иҩны шыҟаз. Апатырқалқәа нҵәахьан, адәыӷба азԥшра аҭахын. Ашәҭқәа ракәын икылыргоз, урҭ макьана уамак ирацәамызт. Ахарзаман агәарԥ дынҭалеит, ара ирласны дшааило мҩашьо. Аҩны аҵаҟа ишьҭан ааҵәақәа, амандарина фҩы рыхшәшәо.
− Усҭ х-ааҵәак! – даарыхеит Ахарзаман. – Уҭахызар икапан, ҩажәижәаба-ҩажәижәаба рҭоуп. Уара иусырхәҳауеит, сара изласоуз ахә ала. Ииаугар иахашәало
уара иугап. Иацоуп ианаасхәаз. Ирацәоуп, умбои! Кьынтыжәла ирыцқьоуп, иԥхасҭахар ҳәагьы сшәоит. Иахьа иалагӡаны исзиагаӡом.
Рҩыџьегь ф-ааҵәак рыманы амҩаду ианылеит, ацәаҳәақәгыларахь рхы рханы. Заҟа дласны дныҟәоз аҟара. Мардасоу илаԥш анахь-арахь иршәуан. Мадина џьара дзыналхьԥшуазар ҳәа дгәыӷны. Дыҟамызт. Ламарагьы дибомызт. Уи еидарак даҵазар Ахарзаман дизааигәаны дгылазаауан, аха лҭаацәа лбарц дцазар акәхарын. Мадина дибозар ҳәа дызцыз дизҵаар иҭахын, изыгәаӷьуамызт, уи дышлызҿлымҳаз дазимырхәыцырц, Ламара дизыԥшаар лхала Мадина лыӡбахә цәырлымгози. Ахарзаман аҳәсақәа рҩыџьегь ихала дрылацәажәаӡомызт. Мардасоу ианизымчҳа ихала дҵааит, рмандарина ықәганы нырцә ианырҭи, ртачка рыма ианаахынҳәуаз:
− Ламара дызбаӡомеи, дабаҟоу?
− Аиаша уасҳәап, ааигәа дсымбацт, – Ахарзаман азныказ дҿаббаӡа даанхан, нас ихы инапаҿы иааиган, аҭак иҳәеит, дааҭымгылаӡакәа шьҭахьҟа амҩа дахьықәыз.
Уи аԥҳәыс лыла Мардасоу Мадина лыӡбахә ахь дызцәырҵуазар ҳәа игәы ишҭаз, Ахарзаман абас рцәажәара ааҿахиҵәеит, аҽны ҩызас ишьҭихыз џьара маӡак иҵидыраар ҳәа дшәозшәа. Иҟалақәаз цқьа изҳәомызт акәымзар, Ахарзаман дзықәшәаз дагьацәыԥхашьон, хьымӡӷысгьы иман. Хәымҽханк, аидарақәа рыманы амҩа ишангылаз, аҳәаа адыркит. Ламара илҭаххеит дцаны лыԥсы лшьарц, ашьыжь дмаауази. Ахарзаман уи длыцны дцарц шиҭахыз леиҳәеит. Уи игәы иҭаз зны ицәыримгахьази, иаҳә шизыцәгьахауаз аалыхҭашәан, аҩны аӡәыр дыҟазар еилылкаарц лҭахызшәа ҟаҵаны, ГАИ ахыбра дныҩналан, ателефон џьара дасит. Даныхынҳә, атрубка уаҩы ишьҭимхызшәа иалҳәеит. Ус анакәха, аҩны уаҩы дыҟамызт, игәырӷьара Ахарзаман ихаҿы ианубааларын цқьа лашазар, ауаҭахқәа ауха рҩыџьегь иртәымзаауази. Лара лхаҭа мап шылымкрыз ибон, уи акәын, ишьамхы иҵыԥрааны, дзырлашәуаз.
Машьынак ааныркылан, урҭ аҩнеихагылақәа ирызнеин, уаҩы илаԥш иҵамшәартә, Ламара, Ахарзаман длыманы, амардуан дҩаҿагылан, ирласны уаҭахқәак рахь дналгеит. Ӡык иқәиҭәарц, аӡы нықәлыргылан, ианца аҽыкәабарҭа дныҩналҵеит иҽеилихырц. Лхаҭа ашьшьыҳәа ателефон хԥхьаӡарак нҭалԥсеит. «Шьҭа!» – лҳәеит лбжьы ныҵак. Уи Ахарзаман иабеиаҳауаз, аха иеиқәа ааишьиххьан еиԥш, адәахьала ашә ԥырҽуазма иҳәо ишасуаз аниаҳа, бӷаӡара лахыс деилаҳәаӡамкәа, ишьапы хырҟьаҟьа дышгылаз, дӡыӷәӡа даақәхеит. Аҽыкәабарҭа ашә анааимҟьа, Ламара дҳақьԥсықьуа ҿаалҭит: «Сашьеи схаҵеи роуп, иабааҳақәшәоз… Ахышә укылԥа! Уласы!.. Сеиҵахар ак сыҵырдыраауеит…» – ахәыцха илҭаӡомызт. «Абасу?.. Ма сҽеиласымҳәари…» – шиҳәоз, ишәиххьази ишьиххьази ааилагәаны инеилыркын, ахышә шыҟаз дигәҭасит. Дыԥаргьы дшәон, дгьежьыргьы амца ацынхәра аӡыршы далаԥалон, аха иахьхьымӡӷыдаз деихан, «сԥсы еиқәхар, уаҳа сшавамлаша!» ҳәа дықәны, дыԥеит. Ҵаҟа длеиаанӡа, иҳаракӡазшәа ибеит, усгьы дԥыхха дцон, аҩны ашьҭахь ижны иеимарымԥсацкәа инханы иҟаз иҭатәаз аӡмыжьреи аҳәынҵәеи дырҭамҳазҭгьы. Даныҩхәыҵҵәраа, – «уаншәалак ухы иааҭашәақәозеишь!» – иҳәан, ииулак адгьыл ахь дықәнеит. Дӡаӷӡаӷуа иеимаа бааӡақәа ишьеиҵан, иидыруаз шәамахьцәак дрызцеит. Машәырла аҳәынҵәы дшылаҳаз нареиҳәан, иџьыба иҭаз иԥара бааӡақәа шаабалак аԥшәма ԥҳәыс ишылтәхоз налеиҳәан, ауха шаанӡа имаҭәақәа рыӡәӡәареи рырбареи иақәлырӡит. Ахарзаман ашьыжь итачка ахьгылаз даннеи, Ламара уа дгылан. Дшыналҿыԥшыҵәҟьаз мцуррак иаха ишизылуз даазхәыцит.
− Сара даҽазнык сиасыр сҭахыуп, – иҳәеит Ахарзаман, Мардасоу ахәыҷқәа рзы ак ааихәарц аҿхышәқәа днарыдгыла-аарыдгылозшәа аниба, лацәажәатәыс иаарызцәырҵызгьы иҽацәихьчарц.
− Даҽа знык уиасыр, арахь унхар ҟалоитеи, – иаарласны аҳәаа адыркуан азы, Мардасоу иаҳауаз џьеишьон.
− Арахь саанымгылои, – Ахарзаман уи хьаас имаӡамызт. – Ашьҭаҵарҭаҿ ара ҩбаҟа ааҵәа сзышьҭоуп. Урҭгьы егьырҭгьы уаҵәы ашьыжь, ҳара ҳҿынтә аҳәаа ихыҵаанӡа, ахә бзианы идсырхәҳауеит, – иҳәан, ԥхьаҟа днеихеит.
Зхала иаанхаз Мардасоу ианаамҭаз ацҳа дшықәсуаз идыруан, дыццакуамызт, днаԥшы-ааԥшуа амҩа данын, Мадина џьара дшибоз агәраганы. Лара лцәаара змаз уаҩ илаԥш дыҵашәомызт. Иааҭымгылаӡакәа аҳәаа ихыҵуаз дахьрылазгьы, гәыӷрак ԥхаӡа игәаҵа иҭан, димбазижьҭеи дыгәхьааигацәон. Дыррак лымҭаӡакәа, асҟаамҭа иҽахьиӡаз лгәы иалазшәа, џьара дизаацәырҵуамызт. Автобус еиҵақь данҭалоз, уи андәықәлоз, иахьцалак џьара аналхьыԥшра дазгәаҟуан, лара дыҟамызт. Амашьына, Ԥсоу ауаа рыжәпара иаалҵны, амҩаду ианыршәланы иандәықәла, маҷ-маҷ игәыӷра ахьшәашәахара аҽазнакит, арахь дшыгәхьааигац дыгәхьааигон. Игәы злакаимыршәуаз – иаарласны арахь деиҭаарц дыҟан.
Ахымш рзы ҿыц ацәаҳәа дықәгыларц днеиуан. Аӡәырҩы ацәаҳәа иавҩрны ицон, ацҳаҿ аанда ихыззаларц, уи азы ццакырак ыҟамызт, атротуар мҩа ианызгьы уамак еиҵахомызт, аха ари чмазарахахьан. Мардасоу дҭалахьан, ацҳаҿ ацәаҳәа иқәгылаз иқәацәӡа ирылагылаз Мадина дахьыналыхәаԥшуаз. Уи лыхцәы аиҿкаашьеи, лгылашьеи, иҭбаамыз-изгымыз лыжәҩахырқәеи рыла лышьҭахьла ахараӡа улаԥш налыхьӡаргьы, ула уажьомызт, зегьы даарылукаауан. Игәеисра ааццакит, дшынеибакәыз уахь днеихеит, дымҵәыжәҩадагәышьан акәымзар. Шьаҿак днеиҭаҵцыԥхьаӡа дибон, агәашә ҭшәаҿы лпаспорт надырбаны, наҟ данҭалоз, нас ацҳа днықәсаанӡа, илаԥш лхьигӡон, аҳазылхырҭахь аваҵәирҭа анаҩс дибарҭамызт.
− Ашьшьыҳәа амҩа ушԥану, умыццакуа! – ишьҭахьҟа даахьаҳәзар, ҩыџьа аҳәсақәа, атачкақәа инарывс-аарывсуа, наҟ-ааҟ рарҭмаҟқәа рхьынҳаланы, иааидгылахьан. Аԥхьа игылаз лшьа еилашны иҟаԥшьӡа лӡамҩа иқәлахьан.
− Сара заҟа сыццакуа жәдыруандаз, аха ауаа сырхыԥома, саурыжьуамеи.
− Бысҭа ҿахрак баша иуфома, умласуа!..
Узацәажәашаз уаҩы дшыҟамыз аниба, уаҳа урҭ дрызхьамԥшит, амала данақәманшәалаха инаивсыртә амҩа риҭеит, иаргьы днарышьҭаланы аҳәаа дынхыҵит, ацҳа дықәсны, аҳазылхырҭахь днаццакит. Амҩаду аҿы раԥхьа ихы-игәы ахькыдыз Мадина дахьибарыз акәын. Лара, лтачка ҭарцәны шьҭахьҟа даауан.
− Мадина!.. Бзымбеижьҭеи бышԥаҟоу?
Лцәымӷра убас еиԥш лхаҿы ианыԥшуан, иҟаиҵарыз, ма иахиҳәаарыз изымдыруа даақәхон. Уи иара ида уаҩы изгәаҭомызт, амала иаразнак иналхԥсаауан уи агәалаҟазаара, еснагь илымаз аизыҟазаашьа аҷыдарақәа аацәырылгон, гәаныла лара лыдагьы уаҩы издыруамызт ус ахьлыхьрыз зегь раҵкыс бзиа илбоз мацара иакәымызт, дызҿыгәҳәааны илҭахыз ауаҩы гәыкала ибзиабареи ҳәаа змамыз ацәымӷреи рышьхәа еивҵаҵаны лара дшеимырдоз. Адәахьала усҟатәи аалырԥшуамызт, ԥҳәысҵас аҵәахышьа дақәшәон, нас иаразнак лҽааԥсахны, ана-ара усқәак дрылацәажәо дааудхалон. Амала уажәы ус ҟалымҵеит.
− Стачка ааҭарцәны, сбыхьӡоит, – налабжьеигеит иара, – баасызԥшы!
− Сара сзымԥшыр ҟалап, сыццакуеит, – днаивсырц лҿыналхеит.
− Ҿыц аидара шьҭыбхуоу, аҩныҟа бцоу? – уи лцәажәашьа лҟазшьа аԥсахра аныԥшуан, уи акәын игәы иаланы дызҭиҵаауаз.
− Сыздыруам, – еилкаак цқьа имҭаӡакәа, ԥхьаҟа лҿыналхеит.
− Ҿыц баауазар, сыбмыцхраауази.
− Иаҭахӡам.
Мардасоу дгәыӷуан лара даҽазнык ацҳа ақәсра лҽазылкрын ҳәа. Иагьа умҳәан еидара ӷәӷәак лзышьҭхуамызт, дқалақь ааӡарамзи, знык ииалгаз ала уамак лзырҳауамызт, даҽазны дықәсыр маҷк лхашәаларын. Аха лҽицәылхьчозшәа анырра ахьиоуз даараӡа ицәымӷын. Уи зыхҟьоз изеилкаауамызт азы, уи аҽны ҿыц лыбла анҭаԥшра дахгәаҟуа даныхынҳәуаз, еснагь иеиԥшымкәа, ус иара игәы иабон, иармарахь ала ацәаҳәа иқәгылаз дизрылкаауазар, лаԥшыла деимидон. Иара дызцыз ауаа даарылҵын, зеидара зманы, ацәаҳәа иқәгылаз даарывалан, нас урҭ рахь иааиуаз дрывсуа, амҩаду ахь дкылсит. Акыр зҭиуаз дрылаԥшит. Мадина дықәҵхьан. Уи, даҽазны аидара шьҭылхуазу, аҩныҟа лхы лырхарызу ҳәа данлызҵаа, лгәы бжьажьон. Арахь данкылс, аҩныҟа дцарц еиӷьалшьеит. Иара диқәымшәарц, ус дныҟәазар? Илыхьзи? Ҽԥныҳәак аҩны илырҭазар? Ранаџьалбеит, рҩыџьегь аӡә иԥырхагахашаз
уск рҽазырымкзар, абла нҭаԥшра изақәдырӡрызи. Ма уск рыбжьамларц иацәырыхьчозу? Еилыкка дызхәыцуамызт иара, лара лбара дахьахбааз иахҟьаны.
Уиабжьарак Мардасоу ԥсразма, бзаразма дахьнеиуаз Рамин дизҵаауан ижәлантәқәа рҿы. Дыҷкәынамзи, нас дқалақь уаҩымзи, иӡбахә рмаҳацызт. Издыруадаз, аӡәырҩ аԥсуаа реиԥш, ихәыҷы хьӡык имазҭгьы, аха ишьҭаз уи атәы издырӡомызт. Уи иӡбахәык Адгәыр идыруазар ҟаларын, аха Мардасоу уи изҵаашьа имаӡамызт, Мадина лахь имаз ацәанырра гәыҿкаага изаргамахар иҭахымызт. Излауаз ала иареи лареи ирыцԥсыр акәын. Амала, дхәыцуан Мардасоу, иара лара дшылзыҟаз акы иамусын, аха лара зныкгьы иалымҳәацызт бзиа дылбон ҳәа. Аиҩызара аӡбахә еснагь илҳәон, лхымҩаԥгашьала уи иеиҳаз гәыкала изааигәахара ҩныҵҟала далаҟан ҳәа агәра угарын, аха лыбз иазымҳәазар – дшизыҟаз иалидраарызи. Гәыҿкаагарала бзиа дылбазар иҭахыҵәҟьан, издыруадаз уи егоизмзар, аха иара убас деилаҳауан, иаҳа дҳаранакуан ахаҵа ус еиԥш иҟаз аԥҳәыс џьашьахәы лзааигәара. Усҵәҟьа дахьимбоз, атыша дҭаԥшуазшәа, Мардасоу ихы ланарҟәуан, иаҳаракыра аркьаҿуан, уамашәақәа дҟанаҵон. Аԥҳәысрала ахаҵа дыӷәӷәазаарын. Аԥҳәысра згыз дызԥылаз ахаҵа иԥсыҽра изгәамҭозаарын. Бзиабарала ауаҩытәыҩса деибаркын, амала ахаҵеи аԥҳәыси рыбзиабара цәанырра ҷыдан. Аӡә ибзиабара бзиабараны имбо днеихьан иара. Абзиабараҵәҟьа аныҟаз ахаҵеи аԥҳәыси ирыбжьазар акәын.
«Закәытә мшы ҿаасҭоузеи!» – игәахәт иара ҽнак, ацәаҳәа дықәгыланы, аҳәсақәеи абырг-хацәеи ахьынаигәҭас-ааигәҭасуаз. Закәытә мшы ҿаасҭази, ма закәытә мшы бзиази анырҳәоз, агәамбзиареи ма амш шыҟаҵәҟьази еснагь ишазымхәыцҵәҟьоз аагәникылеит, избанзар иара игәалаҟамзаара зхараз амш акәмызт, – убри аамҭаз ааԥын ааигәазтәуаз Амра аакажжуан. Амцхә иҽеимыз, иҵаҵӷәыдамыз ахәыцрақәа ихы иахьҭашәаз, агәжәажәарақәа дахьрымҽхаркуаз ирхырҟьан, аиашаҵәҟьа уҳәозар. Дақәманшәаланы, Рамин иӡбахәык иаҳауазар ҳәа, дзызҵаашаз данибалак, уи деиҭаизҿлымҳан. Мадина илыман уи арԥыс инырра, дзакәытә уаҩыз еиликаарц иҭахын, аха уаҳа иӡбахәык изеилкаауамызт. Ариабжьарак ларгьы дахьимбоз даргәжәажәон. Асҵәҟьа бзиабара убахьазма иара иқәра зықәраз иҿы! Ус данхәыцлак, маҷк ихы ааԥхеишьон, иҭаацәа дахьрылаз, ихәыҷқәа дахьырҿыз, игәы ихашҭуан, аха уи маҷк акәын, – лара дыгәхьааигон. Лҩны дызнеиуамызт. Ԥсоу аҳәаа заҵәык акәын уи илаԥш дахьыҵашәашаз. Ирҳауаз шмаҷызгьы, уахь дцон, даауан. Уажәшьҭа лбара уамак дзақәымгәыӷуа, димбар изымчҳауа аҿынӡа дыгәхьааиго даннеихьаз, уахык ԥхыӡырла лыхьӡ ҳәаны анҿиҭ, дцәырҳаны дааԥшит. Иԥшәма ибжьы лаҳазар ҳәа дшәеит, аха лара дыцәан угәахәртә, дҭынчын. Ашьыжь Алмас заа игыларц иаҿыз лхаҵа ус иалҳәеит:
− Ԥхыӡырла ҳаицны ҳашнеиуаз, усԥырҵны цқьа исзеилымкааз ԥҳәыск лахь уҿыноухеит. Шәҩыџьегь шәеишьҭаланы шәыҩит. Сымала саахынҳәын, сзаҵәымзарц аӡәы сишьҭан, аха дсымбеит. Сыԥхыӡ аҵакы узеилкаазар?
− Ԥхыӡ дырҩыс сышьҭыбхма? – дҩагылеит иара, иҽааилеиҳәеит, уаҳа ибжьы мыргацәакәа, араҟа ишьҭарҵоз ахәыҷқәа ааимырԥшырц.
Алмас аԥсҭазаара иаҳа еилылкаауазшәа игәы иабон. Амала илҳәоз дазеимдомызт, игәы лықәԥҵәазшәа дыҟан. Мадина знык дибандаз, убасҟан акәын Алмас лахь имаз абзиабара анҿыцхоз, уи иԥшәма аиашаз дақәшаҳаҭмызт, аԥыжәара даҽаӡәы илгар лҭахымызт, аха иара иԥсҭазаара ус иеиҿкаахеит, ишԥаҟаиҵарыз. Убри аҽны ихы шәиуа Ԥсоу ацҳа дықәсит, акы заҵәык арахь даазгаз – ихәыҷқәа амла ицәакыр ҳәа дшәон, аҟәыди абысҭеи иманаҵ, аԥсуа мла дагомызт рҳәон, аха иара уи уаҳа дзақәшаҳаҭхомызт. Иҵегь ихы ицәымӷнатәуан аарцәы аҵла шәҭы ҩежь амахәқәа дахьырхаанхаз. Ажәытәан ашәыр кылганы аҭира хьымӡӷыс изшьоз рышьҭра ахацәа ашәҭ ҭирҭаҿ иахьнанагаз иара игәы бжьнахуан. Дхынҳәны данаауаз, харантә ибеит аурыс ҳәаа иадибаҳәаланы ишеилагылаз, иҟалаз здыруадаз, агәашә аркын. Ауаа ана-ара итәан. Уахь унаӡаанӡа, абагьыр лыгәчама надыргылашәа, дықәтәазу лшьапы дрықәгылазу узымдыруа, Мадина дналхьыԥшит.
Игәы ҭыԥаны ишцозгьы, даамхагәырӷьеит. Амҩа ааихҵәаны, лара даалзааигәахеит, маҷкгьы шьҭахьҟа дааир акәын.
− Ак ухьызшәа збоит, – дыччон лара, аԥсшәақәа анааибырҳәа. – Узааи?!
− Сааизар ҟамлаӡои? – дԥышәырччон иара, ицқьаз лыла нҭаԥшра дахгәаҟуа, иҭахын дигәӡырц, убасҟатәи лцәа ԥшқа пашәын. Амала ус изыҟаҵомызт асҟатәи ауаа ахьгылаз, лхаҭагьы уи шлыдылкыларыз издыруамызт. Дахьынылҿаԥшыз азырханы, иҽиҟажан, – сара сцалап, абзиараз! – иҳәан, иҿынеихеит.
− Уҩны уабацои! – изаҳаз ахьаахьаԥшызгьы агәхьаа мкӡакәа, даалырхынҳәит.
− Рамин дысзыԥшаауазар ҳәа сишьҭан, – Мардасоу реицәажәара ааҭгыларц иҭахымызт, ауаа рылаԥш аҿаԥхьа ус иахигар иҭахын, дара реимадарагьы еибархха инымхарц.
− Дзуҭахи?
− Зегь раҵкыс бзиа иббози бареи уаҳа еимадарак зышәзаанымхеи?
− Иаланахыуи?
− Иахьцалак зегь раҵкыс бзиа иббоз мап ицәыбкит, – ариабжьарак ирыбжьаҳаз аамҭа ыҟаӡамкәан, излацәажәоз иааҟәымҵӡакәан иацырҵозшәа, рыхшыҩ еилан. – Нас аиҩызара мап зыбзацәымкуеи? Ари иаҳа ибзааигәоума?
− Мап ацәыскып уҭахызар, ус иаҳа иузеиӷьзар.
− Сара бысзымхәыцын, бара бхы базхәыц, иаҳа ишыбзеиӷьу бныҟәа.
− Ҳаиҩызцәаны ҳанхоз џьысшьон, аха уара уусқәа ас иуадаҩзар, уааигәара уаҳа сааиӡом.
− Ас иаармарианы мап ацәкра былшозар – бзиоуп, ибылымшоз џьысшьон ҳәа. Зны мап ацәкра былшозар, уажәнатә зегь ԥаҳҵәап.
− Уара ишуҭахыу.
− Сара раԥхьаӡа акәны дызбоит абзиабара злымшо аԥҳәыс, – аҳәаа агәашә аадыртын, ацҳа иқәсырц ишдәықәлахьазгьы, аԥхьа аиԥырҵра ларгьы илылшомызт, иаргьы.
− Аԥсихикатә атака ҟаҳҵарым.
− Избан ус зыбҳәаз?
− Абзиабара сара исылшом ҳәа уазҳәада?
− Нас зхаҵа бзиа дзымбо, асҟаамҭа хаҵак бзиа ибара злымшо…
− Урҭқәа узрылацәажәои?
− Аимадара зынӡа аԥҵәара закәу бдыруоу?
− Арахь аара уаҟәыҵырц угәы иҭоума? – иарҭмаҟ иахаршәыз агазеҭ аашьҭылхын, днагәылаԥшит. – Уҭаацәа зланыҟәугои?
− Сааргьы смааргьы, бара излабыхәшәи. Саҭамыз!.. – дцарц иҽааириашеит.
− Адырҩегь сымацара исразҟыуп, – лҳәеит лара.
− Иаҭахым, – аниҳәа, аҭак илымҭеит. – Сара саԥхьа бара бца!
− Ари агазеҭ саԥхьар сҭахыуп, изгоит иуцәымӷымзар, – даахьамԥшӡакәа днеиуан Мадина, лцашьала леиԥырҵра шзынамӡахоз ианаҳәозшәа ибон иара дахьгылаз. Аҳәаа ихыҵуаз данынрылаӡ, ҿыц ихы игәахшәаны даҽа ҳамҭакы дгылан.
Даҽа мчыбжьык иазынаԥшуа иҵит урҭ иеиқәымшәаӡакәа. Мардасоу аҳәааҿы данаалак, аидарақәа дрыҵан игәалаҟаӡамкәа. Усҟан лара лылаԥш иқәшәазаргьы иара дизцәырҵуамызт ҳәа агәаанагара иман. Лаԥшы хаала улбартә ҟауҵар акәын, уеилылкаарын ҩныҵҟала ҳәа уагьымгәыӷкуан. Амала дааиԥхьхәыцуан иара, иалихызи усҟатәи ақәԥара, дара рдунеихаан еицзыҟамлозар, доусы рҩныҟақәа ихьамԥшыр амуазар. Дзызкылсуаз алҵшәа иаҳагьы иҭагылазаашьа аруадаҩуан.
Уи аҽны даԥа бӷьык иԥшаан, иааигеит. Уамак ихашәалаӡомызт, ауаа иааргоз ацитрус нҵәара ианалага, амимоза шәҭы шьҭа ианблы, адаԥа иасны иркит. Аказак џьармыкьа аҩныҵҟа днеин, еиҳарак иахьҭацәыз хыбрак дныҵагылт, ақәа аҿыҵшәшәон азы. Акыргьы дааԥсан. Араантәы аҩны даннеилак, ариабжьарак амхи ауҭреи ааԥын лаҵарақәа ирызирхиауан. Алмас дидгылан, ахәыҷқәа анрыцдырхраауаз ыҟан, аха аӷьыра ус иара ихәда иқәын. Иацы хәлаанӡа ҵыԥх
аԥхынреи, ааԥынреи, аӡынреи иеизыргаз ауац акартоши, аџьымшьи, аџыши, атапарџьани рҭыԥқәа ирықәиԥсон. Заа иҭеигалашаз аџьқәреи ҭыԥгьы иақәиԥсақәеит. Амцхә аус ахьиуаз акәзу здыруадаз, цқьа дызмыцәакәа, иршеит. Аҽны, атачка иманы дцар Алмас ишылҭахымыз, амҩа дықәлеит, маҷ-маҷ хәыҷык есымша имырҳалар ауамызт азы. Ақәаԥсата дацәшәаны ас дааҭгыломызт аҳәааҿы даныҟаз, аха иԥсы ааиҭеимкыр ауамызт, ихы аԥша ҭаланы ихьуан, ибӷа аиҵыхра ааицәыцәгьан, иацы аӡыхь иижәцәаз илсхьан. Аԥхӡы маҷк иааиқәнаҭәахьан, дааҭгыланы иааилаимырбар, изеицәахаӡон.
− Угәы бзиами? – игәы иҽанӡамкәа дааизааигәахеит Мадина. – Усҭ угазеҭ! Саԥхьеит. Угәы бзиаҵәҟьамшәа збоит.
− Маҷк.
− Уажәааигәагьы агәамбзиара уман ҳәа сарҳәеит.
− Бинформаторцәа бзиазар ҟалап, – лара дышизҿлымҳаз даазхәыцит. – Амала бааира иаҳәоз сзеилымкааит. Уи бҩызара бызкамыжьуазар? – иара дышԥышәырччозгьы изҵаара аилкаара аиурц дашьҭан.
− Ус иаҳа уара иузеиӷьума?
− Изакәи?
− Усҟан исҳәаз ажәа ахьыназыгӡо.
− Сара стәы баҟәыҵ. Бара бхаҭа бшыҟоу саҳәа.
− Ухымҩаԥгашьеи, уԥшреи, усахьеи зынӡа исгәаԥхом. Уара ухаҵами.
− Имариуоп ус аҳәара. Сықәрабжа иеиҳаны ианысфа, дсыԥшааит адунеи иқәуп ҳәа уажәшьҭа сызқәымгәыӷуаз ауаҩы. Уажәы уи дынсымпыҵаба дцозар… Сара сыҟазаара сыҟамзаара иаҩызоуп. Ак счҳауа сыҟам. Ари чмазаразар, бгәы ишԥаанаго? Аха баргьы ус баша бмааит.
− Аиашаз, исзымчҳаит. Аиҳараӡак раԥхьатәи амш азы. Ус саҳәшьа иласҳәеит.
− Ишԥа?
− Уара ҩызаҵас уахьысцәыӡуа сгәы иалоуп, аиҩызара еиҳау ак узцәырҵызшәа сгәы ишабаз ласҳәеит. Сгәы лзаасмыртыргь, сеилагон. Иласымҳәар сҭаацәара рахь сзыхынҳәуамызт.
− Банысԥырҵуаз беиҭашысзааиуаз бдыруазма?
− Сшымааира ҳәа сыздыруамызт, аха смааир иаҳа ишеиӷьыз сазхәыцуан.
− Саабмацәажәар сзымчҳауа салагеит.
− Сара ус акәӡам сшыҟоу. Уара ушыҟоу здыруеит аԥсҭазаараҿы, сааигәара, уиала сгәы ҭынчуп.
− Ас ҳаидымҵыр акәын.
− Сара хәыҷык сыццакуеит.
− Саргьы сыццакуеит. Аха ҳаиқәшәара еиҭеирак исзаҩызоуп. Ԥыхьа ҳанеиқәшәа ус иҟалар алшон. Сара соуп изхароу.
− Акгьы ухараӡам, аҭагылазаашьа ус иҟоуп. Уаала уцозар! – лҽааидылкылеит, нас рҩыџьегь рҿынархеит, аџьармыкьа гәашә инҭыҵны, амш шхымкәацызгьы, амҩаду ианыларц.
Астәиалагьы арстәиалагьы ауаа, рыҭитәқәа рыманы, амҩа ганқәа ирынгылан, ацеллофанқәа рарҭмаҟқәа ирхарԥаны. Ашьамсиа зкыз дубарын, џьоукы амшьамба рхарԥан, ԥыҭ-ҩык ацеллофан шәыра ҭбаақәа рхы иҭарԥан, рыжәҩахырқәа илрықәсуа, аӡәырҩы рсахҭан палта кьаҿқәа ирықәгәыӷуан, аиҳараӡак ус игылан, амш ахкәара иақәгәыӷшәа, арахь еилысқәахьан. Мадина лшьапқәа шьыхьшәашәаз мҩашьо, ахьҭа лшьамхқәа ирылсуан. Мардасоу иакәзар – ишьацәкьарақәа бааӡан, ишьаргәыҵахь ацәаакыра неирц иаҿын. Ацҳа ианаақәс, аҩныҟақәа ицарц рӡбеит. Автобус инҭалеит. Уи ҭәцәан. Рҩыџьегь амардон иааҿахеит. Ас изааигәацәара шәарҭан. Иагьа умҳәан ԥҳәысҵас длеилаҳауан, лыԥсыԥ игәыдшәало дызгыломызт, имырбацәакәа, лгылашьа цәгьазшәа аԥшра аҭаны, ашьшьыҳәа џьоукы дынрыбжьалан, дынрыбжьысшәа дынрылагылеит, иара арахь дзымааиртә.
Еицәтәымуааны еицәтәымуаамызт, еизааигәаны еизааигәамызт, ргәқәа еицәыхьшәашәаны еицәыхьшәашәамызт, еицыԥхоны еицыԥхомызт, иҟалазеи, ирыхьзеи?! Автобус аҿы лҽынасҭха дышгылаз игәалашәонаҵ, абас дхәыцуан иара, ҩы-мшҟа рашьҭахь ҿыц Ԥсоу днеирц, адәыӷба данҭаз. Уи длалбаан, амҩаҿ ирҭиуаз дрылаԥшуан, уамак ибзиамыз апатырқал заҵәык иоуит. Аҩныҵҟа ирааӡаз анаша шәамахьк иҭиуан, уигьы ԥыҭк шьҭихит, зегьы игартә аԥара изхаӡомызт. Итачка днагәҭасын, ацәаҳәа ақәгылараз иҿынеихеит. Амҩа ианыжьлаз аҳәынҵәа рыцрататан амҩа ианыз, аиҳараӡак ихынҳәны иаауаз. Агәам-сам, еизганы иахькажьқәаз, аҳәынҵәа илакәаҳан, афҩы уаргыломызт, ааигә-сигәа акрызҭиуаз гылашьас иҟарҵоз иара изеилкаауамызт. Чмазара ҿкы бааԥсык цәырҵаанӡа, ақәгара ргәаӷьындаз!
Ацәаҳәа ааиҵасшәа иҟан, Мадина уа џьара дгылан, аанда зҿачаԥаз аихатәы шьаҟа лхы надҵашәа. Ашьаҟеи лхи ақьаад жәпа рыбжьан, ахьшәашәара лхашҟа инеирымызт ҳәа, уи ақьаад дақәгәыӷуан. Уи ма дааԥсан, ма хәыцырҭак дҭан, акәымзар ас дызгыларызи. Иеидарақәа лара илызхыганы илызиҭомызт, иԥхеишьон, избанзар еилыхарак ыҟамызт, аиашаз, џьоукы амҩаду ианыланы ицахуан, изышьцылаз изаҟәыҵуамызт. Итачка ацәаҳәа инықәиргылан, амҩаду ала, аанда даваланы, даалзааигәахеит. Гәҭыхак дҭаршәӡаны дамаҵәҟьан. Уи илыхьыз еиликаарц дыхҭеимкит, ара дшыҟаз лирдырын, дахьынхыҵуаз дизԥшырц леиҳәан, ацәаҳәа анынаҵысы, итачка даазыхынҳәит.
− Утачка кажьны узбагәароу?! – ишьҭахь иааиз аԥҳәыс илзычҳауамызт иара иаԥхьа шьаҿа заҵәык ахьҭацәхьаз.
− Ара сыҟами!
− Утачка уадгылазароуп, – анылҳәа, уаҳа лықәҿимҭыр шеиӷьыз ибан, итачка днагәҭасит, лара иаҳәҿархх лтачка налыргылан, дмырмыруан: – Аԥҳәыс дуаҭәашьаны уагьлацәажәарц уҭахым.
− Аиашаз, ԥҳәыск ибасҳәари, – дԥышәырччон иара, – бхаҵа даабышьҭыр – хаҵаҵас ҳмеицәажәарызи.
− Схаҵа дхаҵоуп, ара дышԥаауа?
− Аидара баҵеиҵазар, ихаҭа дзаҵамларызи.
− Ари аԥҳәыс ҳаҭыр лықәызҵо аӡә иоуп, – иаагеит даҽа ԥҳәыск лбжьы.
− Ахаҵаҵәҟьа ара дааны… – илбоз лцәымӷын даҽаӡәых.
Ацәаҳәа цқьа ианҵысы, аицәажәаха рымазма, аҭаҟәаҭаҿра акәырқәа нарҭасуа, атачкакцәа рԥсахы еибакәа амҩа ианын, ртачкақәа ахьынеидыкшыла-ааидыкшылоз, доусы аԥхьа доурыжьырц иҭахын азы, еицәҳауан. Амҩа иаҳа иахьҭшәарахоз, иган аҿы игылаз аԥхьа иахьоурыжьуаз амшала, Мардасоу ишьҭагылаз иацәҳауан, иԥсахы анеибадырклак, аҭак ӷәӷәаны ириҭон, ус ада иузынкыломызт, иара уигьы иннакылозшәа. Знык аҳәаа агәашә данынҭыс, илымҳа ҵызхаауаз ацәахцәыфа ажәақәа иирҳауазма, дыццакит, аҳәаахьчацәеи аҳазылхырҭеи рконтрольқәа ирласны дрылсырц.
− Адекларациа хаурҭәаароуп! – аҳазылхырҭа дынҭысуан еиԥш, ҩыџьа дааныркылан, бӷьыцк ааидыркит.
− Бласаркьада избаӡом, – иҳәеит Мардасоу, ашәахтәқәа даҽаџьара ишәатәызшәа аниба, иԥсеибакра ҩныҵҟала ихәаҽуа. Ма зегьы иддыршәандаз «абри!» ҳәа рылаԥш лазаахаз аӡә ацәаҳәа даалырԥаауан.
− Ҳара иуаҳҳәоит иануҵалаша, – аҩыга ааидыркит.
− Даараӡа узызҿлымҳахаша уаауп, – адекларациаҿ ижәла наниҵеит. – Сызго ак сшәырыҩуазаргьы цқьа избом.
− Нас иаҭахыу шәаны, уца!
− Заҟа шәҭахи!
− Жәа-нызқь.
− Даараӡа уазҿлымҳахартә иҟоуп, – ирҳәаз нариҭан, итачка днагәҭасит, ааигәа игылаз аекологиа аԥара ылхыҩ изы ирхиахьаз наиркны, давҵаланы амҩаду ахь
дынкылсит. Зылахь еиқәышьшьы игылаз Мадина данылба лнапы изылҟьеит, атәым ҳәаа аҭалара азин рызҭоз аталонқәа ҩба шаалхәахьаз ирбо. – Бҿаԥхаҿаччоит, аха бгәалаҟам.
− Избан? – ак зхьаамыз лԥшра аалхәеит. – Ҳцалап! – аџьармыкьа шыҟаз ицоз инарылагылеит.
Иара дахьылзынаԥшуаз, уамак зҵазымкуаз уск аалыгәҭыхазаргьы, уажәраанӡагьы хьаак змаз лакәӡамызшәа ҽулырбозаргьы, уажәы илыхьыз еиликаарц длызҵаар лҭаххо дҟалахьазар акәхарын. Амҩа лылаԥш лзаҟәымго дкыдыԥшылозшәа даанхон. Уи зымбоз иара иакәызма. Иааргаз рҭирц, амҩа азганк аҿы рҩызцәа иахьынрылагылаз, аахәацәа рахь уамак лхы кыдцәамызт. Ларгьы уамак ирацәаӡамызт, акрызҭиуаз рԥсы рфон, рыхә ладырҟәӡарц, дара рзы мацара аҳәаа ихыргаз џьушьарын. Акы иҭахызшәа, Мардасоу аџьармыкьаҿ днеин, уаантәы Мадина длызԥшуан, иара даныҟамыз, лара иаҳагьы лылахь еиқәын.
− Ибыхьыз аасабҳәароуп! – шьҭахьҟа данааи, иара иналықәикит. – Бхәыҷы игәы бзиоума?
− Хар имаӡам.
Лара лхәыҷы иӡбахә зынӡак ицәырылгаӡомызт, лгәы изҭамызшәа. Аха Мардасоу уи лҟазшьа цқьа дазхәыцхьан уажәраанӡагьы, избанзар ихаҭагьы ихәыҷқәа дрылацәажәаӡомызт. Аӡәи-аӡәи ражәа аарҿибахуа, доусы рхәыҷқәа рыӡбахә аацәырыргон, аԥхьа ицәажәаз ихшара раасҭа уи иажәа имызкыз итәқәа рылацәажәара иаҳа иус дуузшәа. Аха Мадина, лыҷкәын иакәмызт, лхатә уск ианакәызаалак далацәажәаӡомызт, дзыргәырӷьарыз зынӡак далаҟамызшәа, илхьаашазгьы ԥырхага заимурызшәа; илаҳауаз ада гәхьаа лымамызшәа, лхы мҩаԥылгон. Илыбзазгьы илыхӡызгьы зегь рыӡбахә Мардасоу изцәырылгар лҭахын амала. Урҭқәа иара идыруан.
− Нас ибыхьыз саҳәа!
− Ус акгьы смыхьӡеит, – лҽаалыртырц шылҭахыз ҩашьомызт. – Уара уҿаԥхьа гәыбӷан сыдуп.
− Ибҳәо закәи?.. Избан?
− Уҭаацәара рҿаԥхьа схы гәыбӷан асҭоит.
− Бхы шаҭа! Гәыбӷанк зынӡак ибымаӡам.
− Ишԥа сымам, ухшыҩ зегьы сара исзушьҭзар? Уи азын сгәы даара исыҵхоит.
− Уи бара ибхараӡам. Иҟалап зны еилыбкаар ус шакәу. Уажәыҵәҟьа ладагьы-ҩадагьы гәырӷьара роуаны збом. Еиҳараӡак Алмас лоуп сызҿу. Амала бара ишыбҭахыу бныҟәа, бгәы иаҳа иҭынчзарц.
Ақәҿылымҭит. Лхы лықәыжьшәа лгылашьала, иҟаларын лынамыс ҭыԥ лнамҭозар. Аха аиҩызара мацара акәзар лгәы иҭаз ус лгәы зылнархьрызи, дхәыцуан иара. Ацәанырра ӷәӷәа лымаҵәҟьазар? Уи мап ацәкра лылымшозар. Ахәымҽхан рыҭитәқәа згоз дахьынӡарылахәҳахәҭуаз, Мардасоу дцәыҵыԥшны лара длызԥшуан, лхымҩаԥгашьа лзыԥсахуамызт, иара ус даанхон шьҭахьҟа амҩа иананызгьы.
− Сара исзеилкаауам акы: бхаҭа еилырганы ибымоу бшысзыҟоу?
− Урҭқәа рылацәажәара иалаҳхи? – дҵааит азныказ. – Ҩызаҵас… Ҩыза дук иеиԥш, – инацылҵеит нас, лцәажәара уамак иеиқәымшәо, арахь илҳәоз агәра згоз иԥшра шьҭыхны. – Ахаҵеи аԥҳәыси реизыҟазаашьаҿ ихадоу ахкқәа алкаауп. Руак «Сторге» ахьӡуп. Усҭи!
Лџьыба иааҭылхыз абӷьыц наилыркит. Ацҳаҿ ауаа рықәсра уамак иласымызт азы, Мардасоу уи абӷьыц ҭынч дшаԥхьоз, иблақәа аахалашеит.
− «Сторге» – спокоҟнаӷ, теплаӷ и надежнаӷ лҩбовь, дружба». Ари абзиабарақәа ирукыуп, – ҭынч, лара лыда уаҩы имаҳартә, дцәажәон иара.
− Убасҵәҟьоу? – уамашәа илбеит иара даҽакала дахьахәаԥшыз уҳәартә аԥшра змаз Мадина иаалцәымӷхеит. Автобус аҿы ушьапы узықәымгало ацара рцәымӷын, адәыӷба ааҭгыларҭаҿ ианаангыла, лара иара даалырӡрҩит: – Алмас илдыруама сшузыҟоу?
− Сара сшыбзыҟоу лдыруеит, – лызҵаара аҭакҵәҟьа иҽацәигон, избанзар лҵаашьа лхаҭа цқьа дазымхәыцзар ҳәа дшәон иара, лыхшыҩ ибзианы иазишьҭыргьы иара ишеиликааз акәмызт лҳәарц лылшон, игәы иҭашәаз зегь еиԥхьырбо. Аха лҵаашьа иаанагоз иара бзиа дшылбоз иԥшәма илдыруазма ҳәа акәын. Акәымзар аиҩызара мацара зылҵәахрызи, уи абзиабара ду ацымзар? Аӡәы бзиа дшылбоз ацәырымгара лара илҟазшьазар? Аиҩызарала лгәаҵа иҭаҵәахыз лҵәахуазар?
Аԥыхьақәа реиԥш адәыӷбаҿ ауаа шырацәазгьы, атәарҭақәа зегьы ҭәын, зшьапы иқәгылазгьы маҷӡамызт. Мардасоу заа дҭалан, ахышә аҿаԥхьа иеиҿаԥшуа илатәарц, аҭыԥқәа ааникылеит. Мадина ирласны дзымааит, уқәԥаны уқәнар акәын, лара ус лзыҟамҵеит, дагьахыццакуамызт, тәарҭа лмоургьы, сааҭк лшьапы дықәгылазар, агьлыхьуамызт. Аха лара, длызхьааны иара иахьникылаз данылатәа, дшааԥсаз аалнырит. Иҿаԥхьа дахьтәаз дыннакылон акәымзар, Мардасоу ҭынч дызтәозма, асҟатәи ауаа ршьапы ианықәгылаз. Днаԥшааԥшуазшәа ҟаҵаны, уажәи-уажәи лхаҿы цқьаӡа дахьынлыхәаԥшуаз, иҽизлыҟәгомызт. Ацәашьы иаганы, аԥсыӡ, аҭубар, ача ахқәа ԥҽуа мацара иамжәаны рҿы иахьҭарҵоз, угәы зырхынҳәуаз ԥыҭ-ҩык, нас ааигәа зҿы зымӡәӡәацыз аҳәсақәа иреиԥшыз, зхы-зҿы зымрыцқьацыз, зықәра ыҟаз ахацәа уҳәа рахь данзымԥшлак, еснагь аамсҭашәа ԥшра змаз Мадина илаԥш аалыдхалон. Дыԥшқазшәа аналԥырҵра шиҭахымыз, длалбааганы дноуижьын, аӡынра, мчыбжьыла аҳәааҿы иантәаз, абарҭ рҿы рзыӡәӡәомызт, аха шьҭа, иаанхозаргьы уахык ианеиҳамыз, ирыхьзи ҳәа дрызхәыцуа, аҳәынҵәа зышьклататаз рҭыԥ изықәымгыло, ацара-аара хҭакны иахьрымаз, дрымҟьшьырц иҽгәаҭа, даарылагылт. Ааигәа иаргьы длыбаауан.
− Иахьа угәалаҟахым, – лҳәеит Алмас, иара аҩны даннеи.
Ииасыз арҭ амшқәа иаҳа дреигәырӷьозма, иахьа Мадина даниқәшәаз аасҭа, аха иҭагылазаашьа маҷк аҽшаԥсахыз, агәашә дҭалаанӡа, Алмас игәалҭахьан. Ариабжьаракгьы уи ус шакәмыз ааимырԥшырц даҿызшәа дыҟан, изымҵәахызаарын. Иԥшәмаԥҳәыс ҳаҭыр зықәҵатәыз лакәын, иара игыз-ибзаз ҳәа дизкылԥшуа далагахьан, аҭаацәара дуи лусуреи дырхашәаланы, ус игәы аҵӷара кылылкаарц дашьҭалартә аамҭа ахьылԥшаауаз мацаразгьы. Аиашаз, ус лыҟазаара аханатә иаҭахгәышьан, амала, акы уцәымӡкәа, даҽакы узырҳауамызт.
Ашьҭахь, Ԥсоу днеицԥхьаӡа, еснагь еиԥш дахьааҭгылалак днаԥшааԥшуан, амҩа дананыз, ладеи-ҩадеи еимидон, Мадина длышьҭахын. Ҽнак лара ариабжьарак дшыҟамыз агәра игаҵәҟьеит, избанзар уи, абра аидара даҵаны, иара илаԥш дыҵамшәакәа ҟалашьак шамамыз идыруан. Иҽиқәлыршәомызт. Убас уи дазхәыцуан, аҵыхәтәантәи амш азы лҟазшьақәа зеиԥшраз анигәалаиршәалак. Лызаҵәра иазылуз изеилкаауамызт. Дахьизааиуаз, иԥсҭазаара лҽахьалалгалоз диԥырхаганы иахьылбоз лгәы иалан, зынӡак дышҭынчымхоз атәы лымҳәахьази, уажәшьҭа дзырҭынчзеи? Ма рахәыцк лыцәԥҵәеит, арахь аӡбахә лҳәомызт. Аиҩызараҵәҟьа ԥхаӡа ирызнымхозшәа ибон, иӡҭуан реизыҟазаашьа ацәашьы мца. Зынгьы данхәыцлак џьара акала диргәаазар ҳәа дшәон, аха изла – изеилкаауамызт. Ихәыцрақәа деимырхха дышрылаз, ҽнак, ацәаҳәа дықәгыланы дышнеиуаз, лара, лҩызцәақәак дрыцны, амҩаду егьи аган ала аҳәаа даахыҵит. Арахь дахьԥшуаз, лыбла шыччоз ахарантә ибарҭан. Инеиҿаԥшра лҭахын, дахьылбаз лызхазар игәахәт, убас дааҭымгылаӡакәа Амрагылараҟа лхы хан лара. Ааигәа-сигәа иара дахьыҟаз, дзаҵәымызшәа лбазар? Уи лызхозу? Усҵәҟьа акәзар, иара иҩызара лҭахыҵәҟьан, аха изцәырҵыз ахәыцра агәыҩбарахь дкылнагар иҭахымызт, избанзар агәрагарақәа ицәыуадаҩҵәҟьан, зегьы импыҵабон.
Ҽнак аҟара бжьысхьан, Ԥсоу нырцәҟа ацҳа днықәсын, итачка иманы дышнеиуаз, лара, иара иаԥхьа аҳәаа дхыҵны, лыҭитәқәа шрылҭахьаз мҩашьо, дәқьанк аҿынтә даадәылҵит, иаалхәақәаз ларҭмаҟ инҭаҵо. Иара данылба дышдәылҵыз агәра игеит, – ишҟа лыбла аартцәаны дыԥшуан. Нас дааиԥхьхәыцын, шьҭахьҟа дныҩналахт. Уажәтәиала иаԥхьаҟа днеирц лзымгәаӷьит, уаанӡа лгәы шыбжьажьоз, лҽиҟәгара лиааит. Уахь иҿынеихеит. Иеидара зқәыз итачка илаԥш
ахьахызаашаз инаиргылан, аҩныҵҟа дныҩнашылеит. Лхы шьҭацаланы ахышә дадгылан.
− Иҟоуи? – лнапы ааниклын, аԥсшәа леиҳәеит.
− Угәалаҟазаара ыҟоуп?!
− Бара бтәы ԥхасҭами! – длафуан иара.
− Аиаша?! – аҩныҵҟа иҭшәан, аӡәык-ҩыџьак иҩнагылаз рылаԥш рзеицәазшәа, адәахьы дыҩдәылҵит, иеиҵаԥсаны илкыз лтачка лыманы. – Усҵәҟьа угәы изаанагеи?
− Беилаҳәашьа ус иҟоуп.
Аԥхын ааира агьагмызт. Аҽны акыргьы шоуран, амш аҽеиҭакра дацәшәаны, куртка ԥшқак ишәиҵан, изычҳауамызт. Лара акырӡа дҿамзи, ахьшәашәареи аԥхареи реиларсырҭа уамак илнырӡомызт, амала ус аамҭа аныҟаз иузгәамҭаӡакәа аԥша уланаҵон. Ԥхынҵас лҽеилалҳәон, дпашәӡа, дџьашьахәха, иаалыкәыршаз дышәҭха дрылагылан. Заҟа дыблахкыгаз аҟара, иара игәалаҟазаара ԥхасҭахон, уи шцәыримгозгьы. Ашана иара дитәны дзыҟаломызт, уажәтәи реизыҟазаашьақәа рыԥсҭазаараҿ зны ирԥырхагамхар ауамызт, итрагедиамхандаз! Убас данхәыцуаз, дныҵаба дцарц деилаҳауан, уаҳа дахьимбашаз џьара дыҟазар, зегьы ҭынчрахарын. Ус иагьа иҟазаргьы, иара иҩызара ахьынӡалҭахыз, лара ишылцәымӷыз ала ныҟәашьак изыҟаҵомызт. Уи хҿыхгазар здыруадаз.
− Аҩыза дыбҭахыуп. Бзаҵәызар сҭахым азы, бсызкажьуам. Баргьы скабмыжьын. Быда сыҟоушәа, сыҟамшәа ауп схы шызбо. Зынӡа бмыццакуазар, усгьы, ҿыц биасыртә, иаабхәаша ҳара ҳашҟа егьыҟам, бсыцны баала! Уамак сынхом саргьы, – илабжьеигаз акгьы шахылымҳәаазгьы, инаицрыҵра шылцәыуадаҩыз изгәамҭазаргьы, мап шацәылымкуаз ааинырын, итачка ԥхьаҟа днагәҭасит, ларгьы ашьшьыҳәа днаишьҭалеит. – Иахьцалак сбызҵаарц сҭахыуп, – дааҭымгылаӡакәа дааихьигӡеит, – избан бара абзиабара злымшо бакәны бзыҟалаз?
− Иацы арии сареи ажәақәак еимаҳкит, алаф шынеибаҳҳәоз мацара. «Зынӡак бзиа узбаӡом», – сҳәеит, сыхәмаруан, аха аҵабырг аҵан. «Ҳаи џьыбшьт! – иҳәеит. – Нас бзиа иббода?» «Иаԥсоу хаҵа дыҟам, – сҳәеит. – Иҟазаргьы аҳәса ааргахьеит».
− Иахьцалак, сара исзымдыруа быԥсҭазаараҿ ак быхьит, абас бҟалартә. Аха базхәыц иҟабҵо закәу: исбырбеит сторге иаанаго, абас ауп сшузыҟоу ҳәа сабҳәеит. Сара ибсырдирт ари абзиабара хкқәа ишыруакыз. Уи бара иџьабшьеит. Сара сыззааиз: абзиабара аӡбахә баҳарц бҭахӡам, исбырбаз аҵакы мап ацәыбкырц бҭахыуп. Бгәы аарти! Бара бзын уи саԥсоуп, излеилыскаауа ала.
− Раԥхьатәи сызиццомызт, избанзар издыруан иареи сареи ҳҭаацәарақәа рзы уи зхлымӡааххоз. Џьоукы рдунеи рбжатәны, сара насыԥк сзырҳауамызт. Убас ишыҟалоз збон аҩбатәи иаангьы, амала уи аус иаҳа исырласит. Убри азоуп бзиа дшызбоз азы аӡәгьы изиасымҳәаз. Уи ажәа аҵакы сзынаҿаԥшуам. Схаҵагьы ибзианы зны дысзыҟан, усҟан бзиа дызбозшәагьы сгәы иабон, аха иара шиакәмыз аныздыр, иахьа уажәраанӡагьы схы сшәиуеит, усҟан цәаныррақәак ахьсызкашәаз азы. Даҽаӡә иахь цәаныррак соуртә сызлаҟаларызи, хаҵа сахьыҟоу аламҵаӡакәан. Абзиабара мап ацәкра хыхьчагоуп сара сзын, даҽа трагедиак ҟамларц.
− Бара бзы итрагедиамхарц… Аха бареи сареи ҳаизыҟазаашьа трагедиак арҿиарц агьагмызт, уи бдыруоу? Ус акәзаргьы, исабҳәақәаз иаҳагьы бысзааигәартәит.
Аахәацәак рылаԥш ақәшәозар ҳәа, итачка наиргылан, аамҩахыҵ даагылеит. Лара насҭха икажьыз аиашька аалырҳәын, аанда инадыргылашәа, днықәтәеит, дааԥсаха дшыҟаз ҩашьаӡомызт. Лтәашьа-лгылашьа, лҽеилаҳәашьа-лҽеилацашьа рыла, ԥшрала-сахьала аӡәы длыршанхарын ҳәа зынӡак лхы иҭашәомызт, ус лылшарын ҳәа дыҟамзар ҟаларын, ус акы далаҟазаргьы, дәахьыла акгьы убарҭамызт. Лхымҩаԥгашьа ԥсабаратәын, ишлылшоз дтәон, дгылон, илнаалашаз лшәылҵон, лԥшра-лсахьа уамак дашьҭамызт, аха лара зегь лнаалартә дџьашьахәха адәы дықәгылан. Зхы џьазымшьоз лара аӡә заҵәык лакәын. Абарҭқәа ахьидыруаз иаҳагьы игәы идырхьуан, игәгьы лзыбылуан.
− Ауаҩы игәы иҭоу зегьы зиҳәарызеи? – уажәраанӡа излацәажәоз иацылҵон лара. – Сара сцәаныррақәа рыҵәахреи рыхәаҽреи сылшартә сыҟоуп. Убарҭ зегьы хәыц-хәыц изеимҿыршәатәузеи?!
− Гәаҭала ҳаизааигәазар сҭахыуп, аха агха сыхьуазар – схы ласырҟәуеит ауптәа иаанаго.
− Ухы лаурҟәуам. Аус злоу – ҳара ҳагәра еибагоит.
− Аха бара абзиабара агәра бгом.
− Избанзар цәгьарамзар бзиара сзыҟанамҵацт. Даҽаӡәы инасыԥ имхны сара салаҭхаџьыр сҭахым. Ҳара уаҳа ҭахымкәа гәыкала ҳаизааигәоуп, ҳаиҩызцәа бзианы ҳанхар сҭахыуп, даҽакы ҳабжьаларгьы иашахом. Ақьабзи аҵасаи ҳабжьагылоуп. Ҳагәра еибагоит, ҩныҵҟала аизааигәара акәӡами ари иаҵанакуа.
− Ҳабанӡеизааигәоу ҳабанӡеицәыхароу?
− Зынӡа ҳаизааигәоуп. Амала уаҳа ҳаизааигәацәахар аҭахым.
− Избан?
− Сыбла аахтны сыԥхамшьакәа схаҵа ибла схыԥшыларц. Уԥшәма даасықәшәаргьы, убас сҿаҳәамхарц.
− Зынӡа ҳаизааигәоуп, арахь ҳҩыџьегь иаадыруеит дунеихаан ҳшеицзыҟамло.
Иҿыцыз цәгьара уск лаҳазшәа, ашәшьы налхаҳазшәа, иаалықәлашьцеит. Изгыз лнацәкьарақәа, иауз лмахәар пашәқәа, лыбла гәыҭбаа ҭыԥхаақәа, лыџьымшь ртәашьа, лхцәы аԥшҭәи аиҿкаашьеи, лоура лыҭбаара, лшьапы џьашьахәы ԥшӡақәа, лҟазшьа, лцәажәашьа, – дызлаигәамԥхоз агьыҟамызт, еснагь иҭихуаз аӡӷаб лакәын, – уи инапы лнапы инақәиҵар иҭахын, аха ус лара илҭахымызт (ус игәы иаанагон), иҵегь реизааигәара лҽацәылыхьчон, дгылан иара, ирҭҟәаз абахҭа анаҩсан иҟаз аԥсҭазаара дшазхьаауаз еиԥш, «ҳҩыџьегь ҳагәра еибагоит, уи ауп аус злоу!» – илымҳа иҭаҩуан лбжьы. Иара изеилкаауамызт: лара иаалҳәоз зегьы зырҳәоз бзиа ирбоз иакәын, арахь абзиабара дшагәылаз лоуҳәар – мап ацәылкуан. Аахәацәа ааидгылан, илахәҳахәҭуан. Иара урҭ дырхыццакуамызт. Акраамҭа абра дгылазар, адунеи иаџьеишьоз аԥҳәыс даҽа ԥыҭрак длацәажәалозар иҭахын. Иҽахьынӡеидикылоз лара дҩагылан, амҩаду днангылеит, араантәи рықәҵра аамҭа шааиз илырдырырц.
− Бхаҵа бзиа дыббозар, уахь бгәы ҭынчзар, сара иаҳа сбеигәырӷьарызушь ҳәа схәыцлоит, – амҩа днықәлеит иара. – Аха схы зжьозар ҟалап. Издыруада шәарҭ заҟа шәеинымаало сара исзеиӷьзар ҳәа схәыцуазар? Бара бгәы ишԥаанаго?
− Схаҵа бзиа дызбом ҳәа угәы изаанагои?
− Уи ҿыцуп сара сзын.
− Иуасымҳәахьази!..
− Мап.
− Иухашҭит.
− Ус анакәха, сара сымцхуп.
− Уи закәыхи?! Сышԥаузеилымкаауа… Уи хшара дук иеиԥш, еснагь иныҟәгатәу аӡә иакәны сизыҟоуп. Уара уԥҳәыс бзиа дшубо ануҳәалак, акыр уасҳәома?
«Илҳәаз закәи?! – Мардасоу ихшыҩ адәахьы аҽцәырнагомызт. – Илҳәаз иаанагаӡом бзиа узбаӡом ҳәа! Бзиа узбоит, аха… Изылцәымӷыузеи сгәы ҭынчхартә иаартны илҳәар, сгәы мбжьажьартә?». Аԥыхьа, ицәанырра ахьынӡиҵәахуаз, игәаҵа ҵыблаауан, аҽынкылашьа дақәшәалон. Знык ианцәырига, ицәыуадаҩхеит аҽырмаӡарақәа, еснагь аӡбахә иҳәалар иҭахын. Знгьы игәы иҭаз амацара иҳәозу, маҷк ациҵозу игәахәуан, избанзар еснагь уи аӡбахә цәыругалар, акыр амцхә уҳәазшәа, ихәыцраз ацәажәарақәа цәыругазшәа иҟалазма ҳәа дазхәыцлон, аха, имапкра данаахнахлак, ма, иҭаацәара дышрылатәаз, лара лызхәыцра аныхҭеиклак, идыруан иимҳәоз имцхәыз ажәак шаламыз. Убасҟан ҿыц иныруан иара иеиԥшҵәҟьа лара иара дизыҟазаарц шиҭахыз, уи атәы лҿы иалырҳәар акәын агәра анигозгьы.
Рҩыџьегь автобус аҭалара рцәымӷын. Шьҭа аҩны инеины, ус ӷәӷәак аҽны ирзымҩаԥгомызт. Маҷк амҩа иқәхар цәгьа ирбомызт. Џьара инеидтәаланы иеицәажәалар иара цәгьа имбазт, лара ус лхы илзаҭәашьомызт, анаԥшцәа
еицгәарҭацәар рыбз уахәарымызт, дызцызгьы игәы иҭашәоз иалылдраази, иагьа игәра лгозаргьы, ахаҵа маҷк лҽааицәылыхьчар цәгьазма. Адәыӷба ааҭгыларҭахь иҩықәнан, уа арымӡ инықәтәеит. Иара ааира иазԥшын азы, уаҩы илаԥш ихҭанакцәарымызт, рызхара изымеицажәаргьы, ԥыҭк еибырҳәарын. Ааигәа изымеибабақәар ҟаларын, иаархәашаз ирҭишаз уажәыҵәҟьа имаҷӡан. Амала уаҩы илаԥш иҵашәацәарымызт ҳәа баша игәы иаанагеит. Ибзанзар лара дахьтәазаалак, дахьгылазаалак дыԥҳәысызма, дхаҵазма ахарантә дгәарымҭар залшомызт. Убасҟатәи илыԥшнын. Ҽынла Амра умбар ауазма! Уахыла – Амза!. Уи аныҟамыз, зегь раҵкыс ииаҵәаз аеҵәа аҩызцәа ирылумбаар алшозма!
Адәыӷба Очамчыранӡа ицоз акәын. Ақалақьқәа ирыбжьаз адәыӷба авагон хтқәа иреиуамызт уи авагонқәа, аплацкарт ҭыԥқәа руак ааныркылеит. Еиҿаԥшуа ахышә инадтәалеит. Урҭ, убасҟатәи ишеинаалоз рбозшәа, рааигәа уаҩы дымтәеит. Араҟа уамакгьы изеицәажәомызт, амала, рылаԥш еидмырхалацәакәа иахьеиҿатәаз, гәаныла еицәажәон, рхаҭақәа ирызгәамҭаӡакәа. Уи аҽны еиԥш дылҭахны уажәраанӡа дҟамлацызт лара. Иара иҿы ҭабон, иаалырҟьаны иҟалаз ашоура изычҳауамызт. Адәыӷба платформак аҿы ианаангыла, длалбааԥаны ӡык ижәырц, дҩагыларц дҩеихеит.
− Уабацои?! – дыҩныҵәаарц агьлыгымхеит.
− Ибыхьи?.. Ӡык ыжәны, саагьежьуеит, – шиҳәазгьы даахынҳәит, акы дшацәшәаз ибон азы.
Маҷӡак даанижьыр лҭахымызт. Анцәа дрыцҳашьа! Лҩныҵҟа еилашуан. Иара даныхынҳәыҵәҟьагьы, дцаны аӡы ижәырц иабжьгашьа лҽақәлыршәаанӡа, адәыӷба дәықәлеит. Ахышә дахькылԥшуаз, адунеи ашәҭра аҽазнакуан. Агәарԥқәа рҿы збӷьы ԥтыз аҵла аиаҵәара рхылахьан. Аԥҳәасеи аԥҳәеи шышәҭра ишәҭхьан, иагьҿалахьан. Ацақәа, асы рықәнаузшәа, шәҭы шкәакәала иҭалаҳан. Урҭқәа цқьа илбаӡомызт. Ллыбаарҭа ааигәахон.
− Абзиараз! Даҽазнынӡа! – шьҭа дышгылашаз лырдыруа, дааԥышәырччеит.
− Исҭахым! – албаара шылцәымӷыз шьҭа илӡомызт, ажәжәаҳәа ларҭмаҟи лтачкеи ааидылкылан, дҩагылан, дныбжьалеит.
Днаскьеигарц дналышҭалеит. Атамбур иқәгылан, ашә иадгыла, ааҭгыларҭа иазԥшуа. Лгәалаҟазаара лзыҵәахуамызт ԥыхьақәа реиԥш. Ас доуижьыргьы иҭахымызт. Ихаҭа ихшыҩ азымцацәаӡакәа, инапы ҩышьҭихын, инацәкьарақәа лхцәы жәпа иналишьит. Асҟатәи изааигәара раԥхьаӡа акәны, иаргьы дазԥшӡамкәа, мап ацәылкуамызт.
− Уи ҩызаҵас акәзар, – дагьааԥышәырччеит лара.
Илыбаауаз атамбур, ашә аартны, иаалагылеит. Адәыӷба анаангыла, лара раԥхьаӡа длалбаан, абзиараз ҳәа лнапы изышьҭылхын, лҿыналхеит, уаҳа даахьамԥшӡакәа. Адәыӷба андәықәла, иара уа даанхеит, дахьлыбаашаз инаӡаанӡа. Иахьтәаз деиҭанеит, итачкеи иарҭмаҟи ааигарц. Имацара уа дызтәаӡомызт, арахь иахьааиԥырҵыз дгылазарц иаҳа игәы азыҳәон.
Аҽнынтәарак, Олег иҩыза дима, аџьармыкьа дуи амаҷқәеи, агастрономқәеи акаҳуажәырҭақәеи еимдырҟьеит, ресторанқәак рҿгьы инкыдгылеит. Олег иҩыза иангьы дрыԥшааит. Аӡәы иҭахымызт алимон. Зегьы ирыман, хәы маҷӡала ирыдыркылар цәгьа изымбозгьы ҟалақәеит. Аџьармыкьақәа рҿы азарбаџьанаа тәан, иахьа хәлаанӡа акакала ҩажәа-ҩажәеижәаба цыра рҭиуан, иццакуамызт. Мардасоу ус агылаха изҭадаз, дагьашьцыламызт.
Ауха, аҩныҟа ианыгьежьы, Мардасоу дхәыцуан, дхәыцуан, иҩызцәагьы зҭашәаз излалҵша рӡбон, аха акы изазкылсуамызт. Илимон агараж ишыҵажьыз дықәҵырц иаақәикуан, ма хәмариала џьоукы ириҭар, иқәиҵаз ауал ԥыҭк ишәарын. Олег диргәыӷуан уи илимон баша ишыԥхасҭеимтәуаз ала, иидыруаз аҳәсақәа рнапы ианиҵар, ирҭирын, аԥарақәа ԥошьҭала изирхынҳәрын. Уи џьоук ателефон дырзасит, џьоукгьы дрызцеит, аха уи ауха иалагӡаны ииҭахыз назыгӡашаз уаҩы данизымԥшаа, иимбацыз даҽа ҳәсақәак дышрацәажәашаз ала иргәыӷит. Аамҭа ықәҳа ицон, арахь ус рзыҟаҵомызт, – Мардасоу инапы злеимкыцыз дахьалагаз ихы гәыбӷан аҭо, дзыҩнагьежьуаз ауаҭах дакуамызт.
Адырҩаҽны ишшәахьа мшызгьы аџьармыкьа аус ауан, аиашаз акыр зҭиуазгьы иаазхозгьы уамак ирацәамызт. Иҟаз рбарц акәын изааиз, изықәгәыӷшаз рацәак шыҟамзгьы. Иаалырҟьаны арԥыс ԥшӡак Олег дааиҿаҳаит.
− Ҟоҳ, Гоча! Ара аус шууаз зынӡак ишԥасхашҭи!
− Сабаухәарҭоу?
− Абарҭ Аԥснынтә иааит, уҳацхраа!
− Уаҳа зҭахым. Сара сагыруоуп, аха сыжәла зхыу аԥсуаагьы рацәоуп, сыуацәа абжеиҳарак аԥсыуаауп. Схаҭа с-Ҭҟәарчалтәуп. Акаҳуажәырҭахь ҳнеип, – ара хьҭоуп. Сҩыза днеиуеит, зегьы ҳаӡбап.
Арҭ акаҳуажәырҭаҿ итәаны цқьа еибадыраанӡа, дааит арԥыс ҳаракык, дазарбаџьанын, урҭ рԥшра шимамзгьы. Акаҳуажәырҭа аиҳабы инаиркны, ара иаҭаауаз абжеиҳараҩык азарбаџьанқәан. Ари аџьармыкьа дара ракәын изымпыҵакыз, Гоча заҵәык урҭ дрылан, рнапы злакыз аилахәҳахәҭрагьы деиҳабын. Уи иҩыза Игор (ихьӡ аҳәара уадаҩын, имилаҭ иреиуамз уаҩы игәалашәомызт азы, иаармарианы ус хьӡшьарас ишьҭихит) еснагь дҿаԥхаҿаччон.
− Заҟа ҳәа иҳашәҭарц шәҭахи? – дҵааит уи.
Мардасоу уажәы ихы иҭаз иааигаз ахә измихыз ииҭар, амҩа иақәирӡызгьы уалны иқәымхарц ракәын дзызхәыцуаз. Уи ихә аниҳәа, иаазхәоз ирыӡбеит ҩбаҟа иашька иахьа ирҭиирц иқәдыргыларц, – ишцоз рбар рҭахын. Уи ахьынӡарҭиуаз, агараж иҵганы иааганы, рлимон аџьармыкьа шьҭаҵарҭаҿ ирырҭар акәын. Уи ҩынтә ибжьысны иааргеит. Ианыркапан, ирацәаӡаны иагхеит. Иҟалаз аилкаара уадаҩын. Алимон акапан ацәыӡуан, аха иааргаз ахԥатәи ахәҭа ыҟаӡамызт. Адгәыри иареи изқәырҵаз – уи ахьышьҭырхыз аиҳабы ижьеит. Ахә ҳәа ара ирарҳәаз рзыԥсахуамызт, арахь Мардасоу ауал иқәшәон. Аҵла иалҩрыз амаҭ шицҳауаз идыруан, уигьы ҩныҵҟала мацара ихигарц иӡбеит. Амала Игор алимон ахьикапануаз амц иҳәарын ҳәа ихахьы изаамгеит, убригьы гхан, аха усҟан уи изымхәыцит.
Уи аҽны алимон ибзианы ицон. Акакала хәы ҳаракыла иаазхәарц зылшоз ыҟан, иаҳагьы ирацәан килограммла иаазхәар зҭахыз, урҭ раагарҭа маҷын. Амала Гочеи Игори ирҭахын иҵегь хәы ҳаракыла уи рҭиирц. Насгьы издырҭиуаз аԥара хазы ирыҭатәын. Урҭ ирԥшааит каҳуажәырҭак, ԥыҭк ахьыргашаз. Егьи адырҩаҽнынӡа уаҳа рзымҭиит. Уи ауха ԥара ԥыҭкгьы Мардасоу иааидыркит, инхаз аҩаша ауха ирҭарц дақәыргәыӷны.
Ртауар ахьықәдыргылаз ишцоз рбарц, рхаҭақәа аџьармыкьа хәыӡқәа иахьынӡарылагьежьуаз, Адгәыр дҟәындҟәындуа дрыцын. Уи игәаԥхомызт алимон анрыдыркыла, аԥарақәа иаразнак иахьрырымҭаз. Абри акы аҵазшәа игәы инаҭон. Азарбаџьанқәа Игор изгәаан, иацәҳарц рыҽдырӷәӷәон, иара усгьы зегьы дрыхәлаччон, ршыра хҽуа. Урҭ ахьиргәаауаз Мардасоу бзиарак Игор ирзыҟаиҵар иҭахызшәа дахьихәаԥшуаз, Адгәыр урҭ ус баша ргәы нирхомызт, қьарк дашьҭан акәымзар ҳәа, иҩыза еиҳабы иара ихы иҭеигалар иҭахын уи ахәҳахәҭҩы агәрагара дшаԥсамыз.
Мардасоу илаԥш налаахеит агәыргәалеи даныриаланы идырцәаз ахәыҷы. Уи иара иԥҳа аиҵбаӡа даара длеиԥшын. Дӡыӷраԥшьӡа, лӡамҩа хәыҷқәа ҭҵәрааны ицон, аҵаара иахылҵуаз аҳауа цқьа лызгәдууны, ацәамҭхаа далан. Уи лан, иаалхәашаз хәҳаны, даагылеит.
− Заҟа лхыҵуеи?
− Фы-мзы.
− Схәыҷгьы убасҟатәи лхыҵуеит, – уи длыцны, ахәыҷы илаԥш дизыҵмыршәо, акыргьы днаскьахьан, Игор дшыҩуаз данааихьӡоз.
− Абааԥс, сугароуп!
− Иҟалеи? – амашьына аҿанынаирха, даахьаԥшит Мардасоу.
− Аресторан аԥхьа исыргылаз ахәҳахәҭҩ ателефон дасит, ментк дааин сыкапанга игеит ҳәа.
− Дарбан?!
− Мент! Амилиционер! Уи уажәы уа дабаҟаз, иԥсгьы ибзагьы дрықәынҵәааит! Иаарлсаны сыуаҩ дықәызгароуп шьҭрада.
− Исзеилкаауам, документла аус жәуама?
− Иарбан документу?! Изысҭахи адокумент? Дабаҟаз уи аҟьамсар уа, аа?
Аресторан ахьыҟаз харамызт. Ҷкәына хышк Игор диԥылан, диацәажәон. Уи ииҭиуаз ахәырма зҭаз аиашькақәа амашьына иақәырҵеит. Игор ихаҭа аресторан дыҩнан, ирласынгьы дзымхынҳәит. Дандәылҵуаз еснагь еиԥш дҿаԥхаҿаччон, идәылигаз акапанга наиргылаанӡа, аиашькақәа шьҭахьҟа иақәырхырц рызҿиҭит. Ихаҭа дааҭымгылаӡакәа, амашьына иҭаз лимонқәак ацеллофан шәырак инҭеиԥсеит, хәырмақәак нахеиԥсеит, дыццакны шьҭахьҟа днагьежьит.
− Иҟауҵеи, исзеилкаауам? – уи, амашьынахь данааи, уамашәа дибон Мардасоу.
− Ушыччо укьатеи ԥырҵәап… Сишьҭоуп, аресторан еимсырҟьеит, дызбом. Иара адиректор иҿы дтәазаап.
− Дарбану?
− Абри аҟьамсар, уаҳа дарбану. Саннеи, иаԥхьа сыкапанга ықәгылоуп. Аҭаҭын аацәырызгеит, акы неиҿыҵаскит. Амца насыркит. «Сыкапанга угәаԥхама?» – сҵааит. «Анагӡком аҿынтә азин сырба!» – иҳәеит. «Уажә уи абаҭахыу, – сҳәеит. – Анагӡком рыда ҳара ҳзымеицәажәарызшәа. Ауаа аџьармыкьахь аныҟәара рцәыуадаҩуп азы, дара рахь саар иаҳа иеиӷьми. Уаалар, чаик еицаажәып! Азарбаџьан чаи даара иароматуп». «Уи уажә аха сымам», – дҭынчуп иара, аха имамхкәа, дсызԥшны ара дтәеижьҭеи, иагьа ус ҟаиҵахьазаарын, амала сҭаҭын дшахо убандаз, уигьы иароматуп. «Нас ҳзеибаргәаареи, – сҳәеит. Лимонқәак узаазгап». «Иаага!» – имҳәеи.
− Убри азоума абасҟатәи узиршәаз?
− Дҟьамсаруми. «Ну вот! – иҳәеит аресторан адиректор. – Аӡәы дментуп, егьи дрекетируп, шәеинымаалар – шәабацои». Аҟьамсар аччара далагеит. Саргьы сыкапанга аақәысԥаан, сындәылҟьеит.
− Иахьа сԥарақәа зегьы суҭома?
− Иусҭароуп. Ахәымҽхан, аусура алгамҭаз, ани ҳкаҳуажәырҭаҿ ҳаиқәшәап. Уажәы абра сныжь! – амашьына шаангылаз дынҭҟьан, ауаа дрылҳәҳәо дахьнеиуаз, иццакышьа аҟара ацнаҵон.
Мардасоу Адгәыр диԥшаан, абылтәы иашьҭалеит. Ариабжьарак литракгьы рзымԥшаацызт. Абылтәыҭирҭақәа еимырдеит. Џьаразаҵәык ирҭиуан, уаагьы рхы ԥибаҽуа еилагылан, амашьынақәа реишьҭагылара аҵыхәтәа убарҭамызт. Арҭ рыбжеиҵырагьы аколонкаҿ изааӡарымызт. Уаха рԥарақәа роуазар, ашьыжь шаанӡа амҩа иқәлар акәын, арахь рбылтәы маҷӡан, амҩан ак роурын ҳәа ақәгәыӷра цәгьан. Ара ирыхәҳар акәын ма мҩабжаранӡа иназгашаз абылтәы. Уи зыхәҳахьаз ирымырхырц рҽазыркит, аха уаҳа умԥсит, акы зымпыҵшәозгьы убасҟатәи ахә иҳәон, Мардасоу иџьыба иалымшартә. Аидарамҩангагақәа ирықәтәаз ирыҳәарц иақәыркит, урҭк руаӡәк ҿааиҭит:
− Адоллар умоу?
− Аиаша иҳәоу, дыхәмаруоу?! – иџьеишьон Мардасоу. – Ҳанаауазгьы аӡә абас ҳаимҳәахьази.
− Ҳара ҳауп зегьы зхароу, – даахьаҳәит Адгәыр, – ҳашҟа ианлеилак, ҳаҭыр рықәаҳҵацәоит, иаԥсоу, иаԥсаму ҳәа еилымхӡакәа, зегьы ҳарзысасдкылацәоуп.
− Уажәшьҭа аџьармыкьахь ҳцароуп, аамҭа ҳацәцоит.
Акаҳуажәырҭахь инеиаанӡа, ирбеит Игор ихәҳахәҭцәа рԥарақәа шиԥхьаӡоз, уаҩы иахьиҿырхарсҭамыз џьара иҩнагылан иаргьы даргьы. Уажәыҵәҟьа рԥарақәа ааигарын ргәахәын, Мардасоуи Адгәыри наҟ иныҩналеит. Гоча уа дыԥшын. Игор иҽнимырхацәеит. Еилаҳәарак Мардасоу иахь иааирххеит.
− Абра даҽа ԥыҭк ыҟоуп.
− Иуҳәо закәи, уахагьы ҳаумышьҭӡои? – Мардасоу иааицәымӷахеит.
− Ишԥаҟасҵои, уаҳа мааизар?
− Иахьи ирҭихьоу маҷызма, уаҳа мааикәа?
− Умацара уакәу џьушьома изыҭатәу.
− Уаҵәы шьыбжьонӡа шәааԥшыр акәхоит, – Гоча иҽаарылеигалеит.
− Ҳақәшәеит, ишԥаҟаҳҵари, – дақәшаҳаҭхеит Мардасоу.
Урҭ адырҩаҽны шьыбжьон инаркны ахәҳахәҭцәа ирызԥшын, егьырҭ хәымҽханынӡа ицәырымҵит. Ианааигьы даҽа хәҭак акәын ирырҭахыз. Ари ауаҩы «дыԥнажәар» ҟалон, аха Мардасоу ичҳара маҷмызт, арахь рхаҭақәагьы рҭагылазаашьа гәеиҭарц даҿын. Рымацара ианааизынха, Адгәыр иаацәыригеит абарҭ рыгәра шимгоз. Амал рацәаны измаз рымцреи рыгызмалреи еибарганы акәын уи шдырҳауаз. Насгьы арекетиорцәа акырынтә Гочагьы Игоргьы ирыцны ирбахьан. Урҭ рхьчон. Убасҟан дара аԥара рацәаны ишрымаз ҩашьомызт.
− Урҭқәа зегьы бзиоуп, аха харантә ҳнапы ҭырԥша аҩны ҳазланеиреи, – иҳәеит Адгәыр. – Ахәыҷқәа рзы маҭәақәак аасхәашәа зуит, зегьы рыхә каамеҭуп. Уара акгьы уҭахӡамеи?
− Ауал рызназымгои, – дааччазшәа иуит Мардасоу. – Олег дҳаԥшаар ахаатә ахьырҭиуа ҳаигар, зегьы рзы конфеҭқәак ааҳхәарын.
Олег аҩны дааихьан. Акы инацҳан, ирҭахыз адәқьан ахь игеит. Уа иидыруаз аус луан. Ианаахынҳә, Олег амашьына ашьҭахьтәи агьежь аԥхьа длаҟәит, инацәала аҳәынҵәа аамихын, цқьа иаагәеиҭеит:
− Џьара шәахаԥеит.
− Ҳусқәа ҽеихом, авулканизациа ԥшааны, аҭаршә аҳамҭар, – иҳәеит Адгәыр. – Аԥхьатәи агьежь ахарԥа ҽыҭкгьы амҵхьеит, покрышкак ҳаургьы иааҳхәар цәгьамызт.
Иахьнеиуаз авулканизациа ҭыԥқәа рышәқәа аркын, иахьаартызгьы «Нива» агьежь аус рзадымулозшәа, мап ркуан. Џьара апокрышка ҿыцқәа ыҟан, урҭ зтәыз акакала иҭиуамызт. Уаҟа аус зуаз иаахжәа-аахжәаны иуацәажәон, иуаа гәанҵын. Убасҵәҟьа даҽаџьара ианырзыру, Мардасоу иҩызцәа, амашьына ианааҭала, иааирӡырҩит:
− Сгәы изласанаҳәо ала, сыгьежьқәа рыӡреи, апокрышкақәа руак аԥжәареи, аҿыц акомплект мацарала рыҭишьеи, авулканизациаҿ ҳамаҵура мап ахьыркуеи – зегьы еидҳәалоуп, напхгара рызҭогьы напык ауп. Асасцәа рыгьежьқәа рӷьычуеит, хәы ҳаракыла апокрышкақәа раадырхәаларц, ажәытәгьы аус адырулар рҭахӡам.
− Иуҳәо уазхәыцыртә иҟоуп, – игәы иалан Олег исасцәа ирзыруз, уи аԥсуа шьа иламзи. – Автосервис аҿы класск аҿы исыцтәаз аус иуеит, уаҵәы убра ҳизцароуп.
Автосервис ахь алеира уадаҩын. Олег дыздырқәоз ихы иаимырхәар. Иҩызагьы ас иаалырҟьан аусутә идикылар ҟалаӡомызт, шәҟәыла еиқәыршәаны, ацәаҳәа мчыбжьык еиҵамкәа иқәгылар акәын. Арахь инапаҿы аԥара игаргьы ҟалаӡахомызт. Олег агьежь иманы наҟ дныҩналеит, нас, ашәыра иманы, дхынҳәит, убри азна алимони амандаринеи изаахәатәын. Уи, Адгәыр дыницҵаны, таксила дандәықәиҵа, Мардасоу дазхәыцит агьежь аус адызулоз аԥара игар зиҭахымыз: шәырак азна ацитрус хкқәа рыхә ԥшьынтә-хәынтә еиҳахон, агьежь аус адулара иагашаз ахә аасҭа.
Мардасоу имашьына азгьежьык аҵамызт, дзадҵуамызт. Инаҩсан игылаз амашьына лас акапот аартын. Уи зтәыз дааидгылт арԥыск, инапы амашьына хәша иаганы. Амотор дынҭалан, акы амихуазшәа, акы аиҭозшәа дахьаҿыз, иус цқьа изымдыруазар акәхарын ҳәа Мардасоу уи дихәаԥшуан, избанзар амотор аусушьа еиӷьымхеит.
− Узсыхәаԥшуазеи? – дааҵҟьеит арԥыс.
− Иҟамлаӡои? – Мардасоу ихәда аԥша алалан, ацәажәара ицәыцәгьан, аарлаҳәа ибжьы уаҳауан.
− Иҟалаӡом.
− Уара ууаҩӡами? Саргьы суаҩуп. Ас усацәажәар ҟалома?
− Улаԥш саахар?!
− Уара агыгшәыг рҭыԥ уҭактәуп! – Мардасоу дааҵҟьеит, егьи иҽааирҭынчит.
Уаҩҵас Мардасоу ихаҭа иҽиԥсахуан, ҩныҵҟала деиламшәакәа уи мҩасшьа амамызт. Амцашоура имазшәа, иӡамҩақәа бызбызуа дшылаҩеиуаз, Олег автосервис дныҩналеит, Адгәыр ашә аҿы дааныжьны. Уа иҿаз агьежь анаадәылига, даҽа тышак инахыԥазшәа, ирласны уи амашьына инаҵырҵан, Олег иусурахь дрышьҭит, егьырҭ абылтәы иашьҭалеит. Абылтәыҭирҭа руак аҿы абылтәымҩангага ду ааит. Уи шааҭадырцәлак, ахәҳахәҭра иалагон, аха, шьыжьаахыс ацәаҳәа иқәгылаз урхыԥаны, гашьас иҟауҵози. Адгәыр ахәҳахәҭҩы диацәажәеит абылтәы ахә ԥшьынтә еиҳаны ииҭар, ҩ-канистрак ирҭәырц. Ԥыҭк анҵлак, уи иҩызагьы дааиуан – уи дзеиԥшраз, ишәыз, ихаз уҳәа, – исахьа ҭихит.
Рхқәа ԥибаҽуа ишгылаз, ахәҳахәҭҩы ашланг аарымихын, ацәаҳәа иқәгылаз ртәқәа ирҭаҭәо дышнеиуаз, ус иаҭахызшәа, Адгәыр дзыдгылаз аканистра ахы инҭеикит. Игәы иҵԥраауа уи данаахынҳә, иҭацәыз даҽа ҩ-канистрак аашьҭихын, Мардасоу ауаа рыжәпара дналагылан, излауаз ала ԥхьаҟа днаскьеит, ахәҳахәҭҩы иҽызлаиирдыршаз дақәымшәо. Ҷкәына еиламгылак иакәын, ашланг аарымихын, ацәаҳәа иқәгылаз рканистрақәа ихала ирҭәуа дшааиуаз, Мардасоу итәы ахы анынҭеик идырит, иара иахь дышхьамԥшуазгьы, дышлаԥшықәиҵахьаз. Мардасоу дыԥхашьаны ихы ахьигарыз дақәшәомызт.
Абаа, шьҭа ҳаиқәшәеит ҳәа, Мардасоу изымчҳауаз абылтәы фҩы рхышәшәо, аџьармыкьа иаавалеит. Асы аҳәылыҳәа илеиуан. Аԥша аҿан, даара ихьҭахарын угәахәыртә. Ақалақь аналҵ афырҭын асуазар акәхарын. Хәлахьан. Гоча дыҟамызт. Игор ихәҳахәҭҩцәа рԥарақәа ԥхьаӡаны ианрылих, дааихын, иахьа илшоз абри акәын ҳәа, ақьаад илаҳәаз ԥарақәак раԥхьа иаақәиҵеит.
− Иахьагьы ҳныукылахуама? – Мардасоу иааизымчҳаит.
− Иҟасҵои?
− Ма есымша ҳаумыргәыӷуанда, ари закәи? Иаанхаз ныжьны сцоит.
− Ну-да?! Ԥарада ушԥацои?! Алимон инхаз дәылҳәаны исыргылоит, ус сыхәда хыумҽын.
Иара абасҵәҟьа еиҭеиқәшәеит адырҩаҽны, уажәшьҭа хәынтәны. Убасҟангьы Игор аԥарақәа зегьы изаамгеит. Уи акаҳуажәырҭаҿ итәаз даҽаӡәы целлофан шәырак еиларҽны маӡала ишииҭоз Мардасоу ибахьан, уажәы ҽԥныҳәас изыҟамҵеит акәымзар. Мардасоу ҩныҵҟала игәаауаз уаҩымызт, аха длеихәлачызшәа Игор иҽиирбеит. Азарбаџьан ҷкәын аӡә дизгәаар иҭахымызт, иззакәыз Мардасоу изеилкаауамызт. Аԥара ус инапы ахьалакыз азакәзар ҟалон, ма ирҳашаз атауар идызгалоз аӡәаӡәала ицәыӡыр ҳәа дшәозу здыруадаз? Аҳаҭыр узынхар бзиан, иагьа ус хәымга умхаҟаҵаргьы. Иуаҩшьа ус иҟазаргьы алымшози.
− Уаалеи, Гоча даҳзыԥшаауазар аабап. Уи ԥарақәак иԥсахырц игәы иҭан.
Амашьынаҿ Мардасоу, ихымҩаԥгашьала игәынамӡара ду дырбаны, иԥарақәа изрымхуазар игәахәын, уаҳа ааҿымҭӡакәа, деихәлаԥсы дҭатәан. Акалақь аҭыԥ ԥшӡарақәа руак аҿы иаангылан, амашьынаҿ Адгәыр дааныжьны, иҩҭыҵит. Игори уи дзыхьчози ашыр-сырҳәа ԥхьаҟа рҿанынарха, аџьармыкьаҿ ирҭахьаз аилаҳәара ыршәны, уаҩы имбартә, Адгәыр инаииркын, иаԥхьаҟа акыр инаскьахьаз днарышьҭалеит. Каҳуажәырҭа ссирк иныҩнашылазар, ԥшәымаҵас Гоча даарԥылт. Еиҳараӡак ара еилыхоз аӡӷаб пашәцәеи зԥаҵа еиқәаҵәаз арԥарцәеи ракәын. Иҳаракны игылаз ишәа гьежьык инадгылеит.
− Уажәыҵәҟьа ак ҳаӡбап, – иҳәеит Гоча.
Игор диманы, даҽа ишәа ҳаракык инадгылан, хаҵак иааиԥхьан, еицәажәон. Минуҭк аҟара ҵхьан, Мардасоу уахь днаргеит. Игор иаԥхьа целлофан макәанк ықәын. Изакәызеи ари? Ҿыц ирыдгылаз ахаҵа иџьыбаҿ иабаҟаз ари амакәан? Уи аԥара ҭаҵаны Игор аџьармыкьаҿ аӡәы ииҭахьаз акәын. Уи маӡала арахь изааргарыз? Гоча дақәшаҳаҭны, Мардасоу ирҭарц рыӡбызу? Издыруадаз, уаҳа акгьы анырзымԥшаа, ари ирҭарц иақәыркзар?
− Аџьармыкьа каҳуажәырҭаҿ иусҭаз аԥарақәа арахь иҳаҭа? – иҳәеит Игор. – Уара утәқәа зегьы абра иҭоуп.
− Урҭ ара исымаӡам. Амашьынаҿ инсыжьит.
− Уара ҳагәра угоу иумгоу?
− Изгоит, – иҳәеит Мардасоу, амцҳәара шицәыуадаҩызгьы. – Исуҭо аԥарақәа ԥхьаӡаны иумысххьоума?
− Ус акәзар, абра иҭоу шә-мааҭк мцхуп, иҭыганы исыҭа!
− Ухала ига!
− Уара иҭугар еиҳа еиӷьуп.
− Арҭ аԥарақәа снапы рыламкьысцт, макьана сара истәым, имцхәу ухала иҭыга!
− Бзиоуп нас, – Игор ихәнацәык рҿааирхеит, Мардасоугьы уи инапы ааимихит. – Гоча, днаскьоугар бзиан.
− Схала сцоит, абзиара шәзыҟалааит! – зегьы аԥсшәа нараҳәаны, ацеллофан шәыра аақәихын, ашә ахь иҿынеихеит. Гоча уи дишьҭахх дындәылҵит. – Умшәан, схала сцоит сымҳәеи! – уи диргьежьырц дшаҿыз, Игоргьы дыҩдәылҟьеит. – Сара сшәаӡом.
− Ус акәымкәа акыр ҟаҳҵозар, ҳаҭоумҵан! Амала уусқәа зегьы уԥышәырччо иҟауҵозароуп. Иаарласны ҳузԥшуп.
Игор днахынҳәит. Уи имаӡа џьыбақәа ԥарала иҭәын, уи азакәын имала алашьцараҿ дзымныҟәоз, еиҳабыз Гочагьы Мардасоу днаскьеигарц дызиҳәаз. Мардасоу «уусқәа зегьы уԥышәырччо иҟауҵозароуп» ҳәа Игор ииҳәаз игәы иалакьакьон. Мчыбжьык дзызԥшыз аԥарақәагьы ддыргәырӷьомызт, ахәҳахәҭра знапы алакыз рыгәра ахьимгаз ахьеилыркааз иҭахымызт, аӡәы игәы цәызҟьоз уаҩымызт иара. Амашьынаҿ ианааи, Гоча ирлас уи днаваҵәиин, Адгәыр дынидгылеит, Мардасоу ипалта акалҭ еиҿкааны, егьы аган ала дынҭалаанӡа, уи имаҳартә, дҵааит:
− Дбоксиорума?
− Ус угәы изаанагеи?
− Имахашьаха ус иҟоуп, дагьшәом.
− Аиашаз, уи сыздыруам, – Адгәыр, аиаша иҳәар аҵкыс, арҭ арекетиорцәа рыцәшәаларц иаҳа ишеиӷьыз иаразнак ихы иԥнаҟит.
Урҭ гәымшәарылеи ԥшралеи ршьара иқәзырҟьарц егьызгымыз дыхьҭшьуа дынҭатәеит, амашьына аҿанынахагьы, аԥара зҭаз имакәан еиларҟәыҷны икәа инҭеиҵан, иҵаауаз инапқәа арԥхага иаанашьҭуаз аҳауа шыра инадикылеит. Асы ҵааха асаркьа иамаҷабуан, асаркьа рыцқьага аусура иаҳа-иаҳа иуадаҩхон. Аҳауа ԥхара асаркьаҿ иахьнеиуаз асы ырӡҭны иаҳа иарыцқьон уи асаркьарыцқьага аасҭа.
Аусурантә ихынҳәыз Олег исасцәа дрызԥшын. Уахыла амҩа иқәлар иҭахымызт, ателехәаԥшрала изларҳәоз ала, ааигәа амш даара иҽеихомызт, аҵаа ӷәӷәа иазԥшын. Арҭгьы амҩа иқәымлар рымуит, аамҭа рацәа рцәыӡхьан, рҭаацәа ԥшын, рус-ҳәыс абаҟаз. Олег урҭ рдәылҵра иахьирхәырц дахьынӡарацәажәоз, дара ажәжәаҳәа рҽеидыркылон, изыргәаҟуаз рымпыҵаркәкәаан, уажәшьҭа инызкылоз егьыҟамызт рҳәозшәа. Ианырымуӡа аԥшәма ҷкәын исасцәа лбааганы, амҩа иқәиҵеит.
Амашьына шьҭхысаа ақалақь иалҟьа инеиуан. Аӡиас ҭбаа ихыз ацҳа ԥшӡа ду еиҵҳәа инықәсит. Еимаҩны илеиуаз асыҵәҟьа иазеицакцәомызт аҩнқәеи амҩақәеи гәылзырҷҷаауаз алашарақәа. Аха, ақалақь иалҵыцыԥхьаӡа, урҭ иаҳа-иаҳа имаҷхо мацара, зынӡак иумбо инцәыҵаӡҭит. Амашьына шьҭа заҵәык амҩан иубарҭан, иара
уигьы ааигәаӡа. Аси аԥшеи анаҟә рыцын. Аԥша асы архәмаруан, ицәқәырԥа сса шкәакәазшәа, ихиаала амҩан ишьҭалон, џьаргьы ӡиас шкәакәак уаԥхьа еилацәқәырԥозшәа убон. Анаӡарантә иуԥылоз амашьына бла ҭааӡа иаацәырҵуан, иааигәахацԥхьаӡа акыр убла хнакуан. Уаԥхьа игылоз машьынак узашьҭалар, акыр умшәакәа уцалон, аха аҵаа зқәыз амҩа иашьцылаз узихьӡомызт. Дара урҭгьы гәыԥ-гәыԥла ана-ара иааҭгылон, аҵх рхыргарц. Умацара амҩа уанхалахуан. Хара егьубарҭамызт азы, алаԥшҵашәарақәа данрылашәоз маҷмызт, иццакышьа ааицеикуан. Ибла ааихмырсыӷьӡакәа, убасҵәҟьа амҩа ҭиҵаауан, ихшыҩ даара иааԥсеит, иблақәа хҩозма уҳәо, ицәеижь аԥсшьара иаҳәон. Адгәыр, аԥсҟы аникымызгьы, амҩа уадаҩ дацәшәаны, дзыцәомызт, аха уигьы даара дкараха дыҟан. Џьара рԥсы рымшьар залшомызт.
Аҵаа ҽыҭқәа амҩа ианԥсалан. Урҭ иаҳагьы ишәарҭан. Џьаргьы, Мардасоу изгәамҭаӡакәа амашьына, арымарахь аҿынанахеит. Имҩахыҵын, амҩаду иахагылаз даҽа мҩак ааҩҵәаны, асы инылагылеит. Ари зегьы ахала иҟалеит, ихаҭа аԥсҟы баша икын. Цқьа длаԥшы-ҩаԥшызар, абра дааӡааны, ма данылахыслак амашьына мҩахыҵызҭгьы, авариа ӷәӷәа рыхьуан. Имашьына амҩаду ианнықәиргыла, ихьыз дазхәыцуан, цқьа изеилкаауамызт иҟалаз. Аҵаа ҽыҭ амашьына, агьежь анахас, иарблаҟьазар ҟалон, уаҳа даҽак изақәҵомызт. Аццакышьа иҵегь ирмаҷтәын.
− Џьара маҷк ҳмыцәар ауӡом, – иҳәеит Адгәыр.
Абылтәы анҵәара аҽаназнакы, амотор мырцәакәа иҩҭыҵит, уи ныркылар ҿыц арура рцәыцәгьахар ҳәа ишәон, арахь амашьына аҩныҵҟагьы иаразнак аҵаа ҭашәуан. Абылтәы ахьынӡаҭарҭәоз, рнацәкьарақәа рықәцә иаразнак аҵаа ҭашәуан. Абылтәы ахьынӡаҭарҭәоз, рнацәкьарақәа рықәцә убранӡа ихьшәашәахеит, зынӡа имхәо аҿынӡа. Ирықәҵәиуан, аԥша еиланргьежьуан. Иаауҿықәшәоз уқәҵаауан. Шьҭахьҟа ианынҭала, ирулак рыҽдырԥхан, амҩа ианылеит. Уаҳа ныҟәаҩы дыҟамызт. Анаӡара џьара, алашарақәа рацәан уҳәартә, иаацәыҵаҷҷеит. Уаҟа еидара мҩангага дук ажра иҭажьын. Иара иеиԥшыз амашьынақәа рҽеицраҳәаны иҭыргарц иаҿын, аха аҵааҿ иқәҵәраауан. Арҭ цхыраарак рзыҟаҵомызт рмашьына лас ала, инарывс-аарывсит. Уи ашьҭахь аӡәы, аҵаа иҿашәы, имашьына дадгылан, цхыраарак даҳәо. Мардасоу даангыларц амҩа аган шыҟаз амашьына аҿынаирхеит.
− Узҿу закәи? Уцала! – ҿааиҭит Адгәыр, иҩыза дааҭгылар имукәа. – Ԥара хәыҷык аагоит, дзусҭоу иалудрааи. Ара ацхыраараз аӡәы даангылома?
− Избан? Аидарамҩангага иацхраауан.
− Урҭ ахара мҩа иануп, дара ҵасс ирымоуп, рхаҭақәа еицхыраауеит.
Ацхыраара рзыҟамҵакәа иахьцаз, игәы инархьуа, аԥсҟы дахьаҿатәаз, Мардасоу даҽазны иимбацыз агәыхьҵәҟьа ааизцәырҵит. Даангылар акәын, аха гәыԥк амашьынақәа ԥсшьараҳәа иахьеилагылоз днаӡар иаҳа ишәарҭадан. Ииулак уаанӡа дагьынаӡеит. Амотор мырцәаӡакәа, рҩыџьегь рыхқәа анынкыдырҵа, Адгәыр иаразнак дыцәеит. Мардасоу, игәыхь ааиқәтәаанӡа дыҳәцымцуан. Ихы нкыдҵаны, ила нцәынҭааит, аԥхыӡгьы дналалеит.
Уи, ахаҵа еибага, амҩаду ианыз амшцәгьа дацын. Ишьапы хтын, аҩныҵаҟатәи аиқәагьы ишьамызт. Икьаҿ, игәчам илахысырц, длаханы икын. Ишьҭахь ала иаауаз амашьынақәа ирыӷьарахьла ивсуан, ԥхьаҟа иԥылоз – арымарахьла. Ихаҭа агәҭаны ацәаҳәа дықәгыла днеиуан. Дзеиԥшраз збоз асигнал ҟарҵон. Иара ус иаҭахызшәа мчыла дрыхәлаччон, арахь дыԥхашьаны дыӡҭуан, иҵегь дыхнаҩарц, икьаҿ длахон. Аҵаа шилҟьозгьы, иаҳа аурҭ асны, асы еиланарҩыртыр, анаҟәгьы даҽа ԥыҭк аҽарӷәӷәар, имҩасуаз дрымбар иҭахын. Адгәыр ибжьы акәзар ҟаларын, аӡәы иқәҿиҭит.
Дцәырҳаны дааԥшызар, иҩыза ҭынч дыцәан, иара игәыхь ааҭымгылацызт. Иԥхыӡ дазхәыцуан. Уи даныхәыҷӡаз иан ахылаԥшра игылмыжьыр ԥсыхәа лымамызт, ашьыжь аколнхарахь усура данцалак, аацәылашьцаанӡа дзыхынҳәуамызт. Агәыла рԥарацәа, жәхьчара иахьцоз, аӡы иҭалон, иара уахь дымцарц иан длыршәалон, аҷкәынцәа Мардасоу дрымгарц драцәажәахьан. Лара аӡиас дацәшәон. Маӡала данцоз ыҟан, усҟан иеиҳабацәаз ажәхьчацәа ӡсо аӡы ишҭаз
ибон. Ҽнак, ашоура данакы, амшцәгьа ашьҭахь агәарбжьараҿ аҭаҩаҿара иҭатәаз аӡаҩа иҽынҭаижьын, аҳәеиԥш дҟьашьны дбалыбаҭон, дыӡсозшәа инапқәа ҟьо.
Дызбоз еизан, ихыччо икәшаны ишгылаз, иан даарыдгылеит. Лыҷкәын аӡаҩа дыҩҭылган, – «дгаӡоуп, ари акридыруама», – лҳәан, аҩныҟа дылган, дкәабаны даҽа маҭәақәак ишәылҵеит. Ус даҽазны ианыҟаиҵа, диацәҳазшәа луит. Ари цәгьашьцыларахозшәа анылба, иеиқәа ааишьылхын, ахарԥ ишәыхха дахьӡаанӡа, иеиқәа ҟьашьы знык илҟьеит акәын, – даҽазны лнапы шьҭылхаанӡа, дналымпыҵҵәраан, иԥхашьара хәыҷқәа шыхтыз, аанда дынхыԥан, аӡиас шыҟаз иҿынеихеит. Иахьшәарҭацәамыз иҽикәабеит, ихарԥ иӡәӡәазшәа иун, ирҩаны ишәиҵеит. Дыԥхашьаны арахә зыхьчоз рахь дцәырымҵит, игәы ҿыӷьаанӡа, нас ԥшьала дара рахь иҿынеихеит, ихарԥ длахан, игәчама илахысырц. Аҷкәынцәа рыччабжь ицәа дааҭанарӡыӡеит.
Убриаахыс, иуаҩра дышҭагылазгьы, ԥхыӡырла ибон убри ахҭыс иадҳәалаз даҽа хҭысқәак, – усҟан ишьапы хтны, иеиқәа ишьамызт, хыхь ишәыз алада дахон иҽиҵәахырц. Амала иԥхыӡ аҿы шьҭа дхәыҷымызт.
Игәыхь маҷк ихҽуазшәа аниба, амашьына аҿынаирхеит. Инапы злеикыз дахьынӡаҿнахрыз аҳәара уадаҩын, дзышьцыламыз аус ахара дагарызу, дамгарызу издыруамызт. Арахь ҭаацәарак аҩны изԥшын. Амш акәзар еицәамхозар еиӷьхара амамызт.
Еиҳаз аҵара ианалга, аинститут алгамҭацәа рызынтәык рзы ахәылԥаз мҩаԥыргахьан, аԥсуаа рҽееидкыланы џьара инеидтәаларц анырӡбоз. Уи еилызкааз Сармақә ирабжьеигеит иара идачаҿ ицарц. Ресторанк аҿы инеир, аԥара рацәаны еизгатәхон. Адача – уи даҽакы иамусын. Ақалақь акыр иналган, иҵарыз ҷкәынцәақәак рылазаргьы, рбжьы уаҩы иаҳарымызт, шьтәак аархәар, амаҵураз ируҭахуаз, рхала зегьы еиҿыркаарын. Уи аҽны Мардасоу иҩызцәа еиҿкааны еидиртәалт. Сармақә дааит аҿар ангылашаз, аишәа ианадтәалаз дырԥырхагахарц иҭахымызт, ихы ахигеит. Иашькак, аҩы зҭаз абаҭлыкақәа ҭаргыланы, ирзааигеит. Шьҭа уи рзыжәӡомызт, аха иара дрылагәырӷьарц иҭахын. Мардасоу дҩагылан, Сармақә, ара усгьы даԥшәыман, аханы диртәеит. Агәҭаны ҭыԥк аҟара ҭацәын, аха иара уахь дзымнеит, иҿаԥхьа Лена дтәан азы. Аишәа аҵыхәан дцан, дрылаҟҟы дрыватәеит. Изеимаак ԥыртын, иаразнак иааишьихит. Иҿыцын, ишьапы ахьакуаз аӡаӷь ықәнаҵахьан, дымцыркьыкәангьы дызныҟәаӡомызт. Аишәа иҩахыҵқәазгьы ҟалон шьҭа. Рызынтәык еицгыларгьы здыруадаз, Сармақә иаҳаҭыр аӡәырҩ ирбон акәымзар. Аҵыхәтәан иара уи гәеиҭан, ирԥшӡаны иҩаиргылан, ашәаҳәареи акәашареи еиҿыркааит. Индәылҵны ус рзыҟамҵеит, аҩныҵҟа иҩнаҟәыҟәны иахьеилагылаз, ҭшәарак ҟарҵан, убра икәашон. Агәылацәа уи гәарҭар, ишьыцны ацәгьа рымҳәози, зҿы иашшуаз ааны иҟалаз аҭҵаара рҽазырымкуази.
Ааилашәымҭаз, Сармақә дыргәылакны, иҩдәылҵит, аӡиас шыҟаз инеирц. Мардасоу, ҩыџьа аҷкәынцәа има, даангылеит, ауада ааилдыргарц. Ицызгьы уамак инимкылеит, аӷьырак анеилдырга, иҩызцәа ирышьҭеиҵеит, инхаз адырҩаҽны идрыцқьарц, аӡӷабцәагьы рыцырхрааны. Нас ақалақьбжьара ибжьаз адәыӷбала, рзеиԥшынхарҭахь ихынҳәрын. Мардасоу ишьапы аԥсы аиршьан, изшьапык хтны, аҩны дыҩнан, абаҳча дыҵан. Амза гылахьан, ишьихыз аимааа ишьаҵаны, маҷк дцыркьыԥо, агәашә дҭыҵны, иҩызцәа рахь иҿанынеихоз. Адәҳәыԥшра унықәсны, абнара унылагылон. Уи аԥшӡара аҵхҵәҟьа иазырԥсыҽуамызт. Ҽынла аасҭа уахыла аҵла рфҩы ҷыда лаҳалаҳауан. Амза, аҵлақәа иргәылԥхо иахькыдыз, иара здам ыҟамыз акәны, ажәҩани Адгьыл ԥсабареи ирыҵаҽырбон. Аҵла ирылгаз амҩахәасҭала, адәы унықәгылахуан. Аҳаскьын азҳара аҽазнакуан. Уахыла макьана иаахьшәашәарахон. Аӡиас азааигәара ҵлак иадгылаз арымӡ иқәтәаз ԥыҭ-ҩык егьырҭ рхагылан. Дырзааигәахацԥхьаӡа фантик ишыхәмаруаз дымҩашьахуа еилиргон.
Сармақәи даҽа арԥыски рнапқәа лнапқәа рыҵданы дрыбжьагылан Варлеи. Мардасоу иааигәахара лнырызшәа, даахьаҳәит лара. Иаразнак даарылҵын, диԥыланы ижәҩахыр днахьынҳалт. Иара иааигәамԥхеит, аиашаз, Сармақә дидгыланы дибар ҳәа дшәазшәа, ас дахьныҟәаз. Уи игәҭакы лцәимӡарц, иара итәаз днарыдтәалеит, ишьапы инаҵганы, амцгьы ихәомызт. Лара лҩызцәа даарылагылеит, Сармақә иахь дымнеикәа. Сармақә дылгәаԥхаӡозшәа лыхәмаррақәа иара илымҳаҿ инаргахьазар акәхарын, ас дылзааигәаны дгылазар зиҭахыз. Аӡӷабцәа ракәзар – алаф рылырхуан.
Ҩа-ха раахыс цқьа лацәааихьшьрак ҟазымҵацыз Мардасоу арҭ рыхәмарра иҽалаирхәӡомызт, араҟа ԥыҭрак аангыларагьы изычҳауамызт. Арахь фантик мҩаԥызгоз Лена уамак далалгалар иҭахымызт. Ихагылаз ӡӷабк длыҳәеит иара днаскьалгарц, имацара днарылҵны ддәықәлар, деицгәарҭон. Лара, Анцәа илԥха лоуртә, акы лзырҳәар ҳәа дымшәакәа, диқәшаҳаҭхеит. Мардасоу дҩагылан, уи аӡӷаб дима, ԥыҭк данынаскьа, лара дирхынҳәит, ихала ашьшьыҳәа дцарц ӡбаны. Арахь дықәымлакәа, уа адачаҿ дтәандаз. Абна днылагыларц уамак игымкәа, цац иуазшәа, иашьҭахьҟа даахьаԥшит. Сармақә ижәҩа Варлеи лнапы аҵданы, иахыкәшашәа иаауаз амҩала рҩыџьегь еицааиуан. Ас ала Лена лфантик шрықәлыршәаз ҩашьомызт, аха Мардасоу арик дазԥшӡамызт, иҩыза игәы лызҭыԥаны ицон. Уи ӡӷабҵас хәашьрак лықәымзар, ак лывбамзар иҭахын. Иаалырҟьаны Сармақә даақәҵәит, инапқәа ааиҵыхны иаалыкәиршан, Варлеи дигәӡырц иҭаххан, ихаҿы аалзааигәеитәит. Лара лнап хәыҷқәа рыла дигәҭасит, игәҭакы изынамгӡартә. Амза ашәахәа каҷҷа уи цқьа иунарбон. Маҷӡак убра иааидхалеит, ҩа-жәа, ха-жәак еибырҳәаз иара изырҳауадаз акәымзар. Сармақә иҿынеихеит, уи ижәҩа Варлеи лнапы аҵхыхын, иарбанзаалак џьара ак ҟамлаӡазшәа. Мардасоу дгылан, Сармақә инапқәа даҽазнык ианбааиҵихрызи ҳәа. Усҟан днаигәыдԥаланы, ишьапқәа иҵаӡамызшәа инаиҵарҟәыҿны, деизҟьа дылкажьны, ларгьы лӡамҩа амца нацраҵаны, дааҭымгылаӡакәа, азеиԥшынхарҭаҿ дынкыдыххыланы, имаҭәақәа аашьҭыхны, уаҳа аӡәы ибла иҽамырбакәа, иҩызцәагьы Варлеи лҩызарагьы, ари адунеигьы, иусурагьы зегьы жьаганы иԥхьаӡарц иаразнак ихы иҭашәахьан. Ибзиашәа, ииӡбахьаз амҩа дықәлаанӡа, дара узқәымгәыӷшаз рхы аларымгалакәа, иҷыгәӡа ишеицыз аӡиас иаваз амҩахь икылсны, рҩызцәа инарылагылеит. Иара маҷк дааиҵасит дҟәызгаӡа. Иахьцалак машәырны иибаз ишьара дықәнарҟьахьан. Астудентцәагьы, ара уамак инымхакәа, рҽааидыркылан, еицны амҩа ианын, иааԥҵәаны акәымкәа, рымҩа дроурц, иахыкәшаны анхарҭақәа ирызкылсырц.
Мардасоу аӡәгьы дибарц иҭахымызт. Деиҵамхаӡакәа, адачахь амҩа ианыз раԥхьа днеирц, дыҭрсны ддәықәлеит. Ишьапы имыхьуазар, иҵегь дмыццакуази. Адача ҭацәын макьана. Амза аҽаҵәаххьан. Еҵәак убарҭамызт, ашәшьы хылазар ҟаларын, уи иара игәы иабомызт. Икьаҿ аашьҭихын, амҩа данылеит. Иаԥхьа џьоукы ааиуан. Аԥхьатәи аӡӷабцәа адача агәашә инҭалеит. Мардасоу уаҩы дызланымыз ала амҩа днангылахт. Аихамҩа аплатформа аҿынӡа уамак бжьаӡамызт. Адунеи ҭацәын. Дмеида-гәеидаха, дцыркьыԥо амҩа данын. Ихазы акәмызт уи аӡӷаб дзиҭахыз, диҩыза бзиазарц длышьҭан. Аиҩызара аԥсуаа рҿы ҵакы ӷәӷәак аман еснагь. Аха лыгәрагара ицәыӡызшәа дахьыҟалаз аҵараз ихигаз хәы-шықәса рымацара ракәӡамызт иҭацәыз. Аӡиас ахь данлыбаауаз, Амза каҷҷо икыдын. Уажәы, ихшыҩ уамак ишазимшьҭуазгьы, иаҵәак убарҭамызт, ажәҩан ҵыкка дугьы шҭацәыз шәаџьҳәара ауазшәа. Уи зегь зыхҟьоз – ихаҭа игәы ҭацәын. Аӡәы, акы лгәы иҭазаргьы, дылԥырхагахар иҭахымызт. Аҩыза дахьицәыӡыз иҩныҵҟа инархьуан аиашаз.
Иара идыруан Варлеи лҿынтә ариабжьарак Сармақәи астудент ӡӷабцәеи рҿынтә аихлафреи ахәмаррақәеи шцоз. Студентк Сармақә дшылгәаԥхоз рҳәазаарын, каҳуажәырҭакаҿ ианааиқәшәаз. Уи дзусҭаз цқьа ианиарымҳәа, лсахьа изҭырхырц дрыҳәеит. Уажәы ихаҭа дҭаацәарамызт, иҟамлоз егьыҟамызт ҳәа гәыӷрак игәыҵашәазар алымшози. Акәыз џьашьа, алекциа анымҩаԥигоз аӡӷабцәа дрылаԥшуан, икабинет аҿы инеиуаз дрызкылԥшуан, еснагь ихы ԥҽха дхәыцуан дынҵәаха, дарбаныз изеилкаауамызт. Зны лара иларҳәеит Сармақә дшыржьаз атәы, Варлеи шлакәыз иаартны иарҳәарц шылҭахыз ала даахыхәмарт. Уи дара
аргәырӷьан, ҽазны ианеибаба, уи аӡӷаб дзеиԥшраз ҳәа лсахьа цқьа аҭыхха роуаанӡа, – Варлеи лоуп! – дгәырӷьаны ҿааиҭит. – Абааԥс, Мардасоу ҳаишьуеит, ус шәымҳәан! – ҳәа нас инациҵеит. – Аха ашкол саналга ашьҭахь, аӡә дымҵасырсырц акыр аамҭа сгәы иҭан, усҟан исылымшазаргьы, сыгәҭакы шьҭа инасымгӡари, – дааиԥхьхәыцаазшәа ҟаиҵан, дзыдтәалаз ааирччеит. – Зны дсықәшәыршәеи! – иҳәан данца, ихы еилагеит ҳәа еибарччоз аӡӷабцәа, ирцәагоз егьыҟамызт азы, рҽеидкыланы хәылԥазык аҿы рҽеиқәдыршәеит.
− Бцаны Сармақә дыркәаша! – налабжьарган, ашәак аҿарҵеит, ларгьы днеин, уи ахаҵа дааиԥхьеит.
− Варлеи, арҭ ирҳәо иашоума?
− Изакәи ииашоу?
− Аиаша, аиаша?.. Ус иҟамлалои.
− Изакәи, мшәан, иҟало?
− Мардасоу агьимҳәаӡои?
− Мардасоу сҩыза иоуп, ииҳәар иҟаи? – анылҳәа, итәаз рахь ишьҭахь анааха, ирымбартә лнапы дагәӡит. Илзымчҳакәа лҽааимпыҵылжәан, дшыччоз дындәылҟьеит.
Мардасоу, аплатформаҿ днаӡаана, амашьынақәа аауазшәа анибалак, аҵлақәа дрывагылон. Убарҭ руак Варлеи дақәтәаны дишьҭалазар ҳәа дшәон. Дылбар иҭахӡамызт. Ивсит а-«Волга», а-«Москвич» ҳәа изышьҭаз, аш зхарԥаз амашьынагьы. Аҵыхәтәантәи адәыӷба аанҿасырҭа аганаҿ иаақәҵәиины ицеит. Аплатформа иқәгылаз ахыҵакырҭаҿ иқәгылаз арымӡ заҵәы днықәтәеит, ишьаҵа ааишьхны. Сармақә иԥҳәыси иареи, хаз-хазы инхозаргьы, шәҟәыла еилгамызт, ихшара дыҟан. Уи иаанагоз урҭ реиҿцаарақәа макьана цқьа иеилгаӡамызт. Аилага ӡӷаб хәыҷык лԥсҭазаара ԥхасҭеитәырц иақәикызма. Лара, ахҭыԥшша, абри дицәыбзахарц лгәы иҭазма? Мардасоуи лареи ас иҟаз аусқәа заҟантә ирылацәажәахьази! Зегьы башазаарын. Кәты ҿарҳасраказтәи агәаҳәара мап лзацәымкуази? Абас акәзаарын иара иахь дшыҟазгьы. Нас иаарзырҳәоз зегь иашазма?! Игәалашәон зны Ламара иара акоридораҿ дыкҿацаланы дхаҵазу дхаҵамзу анеиллыргоз. Усҟан зегь хәмаршақә идикылеит, аха абыржәы акәын иара длаҟәцәаӡаны ихы анибоз. Варлеии иареи реиҩызара гәакьа, даҽак ихы-игәы иҭашәомызт, реиҩызара цқьа ыӡит ҳәа ихахьы изаагомызт. Ауаҩы игәы аартны аиаша иеиҳәаларц дазгәаҟуан иара. Аиаша заҵәык. Иҽеимыз, ибзиаз, аха аиаша. Уи агаӡа ԥшра амазшәа ибо днеиуан, убри акәын зынӡак ицәымӷӡазгьы. Аацәылашахьан, маҷк дыхьшәашәахахьан, шьҭа адәыӷба ааира минуҭқәак ракәын иагыз, абасҟатәи уи аӡӷаб дзихьааз данаазхәыцуаз. Димбар амуа длышьцылахьан, бзиа дибомызт изҳәомызт, убасҟатәи диҭахын, аха зны реинасыԥхара алшарын ҳәа игәы изҭамшәози? Ас ихы зымҩаԥигоз, дылхыбаауазар? Адәыӷба шааигәахоз азы адырра аныҟарҵа, ихы дҩахеит. Варлеи аплатформа дҩықәнахьан, иара иахь лҿаалхеит.
− Бзааи бара арахь? – лара дԥышәырччо дахьааиуаз, аԥхьа иара дымцәажәар ихы шымҩаԥигашаз дақәшәомызт.
− Иаха узыбналеи?... Уабаҟаз?
− Аплатформаҿ.
− Ламареи сареи вилиск аанаҳкылан, аранӡа ҳааит. Уҳамбаӡеитеи.
− Сыӡыр ҳәа шәшәозма?
− Ак уасҳәап ҳәа сгәы иҭан, аха азеиԥшынхарҭаҿ сҩызцәа раԥхьа слеиуеит, ууаҭах аҿы ҳаицәажәап, – лҳәеит, адәыӷба ааиуан.
− Иаҭахым, ибымҳәан! Бҩызцәа кажьны бымлеин.
− Зынӡоу? – лгәы лымирҟьазшәа, дааиҿаԥшит.
− Зынӡа.
− Избан? – илҳәара лҿамшәо дааидхылеит.
− Убас!
− Ус анакәха, уара зегь убеит?
− Избози? Акгьы зымбеит.
− Мардасоу, уааигәара сықәлар зынӡа иҟамлаӡои?
− Мап.
Имахәҿы аанылкылан (днахьынҳалан), лхы надҵашәа, лылаӷырӡ налҿыкьасеит. Адәыӷба ааҭгылахьан.
− Суҳәоит, ас сныжьны умцан! Ас сара исылшом.
− Адәыӷба шьҭа ицоит.
− Азеиԥшынхарҭахь сцар сҭахыуп.
− Баала.
− Сцар сҭахыуп.
− Баала сымҳәеи.
Дҩықәниган, иахьҭацәыз днеиган, ахышә днадыртәаланы, дналҿатәеит. Адәыӷба ықәҳа ицон, аплатформақәа рҿы иааиҵасуа. Авагонқәа иаҳа-иаҳа иҭәуан, ақалақь ду иазааигәахацԥхьаӡа. Рҩыџьегь ахышә икылԥшуан, аӡәи-аӡәи рылаԥш еиқәымшәарц, иара иакәын ус еиҳараӡак изҭахыз. Ҿиҭуамызт. Лара дҵәыуан.
− Мардасоу! – ҿаалҭит аҵыхәтәан. – Сызхәырҟьои?
− Акгьы.
− Нас иҟалеи? Исоумҳәо сара исхару исхарму! Иҟалаз здырыр – ма сҽааиқәысымкри. Сара соума изхару?
− Акыр бхаразар, бхы бымдыруа.
− Сызхурҟьои?
Лызҵаара ақәҿимҭит. Адәыӷба ықәҳаны ицон. Лара илзычҳауамызт.
− Мардасоу!.. Мардасоу! Уҽааидкыланы аҩныҟа уцарц уҭахыума?.. Ҳаныхынҳәлак ҳшеиҩызцәоу ҳаанхар сҭахыуп сара. Шәыҩны снеир ҟамло ҳанхарц уҭахыума?.. Ак умҳәо, уара!
− Исҳәои?
− Акы умбакәа, акы умаҳакәа, ас ҟауҵаӡомызт.
− Исаҳауази?
− Сыздыруам. Аӡӷаби аҷкәыни ас аиҩызара цқьа рыбжьалом ҳәа уарҳәазар акәхап?.. Шықәсык ала знык акәзаргьы шәҩны снеир ҟамлаӡои?
− Бнеила нас шықәсык ала знык.
− Ас узсацәажәои? Иҟалеи, шәҩны сахыубаартә? Шықәсык ала знык ада снеир зыҟамлои?
− Бнеила заҟантә ибҭахыу, уи ада бхәарҭамзар.
− Сан дызбар сҭахыуп, – лылаӷырӡ иаҳагьы илҿыкьасуан.
− Бсыманы сцап бҭахызар.
− Макьана сызцаӡом. Ас лара лахь сзықәлаӡом. Иласҳәои?
− Ҳаиҩызара иҭахым ҳәа лаҳәа.
− Ус сызлаҳәаӡом.
− Былаӷырӡ лыбмырбан.
− Уи иужьо лакәӡам.
− Нас ишыбҭахыу.
− Ҳҩызцәа иахырҳәаари?
− Ирҭахыу ахырҳәааит. Уи усс исымам.
− Саргьы усс исымам, аха иахьцалак?.. Ас иуӡбеижьҭеи иҵуеи?
− Зегь акакәӡами?
− Сара сзын уи аҵакы амазар ҟалоит. Аекзаменқәа сзымҭиир, ма сдиплом сзымхьчар ҳәа ушәаноума изсаумҳәоз уажәраанӡа? Даара иҭабуп! Иуӡбаз сара сақәшаҳаҭзу сақәшаҳаҭымзу узысмазҵааи?
Иара ҿиҭуамызт. Лара дҵәыуан дышҵәыуац. Лыбла еиқәаҵәақәа разӡа иааҟәымҵӡакәа иааихәаԥшлон. Лгәы ԥижәаӡар ҳәа дышшәозгьы, агаӡа иикыз икит ҳәа, иҽаҿарԥсны игәы лызирхьаԥсыр иҭахӡамызт.
− Баҟәыҵ аҵәыуара, шьҭа иазхоуп! – ашьшьыҳәа ааҿиҭит, аха лара ҭынч дтәан, лылаӷырӡ лҿыкьасо. Ас ӡӷабк дҵәыуаны имбацызт. – Нас ибҭахи уажәы? Брыцҳасшьарц бҭахыума?
− Мамоу.
− Нас бсыдтәаланы бзырҵәыуеи? Ибҭахызар ҳаиҭалагап ҳаиҩызара?.. Бымбои – бхала бызҿҭуам.
Лшәыра хәыҷы аалыртын, лани лареи игәыдҳәҳәала лаб дрыбжьагыланы изныз рпаҭреҭ ааҭылхын, дахәаԥшуа, лгәы ԥжәо дтәан. Лаб ас длызныҟәомызт, уи илырбарц даҿӡамызт, аха лхымҩаԥгашьа иаҳәоз уи акәын.
− Мардасоу! Сабҵәҟьа силаӡеит. Аха ари сзаламӡар ҟалап.
− Иҟасҵарц ибҭахи? – изымчҳакәа длызҵааит. – Исабҳәарц ибҭахызи? – дааиԥхьхәыцызшәа ак еилкаатәыс ишимаз иҩныҵҟа ианаҳәон, ларгьы, даваҵәиуа дызцәажәоз, лгәы иҭаз иалҳәар, дшеиликаарыз дақәгәыӷуан.
− Ус акгьы.
− Иахьцалак ак бҳәар бҭахын.
− Иаха аӡхықә аҿы фантик ҳахәмаруан. Лена сфантик шакәыз лдыруан, лыблақәа хырҩазаргьы. Сармақәи сареи ҳаицны, амҩа ҳахыкәшаны ҳаарц ҳадылҵеит. Ҳзаманахәха ҳнеиуан. Хаҵа банцо сзаацҳа, бчараҿ сбызнеиуеит ҳәа дсацәажәон. Ҳҩызцәа ҳарзааигәахарц агьҳагымкәа, сигәӡырц дысгәыдлеит. Сҽааимысхын, – зхы ҳаҭыр збо аӡә иеиԥш шәсыԥхьаӡон, – ҳәа иасҳәеит. – Саҭамыз, ишсыхьыз саргьы исыздыруам, – иҳәеит. Бҩызцәа рҿаԥхьа сыбмырԥхашьан, – иҳәеит. Нас ҳаицны ҳҩызцәа рахь ҳкылсит. Ижәҩахыр снапы аҵдан, иҳабжьаҳаз урҭ ирзеилымкаарц. Ус зыҟаиҵеи, ус еиԥш асахьа сымоума? Адачахь ҳанцоз, Ламара иласҳәан, ҿысымҭырц сабжьалгеит, иааҳакәыршаз ирзеилымкаар ҳәа дшәон. Уара иуасҳәарц сҭахын, аха уҽӡаны уцеит. Ҳушьҭалан, аплатформахь ҳааит. Иахантәарак зынӡа сызмыцәеит. Ашьыжь арахь сҿаасхеит.
Мардасоу игәы ҭгәырӷьааны ицон, хаҳәык лимҟәыҵыҩрызшәа, амала ихы изышьҭхуамызт, иларҟәны дтәан. Лыгәшәымшә ҳәашьа уи аҽны еиԥш данақәымшәоз игәалашәомызт. Адәахьы аԥсабара аиаҵәара ахалаӡарц агьагцәамызт. Уи иацхраарц аҭахны, аҽны амш бзиахара уақәгәыӷыртә иҟан.
− Варлеи, иалабхи абри ҳаиҩызара? Иабабҭахыу?
− Саб иҟазшьақәа умоуп. Уи иеиӷьыз уаҩы сара дысԥымлацызт. Иагьаџьара имҩа дықәҟьаргьы ианасыжьуан. Убас дысзааигәан. Уара умҩахҟьарагьы уҭахӡам. Даараӡа уҽгәоуҭоит. Убри азын ҳаиҩызара акырӡа исзаԥсан.
− Астудентцәа мызкы алагер ахь ицарц ргәы иҭоуп. Ибҭахызар убрахь ҳцап, Ламара дҳаманы.
− Ахә злаҳшәои?
− Ааигәа уск ҟасҵан, ԥарак сырҳаит.
− Нас, ҳангьежьлак, зегьы ааԥхасҭахахырц?
− Мамоу, ҳаиҩызцәазаауеит.
− Уи иашоума?! – Варлеи, хьанҭарак аалымидазшәа, илаҳауаз агәра лгозу, илзымгозу ҩныҵҟала дарбжьажьон. Лыблақәа аԥсеивгара аарныԥшит.
− Ааи, иашоуп.
Лара, ахышә дкылԥшуа, аҵәыуара дшаҿыц даҿын. Минуҭқәак нарыбжьаҵаны, инарҵаулаӡаны хынтә даақәыԥсычҳаит. Лрыԥҳа ирҭачыз аԥсыԥ адәахьы издәылымҵуа, ашьацҳәақәа ирыбжьахаз лҟырҟынџь аадырԥсыҽызшәа акәын лқәыԥсычҳабжь адәахьы ишаагаз. Мардасоу ихы ишәиуан, реиҩызара абасҟатәи даҿыгәҳәааны иазыҟаз лгәра ахьимгаз. Уи, ихәыцра даԥхьазшәа, даахьалырԥшит:
− Мардасоу, сара ахьымӡӷ усыргар ҳәа ушәома?
Бџьар мцак ҭлырҟьазшәа, дылшьит, уи лара дзазхәыцуамызт акәымзар. Варлеи лылаӷырӡ лҿыкьаса илеиуан. Иара уажәыҵәҟьа уи лырҭынчшьа дақәшәомызт. Арахь аԥыхьа аасҭа дҳаракны дибон, аҩыза гәакьа дахьирҳаз иуахҭа даҭабуан.
− Бзырҵәыуазеи?.. Бгәы иалоу акыр ыҟоума?
− Мап.
− Нас бзырҵәыуазеи? Бхы бнархьуеит, баҟәыҵ!
− Акгьы сыхьуам.
− Ҳахьеинаалаз бахьхәызар?
− Мап.
Адәыӷба аҵыхәантәи аплатформаҿ ианаангыла, Мардасоу авагон албаара дахыццакуамызт, аилыхара иҟаз Варлеи лԥсы армаҷыр ҳәа дшәон. Дишьҭаларц налеиҳәан, лаԥхьа днагылт. Лара лчаврала лыблақәа аалрыцқьан, дҩагылеит. Лшьапқәа цқьа илыҵагыломызт, арахь лҭагылазаашьа лҩыза илырбар лҭахымызт. Аплатформа даннықәгылаз, лнапы наилыркит, аха дышлалбаазҵәҟьа лнапы ааимылхит, уи еидарас дизыҟалар уажәык илҭахымызт, уажәраанӡа уи шлызгәамҭозгьы. Ауаа рыжәпара иалаланы, авокзал иныҩнысит, атрамваи инҭалеит. Агылара шылцәыцәгьазгьы, дахьиртәашаз ҭыԥк изыԥшаауамызт. Лгәамбзиара дацәшәо, лааигәара дгылан. Лԥшҭәы зынӡак игәамԥхо даниба, ӡӷабк длыҳәаны диргылан, Варлеи ишылымуаз диртәеит, шьҭа уамак нхомызт аха. Ианлыбаа, азеиԥшынхарҭа иахьыныҩналаз, Варлеи салам шәҟәык аалдыркит. Уи аҩнынтә иаан, лашьцәа руаӡә инапымҭан, ахыртра лҭахӡамызт. Ианыз иалылдраауази, ҿыц дхьааха Мардасоу дизыҟалар лцәымӷын.
− Биар, быԥсы бшьап, – луаҭах аҿы даннеига, иаразнак лхы нықәылҵар, лааԥсара аалхашҭрын игәахәит. – Бҭахызар ашәҟәы баԥхьа. Сара сыбзаԥхьап?
− Мамоу, – аԥхынхыза аалықәыршәны, ганха днықәиеит. – Сгылар саԥхьоит. Маҷк абра утәаз. Нас уцап.
Уаҟа атәара уамак ицәамгеит. Лара иаразнак дыцәеит. Хәыҷҵас длыхәаԥшуан, лԥсыԥ алагаҩага бжьы имаҳаӡакәа, ҭынч дахьыцәаз. Дҩагылан, дшьапҵаркьакьа дындәылҵын, ашә нкыдиҵеит. Иуаҭахь ахь дҩықәнан, ииарҭаҿ иҽанааиҵих, дкараха дшыҟаз ааилсын, ихаҭагьы ацәа дынҭаҳәахаа дагеит. Хәымҽханрахахьан, ашә аӡәы ишынкыдижьылаз ҭҟәацраҵас ианиаҳауаз. Лурентиа дааин, ииарҭа днықәтәеит. Аҭуан дшаҵаԥшуаз, дҵааит:
− Иахьа уабакылаӡи? Аилыргара уацәшәама?
− Уск сыман, смаар ҟамлеит.
− Иаалырҟьаны иуоуи?..
− Аиашаҵәҟьа уасҳәар уҭахызар, сыҩныҵҟа ак сыхьит. Сгәы акәыз џьысшьан, аха аҳақьым изласеиҳәаз ала, сааԥсацәеит: аԥышәарақәа, ахәылԥазқәа, аиҿкаарақәа… Аԥсшьара уҭахыуп иҳәеит.
− Аҳақьым иҿгьы уцану?! Шәҟәык ма инужьындаз.
− Уа инсыжьит, аха изышәымбаз сыздыруам.
− Нас Варлеи дабацеи?
− Уамак сыхьыз џьылшьан, дсышьҭамлеи.
− Шәхы ахәыц ҭоуп ҳәа сыҟоуп. Дыррак цқьа иҳамҭаӡакәа, шәеишьҭаланы шәыбналеит. Шәышиашаз Аԥсныҟа шәхы шәырхаз џьысшьан, ачара аҿҳәара анбаҳаҳауеи ҳәа амҩа ҳанупеи, шәарҭ азеиԥшынхарҭаҿ шәтәоуп.
− Ҳара ҳаибамгар ҟалом ҳәа анаԥшцәа иузаарыцҳазшәа умцәажәалан ҳәа уасымҳәахьеи аха.
− Аеи, џьушьҭ, – дҩагылеит Лурентиа. – Сҩызак имширахь сцоит, уаха санааша здыруада. Ауаҭах ашә аумыркын, – иҽааиҿикаазшәа иун, дкараха дыҟамзи, ацара уамак иҭахцәамкәа, дындәылҵит.
Мардасоу игәы ҿыӷьуан. Шәҟәык аашьҭихын, иаахиртит, дзаԥхьомызт. Иҿыцыз газеҭ имаӡамызт. Аԥхьарҭахь длыбааны газеҭқәак жәабжь ҿыцқәак рнихырц иақәикит. Дцаны ихаҿы амихит, иӡәӡәеит. Иҽеилеиҳәарц даахынҳәит. Ҿыц иӡәӡәаз икьаҿ ааҭиган, аҭӡамц аҿы инкнеиҳаит. Ишәыз ишәихырц аҳәынҵәрақәа ааԥиртхьан еиԥш, дааҩналеит Варлеи, ашәгьы дамыскәа. Лгәалаҟазаара ыҟамызт. Илгәамԥхаз ак шлаҳаз ҩашьомызт, аха изҵаарақәа рҭак ҟалҵомызт.
− Абра утәеи! – аиарҭаҿ дналыртәеит, днаиватәеит, лхы ижәҩахыр инадылҵан. – Уаҳа акгьы усмазҵаан, абас сааҭынчхар сҭахыуп.
Лаб изы лымҳаҭаск лоузшәа игәы иааинаҭеит. Уи асалам шәҟәы акәзар иаазгаз? Лаб изкны иакәымз аалаҳар ҟалаӡомызт, усҟан уаҩԥсык дылзычҳауамызт Мардасоу ида. Иаразнак лԥсы еибакуан, лыхшыҩ карахон, амалагьы лара дасашәа дыҟан. Ус дыштәаз дыцәеит иҳәартә, лԥсыԥ лалгаҩалгон. Ҩныҵҟала дзыркарашаз лаҳаҵәҟьеит, аха, иара, дааидымтәалар дзыцәомызт, лԥсы лызшьомызт, уи лабҿаба ибарҭан. Лыцәамҭхаа шыӷәӷәаз аниба, лхы ахьлыкәаҽуаз ицәымӷахан, ашьшьыҳәа днаириан, леимаақәа лышьхаршәшәа, лшьапқәа аиарҭахь иҩышьҭихын, акы налықәиршәеит. Иаргьы ҭынч дызтәомызт, илаҩеира даанамырԥшырц, дындәылҵын, аԥхьарҭахь длалбааит. Уа уамак дзымтәеит, аԥхьарҭа адыркуан, иаргьы дзыԥхьоз уамак изгәынкылаӡомызт, ааигәа-сигәатәи ахроника ада. Варлеи лҭагылазаашьа акәын игәнигоз. Даныҩдәылҵ Ламара, дыҟазар дналацәажәарц, длызнеит.
− Уоора!.. Уԥсы ҭоу уара?
− Хьаак сыӷралан, ишәамҳәаӡакәа арахь сдәықәлеит. Машьына ансмоу аплатформаҿ сыршеит. Аҳақьым сгәы маҷк ишсыхьуаз сеиҳәеит. Учаранӡа ибзиахоит ҳәа дысхыччон.
− Варлеи дабаҟоу?
− Ҳара ҳҿы дыҟоуп, лҭагылазаашьа ҽеим, амала илыхьыз салымҳәеит.
− Сара санааи, ара арԥыск дыҟан.
− Дзусҭада?
− Зны дылзааихьеит. Лнапы даҳәозшәа збоит, аха лара акгьы салҳәом. Дҭысҵаауа саналага, Мардасоу иахь сыхәнар сҭахыуп лҳәан, ддәылҵит.
− Ламара, Варлеи астудентцәа рԥсшьара лагер ахь дызгар сҭахыуп, маҷк лгәы лхаршҭтәуп. Бара бҳацны бцар бҭахӡамеи?
− Сазхәыцроуп.
− Азхәыцра аҭахны избом, баала, сбыҳәоит! Баргьы быԥсы бшьапеи.
Мардасоу уи азҵаара иӡбеит ҳәа иԥхьаӡан, дыҩдәылҵит. Хыхь дҩықәнан, ашьшьыҳәа иуаҭах ашә ааиртит. Дныҩналан, иара убас инкыдиҵеит. Варлеи ҽырҵысрак ҟамҵаӡакәа дшыцәац дыцәан. Иарбанзаалак хьаак змаз аӡәы диеиԥшӡамызт. Аишәа днадтәалан, ус имаӡамызт азы, шәҟәык аахиртит. Аԥхьа ихы-игәы адкылаӡамкәан дшаԥхьоз, хәыҷы-хәыҷы даланагало мацара, автор ииҳәоз хәыцрак ицәцар ҳәа дацәшәо аҿынӡа днеит. Аамҭа акыр инеихьан, иаалырҟьаны Лурентиа дааир ҟалон. Уи Варлеи ара дибар Мардасоу иҭахымызт. Аҟәардә аашьҭихын, лааигәара днатәан, лыжәҩахыр маҷк иааирҵасит.
− Иҟалеи?! – дааҭрысит лара, лаԥхьа итәаз дхыгагааланы дылбон. – Мардасоу уоума, мшәан?
− Ааи, бзыршәеи?
− Уакәзар бзиоуп, – лхы налырҳәын, деиҭацәеит.
Мардасоу аҟәардә, аишәахь дааханы, днықәтәан, ауаҭах блала иааимидеит. Абра илбаз изеилкаауамызт, абасҟатәи ҭынч лара дарцәартә. Дахьааирԥшызгьы дрыцҳаишьон. Убри акәзар абра дзызыҩнымҵуаз? Атәара игәы ԥнаҵәан, ишьапышьҭыбжь мгарц, иеимаақәа ишьхны, ишьаҿа рсса алаҩеира иҽазикит. Нас ишьаҿа еиваԥсо мацара, ауаҭах ахышәара-ҵышәара ишәеит. Акәакьҭқәа еихданы изшәомызт, аиарҭақәа иԥырхаган. Дықәымиар амуа, иааԥсара шилсуаз аниба. Лурентиа ииарҭаҿ днықәтәан, ишьапқәагьы ҩышьҭихын, инықәиҵеит. Ибла нцәынҭааит. Заҟа дыцәаз игәалашәомызт, амала данааԥш иахьабалак ҭынчран, акоридораҿ шьҭыбжьык гомызт, амҩаду аҿынтә зны-зынла иуаҳауаз амашьына бжьгьы ыҟамызт. Дҩаҵҟьан, Варлеи дналхаххын, дааирԥшит.
− Варлеи, аҵх агәахьы иааит, бҩызцәа шьҭалоит.
− Иухьи, уара? Сыԥхоумҵани, хәыҷык сыҟазааит, – наҟ лхы налырҳәын, аҵәыуара далагеит.
− Баангыли шьҭа! – аҟәардә даахахын, дналыдтәалеит. – Ибыхьыз саҳәеи!
− Акгьы смыхьӡеит.
− Ибасҳәар иаҳа ибзеиӷьуп. Иббап иаразнак бзырҭынчуа. Аҩнынтә ибуоз асалам шәҟәы ибгәамԥхаз бзаанагеит, издыруеит. Иану бзымҳәозар, исыбҭар саԥхьоит.
− Иуасҳәоит… Саб дызшьыз машәырла ихьызшәа ашәҟәқәа еиқәдырҽаҽеит. Маҷк дҭарымкыр макьана иауӡом, аха нас усгьы ицхрааны дҭыргоит, ҳара ҳзиԥырхагахом. Аԥара змаз џьоукы идырҟаҵеит.
− Иҟалашаз ҟалахьеит, акгьы бзырҽеиуам. Уи дҭакызаргьы доушьҭызаргьы баб ихәома?
− Сыздыруам. Гәыҟажагамзи.
− Усҟатәи уи ахьыбхьааша збаӡом. Уажәшьҭа исаҳәеи ибзааз аҷкәын дзусҭоу!
− Уи уара иалудрааи?! Ҵаҟа улбаахьоума?.. Сымацара саанымхарц, арахь сықәнеит, уара уахь умлыбаар акәын, ас сымала сааныжьны.
− Ибҳәо базхәыци! Ҳаиҩызцәоуп, аха бара быхьчо сбыдтәалазаауеит ҳәа барҳәама? Бхы бнапаҿы иаабгароуп. Уаҳа ԥсыхәак быманы бызбаӡом. Шьҭа исаҳәеи ибзааз дзусҭоу!
− Снапы даҳәоит. Иугәалашәоу даҽаӡәы иӡбахә шәҳәалон? Уигьы, абригьы, саргьы ашкол ҳаицҭан. Ари усҟангьы сиҭахызаарын, аха аԥхьатәии сареи ак ҳабжьалазар игәахәны, иҽцәыригомызт. Уажәшьҭа акгьы шҳабжьамыз анеиликаа, даҽаџьара бхы бмырхан ҳәа, дысзааит.
− Бара?
− Сыздыруам. Макьана сиқәшаҳаҭхартә схы збаӡом.
− Алагер ахь ҳахьеиццо бԥырхагахар?
− Избан?
− Иаҳҳәап, иареи бареи зны шәеимҩалацәахар, зынӡа абас ҳшеизааигәоу бызиаҳәару?
− Уи иара иус иалеи?
− Бымбои: иааҳзырҳәо зегьы иашазаап. Аԥыхьа ибзааилоз аҷкәыни бареи ишәыбжьаз сара сус шаламыз ала исыҽԥныбкылеит. Бареи сареи еизгәакьацәоу аиҩызцәа реиԥш аума, даҽакалоума ҳахьеизыҟоу бхаҵа иусымзароуп. Ари зегьы ҽеимкәаны избоит сара.
− Уареи сареи ҳаиҩызашьа изеилымкаар?
− Изеилымкааргьы идыруазароуп. Нас уи дшазнеира иара иоуп изусу. Ибхаҵахараны иҟоу ибызиамҳәаша хымҩаԥгашьак амҩа иахьа банымгылароуп.
− Иуҳәаз зегьы иашагәышьоуп, – дааиԥхьхәыцит лара. – Аха иахьа сҭагылазаашьа даара иуадаҩуп. Аҩсҭаа дысԥырхагазшәа схы збоит.
− Бхы бнапаҿы иаага! Сара, даҽаӡәы ҳбыцхраар ҳалшоит, аха, зегьакоуп, аԥсҭазаарахь ихынҳәыша бара боуми, бхала быҽбырӷәӷәароуп. Бҭахызар ара биаз, сара сҩызцәақәак рахь снеип. Лурентиагьы шьҭа шьыжьынӡа даарым.
− Мамоу, ашьыжь иҳарҳәои. Минуҭқәак стәазаауеит, – дҩықәтәеит лара. – Нас сцоит.
Аԥсуа телехәаԥшрала Егры аҳәааҿы ҳаибашьцәа шҭахаз, ихәызгьы шыҟалаз адырра аныҟарҵа, Мадина ланхәеи лабхәеи ргәы рымахьха ишьҭалеит, лара ателевизор дшахәаԥшуаз ицәаз лыхәҷы даашьҭхны, рышьҭаларҭахь дналган, лхаҵеи лареи рыбжьара ааникылартә, днықәлыриеит. Иара аҽнынтәарак длыҳәон Ԥсоу дылгарц. Заҟантә длыхьҵәыуахьаз, аха уаҟа аҷкәын иаха абалымаз. Ахәыҷы
ахәмарра, акрыфара, аӡыжәра, адәахьцара – зегьы дрыхьҵәыуарын. Адырҩаҽны дшылгоз ала дақәлыргәыӷны длыман азы, игәы рҭынчны аԥхыӡ далан. Уахыла адәахьы ааҿыхьҭахан, аха, аҩныҵҟа ахәыҷы аԥхӡы илымҵырц, ахышә ҟьаҟьаӡа иаалыртын, ауадахь днахынҳәит. Асаркьа, лхцәы самсал дышьҭалаанӡа еиҿылкаарц, днадгылеит. Асҭан дцәыҵаԥшны длыхәаԥшуан. Зхцәы еиқәаз ианакәызаалак зԥсы ҭаз ажьаҿы дац амамызшәа, напҟазарыла иеиҿкааз аԥшра змаз ибақәахьан, аха иԥшәма лнацәа хәхәа ԥшқақәа злылшьуаз лхцәы, иааҟәымҵӡакәа аҳауа лбаанадозшәа, игәыҿкаагацәан. Усҟатәи аҷыдара ԥшқа иара игәы иамбозаргьы, ишџьашьахәыз мҩашьахуа ахаҭа уныруан. Заҟа диҭахыз аҟара, длыцәшәон, уналыдххыланы унапаҿы дузаагаӡомызт, арахь лара дызҳәынҷашаз ахшыҩи, адырра ҳараки, алшареи иара дрылаҟацәамызт. Уи ихаҭа ибон, аха дақәшаҳаҭхаргьы иҭахӡамызт.
− Аԥсуа Венера боуп бара! – уи лырҽхәарала дизхьарԥшырц иҽазԥишәон, усгьы лара даԥсамзи.
− Ауаа ус сдырҽхәаӡом, уара иаҳа сызурҽхәои?
− Ауаа зусҭқәада?
− Иаҳҳәап – Мардасоу.
− Убри бхихра быҟоуп.
− Иуҳәо закәи, қыҭак ҳаицатәуп, ара ҳаизааигәақәоуп.
− Абзиабара уаҩ далнахӡом.
− Умбои, усгьы бзиа дсамхабахьеит.
− Сара иаҳа сыбҭахӡамкәа, уи иаҳа дзыбҭаххеи? – иаартны дахьцәажәоз дихлафуаз џьишьон, амала длацәҳаргьы цәгьа ибаӡомызт, маҷк данхәыцқәа.
− Иакәым изумҳәан, сгәы урԥсыр улшоит. Убасҟатәи иуаҩра ахә сшьоит. Даара дысзааигәоуп.
− Уи сара заҟа исгәаԥхо базхәыцхьоу?
− Ицәгьароу ус ыҟоума иугәамԥхартә. Уҽырҭынч.
− Бхы еилԥсеит излазбо ала, – дҩаҵҟьан, дындәылҵит. Данаахынҳә, уаҳа дымтәакәа, ашьҭаларҭахь днеин, иҽеилыхны диеит.
Лара асаркьа дадтәалан лҽеиҿкаауа. Игәы шилырхьуаз лбон, аха даҽаӡәы лхы-лгәы дҭан, дизымхәыцыр ауӡомызт, гәаныла даниацәажәоз дҭынчын, лгәалаҟан, ихаҿы лыбла ихгылонаҵ, насыԥ лыман, даҽакала лхы лнапаҿы илзаагомызт, асаби диҩызан, дҩықәиар лԥхыӡ далан, иара ила лгәы лҟажон. Макьана дышьҭалар лҭахымызт, лхаҵа дыцәаанӡа, дтәазар еиӷьалшьон, ма цәажәарҭахәыс дикуан, аицәҳарахь икылнагон, изҵаарақәа рҭак аҵабырг маҷк наҵалҵар. Ателевизор аус ауан, аха уахь лыхшыҩ уамак илзышьҭуамызт. Аамҭа лгарц, ашәҟәы аақәылхит. Даԥхьон, аха лыхшыҩ иабоз Мардасоу исахьа акәын. Москвантә ажәабжь ҿыцқәа рдырраҭарақәа анаацәырҵ, ашәҟәы нықәылҵеит. Гал араион аҿы адиверсиа мҩаԥгара иахҟьаны иҭахаз шыҟаз уаантәгьы иаарыцҳауан. Асҭан уахь дцалон, машәырк иҽаҿаимыжьындаз! Урҭқәа зегьы аалхалыршҭит, ателевизор ааҿыхны, дышьҭаларц лҿаныналха. Уаҩы дылмырҿыхарц, лхәыҷы днаиваиеит. Лыҽлырҵысуамызт, дагьзыцәомызт, лыбла ихгылаз Мардасоу уажәы дызҿызишь? Излалаҳақәаз рыла, уи заа дышьҭалаӡозмыт, аха ашьыжьгьы иҽышьҭаирхаӡомызт. Уи дахьизхәыцуаз, лгәы ҭынчын.
Асҭан дшааҳәыцымыцыз анылныр, дҷыгәӡа алашьцара далаԥшуан, уи дааԥшны лара лахь дааир ҳәа дшәаны. Иара ихәыҷы иҭыԥ ааиҭеикын, уи дихыԥаны, лара лцәа иҽаадиҵеит. Лхаԥыц еихарӷәӷәа ичҳаны диан, уи арԥыс, Рамин, ихаҿы ԥшқа лԥшаауан, арахь лыбла ихгыломызт. Лхаҵа ирӡуан уи, избанзар уажәи-уажәи бзиа дшибоз леиҳәон, нас иԥсыԥ алагаҩагара ллымҳа ҭнашьаауан. Лхаҭа дазԥшӡамкәа, мацәысхарызшәа, иаалырҟьаны иаалызцәырҵит Мардасоу ихаҿы. Уи ихала дылзааит, лхаҭа лгәы уажәыҵәҟьа дҭаӡамкәа. Асҭан ибжьы, иԥсыԥ алагаҩагара, адунеи иқәыз зегьы аҵанарӡуан илызгәакьацәахаз ауаҩы иблақәа, илахь ҭбаа, иқәра иаҭәоумшьартә макьана иҿаз ихаҿы ацәеижь. Уи ибжьы акәын илаҳауаз, лхаҵа
дылчҳартә лгәы лхазыршҭуаз. Лымала данаанха, гәаныла уи дахьиацәажәоз, лбжьы лцәыҭгар лҭахымызт, уи ацҭәы алҵыр ихәашьыз лԥсҭазаара еихккара аиуамызт. Дахьиацәажәоз дԥышәырччон, иара ус дамхацәеит. «Бара Венера бакәӡам, – ибжьы лаҳауан ԥхыӡырла. – Бара Мадина боуп, даҽаӡәы блыдкыланы сызбыхцәажәом. Зегьы бҿаԥхьа ашәшьырҵа иҵахоит». Иара шәҟәык икыхын, уи ахьыхиртуаз ӡӷабк лсахьа агәылан. Дарбаныз лара илзеилыргомызт, аха даҽаӡәы лпатреҭ ахьикыз лгәы иалан. «Ари аӡӷаб лсахьа уааигәара изыҟоуи? Сара ишьыцызгоит». Иара дыччон. Данааԥш, игәарԥханы иччабжь лгәы иаахәаны, лхаҭа дԥышәырччон. Амала ихаҭа ара дыҟамызт, дахьылбаҵәҟьоз Ԥсоу заҵәык акәын, убрахь дыццакыр лҭахын.
Дҩаҵҟьан, лҽааилаҳәаны дындәылҟьеит. Ауҭра дынҭалак, заҟа илылшоз дласны, аиаҵәара хыҵәҵәо еизылгеит. Дшаахынҳәыз урҭ иеиԥшыз шьыҵәра хәыҷқәан иааидылкылеит. Иацы иԥхьалкхьаз ауҭраҭыхқәа ахьҭаз ашәыра аалган, уа иахаз иҭацәыз ашәыра аиаҵәара нҭалҵеит, аҽны иалагӡаны илырканӡарымызт ҳәа дгәыӷны. Лхаҵа дшыцәаз, ахәыҷы дҩалыргылеит. Иара ацәа далҵыр иҭахымызт, Ԥсоу дахьцоз заҵәык игәалашәонаҵ, дҟажмыжуамызт. Ачаи илыржәын, ларгьы акы днацҳарц днатәеит. Ланхәа дгыланы арахә дрызнеихьан. Урҭ лара ианҭылцози, ани аԥеи рындәылҵымҭеи анеиқәшәа, лмаҭа дынилабжьеит, иан дылзыӡырҩларц, амҩа алԥхагьы нарзеиӷьалшьеит. Рҩыџьегь, амҩаду ахь ишлалбаазҵәҟьа, машьына хәыҷык аангылан, илдыруаз аӡә иакәын, икылырҟьа иахьырҭахыз илеигарц, дышьҭхысаа амҩа данылеит. Лԥа имшьҭ шыбзиаз ҳәа длырҽхәон, избанзан уажәраанӡа ус деиқәымшәацызт.
Амашьына ишыллыбааз, лшәырақәа наҟ-ааҟ иаанылкылан, иаҳа иласыз аиаҵәара зҭаз лшәыра злалкыз ала ахәыҷы дналыргылеит. Уи дылхьынҳалар ҟалон. Амҩа дахьынӡаныз, акыр зҭиуаз еимылдон, Мардасоу џьоукы дышрылагылаз лбозар ҳәа. Ацәаҳәа дахьынӡықәгылаз, лылаԥш ниаахозар ҳәа дгәыӷуан. Иара џьаргьы дыҟамызт. Аҳәаа агәашә инадгылаанӡа, ацәаҳәа усгьы иццакӡомызт, леидарақәа наргыла-ааргыло, амҩа данын дмааԥсаӡакәа. Ацҳа агәҭа анааиҩылшалак акәын аласра анаҭахыз, аха умыццакуазар узырыҩуадаз. Лхәыҷы усгьы ашьшьыҳәа дымцар иуамызт, амҩаду иананылагьы дшааԥсаз аацәыригеит. Уажәшьҭа ирзынхаз шмаҷыз ирдыруа мацара, акрыҭира ҭыԥ даназааигәаха, амҩаду аган аҿы акрыҭицәа ирылагылаз Мардасоу даагәалҭеит. Уахь лҿыналхеит, илбон ихаҭагьы дышԥышәырччоз азы. Уи дынидххылаанӡа, ивагылаз аԥҳәыс длызгәаҭомызт, илдыруаз абжьы аалмаҳазҭгьы:
− Ҳаԥшӡаҟәыҟәара дааины дыҟоуп, лыҷкәын ҟаимаҭ длыманы.
− Ббара сеигәырӷьоит! – Мадина Ламара дынлыдгылеит. – Акыр шәзыҭиуама?
− Ауҭраҭых аазго рацәахеит, бымбои, – лҳәеит Ламара. – Хәы мариала ирҭахыуп. Иказыжьуагьы маҷым. Ҳаԥшызаап, аӡә дҳақәшәаанӡа.
Мардасоу иашьҭахь игылаз аҿхышә аҿы шоколадки ажаҳәагеи ааихәан, ахәыҷы инаииркит. Уи ахаатә иҿатата иахьынӡеифоз, иара деиҳәҭҟәыҟәланы ибла дҭаԥшуан. Иан дызлалеиԥшыз ак идибаломызт. Уажәы заҟа иҭахызи Мадина илеиԥшыз аԥҳа длымазар. Лара лбара даналхәдахаша аамҭак ҟаларын, ахәыҷы иеиԥш лԥҳа знык-ҩынтә диқәшәар, дишьцылар лан дааигәалалыршәарын, иԥҳацәа реиԥш уигьы бзиа дибарын. Ахәыҷы, аӡы шиҭахыз аниҳәа, аҿхышә деиҭанадгылахын, аӡызла аахәаны, иаахыртланы инаииркит. Ашоколад хәыҷымызт, зегьы имфарц иан ишиабжьалгазгьы, зегьы аӡы иацижәит. Ажаҳәага иҿы ианынҭеиҵа, иан дналыдххылеит:
− Ашьмахьы сцар сҭахыуп.
− Акрахьынӡауфоз Мардасоу уидҵуамызт, унҭыҵыр ануҭахха, ара сшыҟаз угәаламшәеи, – дыччон иан. Лԥа дахьиацәажәоз иаҳагьы дҟаимаҭын лара. – Иабоузысыԥшаауеи? Аҩны утәазар зысҭахыз убри азоуми.
− Уаалеи, сара узгоит, – Ламара, ахәыҷы инапы аанкыланы, амҩа ааихылҵәан, аџьармыкьа дынҭалеит, уи иҵганы, ларгьы уахь дцар лҭахызар акәхарын.
− Аҷкәын бзиа дбымоуп, – иҳәеит Мардасоу, аха усҟан игәҭацәажәара даҽакӡан: «Избан бзиа сзылбара? Исыдылбаларан иҟази? Уи схы иҭысцароуп.
Лыҷкәын, лхаҵа… Лҭаацәара еиласҵап, аха уи ҳҩыџьегь излаҳзеиӷьузеи? Зны гәыбӷан лԥа илиҭар?.. Сара схәыҷқәа зҳауеит, еилыркаар…». Иихәыцуаз акәӡамкәан, даҽак аацәыригеит: – Сара раԥхьа банызбоз, бхаҵа бицын, быҷкәын изы бцәа бтәымызт. Сара сыԥшәма дсыцын, уигьы лцәа лтәымызт. Убасҟан издырт сшеилаԥсаз. Аха уанӡа бызбахьан.
− Иаба?
− Уи даҽазны исызбаҳәозар збап.
− Ламара сылбацԥхьаӡа џьара сшылбахьаз аацәырылгоит. Уаргьы уалагахт.
− Беицаабазар?! – дцәыҵыччон иара. – Амала сара бахьызбахьаз сгәалашәоит, лара ибзиашәа илгәалашәаӡом.
− Илгәаламшәозар иаҳа изыбзиеи?
− Сшыбзыҟоу еилылкаауеит.
− Маӡарах усқәак рыӡбахә уҳәоит.
− Ааи… Сара сынасыԥ ҩынтә иацлеит. Амала ҳҩыџьегь аԥсҭазаара заҟа иаҳзымариахо аҟарагьы, нас иаҳцәыуадаҩхоит, – игәеиҭеит еснагь илырччоз лхы-лҿы ашәшьы шахылаз, лхаҭагьы алашьцара иагәылаханы агьзымбоз лԥшра аалхәон.
− Уи адагьы аԥсҭазаара хьанҭоуп, уи ацлар изџьоушьарызи, – лыблақәа аалхаччан, иара ииҳәаз инаҵылшьит.
− Сбыцхраарц сҭахыуп, аха иҟасҵои, снапы ҿаҳәоуп, сшьапы ҿаҳәоуп.
− Усыцхраахьеит.
− Усшәа бгәы иабоит. Бара бҭагылазаашьа башьцылахьан.
− Гәаныла уара суацәажәоит, уиала зегьы сзымариахоит. Суацәажәоит уахгьы-ҽынгьы.
− Аиаша бҳәома, ма быхәмаруама?
− Уи ухала иумбаӡои? Исыхҭызгахьоу зегьы схауршҭит. Ара санааи, ҩыза бзиак, усуаҩ бзиак иеиԥш сухәаԥшуан, хаҵак иеиԥш зынӡагьы узбомызт. Зегьы шәеиԥшыз џьысшьон. Нас суацәажәар сҭахын ҩызак иаҳасбала. Ашьҭахь цәгьарак уҵызбаар сҭахын, аха… Нас уахгьы-ҽынгьы сузхәыцуа саламгеи.
− Бзиа сыббома?! – дхәыҷызшәа дыҳәҳәарц агьигмызт.
− Ҩызак иеиԥш – ааи!
− Ных…
− Иеиҳаутәуа уалагар, зегьы ԥхасҭоутәуеит, – илбон ихәдаџьал дшасыз, маҷк иааԥсадылтәыргьы лҭахын: – Усҩызазар сҭахыуп, хара умгылан! – иџьашьахәымзи аԥҳәысра агәаҵӷара, иҭагылазаашьа ахьылбоз лхаҭа инеималымҭәарц аарла-ԥсырла лыҽнылкылон. – Ҳҩызара иеиҳау ак аҭахны избаӡом, избанзар усцәыӡыр ҳәа сшәоит. Ас иаалырҟьаны ус ансыхь, сара сзы итрагедиахоит.
− Беилкаара цәгьоуп.
− Ахаҵа ианаужьуа аԥҳәыс иузланажьуам.
− Сара схы ианасыжьуеит ҳәа базҳәада? Уи бара ахьбакәу заҵәык ауп схы изанасыжьуа акәымзар.
− Аиаша уҳәозар, изаҭахыузеи амцхә ҳаизааигәара, иҟамлаша аус азыҳәан? Абзиабараҵәҟьа ҳаԥсҭазаарақәа шьақәнарҟьаӡар алшоит.
− Сыздыруам бахьынӡаиашоу. Бзиа сыббаҵәҟьозар даара исҭахын. Уи сабҳәазҭгьы, аҳаракыраҿ сыҟазшәа сгәы иабарын. Ибҳәаз иашазаргьы ҟалап, избанзар быԥсҭазаара ԥхасҭастәыр ҳәа сшәоит.
− Уи усгьы иԥхасҭахахьеит.
− Иабаҟоу, насыԥ бымоушәа бцәажәалоит.
− Ааи.
− Быԥсҭазаара злахьанҭаз ала, уи агәрагара цәгьоуп, иахьа ибҳәазгьы уи акәӡамзи?
− Сара сԥсы ҭами! Аԥсҭазаара алахьеиқәҵареи агәырӷьареи салами.
− Сара сыуаҩышьа зынӡа даҽакала иҟоуп. Сгәы бзиазарц зегь сымазароуп. Иаасҭахыу ак ансыгхалак, сеилаҳазшәа збоит. Арахь бара быбзиабара сызхаӡом.
Амала бара ишыбҭахыу ҳныҟәап. Уажәы сзызгәаҟуа бдыруандаз: абас иҟоу аԥҳәыс адәы бықәызҵаз баби бани рнышәынҭраҿ снеир сҭахыуп.
− Избан? Асҭан зныкгьы уахь дымцацт, иагьигәалаиршәаӡом.
− Сыздыруам. Ҩныҵҟала исыхоит убрахь. Рнышәынҭра ак санаҳәарызшәа збоит.
− Уахь амҩақәа ҽеимзар ҟалап, – уажә идәықәлар лара ишылҭахымыз ҩашьомызт, егьыс амҩа ҽеимкәа иахьзи, амҩаду аҿынтә ашьха кыҭахь ицоз амҩа асфальт ықәшьын, маҷк иԥхасҭахахьазаргьы.
− Шәыхәқәа шԥаҟоу? – иаарыдгылеит хаҵеи ԥҳәыси. – Цқьа ҳанеилаӡа, зегь аагоит, – лҳәеит аԥҳәыс, лхаҵа деидарашьҭыхҩызшәа длыдгылан.
Мадина лгәы иҭақәаз аартны илымҳәозшәа дышрызхәыцуаз, Мардасоу даалҵын, ахәҳахәҭцәа рахь даахьаҳәит. Мадинеи иареи еицхырааны, ирымаз ԥхьаӡаны, Ламара лтәгьы надкыланы, ирҭиит. Ашьҭахь акәын лара, ахәыҷы длыманы, данааиз. Иаалдыркыз лԥарақәа лыманы, уи ирласны дықәҵит, акыр лоуазар, ҿыц деиҭаарц. Арҭ ашьшьыҳәа амҩа ианын, знык ацҳа иқәсыр, уи аҽны даҽа знык заҟа имаарыз. Арахь ахәыҷы дааԥсахьан, аҩныҟа дцар иҭахын. Еилыхара ыҟамызт, атачкакцәа, иара ус ииасуазгьы, иааҭымгылаӡакәа еицырхәхәа амҩа ианын. Еишьҭагылан, ахәыҷы дрыцын азы, рҩыџьегь зеицәажәаӡомызт. Автобус аҿы хаз-хазы илатәеит. Аҷкәын Мардасоу ишьамхы даақәикит. Амашьына аҩныҵҟа пахәӡа иҭәаанӡа, аныҟәцаҩ усгьы иҽирҵысӡомызт, ахәыҷы изымчҳакәа дыцәеит. Амҩа иахьынӡықәызгьы, даалымҵӡеит, ибла аахиртуамызт, ианлыбаашаз иан даалмырԥшыр. Мардасоу урҭ рҩыџьегь лалбааганы амҩа инықәиҵеит.
Илҭахӡамызт арахь амҩа дахьаныз. Мардасоу иааигәа дыҟазар акәын лгәы зыҳәоз. Уи иԥырҵра шылцәыуадаҩызгьы, абыржәы амашьына длыбааганы дахьауижьыз мчык лызҭанаҵон, даҽазны длықәшәаанӡа илызхартә. Убри аамҭа хара ицар лҭахӡамызт, днаихьымԥшыр лзычҳауамызт. Арахь еиқәшәарц аҽҳәара лзыҳәаӡозмыт, ус лара илыуаҩышьамызт, машәырны еибабар иаҳа иеиӷьалшьон. Аҽҳәара зуҭаз аамҭаз уеиқәымшәар ҟалон. Еиӷьын аԥсҭазаара уахьнанаго уацныҟәар. Аҩны дышнеизҵәҟьа лыҷкәын дышьҭалҵан, ларгьы маҷк днықәиеит. Лыбла ихгылаӡан Мардасоу ихаҿы: «Узмырҭынчуазеи?.. Бзиа ушызбо уасымҳәаргьы, ус шакәу ухаҭа иумбои!.. Сызургәаҟуеи, уанаџьалбеит! Схьааха сызуоузеи, ушысҭахыу уасҳәар уҳаранакуа аҿынӡа?.. Мардасоу, Мардасоу!..» Ихьӡ лҿыҵшәомызт. Дшыҩагылаз ауҭра дынҭалан, иҵегь зызҳашаз луыҭраҭыхқәа ԥыҭк ааҵылхит: аиаҵәара ааимылдеит, ашьыжь ихылхшаз шыҟаз лбарц. Лнашақәа шьҭа хар рымамызт.
− Ани, Мардасоу, дзусҭада? – лԥа дылзааихьан длымбаӡакәа.
− Уи сҩыза иоуп.
− Уаҵәгьы дҟалома?
− Сыздыӡром.
− Дҟалозар саргьы сбыцымцози.
− Дубар уҭахыума?
− Ааи.
− Уаҵәы дҟалоу сыздырӡом. Даҽазны усымгои.
− Аеи нас. Ашоколади аӡызлеи баргьы ибзааихәалома?
− Ианааихәо ыҟами.
− Уи ианба?
− Аӡыша сакыр. Шьҭа аҩныҟа унеи, исҭиша еизызгароуп.
− Аеи нас, – днахынҳәит иара.
Иеизылгаз арҭмаҟ дуқәа рҿы еивҵаҵаны иалыркит. Ланхәа ажәқәа дахьрылаз длызнеин, илхьеит, аҳәарақәа рыҵырханы еицҭаркит. Лыхш аалган, ицәырԥханы ацыр алҭеит. Аҭаацәара рхәы дахьынӡаҿыз, ахш ацыр акын, ашә хылхит. Аӡы лыршын, иҵәахыз ашәаӡа ссаны иӡаалҵан, иеилалҵеит. Аҩнаҭа акранырҿалҵақәа лабхәеи ланхәеи ԥыҭрак ателедырраҭара рбон. Адырраҭара излаҳәоз ала, Егры
аҳәааҿы аҭахарақәа иҟалаз азымхозшәа, аҽынгьы амина иахаԥжәаз амашьына иҭатәаз ахәра ӷәӷәақәа роун, ахәшәтәырҭахь идәықәырҵеит. Ҳаӷацәа шәии-ԥшьииуа иштәаз, ацәа рымнахуазшәа анырба, абхәеи анхәеи шьҭалеит. Мадина, лыҩн усқәа дшырҿыз, илаҳаит лхаҵеи лԥеи реицәажәара.
− Уахьыҟаз ишәыцдаз?
− Аӡәгьы.
− Уаҳа ԥҳәыск дшәыцӡамкәану?
− Дҳацын.
− Илыхьӡи?
− Сыздырӡом.
− Ахацәа шәыцзу?
− Мамоу.
− Уаҳа хаҵак дшәыцӡамкәану?
− Дҳацӡамызт сымҳәеи.
Мадина, илҳәарыз лҿамшәо, дзызхәыцрыз дақәымшәо, азныказ дҩызӡа ахәыҟаҵарҭа дааҩнахеит. «Абри асаби сеиликаама?» – дааиԥхьхәыцын, лусқәа деиҭанрылагеит. Зегьы ӡәӡәа-иҳәҳәа рҭыԥ инықәылҵан, дшаахынҳәыз еиԥшҵәҟьа, ахәыҷы даашьҭылхын, дылгәыдҳәҳәала рышьҭаларҭахь дналган, деилыхны дышьҭалҵеит, иган аҿы лхаҭагьы днықәиеит. Аҷкәын, Ԥсоунтә дааижьҭеи, дыцәамзи, иблацә ааиқәиԥсар иҭахымызт. Иаб данышьҭала, икарахахьаз иан лыхәда, инапқәа зкәыршаз, аауижьҭын, иаб иахь даахьаҳәит. Лара дыцәарц лҽаалырҭынчхьан. Лыбла дхыҵуамызт Мардасоу, адин агәра згоз Иаса Қьырса ихаҿсахьа ишашьапкуаз еиԥш, уи ихаҿы заҵәык ала аԥсҭазаара агәра лгон, адунеи лықәзаара иашьаҭан. Уи насыԥ лыман, иара уи Адунеи дахьықәгылаз азы, дагьынасыԥдан, иара аӡәзаҵәык изы уи адунеи лара дахьықәмыз иахырҟьаны. Иара амҩа ус иҟалеит, Алмас дицымҩалахартә. Уи длыҵашьыцуазшәа лгәы илнаҭон, ус лаҳаҭыр лбозшәа дхәыцуан. Иарбан хәыцразаалак иаалыхҭашәоз неиԥхьбон, избанзар иара лҿаԥхьа дгылан. Лԥхыӡ далан. Ҭынч дыцәазшәа, лԥсы бзиа илшьазшәа, ашьыжь данааԥш, мшацызт. Лԥхыӡ хаақәа лгәалалыршәарц, лыҽԥылшәон. Акы аалгәалашәомызт. Иара ихаҿы заҵәык лԥхыӡ ишалаз лгәалашәон, уи уажәгьы лыбла ихгылан. Дҩаҵҟьан, ашьыжь дзыхьӡарыз лусқәа налыгӡеит. Луҭраҿ аеҵәара еизылгеит, шьыҵәрала еидылкылеит. Шьҭа дашьцылан, дазыласын. Ланхәа дгыланы арахә дрылалахьан. Лабхәа макьана диан, игәы бзиамызт ариабжьарак. Лара лҽааидылкылан, ибжьаратәыз ларҭмаҟ лыманы, агәарԥ дынҭыҵит.
Амҩан машьына дышьҭнахуамызт акраамҭа. Аиаҵәара ҟалеижьҭеи, ауаа рацәахон. Дара рқыҭа аҿынтә ицоз автобус абар иахьаацәырҵыз! Аҭыԥ лоуртә, уамак иҭәымызт. Аха амҩан ауаа шьҭнахуа мацара, иаарласны ипахәӡа иҭәит, ишнеиуаз, уаҳа изааҭымгыло, еилаҵҵы еилагылт азы, ишиашаз аҳәаа азааигәаратәи аџьармыкьа иладыглеит. Леидарақәа лыма, амҩа днанылеит. Дагьыццакуамызт, Мардасоу ааигәа дмаацзар ҳәа дшәон. Ара џьара дыҟазар длымбакәа длаҩлыжьуамызт, аха дыҟамызт. Илҭахӡамкәа ацҳа днықәсит. Лыҭитәқәа, аказакцәа рџьырмыкьа днаӡаанӡа, иргеит. Мҩабжара дааҭымгылаӡакәа, акрыҭицәа ахьгылаз дрылаԥшит. Аҽны дшаауаз ала дыррак лымамызт, дылбарын ҳәа дахьгәыӷуаз аагәнылган, шьҭахьҟа амҩа дықәлеит. Аҳәаа даахыҵны, ауаа рыжәпара далагыла, адәыӷба ааҭгыларҭа шыҟаз дааиуан, араҟа иааирыз автобус иара длалбааргьы иудыруази ҳәа, ма арантә ицоз машьынак дақәтәарц. Хыхь аплатформа иқәгылаз аҵагыларҭа икҿаҟаҵаз арымӡ дықәтәан хаҵак. Уи, дынкахәыцуазшәа итәашьала, ихаҿы шылбарҭамызгьы, ишьҭахьала дылдырит иара шиакәыз. Иааигәара уаҩ дыҟамызт, адәыӷба иаарласны ишымааиуаз дырын, нас имацара уа иҟаиҵози? Лара уахь дҩыхәнеит. Иара даниба ихаҿы ааихалашан, даатәарц налирбеит.
− Макьана ара узтәоузеи?
− Сԥсы ааиҭаскып сгәахәын.
− Арахь ушаауаз сымбаӡеитеи, уабаҟаз?
− Сара бызбеит, арахь амҩа сананыз, уахь бцон.
− Дыррак зсумҭазеи?
− Изаҭахыузеи, мҩак бымоуп, сзыбԥырхагеи.
− Ушԥасԥырхагоу?.. Ус шакәым заманала иудыруеит.
− Сыббар бҭахызма?.. Акыр быхьзар?
− Исыхьит. Уара зегьы уриааит – убри уасҳәар сҭахын. Уара уҿаԥхьа зегьы рхаҿқәа ԥштәыдахеит, ухаҿсахьа заҵәык… Исҳәо закәи, ухаҿсахьа акәым, зԥсы ҭоу ухаҿы заҵәык сыбла ихгылоуп, егьырҭ акгьы сгәалашәом. Узбар шԥасҭахымыз!
− Ибҳәо закәи! – ас уи лцәажәара иазԥшымыз Мардасоу дышьхынԥсылазшәа дтәан, ибӷа бзиа иааириашеит умҳәозар.
− Амала уи уара уамак уақәымгәыӷын, – дԥышәырччон лара. – Сара абзиабареи ацәымӷреи сзеиԥшуп. Исызгәакьоу иоуп аиҳараӡак исцәымӷахо. Урҭ ҽнак заҟантә рҽеиҭаркуа схаҭагьы исзыԥхьаӡаӡом. Уахьтәоу уагьеиҭамҵын, сара сцароуп. Ус иаҭахыуп.
− Мадина! – лара амардуан длаҿалахьан.
− Сызуҳәаз умаҳаи! – длалбааҟьан, иааиуаз а-«РАФ» аанкылан, ирласны дынҭалеит.
Аџьашьахәы ԥшӡара змаз аԥҳәыс ҿа дныҵашәкәа дцеит, дагьаанхеит иара, илҳәаз алаламбатә ҳаракыра зҵаз аԥҳәысра дыхнаԥаауа. Ажәҩан цқьан, Амра кажжы иԥхон, макьанаҵәҟьа шоурацәамхандаз ааугәахәратә. Амшыни ашьхареи рыбжьара дгьыл каршәра еиҵҳәак ыҟамызт, аха уи аҽны иҭбаацәан. Адәыӷба данҭала, уаҩы иԥырхагамхартә ачашыла зҭаз иааҵәа наиргылан, азхышәк днадтәалеит. Авагонқәа ԥшьшьала иаадырҭәит. Ахышәқәа акырӡа иҟәаҟәаса иҟан, аԥша бзианы ибжьҟьон, аҩныҵҟа аҳауа цқьазартә. Зегьакакәын афҩы цәгьа ҭшәшәон. Ауаа убасҟатәи еилаҵәызшәа еилатәан, рчаӷьа картата, рԥсыӡқәеи рҭубарқәеи, ақьаадқәа ирынҵа, ршьымхы иахьықәыз, апҿы ҳәа акрахьырфоз узрыхәаԥшуамызт. Иара урҭқәа акымзарак ибаӡомызт рбжьы рхарззала еицәажәозгьы иҽрылаирхәӡомызт. Амшын агәеиужьра инеиҵыхны дхыԥшылон. Ицқьан. Иахьҿықәсылоз заҵәык ашәах маҷк иубарҭан. Уажәраанӡа шьапгыларҭа рмоуа аԥслымӡреи абӷанҷреи илаиаз ԥсшьаҩы заҵәыкгьы иҽикәабомызт, аҟәры цқьан. Аҷныш рымацара аӡеиужь ртәын.
Адәыӷба длалбаан, аҩныҟа днаццакит. Агәарԥқәа дынрыбжьалеит,харамызт, аха, ирласӡаны аҩны днеины, иҭаацәа ибарц иҭахын. Тачкала иааигоз ачашыла зҭаз ааҵәа рҭмаҟызшәа изыласын. Агәарԥ аҟара иҭбаан. Аҵара шықәс хзыркәшоз ахәыҷқәагьы аахьан. Алмас лусураҿынтә дхынҳәхьан. Иани иаби иаҳәшьеи ашәшьырҵаҿ итәан, иара данырба, иблақәа шихалашозгьы ангәарҭа, иаҳагьы изыгәабзыӷны, иқәныҳәон. Ахәыҷқәа еибарҩуа иааиԥылан, итачка еимакы-еиҿакы иргеит, иара инеигозар иаҳагьы изыласын аха. Дара аҵамҵакәа, ааҵәа ахи аҵыхәеи ааникылан, иҩышьҭԥааны аҭыԥ ахь инеигеит. Ахаатәқәа ахәыҷқәа инадиркын, еибарҩны ианца, аԥхӡы иҿашы данаахьаҳә, Алмас ашә дылагылан.
− Иахьак улашаӡоит. Узыркаҷҷо аасаҳәи!
− Ибҳәарц ибҭахи? Бзиа бзымбо џьыбшьома? Даараӡа бысҭахыуп.
− Уқәра ахьнеиз асҵәҟьа уҳәо уалагазар, изызҳәоузеишь? – днахынҳәит лара лусқәа рахь, бзиара иазҳәамызт ҳәа лызҵаара аҭакс инацылҵар лҭахны.
Лара лхаҵа, дизкылымԥшыр амуа, ихы мҩаԥигон. Амцхә длывагьежьуазшәа, дыччозшәа, алаф иҳәар иҭахны дылбон. Имхи ибаҳчеи дырҭан, амцхә аус уа. Ианышьҭала абжьааԥны еиԥшымыз хаҵа ҷыдарақәак идылбалон. Адырҩаҽны ашьыжь дцеит, итачка аашьҭхны, ааилашәиаанӡа дмааит. Маҷк иҽеиҭеикхьан, уаанӡатәи амш еиԥш дыҟамызт, аха уи лара лакәымзар даҽаӡәы изгәаҭомызт. Аҽны лара димбаӡеишь ҳәа лхы дазҵаауан Алмас, аха иара иахь ицәырлымгеит. Ацҭәы шьҭылхыр аалҭаххон, амала дылҟәылҟьар ҳәа дшәон, иара акала деиҿарԥан, уи лзеилымкаар, еицәтәымхаӡон. Ашьҭахь ҩы-мшҟа амҩа дықәымлеит иара, луҭраҿгьы
длыцхраауан, длывагылазар иҭахызу, ус аԥшра аиҭозу лзеилмырго. Ахәымҽхан, ахәыҷқәа иманы, ӡҭалара дцан, икыдхаҽа ақәа аламгар, лашьцаанӡагьы дхынҳәуамызт. Еиқәыбааӡа рызынтәык ангьежьы, иаахкәеит. Игәыдҳәҳәала иааигәоз Ӡаба деилихын, дырбаны деиҭеикит. Шаалашьцаз, ахәыҷқәа шышьҭалазҵәҟьа, иаргьы дышьҭалеит. Ашьыжь дцаны ԥарак изырҳауазар ҳәа игәы иҭахын. Иааигоз неиԥхьба иахьцоз рбаӡомызт. Аҽны еиҭа еиқәшәарыхызма ҳәа дхәыцуан Алмас, лусурахь данцоз. Дара реиқәшәара машәырын, егьмашәырымзт. Иара игәалаҟазаара ахьынӡаҳаракыз шылдыруазгьы, уи блала абара дахгәаҟуан. Амала, иара дԥышәырччон, иблақәа гәырӷьон акәымзар, даҽакала дәахьыла иааирԥшуамызт. Ас раԥхьа даниԥшаалак, ҳәаак амаӡамызшәа, ицәымӷра аалызцәырҵуан, аиашаз, убасҵәҟьа инеиԥхьбон аха. Уажәы ус лмыхьит, избанзар лхала длыԥшаарц дишьҭан, дахьылбозгьы дамхагәырӷьацәон, данынидгылагьы дааҭынчхеит.
− Арҭ амшқәа банызымба, ааигәа баап ҳәа сыҟамызт.
− Сара саауан, аха ҳаиқәымшәақәеит.
− Бшысзыҟоу ас иаалырҟьаны ибзырҳәеи?
− Угәы ахьухьуаз сҭахымызт.
− Бхаҵа уи ауха даҽазны бгәы ихымшәазҭгьы, исабҳәаӡомызт.
− Усҟан исызуамҳәаргьы, даҽазны иуасҳәон, исҵәахырц сашьҭаломызт. Уиаахыс сгәы иаҳа иҭынчуп.
− Ибгәалашәоу ҩызаҵас сынбыжьыр былшомызт. Уажәы акәу ԥыхьа акәзу сааныжьра иаҳа ианыбцәыцәгьаз?
− Ԥыхьа иаҳа исцәыуадаҩзаргьы ҟаларын. Аҩыза бзиа есымша дузыԥшаауам. Амала уажәы ас иаартны сшузыҟаз ахьуасҳәаз зны-зынла схы сцәымӷанатәуеит. Асҵәҟьа уаҩы иасымҳәацызт. Уареи сареи ҳаизааигәашьа еизааигәашьак еиԥшым, аха иҵегь еизааигәашьагьы ҳамам.
− Ус анакәха, иахьцалак, бгәы аартра акы ибнарҟаҵеит.
− Сшузыҟоу цқьа иудыруазар уҭахын. Уи сҿы иасырҳәарц уазгәаҟуан, избанзар убри ала уаҳаракышьа аилкаара уашьҭан. Уара ууаҩы цқьацәоуп.
− Бцәанырратәы гәаартыла исабҳәеижьҭеи, иаҳагьы сыбла аартны бхаҵа ибла аҭаԥшра сцәыуадаҩхеит. Амала уи бзиа дахьыбымбои сара сахьыбҭахыуи сдырқьиауеит.
− Убасҵәҟьоуп уԥҳәыс лҿаԥхьа схы зысзышьҭымхуа.
− Бгәы иалоума?
− Зны-зынла, уи лҿаԥхьа аара шсыду анысгәалашәалак. Амала зны исуоҳәеит аԥсҭазаараҿ агьыҟаӡам ҳәа. Усҟангьы уажәгьы схы-сгәы иҭҵәом убри.
− Уи шԥеилыбкааи?
− Абзиабара ауаҩы дуаҩнатәуеит, – убри ауп иеилыскааз.
− Абзиабара ауаҩы дҳаранакуеит.
− Абри алацәажәара ҳалагеижьҭеи, сгәы сыхьуеит.
− Избан?
− Сыздыруам.
− Бара иӷәӷәоу уаҩуп ҳәа акәын бшыздыруаз.
− Сара уаҩҵас аԥшқараз азин сымаӡами? Ауаҩы ӷәӷәара сгәы шыԥнаҵәаз удыруоу! – уи Мардасоу иҿаԥхьа ада даҽаџьара ас лызҳәомызт.
− Нас шьҭа ԥхьаҟа ҳцалап! – уи лгәҭакы еиликаауан иаргьы.
− Ааи, ааи! – днаццакит лара, џьоукы рылаԥш шаарыдхылаз шылбазҵәҟьа, аха, рҩыџьегь еицны амҩаҿ ауаа ианынрылаӡ, урҭ алаԥшқәа лхашҭхьан, зегь лхазыршҭуаз дааигәаназ.
Лгәы иҭамшәоз, лхы иҭамшәоз акы лызицәӡомызт, иара дзызҵаалак нҭыршәшәаны иалҳәон, ус лҩыза ӡӷабкгьы иаахтӡаны дызлацәажәомызт. Раԥхьаӡа бзиа илбоз аҷкәынгьы ас дизааигәамызт, ицәылҵәахуаз маҷӡамызт. Уажәы ас ахьлыхьуаз лхаҭагьы иџьалшьон, ак лӡарын ҳәагьы дзалагомызт, илдыруаз,
илыхҭысуаз зегьы иара идыруазарц лҭахын. «Исыхьи, мшәан?!» – дамхагәырӷьацәаны лхы дазҵаауан, аха уи ахаҵа мыжда, атачкакҩы, аҵыхәтәанынӡа дшеиликаауаз лбон. Абзиабара шҭак иузҭакуамызт, аԥсҭазаара аҽеиҭанакуан, иаргьы аҽаԥсахуан иаҳа ирҵаулаӡаны. Уи раԥхьа ишаацәырҵызҵәҟьа еснагь иаанхомызт, даҽа ҟазшьак, даҽа уаҩытәыҩса еизыҟазаашьақәак шьҭнахуан. Бзиа иеибабоз ҭаацәарак иалаларц иахгәаҟуан, убраҟа уи иаҟәнылон даҽа цәак. Аҭаацәареи абзиабареи рҽанеидыркылалак, ихәарҭахон ахәыҷқәа рааӡараз, насгьы ауадаҩ мҩақәа реицанысраз. Убасҟан аԥхьа абзиабара мацара зыбжьаз, еибарбеиуа ихеибарҭәаауан даҽакала, абзиабареи аиҩызареи узеиҟәгомызт, бзиа иахьеибабоз ирзеиԥшыз аҭакԥхықәра рызцәырнагон, аилибакаара рзымариахон. Ус еиԥш аихеибарҭәаарақәа абзиабара ианацымлалак, аԥхьатәи абзиабара аҿыцәаара аҽазнакуан. Уи амҩа зызԥшыз рбзиабара шԥархьчарыз? Аразҟы иузаанагоз ҳамҭан, аха аԥеиԥш уаҩы изылхуамызт.
− Сааигәара усҵәҟьа умааин, – ртачкақәа ирықәгылаз аахыртны ианынадыргыла, даалзааигәахеит длацәажәарц, убри акәын илгәамԥхаз. – Ҳарҭ, ауаа ҳазкылԥшуа иахьалагаз анаҩс, ҳаизааигәара ус иҟалаӡом.
− Сыԥшәмеи сареи ҳаизыҟазаашьақәа даара ишыбзиоугьы, цәала-жьыла сыбзааигәахарц сҭахыуп. Бара бхаҵа усгьы-ансгьы дыбҭахӡам, аха даҽаӡәы изааигәахара зыбцәымӷыуи?
− Сара уара ушҟа заҟа сеихо сызҳәом, уи аҳәарагьы аҭахым, избанзар иумҳәашагьы ыҟоуп. Аха ҳара ҳҭагылазаашьа убас иҟалеит, ҳаизааигәацәахар ҟамло. Ҽгәаҳамҭар маҷк, ҳзеибамбо ҳҟалар алшоит, уи иаҳа иаҳзеицәахоит.
− Ишәыхәу ааҳашәҳәар? – хацәак арҭ реидарақәа инрыдгылеит.
− Зны игәашәҭа, ишәгәаԥхар ҳмеицәажәои, – иҳәеит Мардасоу, дара рахь дааскьан.
− Ибзиагәышьоуп, аха иҵегь ҳналаԥшыпи, – рҿынархеит урҭ.
− Мардасоу! – дгәырӷьаҵәа амҩа ааиҩылҵәеит Ламара. – Адлер аџьармыкьаҿ сыҟан. Зегь рыхә ҳаракыуп, даҽазны иеиԥшымкәа. Шәца уахь, шәахьхәуам, – днаццакит лара аҳәаа шыҟаз.
− Ҳцаҵәҟьап! – Мардасоу Мадина иналабжьеигеит. – Ҳтачкақәа ара инҳажьп, анхацәа, ахә ушәар, ирыдыркылоит.
Реидарақәа автобус ааҭгыларҭаҿ ианнарга, иара итачкақәа еиҵаԥсаны иган, шәамахь ԥҳәыск лҿы иныжьны, дхынҳәит. Рарҭмаҟқәа усҟатәи ихьанҭаӡамызт, автобус иахьҩықәныргаз, ашьҭахь инаргыланы инадгылеит. Аҩныҵҟа иаразнак иҭәын, ааҭгылара мцхәы ауаҭахыхыз, аҿынанахеит, идәықәлеит шуҳәоз ҿыц иааҭгыло мацара. Аҩныҵҟа шоурахеит, уҽурҭынчлар иучҳауан.
− Унапхыцқәа хыгьежьаауп, – лҳәеит лара, дымзазарц амашьына ашьҭахь аҩныҵҟала иакәыршаз «абагьыр» ахьикыз, инацәақәа дрыхәаԥшуа.
− Уи иаанагари?
− Уҟазшьа аанарԥшуеит. Иаарласны уԥсахы еибакуеит, ухәра мариоуп, иҟамлаша аусқәа урызхәыццәоит, аиашамрақәа урнышәаӡом, уара уус рыламзаргьы, зынӡак угәы ԥшқацәоуп, иубо еснагьҵәҟьа иашаны урзымнеир улшоит, ухаҭа иузгәамҭаӡакәа. Узеиԥшроу аарԥшышьа уақәшәаӡом, убри амшала иухәҭоу аҭагылазаашьа уоураны уҟаӡам. Уаҩышьала ушыԥсыҽу гәоуҭалоит, аха узҭашәаз ишахәҭаҵәҟьоу уанызҭымҵуа ыҟоуп. Иузааигәоу уҩызцәеи, ууацәеи уҭынхацәеи рҿаԥхьа аарак еснагь иудушәа убоит азы, агәыхь ду анумоу маҷӡам. Уҷыдарақәа рымшала анасыԥ увсуашәа угәы иабоит, аха иааукәаршоу гәырӷьаларц уҭахыуп, цәгьарак узыҟаҵаӡом. Анасыԥ учаԥоит ухала, угәаҵа ԥхара ацқьашьа еилызкаауа амҩан иуԥылоит, урылагылоуп, урыцынхоит, аха урҭқәа ухала уамак иузгәаҭаӡом, убри азын агәырӷьара уцәмаҷуп.
− Бара бнапхыцқәа ибарҳәои?
− Ииашоу акәакьҭқәа иреиԥшуп снапхыцқәа, ихәхәоуп. Усс снапы зласкуазаалак исықәҿиозароуп, – анылҳәа, иара дынцәыҵаччеит, «уи ауми» ҳәа
лыхлафра ацынхәрас. Лара уи хәмарраҵас илыдылкылан, иацылҵон: – Иарбан усзаалак, маҭәарзаалак, хҭысзаалак инҭырҳәцааны иҭиҵаарц далагоит ас анапхыц змоу. Амч ӷәӷәа имоуп, аԥсҭазараҿ доптимиступ. Иаалырҟьаны иҟало ахҭысқәа дрызҿлымҳауп, агәрагара далаҟоуп. Иԥынгылаз аус дазынкылом, изыҟамҵаз уамак дазхьаам, даҽак инапы алеикуеит. Ус бзиак дақәшәар даара деигәырӷьоит, амала имҩаҿ урҭ акырӡа имаҷцәоуп.
− Сара сҟазшьақәа раҵкыс, бара бхы иаҳа ибырҽхәоит, аха иааҳачҳароуп, избанзар шьҭа ҳлыбаауеит.
Автобус акыр иҭацәаанӡа, дара, ауаа ирыцжәыланы, адәахьы инеихеит. Ианлыбаа, иаҳа иласыз лара иналиркын, ихьынҭақәаз аашьҭхны, лаԥхьа днагылеит. Ацҳа иахьыҵысуаз, аҿхышә-дәқьанқәа еиларҵәаҵәа иахьықәгылаз ирыдпаплаз ауаа рылсра уадаҩын, рарҭмаҟқәа наҟ-ааҟ икны, рҩыџьегь еивагылашьа рымамызт. Иҭацәыз аҵагыларҭа ҭыԥ уажәааны акәмызт, ашьыжь иузыԥшаарымызт. Баша џьара инавҵагылар акәхеит. Аџьырмыкьа аусзуҩ аԥара аниоу, уа имгыларц иԥхеиҵозма. Аԥара иааҟанамҵоз иҟази! Аахәаҩцәагьы уамак рызԥшра аҭахымхеит, хәыҷы-хәыҷла арҭ рыҭитәқәа ргон, аказакцәа рџьырмыкьаҿ аасҭа ара иаҳа ахә абанӡаҳаракыз. Уаҟа иаахәаны, арахь иаазгоз маҷызма, ус акреиҭарсра џьоукы араҟагьы иазкымзи. Амала ахәымҽханынӡа аамҭа рцәыӡит, аха, идырҳаз ргәы ақәыбзианы, шьҭахьҟа ихынҳәуан.
− Бхаҵа инацәкьарақәа брыхәаԥшхьоу? – Мардасоу дазҿлымҳахеит Асҭан изылҳәарыз, абыржәы автобус аҩныҵҟа лнацәа ԥшқарах дахьрыхәаԥшуаз.
− Иахьа ҳаидгылазижьҭеи уи аӡбахә угәалашәаӡомызт, уажәы иҟалеи? – дцәыҵыччон лара.
− Уахь схы сышьҭыр, иахьа ҳзыхәҳахәҭӡомызт.
− Уи инацәкьарақәа трапециа ԥшроуп ирымоу. Даара ихы бзиала дазыҟоуп. Ихы дақәгәыӷцәоит, илшара ҳәаак амамшәа ибоит. Ихы дубеиа ибоит. Убас ала ауаа ихәамԥшуазар даара ицәымӷыуп, ауаа иҽырцәихьчарц далагоит, ихәыцрақәа иҽрыгәҭылаикуеит, урҭ иреиҳау акгьы ибаӡом азы. Ацәанырра ӷәӷәа имоуп, иалкаау аҟазара дазҿлымҳауп, аиҳараӡак амузыкеи апоезиеи бзиа ибоит. Иарбан еилацәажәаразаалак иҽалеигалоит, ахҭысқәа зегьы дрылахәзарц иҽԥишәоит. Ахы азгәдура заҵәык иԥырхагоуп, иааикәыршоу реиқәшаҳаҭра ҭбаа далахәзарц.
− Сгәы излаанаго ала, ибҳәақәо бхы иҭыбымҳәааӡеит.
− Мамоу, ари зегьы, аҵара-дырра иҭнамҵаазаргьы, зҿлымҳара бзиа ҟазҵоз рԥышәа ауп. Саԥхьеит зегьы.
− Амала Асҭан иҟазшьарбага, сара дахьынӡыздыруа, инапхыц иаҳәо аҟазшьарбага иақәымшәеит.
− Умбои аԥышәагьы агха шаиуа.
Автобус ишлалбааз, ахәыҷқәа рзы хаа-мыхаақәак, жаҳәагақәак аархәеит, аҿхышәқәа инарыдгыла-аарыдгыло иахьнеиуаз. Ирбон, амҩа егьи аган рҽавакны, Ламареи Ахарзамани шлеиуаз. Ирыхьқәаз рымшала инеихлаф-ааихлафны еинаалақәеит, ржәытә уаҳа иргәаладмыршәарц. Ламара Ахарзаман длааӡазшәа иҟалеит. Мадинеи Мардасоуи, афатә ҭирҭа инааҩныҵ, уаҳа иааҭымгылаӡакәа, ацҳа иқәсит. Аҩныҟа излацашаз а-«РАФ» инҭалан. ҭыԥқәак ааныркылит. Аҽны хар рымаӡамкәа имыхәҳахәҭи, маҷк рԥсы шьаны амҩа иқәзарц, зымҩақьыра иаҳа иҳаракыз амашьына лас иақәтәартә.
− Бани баби рнышәынҭраҿ сцарц сҭахыуп, – амашьына ықәшәҭраа ашьхеи амшыни ирыбжьгаз амҩаду ианын. – Сымцар ада ԥсыхәа сымам.
− Амҩақәа шьҭа хар рымам, уцарц уҭахызар, – дцарц лхаҭагьы илҭахын. – Схәыҷи иаби иеибырҳәаз уздырӡом! – уажәгьы иџьалшьон иаалгәалашәаз урҭ реицәажәара. – Аб ахәыҷы дааисны дикит хаҵас ишәыцдаз ҳәа. Уӡбахә иаҳар сацәшәаӡомызт усгьы, иаб идыруан ҳаиқәымшәар шалымшоз. Аха ахәыҷы, – аӡәгьы дҳацӡамызт ҳәа, иаҿаршәны мап икит.
− Бара ибымоуп зегьы: аԥшра-асахьа, аҟазшьа, ауаҩышьа. Быплан бзиа избоит сара. Анасыԥҵәҟьа бара ибыҟәгамзароуп, ибывымсыроуп. Гәырӷьарыла быԥсҭазаара ҭәызароуп. Арахь бара быԥҳәысра балаҟаӡам. Бхаҵа билҵны бызилҵуам…
− Нас сымацара сыҟазааума?
− Ҿыц хаҵа бымцои.
− Сызцаӡом. Ус иҟоу ахаҵагьы иԥшаара мариам.
− Ус анакәха, бҽыбыԥсахроуп, бхаҵа бзиа дыббартә, џьара ак ҟабҵароуп, ҿыц быԥҳәысхароуп.
− Изымуа усуп. Ҩныҵҟала иузааигәам ауаҩы бзиа дызлоубои, уи иҿы ҿыц аԥҳәысхара злаулшои, ихаҭа аҽыԥсахра илымшозар?
− Сара бысзеилкаауам: нас уа бызтәеи?
− Ислахьынҵазар акәхап.
− Икҿахоу аԥҳәыс леиԥш, блахьынҵа бақәымгәыӷын.
Ацәылашьцара уамак агымкәан, амашьына длалбааит лара, иара уи дахьагоз лгәы хьыухьыуа ишлыхьуаз, агәарбжьара дныбжьалт. Аҩны дҩеиаанӡа, лашьцахьан. Ланхәа адәныҟа зегь еиллыргахьан, уаҩы агәарԥ дықәӡамызт. Зегьы ателевизор иахәаԥшуан. Лара ахәыҟаҵарҭаҿ иаалгақәаз рҭыԥ инықәылҵеит. Лыҷкәын дааит.
− Мардасоу иахьа дыббама? – ибжьы ҭымгацәакәа длызҵааит.
− Дызбеит.
− Саргьы дызбар сҭахын. Бара уи бзиа дыббома? Ҳаб бзиа дыббаӡомеи.
− Ҳаб бзиа дызбаӡом ҳәа уазҳәада? – лыблахаҵ гьежьуазшәа, днеилбзаа дцеит. – Мардасоу иҭаацәа дууп, аус рацәаны имур ҟалаӡом. Сцацԥхьаӡа ҳаиқәшәалоит, уи уара угәы изалси?
− Сгәы иалымсӡеит. Уи х-ҩы, ԥшь-ҩы ихьынҳалар еиԥхьытта издәықәҵару?
− Сыздыруам, – ача хаа неилыркит.
− Абас ҳабгьы дыӷәӷәазар!.. Абри сфоит, нас сыриа, ацәа сакуеит.
Агазплита налыркын, ахьурӡы нақәыргыланы, ахәыҷы, ича анифа, длыӡәӡәан, дышьҭалҵеит. Даныхынҳә, лхьурӡы иҭаз ахырӷ аҟьатҟьатра аҽазнамкыцызт. Агаз иҭаз маҷхон. Уи ахә азҳара иаҿын, иаарласны ирзаамхәо инеир ҳәа дшәон. Ланхәа дааҩналеит, акы лгәы ишалаз мҩашьо, ацәажәара лцәыуадаҩны, арахь лҿы ааихыхра уацәшәартә, иҭыҵуаз иалудраази.
− Уаҵәы аҩнынӡа сцар сҭахыуп, – егьи далагаанӡа, Мадина даацәажәеит. – Ахәыҷы дызгоит.
− Иахьа ашьыжь аахыс быҟаӡам, уаҵәы беиҭацоит.
− Сашьа дхынҳәаанӡа, ҳуаҭахқәа ирыҩналар ҳәа сшәоит, ҳшынахылаԥшуа дсырбар сҭахыуп, агәылацәагьы ҽыдсырбароуп, ҳагьыргәалашәом, рҩны ҳхьчалома ҳәа, ргәы акы аанагар сҭахымызт.
− Бара беиԥш ҭацак иаалҭахыу лдырҟаҵо дшыҟам бымбаӡои, нас бгәы знанамгозеи? Ԥсоу бцар, ахынҳәра бцәыцәгьоуп. Уаҵәы, ҽнак баангылар, аҩныҟа бцоит, ас ббахьоу.
− Ус сымаӡамкәа, атачка сыманы, сааҭк баша сгылахьеит ҳәа шәазҳәахьада?
− Ауаа ирымҳәаша арбану, еилырга рыздыруам акәымзар, аха сара избоит, абра бааижьҭеи, ҽнак ибҭахны бышзаанымгыло.
− Шәара ишәҭахны шәыҩноу? – ҳәа аҭаца данаақәҵәи, анхәа илҳәарыз аалҿамшәеит, уи гәыбӷан лоуртә лхаҵеи лареи хаа бызшәак еибырымҳәацызт, еснагь еицгәамҵуан, данычмазаҩхагьы длымбар ԥсыхәа лымамызшәа дшиҿызгьы, дылҭахцәамызт жәынгьы-ҿангьы. Усҟан аҭаца илҳәашаз маҷызма: – Иалысхуази абри аҩны, шәазхәыцхьоу? Исҭахыу сҩызак дысзаамгозар, даазгар еиҳаби еиҵби шәылахь еиҵыхны шәзырмыхәаԥшуазар, исҭахыу сзымҳәозар, исгәаԥхо сзыҟамҵозар, сзыҩнагылоузеи? Ԥсааиҭакрак смоур, арахь зынӡа сзааиӡом, ари аилкаара уадаҩума?
− Дарбан ҩызоу зыӡбахә бымоу? Ирылаԥхи аҩызцәа!
− Ишԥыкәу ирылаԥхи? Аҩыза дыԥхашьатәума? Нас акрысфеит, сиеит, сыцәеит, абри сызхароума сыԥсҭазаараҿ.
− Сашьа ианхәԥҳа лԥҳа аҩызцәа убас илызцон, илзаауан, аҵыхәтәан илыхьыз бмаҳаӡеи? Ддәылрымцар амуит.
− Уи лҩызцәа сара сҩызцәа ишԥарыдышәкылои?! – ачуан аҿы ижәпахоз лбысҭа амҳаԥ аларҵәиуа, Мадина, лхы данҩаха, ашә илагыланы ирзыӡырҩуаз Асҭан лылаԥш наиаахеит.
− Уаҳа исҳәара сыздыруам, – анхәа наҟ дныҩналеит, лҭаца рхәы аалгозар ҳәа, аишәа аалырҽеирц.
− Ибыхьи, бара, ажәак бҳәацԥхьаӡа «аҩыза» дыбҿыҵакыуп? – ҿааиҭит Асҭан, Мадинеи иареи рымацара ианаанха.
− Нас сҩызцәа ишаауҭахыу урыхцәажәар зуама.
− Мардасоу аидара рацәа шьҭихлоит ҳәа саҳаит, – уи иахь аиасра дшалагарыз шизымдыруаз, ихьӡ ҳәаны, иӡбахә аацәыригеит. – Усҟатәи аусуреи аидара шьҭыхреи илшоу иара, дуаҩы жәпоушәагьы дыҟоупеи?
− Уи илымшо ҳәа иҟоузеи! – аҿахрақәа ачанахқәа ирынҵаны иаақәлыргылон. – Иакәымгьы изумҳәан, – дааԥышәырччеит лара. – Сышузгәаауа дыр. Уи ауаҩ зегь рыла бзиа дызбоит.
− Иаа?!
− Ааи! Уара угәы ишаанаго сыздыруам аха, уаҩҵас даара дысҭахыуп.
− Сара бзиа сыббаӡом, иара бзиа дыббома?!
− Даараӡа!
− Шьшь!.. Аӡәы акы ибмырҳан.
Лчанахқәа лыманы, азала дныҩналеит.
Усҟан лгәы иҭашәомызт уи ауха лгәы иаамыхәаша акы дақәшәарын ҳәа. Избанзар Мардасоу исахьа лыбла ишыхгылаз дышьҭалеит. Илзымчҳауаз аус ахь лхаҵа даниасгьы, шылашьцазгьы лыблақәа хылҩеит, убри исахьа ҿаҿаӡа илзааигәазарц лҭахын. Маҷк ус ала лԥсы ааивылгарц дашьҭан. Аха бзиа дызбацәоз лхаҵа иԥсыԥ алагаҩагабжь ҭыԥ анылнамҭа, лнацәақәа ллымҳақәа ирҭалкит. Уи акгьы ианылмыхәа, лылаӷырӡ лҿеибаҳәа аҿыланахеит, убасҟатәи адунеи лцәымӷын. Лҭагылазаашьа иара илмырдырит. Иҭыԥ ашҟа даннеи, лхы хәыҵагәаны дқьызқьызуан, знацәақәа лхы иаалызшьуаз ихаҿсахьа ҿыц ишлызцәырҵызгьы, уажәраанӡа дахьыҟаз, дагханы аԥсҭазаараҿ дахьылԥылаз азы, гәаныла диҿцәажәон. Иара ҿиҭуамызт. «Аԥсҭазаараҿ агьыҟаӡам», – ллымҳа иааҭыҩҩит аҵыхәтәан. Абас иҳәазижьҭеи, бзиа дшылбоз иалымҳәакәан, ихы игәахшәаны адәы дықәзар иаҳа иеиӷьызма? Ларгьы лгәы иҭаҵәҟьаз лзымҳәо, илҭахыз лзыҟамҵо адәы дахьықәыз, лгәы ԥҵәахьан, аԥсҭазаара акәзар иқәҳа ицон, хьаҵрак, ма ааҭгыларак ақәӡамкәа. Арахь Мардасоу ихаҭагьы дыгәжәажәон. Нас рҩыџьегь изҭашәаз иалыргарызи?
Шаанӡа дҩагылеит, усгьы дзыцәомызт. Аҩн усқәа лнапы рылакын, аҭаацәара ҩагылақәаанӡа. Лхаҵеи лԥеи рҽеилаҳәаны ианаақәгыла, ахәыҷы иҿы илырӡәӡәеит. Ианааилгақәа рызынтәык лалыртәан, ачаи длыржәит. Лабхәа ашәшьырҵахь дцеит. Ланхәа лҭаца илхьахьаз ажәқәа ҭылцарц днеит. Мадина асаркьаҿ лхцәы еиҿылкаауан. Шьыжьнатә цәыҵашоурашәа иҟан, ақәа алагарызу здыруадаз. Амра анаақәыҷҷа нахыс, аҽны лыблақәа амцхә ашәахәа шазымчҳауаз лдыруан. Аԥхын зны-зынла, амҩаду ахь данкылслоз, абласаркьа еиқәаҵәа ныҟәылгон.
− Ҳгәылара аԥсра шыҟоу бхабмыршҭын, заа баар цәгьамызт, – ҿааиҭит лхаҵа.
− Бзиоуп. Иахьа сзымнеиргьы, нас хы-мшы уа сыҟазаауеит. Сыбласаркьа убазар?
− Бара бтәы сымбеит, аха сара стәы га, уи иаҳа иеиӷьуп, – иааиган иналиркит. Уи анлымхалҵа: – Бсырҽырбоит, аха бызсырҽырбо дзусҭадашь?
− Сумҵԥааны уаҩы сигарц игәы иҭам, рыцҳарас иҟалаз, уҽырҭынч! – даалырччан, лхәыҷы даашьҭхны, дындәылҵит.
Раԥхьатәи аԥхын мшқәа игәазырҳагаха иааит. Амала амш шыцәгьахоз мҩашьо ишыҟазгьы, аҽны Амра ашәахәақәа хааӡа адәы иахьықәыԥхоз лгәы ҟанаҵон. Амҩаду аҿы амашьынақәа шырацәамзгьы, Мрагылараҟа зхы хаз зынӡа имаҷӡан, еивасны Амраҭашәараҟа иаҳа иццакуан. Ԥсоу анаӡара акәын ауаа зыргәаҭеиуаз. Лгәы лҽанӡамкәа машьына ласык лзааҭгылеит. Анцәа дрыцҳашьа! Ари Мардасоу имашьына акәын. Уи уашәырын, шамахамзар иҭигомызт.
− Закәытә еиқәшәароузеи, еибыҳәаны ҳаҟазар, ас ҳзеиԥыларымызт! – ашә аалыртит лара. – Уабацои?
− Бахьцозаалак бызгоит, бҭала!
− Аҩнынӡа снабжьысыр сҭахыуп, – ахәыҷы длыманы, ашьҭахь дынҭалеит.
− Уахьгьы бызгоит, аха зны баби бани ахьжу ҳнабжьысып, ибцәымӷымзар, – имашьына наирҵасит. – Убра анеира сҭахыуп, амала сымала аӡәы сибар сҭахӡам, бара бназгазшәа аԥшра аиур бзиан.
− Абрахь сышцәырҵуаз ԥхыӡ ибаны, анышәынҭрахь сугарц угәы иҭакны, уцәырҵма? – иааџьалшьеит лара.
− Ҳажәла еизар рҭахыуп, неирҭа-ааирҭақәак сыман, сусқәа срылгеит, шьҭа убра ҳаиццар цәгьамызт, ҳанеиқәшәах.
− Бзиоуп нас, – дақәшаҳаҭын лара.
Амашьына аақәырҵәины, аласра ырццакуа, амҩаду дҩанылт. Араион џьырмыкьаҿ инкыдхылан, лара иаҳа иахәҭан ҳәа илԥхьаӡоз ашәҭ ԥшӡа быбышқәа ааихәеит. Ҿыц амҩаду иангылт, иаарласны имҩахыҵырц. Ақыҭахь ицоз амҩа акәзар – зынӡак машьынак анӡамызт, ауааԥсырагьы даараӡа имаҷӡан. Ақыҭа аԥсы шахаз узырдыруаз арахә заҵәык ракәын. Гәата-бӷата амҩақәа ирнысуан, аандақәа инарываршәны иҳәуан. Иааӷыҵсижьҭеи акыр ирыгын, аарлаҳәа рцәаржь аархаларын угәахәрын. Ацҳа инықәсны, ахдырԥра иахьыҩаҿагылаз, шәшьырҵак аҿы амашьына наиргылан, агәашә аартны, анышәынҭрахь инеит. Мадина лылаӷырӡ аалҿеибаҳәеит. Аҳаҭгәынқәа ирхагылаз ахаҳә баҟақәа ирныз асахьақәа рҿы хаҵеи ԥҳәыси ҿан. Мадина лабду, нас даҽа џьоукы рҳаҭгәынқәа ргәы ҭабгарц агьрыгмызт. Аԥсуаа рԥсцәа ахьжыз арҿыцрақәа ҵасымны ирԥхьаӡон, аха иахьыдымрыцқьоз Мардасоу игәы иалан.
− Ҽбыгак ҳамазар, аҭәеи амаӷ ссеи сырххуан, – иҳәеит Мардасоу. – Аҟмыҟгьы гылеит.
Лара ахҵысҭра шыҟаз ала дынхыҵын, агәарԥ ахь днеины, ҷкәынак диацәажәеит. Адуқәа амхахьы рашәара иҟан. Аҩны иахыз аҽбыга аацәыриган, иара ишикыз лара длыцны дааит. Мардасоу аҳаскьын, аԥшқареи ажәпареи еибарганы, ирххуа иҿанынеиха, лара урҭ еизганы ихыганы икалыжьуан. Анышәыргәқәа риашаны, ақьашанақәа аныҟарҵа, иахылҿиааз аҵиаа бӷьы ҟьаҟьақәа напыла иҵылхит, аҽбыгала Мардасоу уахь дықәымларц. Ӡык аарган, аваза иахьеизакыз инаргыланы инҭарҭәеит, ашәҭқәа нҭаргыланы, аԥшәма хәыҷы длыргьежьын, даргьы рмашьына шыҟаз иааҭыҵит. Мардасоу даҽазнык иашьҭахьҟа даахьаԥшын, ахаҳәқәа ирныз ахаҿқәа ааимидеит. Абарҭ ракәын ахшара џьашьахәы адунеи дықәызҵаз. Ԥшрала дара уамак дреиԥшмызт, рҩыџьегь дреиӷьын. Рымацара ракәызма дзеиӷьыз. Амашьына аақәиргьежьын, шьҭахьҟа иҿааихеит. Амҩаду аҿынӡа ԥыҭк набжьан. Ахәыҷы ашьҭахьтәи атәарҭаҿ имацара иҽааиҵихын, ихы иан лшьамхы инықәҵаны, дамхацәеит.
− Арахь бахьаазгаз бгәы иалоума? Ҿыбҭӡомеи, – дҵааит Мардасоу, амашьына амҩаду ахь ианкылига.
− Уи амацара акәӡам. Маҷк аҩны ҳагәқәа нибархеит, – лҳәан, усгьы илызӡомызт, ауха иааибырҳәақәаз зегьы иалҳәеит.
− Банхәа аиаша лымҳәеи: зыӡбахә лымаз аԥҳәыс лҩызцәеи сареи ҳаиԥшыми.
− Избан?! – лара дагьааӡыӷәхеит.
− Избан бымбои – хаҵа ицахьоу бзиа дызбоит, ларгьы бзиа сылбоит.
− Заҟа ухы уақәгәыӷуазеи?
− Баҟәыҵ баашәт! Бхаҵагьы, сыгәра имгозар, гәыбӷан узиҭом. Сыгәра игартә сыҟоума? Амала ус ахьсыхьуа бара аӡәзаҵәык бҿоуп, уи азы исанаужьратә иҟоуп.
Аҵабырг ахәмарра аҵаҵашәа дышцәажәозгьы, иара иаҳауаз даруадаҩуан. Лара, иара заҟа дизааигәахоз аҟара, аҩны лҿагыларақәа зҳауан. Иагьа бзиа дылбозаргьы, ԥҳәысҵас атәым хаҵа лҽицәылхьчар лҭахын. Арахь иара дтәымӡамызт, зегь раҵкыс дылзааигәан, аха уи еилызкаарыдаз. Уаҳа зда царҭа змамыз ҳәа, лара илҭахын ҿыц баша дылҩызазар, ма лхы лыхьчарц дылҩыза мацаразшәа иаҿыҵылгалар. Ус игәы иаанагон иара. Дыҵабгар цәгьа имбо, аԥсҟы икын. Дрыцҳаишьон ари аԥҳәыс. Дзаҵәны дизныжьуамызт, ус аныҟәара ихаҭагьы илшомызт.
− Ҳахьеицыҟам сгәы иалоуп, – иҳәеит иара, иахьааишаз ианааи.
− Избан ҳзеицыҟам? Аус еицаҳамуеи, – ахәыҷы даалырԥшуан.
− Ибасҳәалак акала иахыбгоит, – амашьына ааникылеит. – Блыбаанӡа ара сбызԥшуеит.
− Мамоу. Ус уаанхацәоит, сара ирласны сзыхынҳәӡом. Уца! – ахәыҷы длыма, амашьына дынҭыҵит. – Усцәымшәан, автобусқәа бжьами. Ҳгәылара аԥсраҿы уҟалома?
− Алмасгьы, сгәылацәа даҽа ԥыҭ-ҩыкгьы сыманы, снеироуп.
− Уа ҳаибабап.
Зыӡбахә рымаз аԥсраҿы днеит Мардасоу адырҩаҽны ахәымҽхан, игәылацәа ахацәа ицны, урҭ раԥхьа иҩықәназ Алмасгьы дрылагылан. Мадина уаҟа амаҵ луан. Лҩызцәа уи дахьрылаз, иара дшааиз лара игәалҭеит иҳәартә димбеит. Амала, араҟа илаԥш дахьааимнадаз, даҽазны диқәшәаанӡа иааизхарын шигәахәызгьы, уаантәы алада иҿанылеиха, иаразнак иласит заҟа дыгәхьааигоз. Лпашәра аҵкыс Амра ахьаиааиуаз игәы иалан. Аухантәарак, дҭацан ҳәа дахьыршьоз агәыла азла дрылагыла лымаҵушьа иԥхыӡ иалан азы, цқьа дзыцәомызт. Ашьыжь иԥшәма заа дгылахьан, иара данааԥшуаз. Ас ихьӡаломызт, аха ашарԥазшәа акәын маҷк данҭанагалаҵәҟьаз. Ихы ихьуан. Аҭаацәара реилатәарҭа ԥссо дыҩнан Алмас, илхаршәыз лкасы ԥшқа ларма напала лыхәдаҿ иеидкыланы.
− Бҵәыуазма?! – уи лҭагылазаашьала даарыцҳаимшьар ауӡомызт.
− Мамоу, – лхы шьҭымхӡакәа, ашьшьыҳәа дызҿыз даҿын.
− Ибыхьи нас?
− Сара саҵахеит.
− Уи иаанагои? – идырит аԥсраҿы Мадина лахь инаиршәыз алаԥш зеиԥшраз даҽаӡәы изгәаҭомызт аха, лара ишлаҩылмыжьыз.
− Сара еснагь зегьы аидеализациа рзызуан. Аԥсҭазаара сара сплан ала ицарызшәа сахәаԥшуан. Убри азакәхарын зны-зынла ҳзымеинаалоз, аицәҳара аҿынӡа ҳнеибацо. Усҟан, ахәыҷқәа ракәымзар, сҽысшьуазар агәхьаа скымызт. Уа сзынхаӡом ҳәагьы зны сан иласҳәеит. Сгәанала, ибыргцәа збозар, ахәыҷқәа изысааӡозар, имаҭәа-иҩыҭәа цқьазар, исас дызбозар, аҵыхәтәан – ихаҭа даараӡа сиҿыгәҳәаауазар, – уаҳа ииҭахыузеи ҳәа схәыцуан. Уаҳа иҟасҵарыз сыздыруамызт, улабжьарақәагьы саҳаӡомызт, схы ахькыдысҟьарагьы сақәшәаӡомызт. Аха уара иаасуоҳәаз зегьы иашахеит, – аиааира угеит. Сара саҵахеит.
− Баргьы биааизшәа збоит.
− Акәзаргьы ҟалап, – лхы шьҭылхуамызт, аҩмсаг ахьылкыз.
− Акы бцәыӡзар акәхап, аха ибырҳазгьы еиҳауп.
− Иашахап.
Дыҩдәылҵын, ашьыжь иусқәа неигӡон. Инапы злакыз дашьцылан азы иҽырлашәынгьы инаигӡон, акәымзар ибла цқьа иабомызт. Алмас дахьынӡаҵаулаз иахьа ҿыц инарҭбааны имбази. Лгәы ахьылирхьуаз ихы ицәымӷанатәуан. Ихатә цәанырра ҵаулаӡақәа убарҭ ирыҵаимырӡыр ауӡомызт. Нас мышкы зны иҟалашаз аамҭа ҳәа дзазԥшрызи. Ма уи ицҭәы усны еилыргатәха џьоукы рыбжьагылақәар еиӷьхозма. Ахәыҷқәа аныҩагыла аџьџьаҳәа агәарԥ иаақәгылеит, хәмар бжьыла агәарԥ ҭырҭәаауа. Урҭ рыхәмаршьа ззеилымкаауаз рандуи раб иаҳәшьеи рыҵаҟьон,
маҷк иаарзыӡырҩуан, аха згәалаҟазаара ихнаԥаауаз адуқәа ирҳәо аархашҭхон. Иара ус ишеибарыҩуаз, агәыла хәыҷқәеи дареи еигәныҩуан, агәыла гәарԥ ахь ицеит. Акраамҭа ихәмаруан.
− Аҩныҟа ҳцап, – иҳәеит Џьарма хәыҷы.
− Ҳара ара ҳаҟазаауеит, уҭахызар уца, – лҳәеит Радица.
− Шьҭа ҳахәмарит, ҳцап ҳан лахь!
− Уи аҩны дыҟаӡам уажәы, – аӡӷаб еиҳабы ахәыҷы акала даанылкылар лҭахын.
− Дабацеи?
− Хаҵа дцеит, усҟәаҵ! – дыхәмаруан лара, иахьылҿыҵашәаз здыруадаз.
− Уа-а!.. – дыҳәҳәон, Џьарма дыҩуа агәашә дынҭҟьан, уаҩы дихьымӡо, дара ргәарԥ дааҭашылеит.
− Иҟалеи?! – дыҩны даацәырҟьеит Алмас, лхәыҷы дылгәыдԥаланы, лыхәда иҽахаиршәит, илаӷырӡ игәыҵаш дқьызқьызуа. – Иухьи сыҷын? – ларгьы дшәаӡеит.
− Радица хаҵа бцеит ҳәа салҳәеит, – дгәынқьуан иара итәала.
Арҭқәа зегьы збоз Мардасоу дышҳазӡа абарҵа дықәгылан. Иеилаҵәаз аҭаацәара, аздацк ԥҟаны ишьҭоуҵар, аҵла цқьа изымӷьацакәа ишаанхоз еиԥш, агәнаҳара иақәуршәон. Иара данаагьежь дааиԥхьхәыцаахт: зныкыр игәы иҭашәахьазма Алмаси иареи еилыҵырц алшарын ҳәа?! Ус зынӡак дымхәыцӡацызт. Уи лыда ари агәарԥ аҭаацәара ӷьацарын ҳәа зхы иԥнаҟарыдаз! Лхаҵа диҭахымзар ас игәы иҭашәарымызт, аиашаз даҽа ԥҳәыск диҭахгәышьан, аха аԥсҭазаара ус иҟалеит: ԥҳәыс дааигаанӡагьы уи аԥҳәыс бзиа дибон, лара лхаҭа диқәшәаанӡагьы, дихьан ҳәа дшыҟамзгьы, – нас иҟаиҵарызи шьҭа? Ас ауаҩы уаанӡа дақәшәахьазушь?
Ҽнак, рыжәлантәқәа реизара аныҟалаҵәҟьоз реиҳәарц, ақалақь ахь имашьынала деиҭацон. Макьана иагьшьежьын, ааҿыхьҭазма уҳәартә, аԥша хьшәашәаӡа ашьхантә илбааҟьон. Амҩаду иаваршәны, длеиуан Мадина, иныҟәар зҭахымыз лԥа имахцә данкны. Лнапқәа лмахәҿқәа рҿынӡа бинтла иҿаҳәан. Иара дааҭгылан, имашьына ашә анааирт, лхәыҷы длыма дааҭалеит.
− Бнапқәа цәԥны, ибыхьи? – Мардасоу иибоз изычҳауамызт.
− Анышәынҭрақәа анаҳрыцқьоз, ҳаскьын бӷьы ҟьаҟьак ыҵысхуан, абас аллергиа снаҭеит.
− Бахьцо саҳәеи!
− Саҳәшьа лҿынӡа снеишт. Лгәы бзиамызт. Аԥсраҿы узыҟамзи?
− Сыҟан.
− Узымбаӡеит.
− Уамашәа избоит. Саԥхьа бниас-ааиасуа, амаҵ буанеи. Еицыз уамак ҳнымхеит.
− Аԥсраҿы унеиуазар ҳәа сыԥшын. Агәалашәарақәа рылоуп сԥсы злаҭоу, – лԥа изеилкаарымызт лгәахәазу здыруадаз, иаартны дцәажәон.
− Бзиа иббоз уаҩы бааигәа дахьыҟамыз брыцҳасшьон зны, уажәы, ибҭахӡоу дшыҟоугьы, бҭагылазаашьа даҽакала иахьыҟалазгьы брыцҳасшьоит. Мышкы зны ари аус ҳцәыҵҵыр…
− Усҟан сара сыԥсыроуп.
Ари илҳәаз ҵакыс иамаз цқьа изеилыргомызт: реиԥырҵа дацәшәозу, ма аилыргарақәа лцәымӷзу? Арахь дзыцәшәашаҵәҟьаз рҩыџьегь акы рҽазырымкыцызт.
− Бгәааны быҟоушәа збоит, аԥсраҿы ҳахьааиқәымшәаз бгәы иалоума? Ԥсоугьы ааигәа ҳаибамбацт.
− Мамоу, ус баша сааԥсеит.
− Бзырааԥсеи, ҳаизыҟазаашьақәоу?
− Зегьы, зегьы… Абра слыбаауеит. Ааигәа аҳәаахьы сызлеиӡом, саб иашьа иахьгьы сцар ҟалап. Срыцхраақәароуп, – абас дыррақәак наилҭан, амашьына дыҩҭыҵит.
− Бабазбо, банбазбо?
− Иуҭаххар – иахьуҭахыу, иануҭахыу суԥшаауеит, – абзиараз ҳәа лнапы налҟьан, лҿыналхеит.
Иаразнак, имашьына аарҳәны, шьҭахьҟа амҩа дзықәымлеит иара. Дызҿыгәҳәаауаз аԥҳәыс ҿа уажәраанӡа дыздимбалацыз, аха ихаҭа ибзианы иидыруаз аҩны иатәыз ауа-ҭахқәак рҿы дшыҟаз ибонаҵы, араантә ақәҵра усҵәҟьа имариамызт. Дандәықәла, ихы-иԥсы уа инижьызшәа, игәалаҟамызт. Уи ашьҭахь, Ԥсоу длеицԥхьаӡа, длышьҭан, дибомызт. Дыздыз ҳәа иԥхьаӡаз ргәараҭа дызҭаломызт акәымзар, амҩақәа акыр дрызкылԥшхьан, лара диқәшәомызт. Лаҳәшьа дахьрымаз еилкааны, дыррақәак иоуазар ҳәа дгәыӷит, уигьы башахеит. Дахьнеиуаз-дахьааиуаз џьара дыҟамкәан ҟалашьак аиурымызт, машәырла иеиқәшәомызт умҳәозар игәы иҭан.
Ҽнак риашьара ахьеизоз ақыҭахь идәықәлеит дара рцуҭаҿы иеиланхоз. Доусы рмашьынақәа, рҭаацәара ҭартәаны, амҩа ианын. Мардасоу ихәыҷқәеи урҭ рани ракәын иара имашьына иакуаз. Иахьнеишаз ианнеига, аамҭа рыман, уажәыҵәҟьа дшааиуаз нареиҳәан, дцеит иара Мадина лаб иашьа дахьынхоз. Имашьына шәшьырҵак иныҵаиргылан, лани лаби рнышәынҭра ахьыҟаз аҳаҭгәынқәа днарыдгылеит. Ашәҭқәа ҩахьӡа изҭагылаз хыршәҭын, иҭаз аӡы маҷ афҩы гон. Иааирыцқьақәеит. Лара арахь дмаацзар ҟаларын, акәымзар ашәҭқәа лԥсаххьазаарын. Мадина лхаҿы иқәыз аԥшқара лан лсахьа зныз ахаҳә иқәибаауан. Дара иеиԥшӡамызт, лан димбахьази. Усҟан изгәамҭаз ҿыцбарах ибла ихгылазу, ма ихы еилаԥсоу? Абзиабара уанарлашәуаз ыҟамзи. Анышәынҭра дааҭыҵын, ашәшьырҵаҿ даагылт. Анышә иамадаз ахаҵеи аԥҳәыси цқьа ирзымдыруаз хаҵак рҳаҭгәын аҿы дырзааирын, дрызхәыцрын ҳәа ргәы иҭашәахьазма?
Агәарԥ аҿынтә џьоукы изԥшуан. Иангәеиҭа русқәа инарылагозшәа руит. Иаргьы уаҳа аангылашьа имамызт, даанхацәар дзусҭаз еилыркаарц изааиуан. Имашьына дынҭалан, даҽа ҳамҭакы дахьзааҭымгылаз игәы инархьуа, иҿылеихеит, дыззааиз азҵаара аҭак имоукәа. Издыруадаз дышлышьҭаз гәаҭаны џьоукы ҽԥныҳәас илырҭазар? Ма ларгьы дышизԥшыз лгәы ԥҵәазар? «Иугәаԥхар – иахьуҭахыу, иануҭахыу суԥшаауеит» ҳәа иаҳәаны, дшиԥырҵыз игәалашәон. Дыхәмаршәа илҳәеит, аха илымҳәеи. Амҩа дахьаныз, лара лҷыдарақәа ыӡыр ҳәа дшәон, дахьизымԥшаауаз убасҟатәи игәнигон. Иара изы уи трагедиахар алшон. Усҟан иидеалқәа ныҵабгарц ицон. Ауаҩы цәала-жьыла мацара акәӡамызт дшыԥсуаз.
Имашьына наргыланы, ижәлантәқәа шьҭа иахьеизахьаз данынҭала, еилацәажәарақәак мҩаԥыргарц иааилатәақәахьан. Алмас, лхәыҷқәа лыдеизала, ашәшьырҵара иаҳа иахьыҟаз дааскьаны, дтәан. Иара иакәын уажәы урҭ ирыцмыз. Чарҳәрак иузшәа убри аамҭаз дшааҟалаз еиԥш, зныкгьы ихы имбацызт. Уи аҭагылазаашьа иаҳагьы иуадаҩхеит, иҭаацәа иманы аҩны данааи. Мышкы зны абарҭ аижәлантәқәа иус еилыргатәыс ироур шрылшоз ихы иҭагьежьуан, убри иҽацәихьчарц шихәҭаз дшазхәыцуаз, имашьына ныҵаргыланы, иҽеилихырц данааҩнала, Алмас уа дтәан дынкахәыцуа.
− Амҩа ҳахьынӡықәыз ажәак бҿыҵымшәеит, ибыхьи? – дҵааит иара, иоуаз аҭак шизымдыруазгьы дацәшәо.
− Ажәак зысҳәода? Уара уакәзар арахь уҟаӡам.
− Уажәы ак бхы иҭашәахт, – иҳәан, реицәажәара нирҵәеит, ирлас иҽааиҭеикын, дындәылҵит, адәахьы усқәак наигӡарц.
Уи ауха, иԥшәма дшигәылаԥшуаз дазхәыцуа, дзыцәомызт. Иблацә анааиқәԥсагьы, иибаз аԥхыӡ, ус баша-маша ихашҭыртә, изымҩасуамызт.
Раԥхьа, ашьха иҩахыкны, ажәҩан аҵкараҿ ԥҭа еиқәаҵәа хәыҷык аахылт. Иаразнак иааилалашьцеит. Макьана игәарларц згәы иҭамыз ажәқәа ааизыҩҩын, акы рцәа иалашәазшәа, иааибарҟаан, иҭрысны рҿылархеит. Иубарҭан – амш цәгьахон,
арахә усгьы уахгьы-ҽынгьы абна илан, рхала игәарҵуан, игәарлон, уиазы урыцәшәатә иҟамызт.
Асы аҳәылыҳәа ианалага, аӡынраҵәҟьа макьана иаамҭамызт, иаарласны иааҟәыҵрын игәахәт Мардасоу, адгьыл ԥыҭк иҩаҟәганы иргылаз, ҩ-уадак змаз иџьыргәал ҩны хәыҷы дыҩнатәаны ахышә дахькылԥшуаз. Асы еимаҩны ианлеиуаз бзиа ибон, изхара изымбарызшәа, адәахьы дыԥшуан, цыра-цыра еиқәылоз асы ажәпара ибла изаҟәымго. Ԥыҭк леирын уҳәартә еиԥш, аҽааихнарсыӷьуамызт, аха ас иааҭымгылаӡакәан иахьаҿыз, иахьцалак «аус» арласуан ҳәа дгәыӷуан. Ҭынч-ҭынч ианлеиуаз акәын аҽанашәаӡоз. Ирацәаны асы шьҭанаҵаргьы дацәшәозма, иԥсҭазаара абжа ашьха ихигахьан, аӡынраз амшқәа аныцәгьахалак, мызла аҩныҟа иҽдирбаӡомызт. Иҭаацәарагьы ашьцылан, бнахьчаран занааҭс ишьҭихыз, усура дыҟан рҳәон.
Акырынтә иақәикхьан, ақыҭахь длыбааны, иҩнра днахыларц. Игыз-ибзаз ҟаҵатәын, аҩнра даҽакала еиҿкаатәын. Ԥҳәыс дааигеижьҭеи, иаҳагьы агәазыҳәара иауан анхашәа-чашәара, иҩнаҭа ахылаԥшра. Аус ӷәӷәа аныҟаз иԥҳәыс лымацара илзаанижьуамызт, ибнахьчара иҽахаршәаланы длыбаауан, амхы леиҵон, ианаамҭазгьы иҭеигалон. Афатә-ажәтә рыгымхарц, дрышьҭан. Иԥҳәыс илцәыуадаҩын, аха лара ҿылҭуамызт, уи иара ибон. Иналаршәангьы илҳәалон, аиашазы, дызҿыз аус нижьырц. Ихьанҭан ҭаацәарак рбара. Ахәыҷқәа, абаҳчахь ицоз, угалар акәын, ашкол ахь ицоз, ушьҭлар акәын, ахылаԥшра ӷәӷәа зегьы ирҭахын. Арахә хьаас илиҭомызт, жәқәак араҟа абна изылан, ашәи ахши лыгирхагәышьомызт аха.
Иара иусура иҭахны аханатә иҽалеимгалеит. Еиҳаз аҵара иоуны дангьежьы, изанааҭ ала нап злеикшаз анирымҭа, аамҭала абнахьчара дналагар, дышнеи-шнеиуаз даҽа усурҭак иԥшаарын ҳәа, дызлагоз закәызгьы уамак дазымхәыцӡакәа, ашьха дцеит. Ашьҭахь ашәаԥыџьаԥ дашьцылеит, аԥсабара иаҵәарада ԥсҭазаарак имоурызшәа дахәаԥшуа, иҽизаҟәымго даақәхеит. Абна аазгоз амашьынақәа шыбжьаз ибжьан, ахьчацәа рырахә рыма илан, игәы уамак иҿыӷьуамызт. Амшқәа аныбзиаз мчыбжьык ала зны, ианыцәгьазгьы аамҭа хараҵәҟьа имгакәа, алада длымбаар иуамызт. Ирымаз-ирыхӡыз гәамҭакәа изычҳауамызт. Амала уаҟа уахыки-ҽнаки еиҳаны даанхомызт, деиҭашьхнылон. Аиаҵәара иахылҵуаз аҳауа цқьа иԥсҭазааран. Аԥхынраз ахәыҷқәагьы хәнигалон, аԥхареи ахьҭеи еимаркуа ианалагалак, илбааигон. Аӡынраз иаҳагьы аҳауа зҩыдан, имацара далачон акәымзар.
Иџьыргәал ҩны аиаҵәара ахашьшьы игылан. Аҩныҵҟа жәытәла иҩычазар иҭахын, ижәытә мыругақәа ракәын ихы иаирхәоз. Абна дахьылаз уаҳа дызҿызи, амҿтәы мҳаԥқәа, ачаҟәа, асандакәыр, ахмаҷыр, аҟәыдыршьшьыга, аныга, арымӡ уҳәа, амҿлых маҭәахәқәа инапы рылакын. Аԥҳал аақәихын, асы аҳәылыҳәа илеиуаз аграпра алго, акәараҷҷа ахьхьаҳәа иахьлеиуаз даваланы, иҿынеихеит. Уи иҩны иавсуан, азааигәарагьы, аԥҳал нҭаргыланы, аӡы итартә, аҭыԥ азыҟаиҵахьан, аха иара аҵаҟа аӡыхь ахы ахьыҵнахуаз дцон. Уаҟа уи убасҟак ихьшәашәан, ицқьан, ианужәлак угәаҵанӡа еимнадон, иԥсҭаҵаган иара изы. Игәабзиара ӷәӷәан, иаргьы дашьцыламзи, ада ԥсыхәа имамызт.
Акәараҷҷа, мҩахәасҭа пак еиԥш, зҿыгҳара духахьаз асы иалубаауан. Ицқьа ҭыԥ изаҩызан иара, аӡыхь иаакәыршаны ирыцқьеит, аха еимаҩны илеиуан асы. Длаҟәын, иԥҳал аӡыхь инаҵаиргылан, азна итеит. Ихмаҷыр наҵеикын, деиҷаҳауа бзиа иибоз аӡыхь изхара ижәит. Ара дааины, аӡыхь имжәыкәа, дзыхынҳәуамызт. Уи ҵаск изаҩызан. Ахалыҷ ӡы угәы арҿыцуан. Шьҭахьҟа иҿынеихеит, асы ишьҭа хнаҩон. Аӷәырҿ-ӷәырҿ рыҵгон ишьапқәа. Аҩны даныныҩнашыла, иԥҳал нықәиргылан, абарҵа ҭшәахьы днахынҳәын, асы наиқәиршәшәеит.
Алашьцара аҽазнакуан. Амш, еилгашьак ақәымкәа, аҽаамԥсахӡакәа икыдбганы илеиуан, асы ушьамхы иҩахысуа ишьҭанаҵахьан. Аҩны дныҩналан, ачаҟәаҿ ирҵәыз ахырҵәы аишәа хәхәа иаақәиргылеит. Ааигәа ииуз ибысҭа еиқәҵа, ирҩаз шәса дук агәылаҵаны, даахан, акәац ӡы зныз адырган ааимҵаиргылеит. Иҟәардә днықәтәан, ҭынч акрифон. Абнахьчаҩы аусура далагазижьҭеи, ажәытә уаа рҟазшьақәа
шьҭиххьан. Дыццакуамызт. Лбааҟа ишыҟарҵалоз еиԥш, дымлаҟымлаҵәуа, акрыфара иаамҭа агар ҳәа дшәо, аишәа дахатәаӡомызт. Аишәа анааилирга, иҽааилыхны ацәардӷәаҿы иеиҿкааз аиарҭа ааиқәихит, дхәыҵаланы диеит. Аҩны аҩныҵҟагьы аҿыхьҭара ааҿалахьан. И-«Спидола» азлымҳак ааирҵәиин, ажәабжь ҿыцқәа дырзыӡырҩуан, нас ашәақәа аазгоз цәқәырԥақәак ахь иниаиган, ибла ҭаарц агьигымхо днеиаанӡа, ус иаҿакын. Уи анирцәа, аҭӡахьы днаҳәит, ԥхыӡ хаак дамҽханакырц. Аха убасҟан ицәа неиԥхьбеит. Амшцәгьа лбааҟа иҟалазар, иҭаацәа ирықәнакрызшәа, игәы ааихьит. Аиашаз, мҿыла иеиқәиршәахьан, аха игәы нарзыблит. Нас ишыгәхьааигоз игәаҵа иааҵагьежьит. Рыцҳарак иақәшәарымызт, џьушьт, игәахәит ашьҭахь, агәылацәа-азлацәа рыцхраауан.
Иахьцалак, абыржәы длыбааганы дыҟазар, иаҳа игәы ҭынчын. Абас хәыцрақәак изцәырҵуан, амш аацәгьахацыԥхьаӡа. Убасҟан ихәыҷқәа ихы иҭашәон, иԥҳәыс лымчымхарақәа ҭыԥ ирҭомызт. Амш абзиарахь ахы шынанырхалак, дыццакуан аҩныҟа. Акы згәы иалаӡамыз леиԥш, дҿаԥхаҿаччо дааиԥылон иԥҳәыс. Ихәыҷқәа гәырӷьаҵәа абаҳчеи ашколи рҿынтәи иааигон. Зегьы шеибгаз, абжьааԥнеиԥш хьаада-баада адәы ишықәыз анибалак, шьхамҩа днангылахуан. Дшынашьхнылалак есымшатәи ибнахьчара напаиркуан.
Иара иҳәаақәа ахьыҟаз илаԥш ахын. Уажәшьҭа ҵлацыԥхьаӡа, гәаҩацԥхьаӡа рҷыдарақәа идыруан, инапсыргәыҵа еиԥш инапы ианын. Еизааигәахеит, ицәеижь иалаланы, шьаҵас идақәа ирҭаныҟәон. Зԥсы зшьарц ихәназ, иԥхасҭахоз ҵла жәлақәак ахькажьыз дирбон, иԥҟаны амца еиқәҵаны, рхәы аладырхиарц. Зны, аӡиас алаӷәым алаԥжәаны, акамлаҳақәа шыршьуаз ибан, иршәаны, рлаӷәымқәа рымхны, даҽазны ианиба, азакуан ишеиҭоз ала дрықәмақарны, иԥхеиҵеит. Абна дахӡыӡаауан, игәаԥхон араҟа, аиҳараӡак иахьышьхараз.
Амала, абна аҵкысгьы иҭаацәара ихылаԥшра ахьрыгижьуаз игәы иҵагьежьуан даазқәылаз. Машьынак ааихәар уахыла алада дцаларын, ашьыжь дыхәналарын, ма инабжьаршәны дылбааларын, уи злаихәоз абаҟаз акәымзар, иуалафахәы ала ԥарак изеидкыломызт. Аҵыхәтәан иӡбеит иара изанааҭ шьҭеиҵарц. Иахьеи уаҵәи шиҳәоз, аамҭа шыбжьысуазгьы, дук хара ишимгоз агәра гаҵәҟьаны дыҟан. Арзаҳал, аиҳабыра ириҭарц, иҩны ишимаз ҽнак инапы ианыз абна цқьа ибарц дшылаз, аӡбаарашәа иҟаз иацрыҵуаз кәараҷҷак, ахаҳәқәа ирывҵаланы, аӡиас ишазцоз гәеиҭеит. Аӡбаара ӡык ацлон азакәын иацрыҵуазгьы зыҟаз. Даахыкәшаны дыԥшаазар, ацаҟьа аҵаҟаҵәҟьа аӡыхь ыҵыҵуан. Ари аҭыԥ аҿы дааиқәахьан, аӡыҵыҵырҭа имбацызт акәымзар. Ааигәа ахы ыҵнагазаргьы ҟалон. Ари аӡбаара зны-зынла иҭабалон, аӡыхь анааиуази ианымааиуази еиҟаразар? Аншоураз аӡбаара аҽунамырбозаргьы алшон.
Иҭыԥ аҿынтә ажыга ааиган, аӡыхь ҭирыцқьааит, акәша-мыкәша ирыцқьеит, аӡышьҭра аӡиас хәыҷы шыҟаз иҭҳәааны икылигеит. Хара имгакәа, акәараҷҷа, ахаҳәқәа ирықәшьқьраа, ахьхьаҳәа илеиуан, икеикеиуа аҽарыцқьон. Аӡбаара нҭаба ицеит. Иаакәыршаны ԥсаран. Акыӡӷ ашыц шьапы шәпақәа иҟаца-ҟацаӡа иагәылиаауан шәы-шықәсала. Абнахшьаацәа арахь икылсыр ҳәа дшәон абнахьчаҩ. Усҟан ара иара ус иоуӡомызт, зегьы нкажьны, наӡаӡа дшылбаауаз идыруан. Ауаа абна рцәухьчар ҟалон, аҳәынҭқарра уцхраауан, рыцҳарас иҟалаз, абнахшьаацәа иузырцәыхьчомызт, аҳәынҭқарра дара ирыцхраауан.
Аӡыхь азааигәара убас иблахкыгаран, иџьашьахәыз ҭыԥын, аӡыхьгьы ашьҭра убла узаҟәымго ианыҟала, иӡбеит иџьыргәал ҩны еимыхны, ажәытә ҭыԥ иахыганы, абраҟа ҿыц еибиҭарц. Имҩасны ицоз ахьшьцәа иара иҿы ианыԥхьалоз ицирхыраан, иҭыԥ шынеибакәыз иеиҭеигеит. Арахь дзиасуази ҳәа иазҵааз аҭак еилырганы иримҭеит. Ари аҭыԥ аԥшӡашьа збоз аиҳарак уи даҿцаауазар акәын, зегьы ирызгәаҭомызт. Уи адагьы, аӡыхь иадхалаз ибзиабара маӡазар цәгьа ибомызт. Лбаа дшазхьаауазгьы, иханаршҭит игәыблыра зыдхалаз аӡыхь. Арахә рхы уахь идырхар иуамызт. Дахӡыӡаауа, аԥсара дныҵаланы есышьыжь игәеиҭон. Абна днахыкәшаны дшаахынҳәлак, ахәылбыҽхан ирахә ааилыргашәа, аԥҳал аашьҭхны, аӡыхь деиҭазнеиуан. Уаҟа изхара ижәуан. Ԥҳалла иааигоз ӡышхәыс иҭахӡамызт, хьурӡыс
инкнеиҳауан. Аԥҳал иҭахоз иӡыхь дазааигәанатәуазшәа ибон. Шьыбжьонҳәа зынгьы, аԥсшьараз аҩны данахылоз, аишәаҿ еснагь иаартны иқәыз шәҟәык аашьҭхны, аӡыхь дазцон, уи ахьшәашәара иаҳа данарԥхьарызшәа игәы инаҭон. Игәы раҳаҭӡа, ацаҟьаҿы икыдҟаҵалаз арымӡ днықәтәаны дзыԥхьоз иаҳа ихы иҭалон. Иӡыхь деигәырӷьон.
…Илаԥш ааихмырсыӷьӡакәа, ихаҭа иеиҵихыз аӡыхь дшахәаԥшуаз, аӡышьҭра адгьыл илыҵаба ицеит. Иҟалазеи ҳәа ахыҵхырҭахь днаԥшызар, аӡыхь ааиӡомызт. Игәышԥы ҳәызбала иаарҟьаны, игәы ааҭыргазшәа, ихы имахьха даақәхан, иԥсы илшәшәарц агьигымхеит. Имч еизганы днапыршьшьуан, цәаакырак ибомызт, аԥслымӡ акәхын ибажәӡа еилаҩҩы инацәкьара алан. Иабаҟаз ибзиабара? Дгәынқьырц агьигмызт… Дцәырҳаны дааԥшит. Аԥсы инапы данызшәа, игәалаҟазаара зынӡа ибжьыхын. Имал наимпыҵаӡызшәа, ихы ҭууа дҩықәтәеит.
Ишазу имшазу изеилмырго, ахышә «шкәакәа» днадгылан, асаркьа ааирыцқьеит. Асаркьа ҭалаҳан. Ашә ааиртырц далаган, изаамыртит. Адәахьала асаԥыџь аҵаргәашәа, ҵысрак азыҟаҵомызт. Ибзианы иҽааилеиҳәан, хышәк асаркьақәа ԥҽны, асы ауаҭах иҩнажьуа мацара, ажәҩан ҵыкка днагәылаԥшыртә, акылҳара ҟаиҵеит. Амра гылозар – уажәшьҭа акыр иҩаскьахьазаарын. Иаргьы дамхацәаӡеитеи. Напышьашәыла ахышә акылҳара дыҩкылсын, хыхь дҩықәнеит. Асы аҩны ақә иҩаҵагылон. Ақә, зынӡак иҳаракны сыла ихҩан азы, ҳәыгәра дук еиԥш иаԥхьа ишьҭан. Ижәқәа рыҵагыларҭа асы азышьҭымхит, еиларбганы еилажьын. Абас шыҟалоз рцәа иалашәахьазаарын, убри акәын арахә еибарҩны изцоз. Урҭ уажәшьҭа иҭамхкәа инхарын ҳәа ирықәгәыӷуадаз. Амала, издыруадаз, амш цәгьа иҭанакаанӡа, амҩаду ахь изкылсыр. Усҟан ақыҭахь рцара иаҳа имариахон, шаанӡа амҩа иқәзаарын. Лбаа абасҵәҟьа асы млеизар акәхарын.
Аҩнгьы арахәгьы ихы иааҭашәеит, аха имцаны игәаҵа иҭалаз аӡыхь акәын. Хыхь-хыхь асы дықәгыланы усгьы дызныҟәомызт, маҟҿаҳәара длылагылон, џьара-џьара игәыҵанӡа длылашьшьуан. Акылҳарала иуадахь длалбаан, ашәаҩа иманы, деиҭаацәырҵит. Ишьеиҵан, аӡыхь шыҟаз иҿынеихеит. Аӡышьҭра усгьы ибомызт, аха аӡыхьҵәҟьа, асы ишыхнаҩоз шидыруазгьы, абыржәы ибарымызт ҳәа агәра игомызт. Асы убасҟак ирацәан, уи аҭыԥ арҩашьон, ибзианы иидыруаз, зеидара аарла ишьҭызхуаз аҵлақәа ракәымзар. Ацаҟьараҵәҟьа, кыӡӷны ишыҩашьҭызгьы, сыла иҭалаҳан.
Дхынҳәны дцан, аҭәарӷәы ааигеит. Асы ирҭбааны ирыцқьо-ирыцқьо, акыргьы длеит. Иԥсы ишьеит акыр. Ҿыц дҩагылан, иҭәарӷәала асы аҩада иршәуа мацара, аӡыхь ааирԥшит. Дгәырӷьаны иныҵакшәа ашәакгьы иҳәеит. Ишыцқьаз ицқьан иара, инапсыргәыҵа нӡаашьны, ҿамҩақәак ижәит. Асы аҵаҟа аӡыхь ашьҭра ылганы ицон. Уажәшьҭа дцартә иҟан. Асы аҿыгҳараҿ илихыз амҩахәасҭала дҩықәнан, ԥыҭк днаскьахьан еиԥш, инароуны, иҭахәаҽӡа, хыхьынтә акы ихаҳарызшәа, бжьык аагеит. Ихы шьҭых даахьаҳәзар, ацаҟьа иаҿыбгаз асыԥса аҵла махәқәа хыжәжәо ишлеиуаз, иирыцқьаз аӡыхь аҭыԥ илахаҳаит.
Дааӷзит иара, зеидара даараӡа ихьанҭаз, аха арахь уаҳа зылшоз иакәӡамкәан. Иԥсы ааивигеит, иҭәарӷәы иҽынанҵашәа. Ари арыцқьара далагар – уажәшьҭа уаҳа илшаӡомызт. Дшынахынҳәлак аҩны ақә асы ақәихырц игәы иҭан. Аха аӡыхь ас «иԥсны» иахьынӡаҟазаауаз, иҩны дызнымхарызшәа ибон. Ихы ахьынахара дцар цәгьа имбо дааҟалеит. Арахь иԥсы зыҿҳәараз иӡыхь аԥсы ҭаиҵар иҭахын. Уи ҽнак иадамхаргьы иҟамкәа изычҳауамызт. Есааира ахьҭа аҿалон. Иқәҵааӡар ҳәа дшәон. Акрымфареи ааԥсареи изеилалон, иблахаҵ гьежьуан, ихшыҩ ишиҭахыз изырхәыцуамызт.
Дмага-маго шьҭахьҟа иҿынеихеит. Аҭәарӷәи ашәиқәеи хыхь иныжьны, дықәҳәазаны ахышә дынкылсит иуаҭах ахь. Иԥхаз акгьы изырхиомызт, ихьшәашәаз днацҳаит. Аԥхьарца арахәыцқәа аԥхьшьтәы анрықәыршьуа еиԥш, ибжьы угәаҵа кылнаҵәо, ашәа гәыҭшьаагак ирӷызуан. Аԥсыӡ нырҵәацәа ирымихыз алаӷәымқәа хԥа аацәыриган, иџьыбақәа инарҭаҵаны, ахышә илажьыз асы днылагылеит. Ииулак хыхь дҩықәнеит. Акрифеижьҭеи акыр иԥсы шааихьазгьы, иԥсы ааиҭамккәа аӡыхь
ашҟа дзымцеит. Имбаӡакәа дажәуа далагазар? Игәаҵантәи иҭыҵуаз арӷызбжьы игәы ҟанаҵо, уахь иҿынеихеит. Еиқәыжьыз асы ҭәарӷәла акылҵәара далагеит. Ԥыҭрак ианкылиҵәа, алаӷәымқәа ҭеиҵеит, аҿышәҭанӡа, асы ҭаџьгәаны, ишәаҳаит. Ианԥжәалак аҭыжаара ду ҟанаҵон, асы еиԥхьнарттарын, нас иаанхоз иара ирыцқьарын. Имчқәагьы рыҽдырҿыцуазшәа, длахҿыххеит, – уажәшьҭа иус шиқәманшәалахоз имдыруази, зны иамуазаргьы, зны иаурын.
Алаӷәым шашәақәа амца надиркит. Иаргьы дхәыҷызшәа, ишәаҩақәа ишьҭаԥало, излаилшоз ала дыҩны, зымҩа иҿынеихеит. Уажәшьҭа ишәарҭамызт анигәахә, игәы иҵԥраауа, ҵлак днавҵагылеит, алаӷәымқәагьы еицыԥжәеит. Еиқәыцәашь еиқәыжьыз асы ҩышьҭууаан, еиԥхьытта иҩхалалеит, иҵегь еиԥхьытта икаԥсарц, алада аҿыланахеит. «Аҳаҳаира!» ҳәа дыҳәҳәарц, аҵла данаавҵ, хыхьынтә асыԥса лаҿыҩрны, иуамагаха аҿыланахеит. Ҵлеи хаҳәи еиларҩынтуа, аӡыхь шыҟаз илеин, адунеи бгазшәа, илеиқәаҳан, иашьҭаны иаауаз иара иҿы иааӡар ҳәа дшәаны, дааҳәын, ишилшоз шьҭахьҟа днаҭрысит, уажәи-уажәи дхьаԥш-кәаԥшуа. Асыԥса иаманы илеиуан ацаҟьа ҿыҭҳақәа.
Уи ацаҟьа агәашәқәа реиԥш маҷк иааимҟьан, аӡы ҭыҩрны аҿаанахеит. Ҵаҟа иахьылкаҽҽоз, асы ырҭӡуа, ԥыхьа изышьҭраз аҭыԥ ырҭбааӡаны, еимгәаҽҽа ишааиуаз, аџьыргәал ҩны иагәыдлеит. Аҩны иаакәыршаны, асы ӡҭуан. Иара акырӡа дласкьахьан, аха ибарҭан аӡхыҵра иҩны шарбгоз, еилаҟәаҟәаны ишланагоз. Аҩадара шыҟаз дкыдлар, дшәарҭахомызт азы, деиханы дцон, аха асы дашьҭуамызт. Ашәаҩақәа руак ишьхшәеит. Уи азы дааҭгылар, иаҳагьы иеицәан, дааҭымгыларгьы аӡы ихьӡон. Иҟаиҵашаз ҳәа акы цқьа дзазхәцыуамызт, изшьапык асы илылашьшь ицо мацара, даара ӷәӷәа ицыркьуаз диеиԥшха, деиханы дцон. Аӡхыҵрагьы даашьҭнахит.
Раԥхьа игәыдлаз асы дыланарбылгьон, акәымзар иагьа ԥсы ихазаргьы акыр изынхазма. Ишьҭахьҟа иаанагоз ахаҳә-мҿыҳә даԥырырхуан, урҭгьы асы уамак иаунажьуамызт умҳәозар. Аӡы акәын акы иазнымкылоз. Асы иарԥсасиаз, аӡыхь акраҿазҵоз аҳаԥы аҭӡақәа алаӷәым аԥжәара ианарҵасы, иаҳа иахьԥсадахаз ԥнажәан, аӡҭачыра аҽардарц агәазыҳәара иамаз нанагӡон. Ҵаҟа аӡхыҵра амҽхак иаҳа-иаҳа иарҭбаауан. Аԥсҭа анаамҽханак, акыр иҭынчрахазшәа иҟалеит, аха аӡиас хышхыҵәахьан. Зымаҭәақәа ӡлачыз абнахьчаҩ дмадаӷь-мадашәо аҿықә ахь деихон, ииулак зшьапы ыҵымшәаацыз ҵлак амахәқәа дырхьынҳалан, цәгьаԥсышьала ақәцә-ҩадарахь дықәнеит.
«Сӡыхь џьашьахәы! Илаламбатәыз аӡыхь!.. Иаасзуузеи?! Иаасзуузеи», – иҳәеит, аха «иаасзуузеи» ҳәа игәы дҭагәжәажәомызт. Аӡыхь ашьҭра даҽазны иузыԥшаауа иҟамызт. Иаргьы ацаҟьа ахьыԥжәаз инҭҵәрааны иаауан, абжьы аԥсҭа ҭнарцәажәон. Аӡиас шыкьны илҩрны иҵаҟа илеиуан, ишьҭнахыз ма иаԥырхагахаз акы аанмыжькәа иагон.
Иара деилысны дшыҟаз иҿынеихеит, иӡиас духаз иӡыхь даваланы. Ашьаҿеихгара даҿын. Иуадаҩӡан аныҟәара. Имч еизиркәкәон. Зынгьы дзымлыбаар ҳәа дшәон, мҩа ыҟамызт, аӡиас иамҽхакын. Иԥжәаз аҳаԥы иҭатәаз аӡҭачы ҭанарцәрын. Уаанӡа ԥшышьа имамызт, илаҳәра иаҿаиргылашаз ашьаԥха илазар акәын. Аԥхӡы илҵуазар илҵратә, дааҭымгылаӡакәа дныҟәалар ихәҭан. Лахьхьи иҩыза абнахьчаҩ иҿынӡа длаӡар, уа иҽирԥхарын. Уи иҩны маҷк иҩаҳаракшәа иқәыргылан, аӡхыҵра уанӡа иҩаӡарызу? Уи иҭыԥгьы ԥхасҭахазар, дышзахәо амҩаду дазкылсыр акәхон. Аус злаз – игәы ирхаҵон, мчымхарыла дҭахарын ҳәа дхәыцырц иҭахымызт. Ашәаҩақәа ҿыц иҟаиҵар акәын, ԥыҭрак дыргаратәы. Иԥсы еиқәирхар акәын уахи-ҽни изԥшыз иҭаацәа рзы. Аӡыхьгьы уаҳа изыԥшаарымызт. Знык алада дызкылсыр, дышьхныларц даҽазны амҩа дангыломызт.
Лан лгәы аабзиамхазт, маҷк дышьҭанакит ҳәа адырра шаалоуз, Варлеи аԥсшьарҭа лагер аҿынтә аҩныҟа лхы анлырха, Мардасоу, уи диманы, Аԥсныҟа дхынҳәит. Арахь аусурҭақәа зларырҭоз ала, заа ашәҟәқәа ҟаҵан аиҳабыра рыла, иара дымԥшӡакәа аусура иҽазикит. Атрест анапхгара аҩныҵҟа акабинет аҿы дыҩнатәаны ашәҟәқәа реилырхра уамак игәаԥхомызт, аха мышкы зны даҽаџьара усурҭак шԥеимоурыз ҳәа дгәыӷшәа даанхеит, усҟан иабеидыррыз ԥхьаҟа ԥеиԥш бзиак имаҵураҿы ишизԥшымыз. Лан лшьапы дшаақәгылаз, лҩны иахьазааигәаз маҵурак лзырԥшааит Варлеигьы. Мчыбжьык еибамбакәа рҩыџьегь заанхомызт, еизгәакьаз џьоукы реиԥш, русурҭақәа рҿы еибабон, рҩнқәа ирҭаауан, зыбз зҿы иҭамгылоз ргәхьаа мкыкәа. Амра кажжы ианыԥхоз ҽнак зны, ашьыжьымҭан, дааҭалеит лара игәараҭа. Аҩныҟа длеиган, аишәаҿ наҟ-ааҟ иааиҿатәеит.
− Сара хаҵа сцарц сыӡбеит, – лҳәан, уи шыгәникылашаз лдырырц лҭахызу здыруадаз, иааихмырсыӷьӡакәа ибла дхыԥшылон.
− Ус бгәы иҭашәазар – бзиами, – иҳәеит иара. – Аха иаԥсоу аӡәыр биццома?
− Дугәалашәоу аҵара анаҳҵоз исызнеилоз? – лылаӷырӡ лҿаҳәҳәы илеиуан.
− Уи иҿаԥшыларагьы сыздырӡом, аха бара даныбгәаԥха, даԥсамкәа дыҟам ҳәа агәыӷра сымоуп. Амала аӡә дыбгәаԥхоит сҳәартә бызбомызт, иаалырҟьаны иҟалеи?
− Аҩныҟа схынҳәижьҭеи, агәарԥ сынҭыҵыр иуам, иҽаасықәиршәоит. Уи излеиҳәаз ала, ашкол ҳанҭазгьы сиҭахызаарын, аха иаргьы саргьы иаҳҩызаз, иугәалашәо амилициаҿ аус зуаз дсышьҭан ҳәа ицо-иаауа зыӡбахә рҳәалоз, диԥырхагахарц иҭахымызт.
− Иахьа уажәраанӡагьы уи бгәы иҭамшәацкәа быҟазма?
− Џьара иаасимырдырит. Схы сшақәиҭыз аниба, дсышьҭалеит, – аҵәыуара даҟәыҵырц, лылаӷырӡ аалрыцқьан, лхы лнапаҿы иаалгон. – Раԥхьа сиццар сҭахымызт аиашаз. Сгәы шбзиамыз иасҳәеит, уа дышсыдгылаз, зны сыԥсы маҷхарц агьагымхо, иаасыгхеит. Акгьы агәхьаа имкит, снапы дшаҳәац даҳәон. Уаҳа имуазшәа анызба, хаҵа сцахьазшәа, нас силҵызшәа иасҳәеит, уи дысԥырнагарц. Иаҳаз џьеишьеит, заҟа ицәымӷыз здыруада, аха минуҭк иаасараӡа иҳәан, апарк аҿы арымӡ длықәтәаны иаақәыԥсычҳара изхан, нас уигьы агьоурым аниҳәа, шьҭа сара исзымчҳаит, иасҳәаз шымцыз исырдырын, мап шицәысымкуаз илымҳа инҭысшьит.
− Исаҳаз сеигәырӷьоит, сабабыцхраауеи?
− Сара хаҵа сызцаӡом, уара хаҵаҩызас усмыццар.
− Уи сара мап ацәыскуама, аха хаҵа ицо лхаҵаҩыза длыуазароуп, уи бзымдырӡои?
− Уара уаҵкыс исзааигәоу, аӡәгьы дсымаӡам.
− Еилыскаауеит. Амала хаҵаҩызара смуӡацт, иҟасҵақәаша амҩа сықәҵеи!
− Хаҵаҩызара сара сцахьеит ҳәа уаҳама, – дԥышәырччон лара. – Амала сазҿлымҳақәахахьеит. Ахаҵаҩыза ахаршә бзианы ишәоит, уи умдыруеи. Ашьаҵамаҭәа анылзааихәо ыҟоуп, хьтәы маҭәак анлыдигало ҟалоит. Аԥыхьа аҩнымаҭәа саб ианигоз сгәалашәоит. Уи уара ишуҭахыу, амала урҭ рыхәқәа шьҭахьҟа иуздырхынҳәыртә сара иҟасҵоит.
− Сҩыза лҿы сыхәҳахәҭуеит ҳәа баҳама?! Ашьаҵеи ахәыдхаҵеи сара ҳамҭас ибыцысҵоит. Бааи, ҿыцла ҳныҟәап!
− Ус ауадаҩ уаласҵар сҭахым.
− Бара бзы уи уадаҩҵас исԥхьаӡаӡом. Гәыкала убас сбызныҟәар сҭахыуп. Сара сҩызами, аҵыхәанӡа убас сыҟазааит. Варлеи, сара даараӡа исҭахыуп бынасыԥ бзиахарц.
− Бзиала баабеит, нан! – Мардасоу иаб иаҳәшьеи иани ааҩнашылан, иҩархаҵгылаз аӡӷаб аԥсшәа ларҳәеит. – Бтәа, бтәа!
− Ҳашәԥырхагам, шәеицәажәала, – дындәылҵырц аԥхьа днагылеит рԥырхагахара даараӡа изҭахыз Мардасоу иан. – Нас длалбааганы акы днаумырцҳакәа думышьҭын, – ҳәа лԥа инаиабжьалгеит.
− Уахь ҳлыбаар, цқьа ҳзеицәажәаӡом, суҳәоит маҷк абра ҳтәазаап! – Варлеи маӡала Мардасоу днаиацәажәеит, рҩыџьегь анааизынха.
Ус иаарлысынгьы дзымдәылҵит лара. Иахьынӡалҭахыз дидтәалазар цәгьа илбомызт, арахь лҭаххара ҽҳәара амаӡамызт. Аха лара дыӡӷабын. Аҵас илыднаҵаз анаҩсан, аԥсабара лцәа иаланарсыз аӡӷаб ҷыдарақәа маҷмызт, мцхәы аамҭа ара илызхгомызт, дцарц дҩагылеит.
− Бзиала баабеит! – дааҩналан, аԥсшәа лалҳәеит Мардасоу ианду. – Акрыфараз длалбааугар акәын, – Мардасоу иахь лхы налырхеит. – Ара сышәԥырхагамхарц иаразнак сзымааит, аха алада шәанымлеи, сааҩнашылеит.
− Иауазеи!.. – Варлеи илбон анду иаҳа лыбла ырхааны дышлыхәаԥшуаз уи, даҽакала деилылкаауазшәа, ибзианы дылзыҟан. – Шәанааи сдәықәлоит, аха саҭашәымҵан.
− Амҩа алԥха боуаат! – уи длыцны дындәылҵит.
Агәарԥ аҿы итәаз аԥсшәа нараҳәаны, агәашә дынҭыҵит асас ӡӷаб. Мардасоу уи днаскьеигарц дналышьҭагылеит. Егьырҭ рызынтәык нахынҳәит.
− Уажәшьҭа агәра угоу сшуҩызаз? – амҩаду ахь дкылигахьан данҵаауаз.
− Изызымгозеи?
− Нас иануасҳәа ушԥаҟалеи?
− Исцәымӷахеит. Хаҵа сцоит бҳәеит, арахь аҵәыуара баҿуп.
− Убри азын аума? – дԥышәырччон лара.
− Ибҳәарц ибҭахи?
− Иашаны уазхәыцуеит. Абри амашьына аанкылеи, аҩнынӡа сигап.
Амашьына днаҭаны дшаахынҳәызҵәҟьа, аухаҵәҟьа хаҵаҩызара иурызшәа, дшаҟьо агәарԥ даақәхеит, ирласны ҟәрышьқәак иԥшаар акәын, иара убас иаалырҟьаны шьаҵа шкәакәақәак, хьтәы хәыдхаҵак дрышьҭалар иаҳа игәы дырҭынчуан. Аамҭа иман, ҭынч иԥшаар иаҳа ишеиӷьыз иаб иаҳәшьа ианиабжьалга, акыр дааиқәтәақәеит. Усуразма, даҽаџьаразма, дахьнеилак иаҳа иеиӷьны хаҵаҩызара шымҩаԥигашаз дазҵаауан.
− Усҟатәи узыргәаҟуеи! – уамашәа илбеит Ламара, Шәача ахьыҭирҭаҿ машәырла данааиқәшәа. – Уаҩы иҟаимҵац уск унапы ианырҵазшәа. Уаалеи, сара суцхраауеит.
Рҩыџьегь ныҩналан, иара игәаԥхоз, лара данақәшаҳаҭха, иааихәеит. Ашьаҵаҭирҭаҿ дылган, Варлеи илызбзиахашаз акгьы рымбеит, аха Ламара длыргәыӷит лхала уи дшазҿлымҳазаауаз, хьаас имкырц наиабжьалгеит. Арҭ адәқьанқәа иахьынӡарыҩназ, Ламара лылаԥш адәахьы иҟан. Урҭ анеиԥырҵуазгьы, дара раԥхьа иахьеиқәшәаз дааҭгылеит лара.
− Аӡәыр бизԥшума?
− Саргьы аӡәы сизԥшуп, умбои! Уара сумбазт, аха аӡәы илаԥш сыҵамшәеи, – длафуан лара. – Иуацәақәак рҿы днеин, абра дааираны дыҟоуп.
− Сара дыздыруама?
− Иӡбахә иаарласны иуаҳауеит. Шьҭа уца, усԥырхагамхан, – дыччон уи.
− Абзиара бақәшәааит!
Мардасоу амҩа данылан, автобус ааҭгыларҭаҿ днеирц, амҩаду дныҵсырц, амардуан длаҿалеит. Дшыҩцәырҵызҵәҟьа автобус дынҭалан, ауаа реилыхара далԥшны, Ламара дахьгылаз ибарҭахарц, ахышә ахь днаскьон. Нымҩахыҵ, амҩа даныланы, дыццакуан Лурентиа, уи ихы Ламара дахьгылаз ахь ихан. Урҭ еиқәшәарын ҳәа Мардасоу ихахьы имааит азныказ, аха тәарҭа ҭыԥк аниԥшаа, изыхҟьаз изымдыруа, Ламара дзызԥшыз Лурентиа шиакәыз ааихҭашәеит.
Иара уи аԥҳәызба даҽазны лбара дахгәаҟуан, дзышьҭаз аԥҳәыс ашьаҵатәы рнаҩсангьы, аҵәы лылаҵара дазҿлымҳан. Урҭ рҩыџьегь аҵара иахьынӡаҭаз, џьара лаԥшҵашәарак аӡәы иоуртә, знык еиқәымшәеит, еизхәыцуан уҳәартә, еиҿамԥшит, нас аҵара ашьҭахь ирыхҭашәарызи. Лара лусқәа уамак хьаас имоуа изҿыцәаауан, аха
царҭа изымҭоз иара дзышьҭаз ашьаҵатәы ԥшӡақәа лзыԥшаазар еиликаарц, дибар иҭахын, длызцарц игәы ишҭаз, ателефон дизасит.
− Аа, ҳҭаца хәыҷы! – атрубкаҿ лбжьы шааиаҳазҵәҟьа, даагәырӷьеит иара. – Хаҵа банцо саҳәеи!
− Макьана. Ҳҽазыҟазҵоит. Ҳара аргама уаауп.
− Ибыдысныҳәалоит. Сышшәеигәырӷьаз иаргьы иаҳәа! Ааԥхьара шсоуша шәхашәмыршҭын.
− Уара?
− Сара макьана уаҩ дсымаӡам.
− Уидеал думбаӡацт? Уи дшыҟам узымдырӡои?
− Ус акәхап. Аимаақәа сзыбыԥшаазар?
− Исԥшааит, аха иарбан шьаҵатәқәоу убар – ублахаҵ дыргьежьуеит. Сара ҭацаҩызас сылгар лҭаххеит, уи удыруоу?
− Шәеиқәшәахьеит?!
− Амала уи хаҵа дцоит ҳәа агәра сызгом.
− Избан?
− Сыздыруам, исызгом. Иаалырҟьаны дақәшаҳаҭхеит.
− Бымҵәыуан ҳәа лаҳәа!
− Лгәы иаҭахымкәа дцозар, дызламҵәыуеи?
− Илҭахымзар сара исхари.
− Иҟалап иухаразаргьы.
− Нас, нас…
− Уажәшьҭа лымҩа ылылххьеит, уи алацәажәара аҭахӡам.
− Баналагах иаахтӡаны иҳәа!
− Уи уажәшьҭа иабаҭахыу.
− Иаҭахыуп.
− Уара усгьы зегьы удыруеит.
− Изакәи издыруа?
− Иудыруеит зегьы. Схала иуасҳәарц салагап, аха…
− Уажәшьҭан даныббалак, ишсабҳәаз лаҳәа. Абзиараз!
− Иаҭахымзар? – атрубка ақәҵаха илымҭеит. – Адырҩегь алаӷырӡ калҭәахуеит, уара уоуми исабжьазгаз дымҵәыуарц ласҳәарц.
− Илаҳәа ибасҳәаз, дҵәыуааит даҽа знык. Абзиараз.
Атрубка нықәҵаны, ицәажәашьа уамашәа ибаны ихәаԥшуаз иҩызцәа анџьнырцәа шишьҭаԥуаз, иҭыԥ дҩахыҵын, дындәылҵны амардуан длалбааит. Аӡӷаби аҷкәыни рыбжьара аиҩызара цқьа зыҟамлаҵәҟьозаарын. Баша ирызгәаауан гәыбӷан рызҭоз рҩызцәеи ргәылацәеи. Уажәааигәаӡа акәымзи дшиҩызаҵәҟьаз агәра игазу ҳәа данизҵааз. Лгәаҵа иҭаҵәахызишь? Иара абарҭқәа зегьы иаармарианы дрыхәаԥшуазар? Урҭ рыҵаулара дацәшәозар?
Апарк дныҵалан, ашәшьырҵаҿ длаҩеиуан. Ашьҭахь акраамҭа арымӡ дықәтәан. Цқьа дызхәыцуамызт, агәалашәарақәа дыршьаҳауан. Аҩызара ныҟәигозшәа игәы ишабозгьы, ихәыцшьа аҽеиҭанакырц аҭахын. Закәытә ҩызарази имҩаԥигоз зегь раҵкыс иҩызаз лыбзиабара изгәамҭазар? Уи акәын Ламара телефонла иалҳәоз. Иара Варлеи бзиа димбозаргьы, лара лыбзиабара дзагәҭасрызи, ианамуӡах ихы лықәирӡыр иҟалози? Убасҟан акәымзи аиҩызараҵәҟьа аидара данаҵалоз. Зынӡак бзиа димбо дыҟазма лара? Уи лаҵкыс гәыла-ԥсыла изааигәаз дарбаныз? Лена?.. Уи лышҟа арахәыц лхала иԥылҵәахьан. Иара идеал хаҿык ихы-иԥсы алан, аха дабаҟаз уи.
Дҩагылан, акыр амшын дхыԥшылон, арахь игәы зырҵаӷашаз, ма даҽакала иҩныҵҟа еиҭазкшаз акгьы хибааломызт. Аҷнышқәа иара игәхьаа рымамызт. Ӷбақәак анаӡара ихгылақәан, ус рымамкәаны аӡҭачы еиҵҳәа иххалаз реиԥш. Аҟәры иқәжьыз абӷанҷреи аԥслымӡреи хызҩоз аԥсшьацәа Амра иаршын, иаҳагьы иараашьо, аҭра ҟазҵоз ашышкамс уахынла ишеиланацало ирҩызаха, еизҵәаҵәала еиваиан. Аӡәгьы
хьаас имамызт иара дыҟазу дыҟамзу, иара изы уаҩы дшыҟаҵәҟьамыз еиԥш. Иидеали, Варлеии, иареи ракәын Амра ашәахәа зықәԥхоз Адгьыл адунеи ианыз.
Шьҭахьҟа иҿааихан, аргылара усбарҭа ахыбра дныҩналан, акабинет ахь дҩықәнеит. Шәҟәқәак рҭыԥ иқәҵатәын. Урҭ дрыдтәалан, арахь ишахәҭаз инапы изрыдкыломызт. Иеиҳабы диԥхьан, напынҵақәак ииҭеит, аха уи аҽны уск ишахәҭаз изынагӡомызт, адырҩаҽны ахь ииаигеит. Аухантәарак акыр шҽирҭынчызгьы, иԥсы шьаны ашьыжь ишьапы адгьыл изықәмыргылеит. Иҩыза хәыҷы, ус акәын лара уажәгьы дышлышьҭаз, дихьҵәыуа аҽакуа, агәырҩа дахьалеиҵаз, ихы гәыбӷан аиҭон. Аусураҿ инапынҵақәа ԥыҭк рҭыԥ иқәҵаны, Ламара лахь амҩа дықәлеит. Варлеи лзы ашьаҵа шкәакәақәа лымихуан, уи инаҵгашәа, иацы телефонла иалҳәақәаз нарҭбааны еиликаарц, длацәажәарц иҭахын.
Лара лусураҿ дыҟамызт. Лнхарҭа иԥшаан, иара дааиуазар ирҭашаз ҳәа инлыжьыз ашьаҵатәқәа изааргеит. Аусурҭахь дцеижьҭеи дшымхынҳәыз аниарҳәа, уи уажәы дызцыз гәҩарас иааиоун, уаҳа дылзымԥшкәа, Варлеи лахь амҩа данылеит. Дыццакуамызт, џьара дцазар, ахәымҽхан аҩны дааирын ҳәа дгәыӷуан. Аха лара аҽнынтәарак лҩны илхылгеит. Рҩыџьегь ааицәажәарц, лан ирҭааз рхәы ҟалҵан, лԥҳаи иареи неидыртәаланы, иныҳәаҿа лкын, уск лымазшәа, агәылацәа дрызцеит. Мардасоу иааигаз аилаҳәара аахиртын, иҭаз ааҭыхны инықәиргылеит.
− Ибгәаԥхоу?
− Исгәаԥхоит! – рымала ианаанха, Варлеи лшьаҵақәа ахьықәгылаз днарызԥшит. Ахәыдхаҵа аақәылхын, лыхәда инхылшьит. – Ишԥабзиоу!
Амаҭәа шкәакәа лышәҵаны, ахьтәы хәыдхаҵа нақәылҵар, заҟа илнааларыз Мардасоу илаԥш ихгылан. Илзааигәаз игәхьаамызшәа, ҿиҭцәомызт, ашьшьыҳәа акрифон. Лара лакәын иҷырҷыруаз. Мцхәы дзымтәеит иара, аҩныҵҟа аҳауа изымчҳауазшәа. Уи игәыҵхоз усгьы илдыруан, дадлымцалацәеит аишәаҿ аангылара, дицны агәарԥ даақәгылеит. Рыҵаҟа ишьҭан аԥсабара иҭалаҳаз лқыҭа. Аҳауа цқьан. Аҽаҩра беиан.
− Исзааухашаз аухәаанӡа, угәаҭеиуан, – лҳәеит лара. – Аха урҭ урышьҭамларгьы ҟалоит ҳәа уасымҳәази. Уахьцо аҩныҟа иугароуп. Уахь ачарахь иҩоугароуп. Сан илыздырӡом.
− Ибзаасхәаз бсырбарц акәӡам сзааиз, – иҳәеит иара даахьаҳәын. – Изӡбаз закәу бдыруоу?
− Иуӡби? – лҭагылазаашьа ахьыҟаз аҟнытә хьаҳәхьаҵрак змаз аԥшра шьҭылхуамызт.
− Иахьаҵәҟьа быԥшааны, сара бызгоит ҳәа ажәа бнысҵарц иақәыскит, – иаргьы ааҭгылашьа имамкәан ихы ибон.
− Уара угәы изаанагои саргьы саауқәшаҳаҭхоит ҳәа?
− Бсықәшаҳаҭхароуп. Бгәы бышҭаҵәыуа збоит.
− Убри амшала абри Ламара иахьа сылмацәҳаи.
− Иахьа ара дааихьоума?
− Уи лара лгәаанагароуп иуалҳәаз. Ус суццарц сҭахны, цәаныррак смоуит, сыгәра га! Насгьы сара, ажәа сҭиизар, сыԥсуазаргьы схьаҵуам. Сымҵаурсп ҳәа угәы иҭоума? Убасҟангьы сузынкылом.
− Ибҳәо агәра ганы быҟоу?
− Уҩызазар – ҩызара сызуы! Убри аус сара сызлауҳәо.
− Исаҳаит. Сеилаҳәара сзааги саахынҳәаанӡа!
Мардасоу агәашә дынҭыҵын, анышәынҭрақәа зықәгылаз аҳаракыра дҩыхәнеит. Иҿыцыз ақьашана днадгылеит. Саанк ианҵаны, ашәыр аишәа хәыҷы иқәгылан, ашампан ҩы хыртны иавагылан. Уахь дазааигәацәамкәа, ақьашана иахагылаз ахаҳә ианыз ахаҿы днагәыдԥшыло, дгылан дышьхынԥсылазшәа. Шьҭа зцәеи зыбаҩи еилыҵны, абри анышә иамадаз Варлеи лаб иҷыдарақәа иара иман, ус акәын лара ишиалҳәахьаз. Лаб идлымбалацыз аҷыдара ҳаракгьы дрылаҟан. Арҭ зегьы дылзааигәартәуан, аха лымҩа даҽакала ишьҭылхуан. Арҭқәа зегьы
реиҿарԥшреи реиҿыбаарақәеи иара макьана илшаӡомызт, лкаа бзиак ҟаиҵартә. Лара лакәын урҭқәа зылшоз. Лабгьы иаргьы рныррақәа лыман, урҭ реилаӡҩара лара рҩыџьегь раҵкыс дҳаранакуан, уи акәаԥ аҿынӡа Мардасоу дзымҩаӡакәа ибон. Убри акәзар аҽны илыдигалаз ажәа мап ахьацәылкыз цқьа иахьизеилымкаауаз зыхьҟоз? Убри аамҭаз лара, иеилаҳәара кны, ишьҭахь дааихьан, иара, ихәыцрақәа дызрылҵуамызт азы, дизгәамҭеит. Лара илдыруан уи изгәамҭарақәа зыхҟьоз, диԥырхагахар лҭахымызт, амала уажәы ацәа далхтәын азы, днаивсын, аҳаҭгәын аҿы иеиҭаҳаз ашәҭқәа аалырҽеит, анышәынҭра агәы лнапы нықәылшьын, дҩагылан, ихаҿы зныз ахаҳә лылаԥш надхылеит. Абаҟа ашьҭахь иқәыз акьынтыжә аавҵылхын, ахаҳә шыцқьазгьы инахьылшьит, ицәылԥыр ҳәа дшәозшәа, деиҷаҳауа.
Данаахынҳә, Мардасоу длыма, амҩахь длалбааит. Агәашә ианазааигәаха, аҩныҟа длеирц длыҳәеит, аха лара илымукәа днаскьалгарц алада лҿылалхеит. Ишеицәажәоз амҩаду ахь икылсуан. Иара данцалак, лара дҩахынҳәуан, аҩадара мацара даҿаланы. Ашоураха ахәнара шицәыуадаҩыз еиԥш, Варлеи илцәыцәгьахар иҭахымызт. Арахь лара дзышьцылаз амҩала аҩныҟа аҩеира закәыхи, ашәых иалалҵомызт. Машьынак дышьҭнахаанӡа, уа дидгылан. Иара, автобус данынҭала, амашьына аарлаҳәа илаваҵәиаанӡа, лара уа дышгылаз ибон. Автобус иҭаз ауаа маҷӡамызт азы, ҭыԥк дагьашьҭамлеит иара, усгьы иаарласны дылбаауан. Аҩныҵҟа усгьы изычҳауамызт, убасҟатәи шоуран. Аԥшааирҭақәа аркын, урҭ аауртыр аҳәсақәа ируамызт.
Агәарбжьара данынбжьала нахыс, игәалаҟазаара усҟатәи иааиуамызт.Варлеии иареи иеибырҳәаз ихы иҭагьежьуан. Аҩны дшааизҵәҟьа, ашәшьырҵаҿ итәаз иандуи, иаби, иани, иаб иаҳәшьеи даарыдтәалазшәа иуит азныказ, ашьҭахь амхы дынҭалеит, шьҭа хьшәашәарахарын анааигәахәуаз. Ихьшәацәахаз имхы ҩынтәырашәарагьы ицәхыԥахьан, аха аҽага аалимшьыр игәы иауамызт, ахҳәарахьы иҟаӡамызт азы. Қәак аиур иахьӡон макьана. Ихала аџьықәреи дахьалагылаз, иҩыза ӡӷаб дааихҭашәеит. Иахьцалак игәы наӡомызт, иахьа дналацәажәеижьҭеи, маҷк дышҭынчхазгьы. Лара лзы дуаҩ иашан иара, хәыҷӡакгьы димжьеит. Даара диҭахын, аха ԥҳәысс дигарын ҳәа зныкгьы ихы иҭамшәацызт, уи азы мыцк леимҳәеит, игәаҭа шыҟаҵәҟьаз лдырратә дныҟәон. Аҵыхәтәан ус иахәҭан ҳәа ианиԥхьаӡа, диццарц ажәа лниҵеит, уи убри аҽны акәын ианыҟалаз. Лара иалылхыр акәын хаҵа диццарызу дицымцарызу. Далылхит лара бзиа дызбоз арԥыс. Бзиа дызбоз иаҳа деиӷьалшьеит, бзиа дырбозар иаҳа илҭахын азы. Ус анакәха, лара лхаҭагьы Мардасоу иахь илымаз абзиабараз лгәы бжьажьозар? Егьи арԥыс ишҟа цәаныррак лымаӡамкәаҵәҟьан дыҟамзар?
Иааигәалашәеит зны Ламара рҩыџьегь иралҳәаз: «Шәарҭ шәеизааигәашьа акалашәа иҟоуп. Арахь иашьаси иаҳәшьаси шәеибаҟамҵацт». «Сара, – лҳәеит Варлеи усҟан, – Мардасоу ешьас дҟасҵар сҭахӡам. Усҟан еҳәшьаҵас ҳаҭыр сықәҵара иуалхоит. Ҩызаҵас иаасзыҟаиҵо зегьы гәыцқьарылоуп ишысзымҩаԥиго». Мардасоу, усҟан аҵкыс, абыржәы иаҳа ирҵауланы дазхәыцуан иҩыза илҳәаз. Ауаа рыхдырра азҳара иазкын ари. Аиаҳәшьареи аиашьареи рыбжьалар акәын ауаа реизааигәара ацқьара агәра аныргоз. Уажәы, аиаша лҳәеит Варлеи, уи ҳаҭыр уамак ирзақәымло инеихьан. Ауаа ачарақәа руан, ирыбжьалаз аиашьареи аиаҳәшьареи ажьрацәра еиԥш иақәныҳәон, нас иааԥшуан уи пату шырзақәымҵаз акыр џьара. Уск иахҟьеит акәымзар, урҭ реизааигәара ус баша ҳаҭыр еиқәҵарамызт, бзиа еибабаран. «Аиашьа» «аиаҳәшьа» димгар ада ԥсыхәа рымамкәа иаақәхон. Иара ус реиҩызара, Мардасоуи Варлеии, ҳаракны иркызар иаҳа иеиӷьымзи, иаарыкәыршаз ирзеилымкааргьы. Лара лакәзар – реиҩызараз лԥсы лымҭиуази, зны ибыҽԥныркылоит ҳәа дшылҿызгьы.
− Избан жьрацәрала иеизааигәоу, ма цәала-жьыла еиуарак рыбжьаӡамкәан, аиуара зыбжьазҵаз иаҳа рыгәра зырго, урҭ рыӡбахә изаламцәажәо? – дҟәындҟәындуан иара, игәышԥы иҩаҵагыларц агьызгымыз аџьқәреи шьапқәа днарывс-аарывсуа, иҽага нхәыҵга-аахәыҵго, абӷьқәа хижәжәар ҳәа дшәаны, иахьрыдиҳәҳәалоз. Шьҭа ҿымҭӡакәа цқьа дызхәыцӡомызт, ибжьы маҷ-саҷк иҭигар акәын. – Ус еиԥш иҟоу аҷкәын, ус еиԥш иҟоу аӡӷаб ҳаҭыр лықәиҵоит, реиуара еилеигарым ҳәа ирԥхьаӡоит. Аха заҟаҩы мышкымзар мышкы зны рхы рхашҭхьази,
ажьрацәраҵәҟьа аарыбжьалар амуа. Нас избан иеиуацәам ҳаҭыр рықәибаҵар зыҟамлоз. Аԥсуаа аӡӷабра еснагь пату рзақәын.Убри зырҿиамхеи ҳара ҳаамҭан? Ауаа, иахьаараҳауа улагылан, урылаҟааны ироумҳәар, угәра ргартә изырзеилымкаауеи? Аиуароума аус злоу? Аус злоу ауаҩы ихдырра аҳаракышьа ауп. Уи ахьылаҟәу иарбан жьрацәроу инызкыло?..
− Узацәажәода?
− Аа? – даахьаҳәзар, дицхраарц иааихьаз иаб, аџьқәреи далагылан. – Ус аӡәгьы, – иҳәан, иԥхӡы наԥхьаҳәаны, ирашәатә инациҵеит шьҭа дзымхәыцуа. Иаб иакәзаргьы, иааигәара даҽаӡәы иҟазаара дархәыцӡомызт.
Мадина дшаауаз аниба, ацәаҳәа иқәгылаз рҿы днаӡаанӡа, иидыруаз џьоукы ҽаарыдирхалеит, еицны ицарц. Лара даауан, маҭәа шкәакәала лҽеилаҳәаны, лыԥшӡара џьашьахәны инаҵнашьӡартә, тачкакра акәымкәан, ахархь уаа рныҳәарҭа амҩа данызшәа. Усура маҭәала иеилаҳәаз лыхәаԥшуан, – ахацәа – бзиабарала, амала аҵлаҳәысҭара аҿынӡа зыгдыра ыҟаз – цәгьаҳәарыла, аҳәсақәа – цәымӷ ҵашьыцрала, аҵлаҳәысҭара знаалоз ахацәа дара ргәы иҭадырччон. Аха иҟахымзи ԥсабарала згәы зҩыдаз, урҭ ргәы даахәаӡаны рыбла аартын, рыџьшьара рзыҵәахуамызт, инцәыҵагыла-аацәыҵагыла дахьеибадырбоз, ргәы хыҭхыҭуан. Зегьы раҵкыс зҩныҵҟа еилалыршуаз ауаҩы длымбаӡозшәа днаивсырц дааиуан лара, иара аԥсшәа аниҳәа, лхы налҟьазшәа шыҟалҵазгьы. Аиашаз, днеилыбзааит Мардасоу, ҩы-мзы инарзынаԥшуа, знык дналыхәыԥшырц дзызгәаҟуаз аԥҳәыс ҿа лыбла дамбаӡо днаивсны, ацәаҳәа дахьнықәгылаз. Иара дзыдгылаз иаразнак дызрыдымҟьеит, ргәы иаанагашаз здыруадаз. Иҽамаратәны данрылҵ, лара лҿы дзымнаӡо, ԥыҭ-ҩык аиха каҭа дҭырҭәаахьан. Ацәаҳәа иавсны аӡәырҩ аанда ихыҵырц ишцозгьы, аандақәа ирыбжьагылаз хар рымаӡамкәа ԥхьаҟа инаскьон. Знык аҳәаа инахыҵны инҭалар, амҩаду аҿы иаразнак длыхьӡарын, длыҿцәажәарын. Ирыбжьалаз еиликаарын. Аха уаанӡа аамҭа мнеит, лара аҳазылхырҭа дынҭалаанӡа, ацәаҳәа ззаӡа иаангылт. Аурыс ҳәаахьчацәа ракәын ас иаанызкылалоз, уаҟа реиҿкаара усқәа нҵәаӡомызт. Иҟалаз еилыркаанӡа, атачкакцәа рҿынӡа уи ажәабжь ҩаӡаанӡа, иагьа аамҭа царын. Мадина лтачка даадҵшәа, аҭӡы дадгылан, ус ҟазҵақәоз маҷӡамызт, ҭыԥк аҿы ашьапықәгылара цәгьахон, уахьынеиҭаҵ-ааиҭаҵшаз аҭыԥ убонаҵы. иара даалзааигәахеит.
− Бабаҟаз алԥхынрак?
− Аиҳараӡак аҩныҟа сыҟан, – лыбла лхаччомызт.
− Уа сҩеит, аха бсымбаӡеит, – иҳәеит иара, ақыҭа ҩны акәзар ҟаларын дызлацәажәоз ҳәа дазхәыцны.
− Ианба? – иџьашьаны дааиҭаԥеит лара, акраамҭа данылымба, илгәыҵхоз игәхьаагара лхәаҽырц ӡбаны, лааигәара дмааирц лҭахны, араҟа иахьа данылба, зегь раҵкыс бзиа илбоз ҳәаа змамыз ицәымӷра налзацланы, лыҽҟажо дахьгылаз.
− Арахь банысзымԥшаа.
− Акыр ҵуоу? – дыԥсадахо мацара, илаҳауаз дазҿлымҳан.
− Хԥаҟа мчыбжьы раԥхьа.
− Уи залшом. Ҳуаҭахқәа рахь саалон, уи иақәшәазар.
− Уаагьы сыҟан. Асапат ҿан. Банызымбалак сахьцоз бдыруоу?
− Иаба? – лгәы аҵӷара лнымԥшырц дшықәԥозгьы, лбжьы маҷк ианымԥшкәа изынхомызт.
− Анышәынҭрахь! – иҳәан, днахынҳәырц агьигымхакәа, дааҭгылеит, избанзар лара, лҽыҟажара арахәыц лыцәԥҵәазшәа, лнацәы налҿыҵакны, лнаԥхыц дацҳауан. – Ҩынтә сыҟан. Ибыхьыз саҳәеи!
− Маҷк сыҽԥсырсыҽит.
− Исзеилкаауам – зегь бԥыргар бҭахыума?
− Иарбану ауп иуҳәаша, – анылҳәа, иахьцалак дналԥырҵыр еиӷьызшәа ибан, иҿынеихеит.
Уи ҿыц дшаахынҳәыхуаз шылдыруазгьы, иналԥырҵшьа лгәы лнархьуан. Иаргьы идыруан иаарласӡаны дылзымааир шамуаз, аха маҷк дахьаанижьуаз лцәымӷзар ҳәа дшәон, арахь лара илцәымӷны длыдхалацәар иҭахымызт. Ауаҩы ихьынҳалара иуаҩышьамызт иара. Деиликаазарц дыгәжәажәон еснагь. Лхала маҷк даанхаргьы бзиамзи, лгәы дҭахәыцрын. Иара, ацәаҳәаҿы дааҭымгылакәа, ауаа днарылсын, алада-аҩада амҩа данын, иҟалаз еиликаарц, амала лара дахьгылаз азааигәара ааҭгылара изыгәаӷьуамызт. Лҟазшьа изеилкаауамызт. Дылбар лҭахызшәа, длымбаргьы лҭахызшәа… Алԥхынрак дналҿаԥшырц длышьҭан. Дышлызгәаҟуазгьы игәы лызҭынчын. Игәалашәон дара анеиԥырҵшаз заҟа лгәы иладууз. Иҟалазеи нас? Игәы лызҭынчын, дизхәыцуан, длызхәыцуан, уаҳа ирҭахызи ҳәа дыҟан, нас иаалызцәырҵзеи?! Аԥҳәыс ԥшӡа! Иҭаацәара ԥшӡа! Инхарҭа ԥшӡа! Аусура зегьы ԥшӡахарц! Иааикәыршаны зегьы ԥшӡазар иҭахын. Ҳәызба цагәыла ихәда зԥылҟрызи, уажәы-уашьҭан дибарц данлызгәаҟуаз? Изеижьагази адунеи?!
Изларҳәақәоз рыла, аҳәаа уахьынхыҵуа арыцқьара напаркын. Аҽны исанитартә мшыхымзи. Аха уи шьыбжьонӡа акәын, нас агәашәқәа аартны, иоурыжьрын ҳәа игәыӷуан. Амра лхыҵыр цәгьа имбо, аамҭа неихьан еиԥш, сасцәақәак ирызԥшын, убарҭ ниасаанӡа, аҳәаа аркызаауан. Асасцәа дахьқәа рзы агәашәқәа ҟьаҟьаӡа ианаатлак, атачкакцәа рышьҭалар ҟалон. Ус акәын аԥсҭазаара шеиҿикааз хыхь иҟаз. Мардасоу алаҩеира игәы ԥнаҵәан, итачка шыҟаз днеин, Мадина дналыдгылеит.
− Акыр уҭахыума? – ашьыжь еиԥш акәымкәан, дгәыбзыӷын лара.
− Иаҳзаанхаз еилыскаар сҭахын.
− Ус акыр ҳзыԥхьаӡома?
− Бара быччоит, аха абри аԥхынраз беиҭазкшаз уамак ҟалеит.
− Ахацәа маҷк сгәы рыцәԥсит, – излацәажәоз иҵегь идмырҵауларц лҭахын лара, иаргьы игәеиҭеит рцәажәара ишахылгоз. – Сашьа иҿынӡа сымцар ҟамлеит, абри аамҭа иалагӡаны. Амҩан аҷкәынцәа схьынҳалон. Аԥшӡароуп ахацәа рзы иҟоу, уаҳа сабардыруаз.
− Аԥшӡара акыр аҵанакуеит, урҭ аҷкәынцәа уажәы даҽа ԥшӡак иналышьклаҳауа илышьҭоуп, аха сара урҭ сызрылабҟьашьи?
− Нас алԥхынрак сыламыс сгәы иҵхон. Уҭаацәароуп, сзуԥырхагахои? Ауаа сыла хтны срыхәаԥшуазароуп саргьы.
− Азаҵәра бацәшәон.
− Сара сԥсы ахьынӡаҭоу сзаҵәызаауеит.
− Изакәу бдыруоу, иахьцалак сыгәрагара быцәмаҷхеит.
− Аиашаз, зегьы ухашҭит сгәахәт.
− Сшыбзымдыруа бымбои.
− Уздыруеит ӷәӷәала. Уи ауп иҟалаз. Акәымзар ас ҳаидзыргылодаз.
− Нас бара бцәаныррақәа ас изкьаҿхеи?
− Иҵаулацәан, уи ауп иҟалаз. Умбои, зхатәы хәыҷы иаасҭа аԥҳәыс бзиа дызбаз, игәра злоугои?
− Ибҳәо закәи?! Шәарҭ шәысзеилыхуама? Схәыҷы схәыҷы иеиԥш бзиа дызбоит, сыԥшәма – сыԥшәма леиԥш. Бара бысҭахыуп даҽакала. Урҭқәа зегьы бзык иузарҳәома, – зегь раҵкыс бзиа дшибоз иҿы иаирҳәарц лҭахызар, дыԥҳәысымзи ҳәа игәы иааҭашәеит, аха амц изҳәаӡомызт. – Ара даҽак ыҟоуп. Ас еснагь ҳаиқәшәалар руа џьыбшьома ҳазбо. Анышәынҭраҿ сшыҟаз анбасҳәа, бнапы бзацҳаи?
− Уи убас иаразнакшәа иаалырҟьацәаны иҟалеит, сгәы сҽанӡамызт ус саҳауеит ҳәа.
− Иахьцалак, аҭак цқьа ибымҳәеит.
− Уаҟәыҵ!.. Уара зегьы нҭкааны иуаҳалар уҭахыуп. Уажәы зегьы зҳартытри. Ҳцәаныррақәа ҳаиҭарылалома…
− Сара скажьра азин бымам.
− Иуҿыҵашәақәозеи!.. Узкасыжьуеи, аус еицаауазар, ҳаҭыр уқәысҵозар, ирлас-ырласны ҳаибабозар?
− Бара ишаабҭахыу сныҟәоит. Баала, акы ҳнацҳап!
− Уаагьы ҳаицгәарҭарцу? Мап.
− Аилыхара иҟоу, ҳаха змада. Нас ара бааԥши, ак аазгақәап.
Шьҭахьҟа дхынҳәырц, дахьынӡарылсуаз ҳәсақәак парпаруан, дцо-даауа агәхьаа иахьаиргоз ргәамԥхакәа. Иара ида зегьы рҭыԥ аҿы ишьхынԥсылаз џьушьарын. Урҭ ирҳәоз илымҳа иавижьуан, иара ихатә хәыцырҭақәа маҷмызт азы. «Акыр уҭахыума?» – ҳәа данҵаауаз, Мадина лҿаԥшылара ила ихгылан: дыԥшқан, дхаан, дгәыбзыӷын, – усҟатәи аԥҳәыс ҵаӷашьа лныԥшуа димбацызт даҽаӡәы. Уи аԥхьа данынлыдгылоз лҭагылазаашьа лхаршҭны, уаанӡатәи лзыҟазаашьақәа шьҭылхырц лҭахызар? Иара ус шакәыз иаразнак уа дзазымхәыцит, иҟаз-ианыз зегь еиликаарц даныхҭеикцәа, лара дамханагаланы, аладара дҭанаҵазшәа, дагон, лҭагылазаашьа лзымԥсахуа.
Аҿхышә аҿы чалу хәыҷыки, аҭубари, ӡызлаки ааихәан, газеҭк инылаҳәаны, даагьежьит, ҿыц ихәыцрақәа реишьҭагылашьа ԥмыргакәа ирыцҵо. Ашьыжь данибоз лааигәара днеирц дацәшәо, ибла ахԥшылара лцәымӷны дзыҟаз аилкаара дзазнеиуазар ҳәа, ишьаҿеихгара дахымццакӡакәа, амҩа данын. Лара ишылҳәаҵәҟьаз акәмызт ишыҟалаз, даҽакала зегь мҩасзар акәхарын, аиашаҵәҟьа здыруадаз акәымзар. Игәаныла, лара дизԥшызар акәхарын, аха данылымбаӡа, лхаҭагьы уадаҩрақәак данырҭашәа, лымала мҩак аԥшаараз дангәаҟ, иара дихашҭызшәа агәаанагара анлоу, игәаӷ шьҭылхит, уи инацлеит иашьҭанеишаз егьырҭ лхәыцрақәа, аламыс цқьеи ақьабз ныҟәгарақәа реилыргареи ртәы цәырызгашақәаз. Насгьы лара илымаз аҷыдара, – зегь раҵкыс илҭахыз ахаҵа ааигәа длымбацкәан данлықәшәалак, аиҳараӡак лгәы лҽанӡамкәа даалҿаҳар, илызцәырҵуаз ицәымӷра ҟалеит, абарҭ ахҭысқәа дахьынӡарыбжьагылаз. Лгәаҵа иҵашәаз ахжәара ҩныҵҟала идырӡуан лыԥшқареи лԥҳәыс ҵаӷареи.
− Сгәы маҷк ихынҳәуашәа збоит, исзеицәахар? – даалыԥхьаны, иԥиҟыз ачеи аҭубари еидкыланы ианыналиркы, абас наиалҳәеит.
− Маҷк бфароуп. Амла бакызар акәхап ус збыхьыз, – ихаҭагьы акрифарц напаиркит. – Амҩан ҳтәаны, апҿыҳәа акырҳамфар ҟамло, ҳзықәшәазеи, сукәахшоуп.
− Ибзианы акрыфашьа ҳҵар, аԥацхақәа, рыргылара иаҿыми, ҳрыҩнатәазаап, – дагьцәыҵаччомызт лара.
− Сгәы иалоу бдыруоу, – ҿаҵақәак анылбааида, даахәыцит иара, – бхала зегь зыбӡби?
− Схы сақәиҭыми, – еилылкааит изҵаара ахы ахьцоз.
− Изыбхашҭи бара быда сара сшыуаҩым, бара бысԥылеижьҭеи, даҽа ҟазшьақәак шышьҭысхыз?
− Уара зегьы ҳаҭыр уқәырҵон, иуқәырҵоит, избан?
− Сара сзеиԥшрази сзеиԥшроуи схала иаҳа издыруеит. Исырҳаз зегьы шысцәыӡуа зыбзымдыруеи? Ма иаасзымчҳацԥхьаӡа анышәынҭрақәа рахь сеихалару?
− Избан?
− Бзиа бызбоит, убри ауп иҟала.
− Ихаурҟьацәеит.
− Усс иҟоу зегьы снапы рыласкит, абри аамҭа цәгьа ҳашҭагылоугьы. Иаасыкәыршоу зегьы сырԥшӡарц, бара ибырбаны бсыршанхарц. Бҿаԥхьа сҽырбон, схаҭа исызгәамҭаӡакәа.
Ииҳәоз уамак илзеилкаауамызт, ирԥшӡоз закәыз лыхшыҩ азцаӡомызт. Лгәалаҟазаара лхаҿы ианмырԥшӡакәа, диацәажәон, дизыӡырҩуа, ак изеиҭалҳәон, амала иара дшизыҟаз ԥыхьа еиԥш иахьизлыҵымбаауаз игәы иалан. Инхаз ачаӷьа иҵәахырц ақьаад иаалеиҳәан, «скабыжьуам, ус ауми?» – ҳәа длызҵаааит. Убри аамҭаз даара дшизыҟаз мҩашьо, илгәарԥхаӡаны лхы-лҿы аччаԥшь ықәын, лыблақәа аԥсҭазаара рхын. Урҭ зегьы иаразнак иналҿықәбан, лхы аалҟьеит «ааи!» ҳәа аанарго. Ма усшәа ибазу? Аӡы анылиржә, лҩызцәа рахь днеит лара. Дахьынӡыҟамыз усқәак дрықәшәазаргьы, ԥыҭрак лԥсы лымшьакәа дыҟамызт. Маҷк илыцланы, лныҟәашьа акыр ихьанҭашәа дахьибаз, иара иахь илымаз агәыҳалалра аҽаԥсахызшәа игәы инаҭон. Дыхьшәашәахазшәа ибахуан. Лҭагылазаашьа зеиԥшраз лхаршҭны, уаҳагьы даламцәажәакәан, уаанӡатәи реизыҟазаашьақәа шьҭылхырц лҭахызаргьы, иара далаган, дҭиҵаауа мацара, аусқәа ԥхасҭеитәзар ҳәа дшәон. Ус акәымзар, лара ԥыҭк лҳәарын, изҵаарақәа рҭак нҭыршәшәаны иоуртә. Урҭ реизааигәара шыбзиабараз инхар акәын, ма ацәымӷра рызкашәон, даҽа мҩак ыҟамызт. Лара зегь раҵкыс илызгәакьахоз мап рцәылкуан ианакәызаалак, ус иллахьынҵазшәа ишьақәгылахьан, аԥсҭазаара шцац ԥсахрада имҩасларц. Иара иԥсы ҭазар иҭахын изгәакьаз даналаҟаз, ус ада аԥсҭазаара деилаҳауамызт. Ихәыцрақәа дзырмыԥхьозаргьы, акы дшыхнаԥааз анылба, ӡык ҿыц илҭахызшәа, дзыдгылаз аҳәсақәа даарылҵын, дааидгылахын, иӡызла зҭаз ааимылхын, ҿамҩак лжәит.
− Быда суаҩым, сыда буаҩым, ибымбаӡои?
− Иуҳәарц иуҭахи?
− Уажәыҵәҟьа сгәы излаанаго ала, бтачкахь ибҭахӡамкәа бнеит, аха уа ибзымчҳаит, беиҭааит, аӡыша бакызшәа.
− Аԥҳәыс лхымҩаԥгашьа аилкаара цәгьоуп, сеилукаарц уашьҭамлан.
− Ак басҳәоит: ҳахьеилибакаауа бцәымӷзар? Уажәыҵәҟьа сҽызӡоит.
− Шьҭахьҟа ҳхьаҳәыр уажәшьҭа сара исҭахӡам, – уи даараӡа дылҭахын, дылцәыӡыр лылшаӡомызт. – Амала схаҵа иҿаԥхьа… Сгәы зласҟычуа – иара иаҳаракыра збом, сгәы ԥҵәеит. Схы сақәиҭзар сҭахыуп. Уи сыҩныҵҟала исхәаҽит, иара иҳәсақәа шыҟаз шыздыруазгьы. Уажәы дшәаны ус ҟаиҵаӡом, аха ахыбаара акәым, зынӡа сицәыхьшәашәахеит. Амала уԥшәма џьара дсықәшәар сҭахымызт. Сара излазбо ала, уи лхы лырхьра иаԥсам.
Хаҵа иҟази уареи агәаԥхеибашьара ҵаула аншәыбжәала, лара лхаҵа иҿаԥхьа, ма уа уԥҳәыс лҿаԥхьа уԥхашьо, блаартыла узрыхәамԥшо уаныҟала нахыс, убзиабара аҿыцәаара аҽазнакуан, иаҳа ухшыҩ зтәызтәышаз цәырҵуан акәын иаанагоз. Убзиабара наӡаҵәҟьазар – аиааира агон, егьырҭ ахәыцрақәеи ацәырҵрақәеи уи ашәшьыр иҵанарӡуан. Игәы лыцәбжьажьо, Мардасоу Мадина дналҿаԥшит. Убасҟан ихаҭа иааигәалашәеит, риашьара реизараҿ иҭаацәара ныжьны, Мадина лани лаби анышә иахьамадаз дцаны данаахынҳә, иԥҳәыси ихәыҷқәеи рҿаԥхьа чарҳәрак иузшәа дшааҟалаз.
− Сгәы хынҳәыхыр ҳәа сшәоит, – лҳәеит иаалырҟьаны. – Акалашәа схы збоит. Арҭ иахьа ҳаурмышьҭӡои, ахәлара аҽазнакуеитеи?
− Изызԥшыз ааир, аҳәаа аркра аамҭа ааҳадгыларгьы, ауаа шԥшыз рдыруеит, ибдыруеи, ҳаҳаҭыр баны, иаҳзаадыртыргьы.
− Уи ауми, абарҭ ҳаҳаҭыр рбоит! – дааԥышәырччеит лара. – Ламара дахьааиуа убоу?
− Шәсымбеижьҭеи шәыгәхьаазгеит! – еиҭаҵшьа рмоукәа еизо мацара ирацәахаз атачкакцәа дрылҵәраа дырзааиуан Ламара. – Аиҳараӡак бара, Мадина, баҳцәыӡитеи.
− Ахарзаман дабаҟоу? – Мадина уигьы дааизҿлымҳахеит, ирзааизи лареи анааибагәӡы.
− Саԥхьаҟа џьара дгылоуп. Агәашә шаадыртлак, зегь раԥхьа аҳәаа иара дхыҵуеит. Дмақаруеит, знык сыҷкәын сышәҟәқәа еиқәиршәандаз, сықәҵуеит ҳәа.
− Шәарҭ шәааицәажәа, – Мардасоу аҳәсақәа иеибырҳәашаз азы рхала иаанижьит.
− Маӡак басҳәарц шысҭахыз идырызшәа, дҳадҵны дышԥаца! – даалахҿыххаӡеит Ламара. – Шәыздыруа зегьы ирҳәо шәыӡбахә ауп.
− Иҭабуп, – лҳәеит Мадина, иаҵанакуаз аилкаара цәгьаны.
− Бара банибалак дшыҟало ҳара ҳанибо дшыҟоуи еиԥшым, ихь сыздыруам, бымбои, аиашаз, сара иакәым акгьы схы иҭашәаӡом, уи аиҩызара шымҩаԥиго збахьеит, аха маҷк даҽакала саргьы дызбоит. Арахь шәызбо рҿы еихалом.
− Шәзыцәшәаша акгьы ҳабжьамлацт ҳәа сызраҳәа! – Мадина дцәыҵыччон, лхаҿы аартны.
− Аеи, џьыбшьт! Бҟәыӷара сақәгәыӷуеит. Иара иакәзар – ус иналаҳа-аалаҳуа дреиуаӡам. Ахарзаман иакәу џьыбшьоу.
− Уахь дышԥаҟаҵәҟьоу? – лбжьы ҭымгаӡакәа дыччахуан Мадина.
− Аҵатәхәы шисҭаз бзымдырӡои! Уи аахыс дҳәыҳәми. Аҳы! Ҳаибабоит нас. Мардасоу даауеит, – лнапы налҟьан, дналԥырҵит.
Мадина лшьапы дықәҟьаны даақәхеит. Лгәы усгьы маҷк ибзиамшәа лбон, Ламара данынлыдҵ, илаҳазгьы налзацлахын, лшьамхқәа ԥсадахон. Иара џьоукы даарыдхылеит, арахь ихы хан, дылзымааиуази, аха иааигәахара ауаа рылаԥш иҵашәацәар ҳәа абыржәы еиԥш, дымшәацызт, арахь даанхацәазшәагьы лбон. Дышԥаизгәаҟуаз! Ахацәа дахьрыдгылазгьы дихыбаауазма? Абар хьҿааихаз!
− Бгәы бзиамшәа збоит.
− Ламара исалҳәаз удыруандаз! Зегьы ирҳәо шәыӡбахә ауп лҳәеит.
− Ауаа рылаԥш иацәуҵәахуа зыҟалома, – уи иара уамашәа имбаӡеит. – Сара зегьы ргәы иаанагои ҳәа адәы сықәым. Бара сара бшысзыҟоу ауп аус злоу. Уи ауп сгәы иҭоу.
− Аха сара сыԥҳәысуп, сухьчароуп. Насгьы уара ус зумҳәои, сара схаҵа дысцәыӡыр алшоит.
− Усҟатәи рҳәартә, акыр ҳхы иаҭәаҳшьахьоума? – игәы иҽанӡамкәа, иналалыршәыз, лара цқьа дазымхәыцӡакәа, иаалҿашәаз лҳәазар ҟалон, иара дымцхәны ихы инарԥхьаӡон. – Ибҭахызар бышҟа смааип?
− Мамоу, аха ус ирлас-ырласны акәым.
− Иабаҟоу ҳгәы еицәыхьшәашәахар сҭахымызт.
− Мамоу, избан?
− Мызки бжаки сбымбазт, быхьшәашәахеит.
− Арахь саанӡа ҩы-мшҟа шсыгыз ауп ус ансыхьыз. Аха иара ус иаҳа иеиӷьхар?
− Иҟалап бара бзы акәзар. Аха уаҳа иаҳзырҳәарц ибҭахызи? Даҽакала иҳахцәажәап ҳәа сгәы иаанагаӡомызт, арахь аиаша рҳәеит, узрызгәаареи.
− Иашас ирҳәеи? Иҳамеи ҳара маӡас?
− Бара, излазбо ала, ара иаабыдгыло зегьы ҳабзеиԥшуп? Ус анакәха, зегьы ҳнеибынеиԥшны, бҳацәажәоит, бхы мҩаԥыбгоит?..
− Умбои ҽԥныҳәас исуҭо!..
− Ҽԥныҳәа бысымҭаӡеит, зегьы ҳшыбзеиԥшым бсырдырыр сҭахын. Аха, – даақәыԥсычҳаит иара, – зегьы аамҭак рымоуп. Бымбои ҳаиԥыргараз уамак шаҭахым.
«Иуҳәо закәи?» – лгәы лыхьрызма лҳәо, лҩныҵҟа налылакьакьеит. Иара ибзиабара, аиҳараӡак рҭагылазаашьа зеиԥшраз ала, ҽҳәарак аман. Деиҭазаҵәхозма, ажәла нҵәеит?! Лгәы ҭӡыӡаауан. Мардасоу дылцәыӡырц зылҭахымыз, азаҵәра лгәы ахьԥнаҵәаӡахьаз акәзар? Ма иара ихаҭа заҵәык дылцәыӡыр лҭахыҵәҟьамзу? Урҭ рыҩбагь лзеилалон, иара гәыкала наӡаӡа бзиа дибаҵәҟьозарц, аӡәыр ишьапы ктәызар иазмырхакәа, ихьышьаргәыҵ дакәыхшон.
Лхәыцрақәа лыҵидыраар ҳәа дшәозшәа, ауаа рыжәара далаԥшуазшәа ҟаҵаны, даахьаҳәит. Иара лышьҭахь ала дналыхьԥшит, дшынеибакәыз лычаԥашьа ԥшқан. Лыхцәы ҩыҳаракны иахьҵакыз, лыхәда, Амрагьы иакуамызт, иҵҟәашаацәан. Аԥшқареи аҟәымшәышәреи еилаӡҭуа еилахәмаруан лыхцәы аара ахьаанҵәоз лыхәда апашәраҿ. Гәаартыла ацәажәара, агәҭаҵәахра алымшара, ихәыцрақәа рыргамара еснагь иара изҷыдаран, уи азы маӡак иламызт, аиҳараӡак лара лҿаԥхьа. Аха даҽа
ганкахьала лара хыхь-хыхь зегьы дахьрыхәаԥшуаз, ирҵауланы ахәыцра хықәкыла лҽахьацәылыхьчоз амшала, иара ирҵарны, ирҭбааны дирхәыцлар иҭахын; избанзар хыхьла зегьы урыхәаԥшлар, урыхцәажәалар зеиԥшла, уцәаныррақәа цагәуан. Лара арҭ ахәыцрақәа рҿы аӡиас егьи аԥаҩ дықәгылан, угәаҵа иааҭашәо зегьы ҭуртто уалагар акәын уцәаныррақәа аныцагәуаз ҳәа дахәаԥшуан. Аӡиас ихазыз рҿықәқәа иахьрықәгылаз рҩыџьегь еиҳагьы еизааигәахарц иеинархон, ргәы шеизцаҵәҟьоз деилыркаауа.
Уҳәан-сҳәанла ираҳауан, шылашьцарахьазгьы, изызԥшыз шниаслак, аҽнынтәарак иахьԥшыз амшала, ауаа аурыжьҭуазшәа. Мадина лымгәа аалыласт, маҷк ианааиқәтәа, илаҳауаз агәра лгарызу илымгарызу лзымдыруа, дыбжьажьон. Мардасоу излеиҳәоз ала, аӡынраз атачкакцәа, хышхыҵәаны ишеизозгьы, уахыла иаурыжьӡомызт. Иагьа ирацәазаргьы, аԥхынраз усҟантәи ажәлар реизашьа иеиԥшымызт. Ус анакхәа, уахыла агәашә аадыртрын ҳәа умгәыӷыр иаҳа иеиӷьын. Ламара лакәзар, – аҩныҟа дцаны лԥсы лшьарызу даангыларызу лзымдыруа, даарыдхалон. Арахь алашара дырцәан, иеиқәылашьца ауаа еилагылан. Амза, Адгьыл ахсаала анҵаны, икыдын, ашәшьы анаахыҵлак, маҷк иаарлашо. Шоуран, қәак аламганлаз ҳәа, хыхь иҟаз уиҳәартә. Иара ус Ахарзамангьы дырзааит, аха уи ирлас-ырласны итачкахь днеиуан. Арҭмаҟқәа акырынтә ирӡақәахьан. Закәытә гәаҟраз иҟаз ҳәа, Мадина алашьцараҿ ауаа рцәаара далаԥшуан. Уа уангылаз, цқьа иузгәаҭомызт акәымзар, даара мчымхаран. Абасҟатәи аиҿцаара бааԥсқәа абаҳҭахыз, дхәыцуан лара, аԥхӡы лықәнаҭәарыма лҳәо, лгәамбзиара еицәахо дахьгылаз, усгьы зны аԥсҭазаара ҳалҵуан. Ӷәӷәала лымгәа аалыласхт, лгәы маҷк ихынҳәыхуан, лхәыцра мчыдақәа анылзацла, аԥсра даацәшәеит.
− Ламара! – уи даарылылган, аҳазылхырҭеи ГАИ ахыбреи рышьҭахь игылаз аҭӡы ду ҳаракы лызқәа надылҵеит. – Сгәы бзиаӡам.
− Ибыхьи?! – Мардасоу дааиԥхьарц инеихаз Ламара Мадина днылкылеит.
− Сыблахаҵ гьежьуашәа сҟалеит, арахь сымгәа даара исысит.
− Аҩныҟа бзымгои.
− Уахь ҳазцаӡом алашьцараха, – аҵхагә еснагь дацәшәон лара.
− Бынҭыҵыр бҭахызар?
− Ааи, аха алашьцараха…
− Иҟалеи, банаџьалбеит! Сара сбыцымцои.
− Баргьы быԥҳәысуп, сшәоит.
− Мардасоу бнаскьеимгои.
− Усҵәҟьа иауам.
− Баалеи! Хара ҳцома, амҩа аган аҿы итәоит, ибзымдырӡои?
− Ибҳәашьеи! – Мадина илбахьан арантә уакәшаны амҩаду ахь узлакылсуаз азганк аҿы ауаа ртачкақәа рыма иштәаз, егьи атротуар, амҩадуи анхарҭақәеи рыбжьара, вҵаццырҭас уахыла ишрымаз. Идрыцқьақәахьан, аха уахыла ас ауаа анааизалак, ашьыжь уа шьапгыларҭа узыԥшаауамызт. – Аҳәаа ауаа рынҭыҵырҭазар, закәытә хаҿузеи ҳара иҳамоу!
− Ҳхаҿы макьана ибзиоуп ҳәа баҳама? Нас ара бымтәо! – дыччон Ламара. – Амш бгоит, баангыли! – уи днахынҳәын, Мардасоу днаиахәыҭхәыҭны длыма дааит.Баалеи, иаҳа ибзеиӷьуп.
Мардасоу днараԥхьагылан, ГАИ ахыбра шыҟаз, амҩахь инкылсит. Абракәын рарыӷьарахь ала атачкакцәа, аандақәа рыбжьара абаандацәа реиԥш, ацәаҳәа иахьықәгылаз; рарыӷьарахь вҵаццырҭан, аха иааргоз аԥҳәыс уа атәара лхы илзаҭәашьомызт, ахара дцартә лгәы шыбзиамызгьы. Аӡиас азааигәара, аҳазылхырҭа аҵаҟа, шьмашәа акы гылан, аха ушиашаз уахь улбаарц, агәашә ацԥхеи ашьма иҿаз асапат ацԥхеи урышьҭалар акәын, измаз хаз-хазын, урҭ узыԥшааӡомызт, аиҳараӡак уахыла. Иара ззыҟаҵаз аҳазылхырҭеи, ГАИ аусзуҩцәеи, аҳәаахьчацәеи рзакәын, ианырҭахыз ацԥхақәа иаразнак ирԥшаауан. Уажәы иахьлеиуаз амҩа нымҩахыҵ даҽа шьмак дыргыларц агьагмызт, аха уи аргылара хдыркәшаанӡа, атротуар аҿыҵәҟьа
изымтәаз уахь инеиуа мацара, убранӡа инаргеит, уахьнеишаз анеираз, ахаҳәқәа шьҭаҵаны, унрықәгыла-аарықәгыло мацара, уҽгәоуҭар акәын, аха уахыла уахьықәгылози узықәгылози абоубарҭаз. Ажәытәан ауаа абнахь ицон, аҳауа цқьа ыфо, илатәазар рҭахын. Уажәы ашьма афҩы рзымхозшәа, ухәцә акыртә, ушьапы узықәмыргыло, ҷыдала анҭыҵрҭа иазыркуаз аҭыԥ рҟьашьуан. Ана-ара иахьтәахьаз уахыԥаны, аҭаццырҭахь узнеиуамызт. Абри акылҵәарҭа изҭамтәаӡози? Ма уахь анеишьа дырҵатәызу? Аҳазылхырҭа аиҳабыреи Мардасоуи еиҿанагалақәахьан абри амшала. «Ашьма бзиа шәмыргыло, ԥарас иҟоу зегьы еизыжәгоитеи?» – иҳәон иара, рџьыбақәа уаҳа имҭәӡози акәын иаанагоз. «Изрыцқьода?» – иааиҽԥныркылон. «Ахә шәаны унеиуа иҟаҵазар, ицқьакәакәараӡа избаша ҟалоит». «Ахәшәара цәыраагар, ауаа уахь инеиуама, аанда вҵаццырҭахь иеихо иалагоитеи», – ахәыцырҭақәа рыман дара. «Рыбжаҩык ашьмахьы иеихар, ҳамҩа азбжарак цқьамхари, – дыччон Мардасоу. – Нас хәыҷы-хәыҷы иашьцыларын». «Ара даҽа проблемак ҳамоуп, – рҳәеит дара ԥыҭраамҭак анца ашьҭахь. – Ашьма зыргылода ҳәа азҵаара анцәыраага, иеимазкуа ҳцәырацәахеит, аӡә иҿы ҳзааҭымгылеит, инибарҵәар ҳәа ҳшәан».
Мкьалрыԥшьҟа узгоз амҩа ианыланы, амҩеи аӡиаси зынӡаск еизааигәаны иахьыҟаз инеихьан. Мадина, уаҳа ишылзымчҳауаз ала, Ламара дыҭлырпҵааит. Мардасоу дааҭгыларц наиабжьалган, Ламара, лҩыза длыма, алра дныҵалеит. Мадина дшәаны уахь дызнеиуазма, лымгәаҿ деиӷрыблааны дахьцоз зегьы лханаршҭуан акәымзар. Мардасоу урҭ рыбжьы иаҳаӡомызт акраамҭа, ак рыхьзар ҳәа даашәо аҿынӡа днеихьан, рықәҿиҭыргьы цәгьа имбо. Нас аҳәсақәа рҩыџьегь рцәаара аӡы ихықәгылаз алра ишаалҵыз ибарҭан. Лоурала Мадина амҩа агәҭа даныланы дшыццакуаз идырит. Егьи, аган давҵалашәа дшааиуаз, дааҭгылан, аӡәы итәара дшаӷрагылаз мҩашьо, дҟыжуа лбжьы аагеит.
− Бара бнеила, сара аӡахьы сымлыбаахыр ауӡом, – днагьежьит Ламара.
− Мардасоу, саҭоумҵан! – дшәаны дааидххылт зыҽзырдахьаз Мадина, акы игәы иҭәашәарын ҳәа дазымхәыцӡакәа. Иара деимлагәа дааникылан, аҵәах-аҵәахҳәа дшигәыӡуаз, – узҿу закәи?! – лҳәартә, ааимҟьарсҭак лоуит.
− Сара соуп бызтәу, ишԥабзеилымкаауеи! – лқьышә ҭҭәаақәа игәыӡуа мацара, лыбаҩқәа лылаԥҵәозма уҳәартә, дигәыдирӷәӷәалон, лара лҽылзырҵысуамызт, акаҭа иалашәаз аԥсыӡ еиԥшгьы, дызҳәыԥӡыԥуамызт. – Салҵырц бҭахызар, бысҿас! – даауишьҭит иара. Лнаргәыҵа рҟьаҟьаны иӡамҩа иалырбеит, аха уи убасҟатәи иҟәымшәышәын, лызгәакьара ицәеижь ианырратә. Дааимлеигәахын, – сара соуп бызтәу, уаҳа аӡәгьы! – иҳәан, ирццакны аҵәах-аҵәах ахьылҿыҵиргоз, дыӡӷаб ԥшқаӡазшәа, лыблахаҵ аргьежьуан.
Лара лыда уаҩы ихшыҩ дабаӡомызт, аха ихшыбаҩ аҵкараҿ ианаҳәон лара дшыхьчатәыз, ицәаныррақәа рхыҵшьа гәазҭашаз абна дшаалҵуаз. Мардасоу ихьӡ ҳәаны, уи арахь лҿанаалхоз, иара Мадина даауижьит. Лара, лшәаӡыӡара даиааирц дақәԥо мацара, ԥхьаҟа лҿыналхеит, ацәаҳәа ахьалагоз ирласны днаӡарц. Уаантәы, иеилагылаз атачкакцәа днаргәылҵәраан, ауаа днаргәылсны, лҭыԥ аҿы даннеи, машәыршәа иҭацәхаз аиашька лԥшаан, днықәтәеит. Амза аацәырҵын, икаԥхон. Ари закәызи! Ари ауаҩ дышԥалҭахыз! Лыҽилҭон, ԥырхагак ҟамлар, лхы дзақәԥаӡомызт. Ари иалҵрызи ҳәа уи аамҭаз дагьазхәыцӡомызт. «Анцәа срыцҳашьа!» – зхы изақәымԥоз аԥҳәыс зегь зымчыз диқәгәыӷуан. Даҽа ганкахьала, раԥхьаӡа акьанџьа ззаархәаз ахәыҷы леиԥш, лгәаҵӷа хыҭхыҭуан. Ари аҵх лызҳамҭан. Ламареи иареи ааира иахыццакуамызт, лара дырхыццакуан, аамҭа дук цазшәа. Дихыбаауазма? Дызцаауаз длыҵашьыцуазу? Џьоукы шылзааигәахоз анылба, дара ракәын ҳәа дгәыӷуа, лԥсы ааивылгеит. Ламара лакәын иаалыдгылаз, иара цац иуазшәа Ахарзаман дзыдгылаз ахацәа рахь днеит.
− Быҩны бзааи? – дҵааит Ламара. – Алашьцара бацәшәалонеи.
− Џьара снатәар сҭахын, сшьапы сзықәгыломызт, – Мадина ахҿыхшьа дақәшәон. – Мардасоу уа дшыҟаз сааитеи, бааимгаӡеи? – маҷк дгызмалымхаргьы, лхы дацәшәон.
− Уи иҩызцәа дрыдгылоуп. Бара беиӷьу?
− Ааи. Акыр салҵит. Амала маҷк сыцәар сҭахыуп, – лнапқәа лшьамхы инықәылҵан, лхы нарнылҵеит.
Илзеилкаауамызт Мардасоу арахь дзылзымааиуаз. Лгәабзиара дназҵаандаз ма! Ааигәа дахьыҟаз лгәы маҷк ишҭынчызгьы, дылзааигәаӡазар еиӷьалшьон. Ацәа дынҭанагалеит. Ус ҭынч лхы ахчбаба илаҵаны дызмыцәацызшәа, лԥсы шьаны данааԥш, шахьан. Лыбӷа ырхәашәа дахьтәаз, лызқәа маҷк ишлыхьуазгьы, уи агәхьаа лымкит. Амш бзиахон уҳәартә, ԥҭацк хымызт, аҳауа цқьан, амҩақәа ирныжьлаз агәам-сам ирхылҵуаз алаумҵозар. Мардасоу ааигәа данылымба, лгәы бжьысырц агьлыгымхеит. Дабацарыз, итачка ара иааныжьны, ирласны дааирын. Ламара, ак џьашьо, лӡамҩақәа кны, даалыдххылеит.
− Мадина, бқьышәқәа!
− Ирыхьи?
− Хыхьгьы ҵаҟагьы ишәытәоуп, арыҭәа ибжьаҟьцызшәа.
− Избан? – лџьыба асаркьа хәыҷы ааҭылган, днанԥшылазар, цәыкәбарк-цәыкәбарк ираҟараны, ҩыџьара ашьашәы ҭатәан. – Ари зыхҟьеи? – дышҵаазгьы иҟалаз аулзымдырхәаз.
− Шәеиҿыԥсаартә иаха аҩныҟа быҟаӡамызт, ма Мардасоу уамак бзиуу?
− Ибҳәақәо закәи?.. Иаха ахьаа ансоу, сқьышәқәа схаԥыц ирыбжьасырӷәӷәон, уи акәзар? – дбалыбаҭо дцәажәон лара.
− Бысҭи аҵәаҟԥәаԥшь! – ахьыԥшьа аацәырылгеит Ламара. – Ирҟаԥшьи бқьышәқәа, ас ирбаанӡа! – лҳәан, лхала лҩыза лқьышәқәа лшәшәит. – Шьҭа укылымԥшцәар уамак иубарҭаӡамызт.
Мардасоу, ашьыжь сақәак рфарц, еилаҳәарак ааигеит, Ахарзаман дицны. Уажәыҵәҟьа лара акгьы лхьаауамызт, аха, илфоз лзеицәахар ҳәа дшәаны, часа заҵәык ааимылхын, амацара илфеит, ӡыкгьы адымкылакәа. Иахантәарак иаанханы иҟаз инеидгыла-ааидгылошәа маҷ-саҷк зегьы ирфақәон. Џьара ишьҭалақәаны, зԥсы шьаны ихынҳәызгьы рацәаӡан. Ҿыц иаауазгьы маҷӡамызт. Урҭ, ацәаҳәа ауӡазшәа анырба, аанда ихыҵны иҭаларц, амҩаду ишаныз, иеиханы агәашә иазааигәхон. Ргәы рҽанӡамкәа, ацәаҳәа наҵасит. Аурыс ҳәаахьчацәа зԥсахуаз ааиаанӡа, ашьыжь аԥсуаа аурыжьгәышьеит рҳәан, Ахарзамани Ламареи еиханы идәықәлеит ртачкақәа рахь. Урҭ аанда ихыҵыр акәын.
− Мадина, – ҿааиҭит Мардасоу, рымала ианаанха. – Бтачка рылаагап! Сара, ара санааилак, саԥхьа бнаргыланы, бдәықәысҵоит. Быԥсы ааилахәаргьы, сыбмыцхраауеи.
Лара дызлақәшаҳаҭыз ала лхы аалырҵысит. Иара итачка даахан, инаиргылеит. Иаргьы ирласны аранӡа дзааиуамызт, избанзар арахь ацәаҳәа макьана иҵысӡомызт. Амҩаду иангылаз хыԥаны ацәаҳәа иқәгылон дара раԥхьаҟа. Уахь иҭацәаанӡа, шьҭахьҟа игылаз рԥсы еибакуа ирызԥшызар акәын. Знык шьаҿақәак ҟарҵандаз ҳәа ишгәаҟуаз, аҳәаа ҩадыркит. Иааилаӷзыхт. Шьҭа сааҭк иааиҳаны, иоурыжьӡомызт. Уи иалагӡаны, аҳәаа цәаҳәа аҿаԥхьаҵәҟьа ҿыц амҩаду дырҭәит.
− Атачка арҳәазара былымшозар, ара баагыла, – Мадина иаалзааигәахаз Мардасоу илабжьеигеит. – Знык сиасны, схынҳәуеит, даҽазны сцарц.
− Угәы ишаанагаҵәҟьо сыҟаӡам, акыр сгәы бзиоуп, – игәы аалырҭынчит.
− Аҵәаҟҵәаԥшь ааигәа ибыдсымбалацызт, иахьа ибыхьи?
− Исзууз умбои. Ламара саагәалымҭазҭгьы, ауаа шԥасҿаԥшрыз, – лҳәеит лара лгәы иаалсызшәа, уи уамакгьы илныԥшуамызт аха, арахь лгәы ҭԥраауан – ас зныкыр илыхьхьазма, данақәшәахгьы уи Мардасоу ила иҟамлеи.
− Абаа, шәеихақәа! – ҿааиҭит хаҵак, итачка дахьадгылаз.
Аԥхьаҟа ацәаҳәа иқәгылаз рхқәа ҵыс-ҵысуан, ртачкақәа иахьрыхоз, ма иахьрыгәҭасуаз. Аанда ихыԥаны ирыцәҭалоз, идыршәаз ашышкамс ҽшеизырҳәҳәоз еиԥш, аанда иқәпапан. Маҷ-маҷсла арахьгьы шьаҿақәак шыҟарҵоз, ԥыҭк инаскьақәеит. Мардасоу Мадина лтачка иаԥхьа инаиргылеит, дышнеиуаз дналывагылеит, изнапык ала длыцхраарц. Ҳәсақәак рывҵаланы иаауан, рарҭмаҟ
маҷқәа ирҭаз реидарақәа ирыҵаланы. Агәашә азааигәара имнеицкәа, урҭ иара иааивалеит.
− Умласуа, уанаџьалбеит! – аԥхьа игылаз аԥҳәыс ҳаракы иаҳахьаз лбжьы илымҳа иҵәха ирҭаст. – Бысҭа ҿахрак баша иуфома?!
Арахь ихыҵны иаауаз ацәаҳәа иқәгылаз рҽаарыларыжьуан. Аҳәсақәа ноуижьҭын, излауаз ала Мадина дицәхымҟьарц длывагылан. Ирулак агәашә аҿынӡа ианынаӡа, ихыҵны иргәылалоз ишрақәԥоз мацара, аҳәаа инҭалт. Аршәыга-машьына аурыжьырц, агәашә ду анаадырт, уа иадгылаз рыцәҭалан, араагьы еилыхарахеит, аха шьҭа ирлас рҽеилдыргақәар рылшон. Амашьына ду аныҟәцаҩ дидтәалан Радмир. Абыржәы иигашаз ахьеизигаз Мардасоу изеилкаауамызт. Амала иаҳахьан ашампан ҵәа, цқьа иҟалаанӡа иҿыхны, аиашькақәа ирҭаҵаны, амҩа ишықәыргалоз. Иахьнаргашаз инеиаанӡа, акыр ибзиахон. Уа, ахаафҩы ахшәшәа иаахдыртуан. Макьана шәырк агьама ҿыц изымбацыз рҽақәшь иаархәон. Уи ашьҭахь уахь аҵәа узгаӡомызт, урыстәылатәи аҵәа аацәырҵуан. Аурыс ҳазылхырҭа ишныҵсыз, Мардасоуи Мадинеи рыҭитә иаразнак ирҭиит. Еиҳаны ахә роурц изашьҭаломызт. Аӡынраз иаразнак ацҳа ушзықәымсуа удыруан, иагьа уԥсахы ԥжәаргьы, мчыбжьык аԥхьара уҽазыҟауҵон. Аԥхынраз, ашьыжь улеир, ирласны ухынҳәра уақәгәыӷны, уазыҟаҵаӡамкәа уаанхара, уарааԥсон. Арахь Мадина илылшаӡомызт, иагьа лыҽлырӷәӷәаргьы, ауха дзықәшәаз аҽылнардыруан.
− Чашылак згап ҳәа акәын аха, – аалҿыҵшәеит, шьҭахьҟа амҩа ианангылахьаз.
− Сара ибзиазымгои, уи аус залаԥхуеи, – даагьежьит иара.
− Суҳәоит: иаҭахӡам! Иаарласны саауеитеи.
− Баала сҳәеит!
Лара дымхынҳәыр, ма иԥарала иааихәон азы, днаишьҭалеит. Ачашыла рыманы рҿаархеит. Ирлас ацҳа иқәсын, автобус иҭалеит, ус лара иаҳа илзымариан, аиҳараӡак аидара ргозар. Амашьына аҩныҵҟа аҭыԥ лзиԥшаан, алмҩанык дыцәагәышьан. Дахьлыбаашаз данааи, лааҵәа лбааганы, лтачка инақәҵа иналиркын, ирлас шьҭахьҟа дынҭалеит, акрызҿалҵоз ауаа рҿынӡа лԥхала дҩеиндаз ҳәа игәы дҭацәажәо.
Иара аҩныҟа дшааизҵәҟьа, адырҩаҽны иигашаз еиқәиршәеит. Ахәыҷқәа ателевизор ԥхасҭахеит ҳәа данырк, уи изеиқәыршәозар ҳәа, иҩаирхеит, илаирхеит, аха иахьыз анизымԥшаа, аҟаза иахь игеит. Ахәыҷқәагьы еибарҿҿо амашьына иҭаиртәеит, иааихәласыр иагәҭасырц. Имашьына аилаҳара иаҿын, излаҟаиҵашаз аԥара изеиқәыршәомызт. Ителевизор ааганы ианықәиргылоз, аԥсуа телехәаԥшрала ажәабжь ҿыцқәа анырҳәашаз аамҭа цахьан азы, иҟалаз ҳәа акгьы имаҳаӡеит.
Мадина илаҳаит. Лара дшаахынҳәыз днықәиан дыцәеит. Лгәы раҳаҭӡа ус ааигәа дыцәаны лгәаламшәо, лгәы ҟаҵаны данааԥш, хәымҽхан ааихьан. Аҵәаҟҵәаԥшь уажәгьы лқьышә иқәшьыхааны дааҩналан, аҩн усқәа дшырҿыз, ажәабжь ҿыцқәа рдырраҭара даахҭықәгылеит. Гал араион аҿы адиверсиа гәыԥ зҿаҳаз Аԥсны ахьчацәа рҿынтә иҭахази ихәызи ҟалеит. Иҭахаз рыӡбахә анырҳәоз, даарҿыҵашәеит Рамин… Лыблахаҵ аагьежьын, дкаҳарц агьлыгымхо, аишәа днадгылеит. Қәыԥсычҳа бжьык хааӡамкәа илхылҵзар ҟаларын, лхаҵеи лхәыҷи аалыдибаҳәалеит. Ланхәа иҟалаз лзеилымкаауа, лҭаца дахьыладыртәаз даалхагылеит. Илзаалгаз аӡы днаҿыхәеит. Уаҳа уаҩы диқәымцәажәаӡакәа, Мадина, лԥсы ааивылгазшәа, лылаӷырӡ аҿыланахеит. Дҩагылан, ашьҭаларҭахь днеит.
− Ибыхьыз зыбымҳәои? – ланхәа, лыҷкәыни лмаҭеи драԥхьагыла, дааҩналеит.
− Издыруаз ҷкәынцәақәак ҭахеит, – Мадина лиарҭа днықәтәеит, ланхәа дышгылаз лхы анықәҵара лҭахымкәа.
− Уамак ҟалаз џьысшьан, ибдыруаз рзы ҳгәы бшьҭуама? – днахынҳәит лара.
Асҭан, иҟалаз цқьа ианеиликаа, игәалаҟазаара бжьысны, ателевизор ахь днахынҳәит. Лара ахәыҷы дышлываиаз длырцәеит. Лылаӷырӡ лҿажжы диан. Аҵхагәҭан лхаҵа алашара ааиркит, Мадина цқьа дналҿаԥшырц. Лықьыпшәыпра изымчҳазт, алашара рԥсны, иҽааилихын днаиеит.
− Иаҳҳәеит ҳәа, ас ббахьоу! – ибжьы аалықәиргеит. – Сара сыԥсыр, асҟатәи бҵәыуарымызт. Зны бзиа шәеибабон, аха аамҭа мцеи, шьҭа асҟатәи алаӷырӡ зыбҭахи.
Уи ииҳәоз лаҳаӡомызт. Уажәеиԥш аилибакаара анбалҭахыз. Дзаҵәха дықәиан, дыцәаны дызмыцәо, ауха шаанӡа амцәарагьы дақәиҭымкәа. Ауаа ирҳәашази, дзықәдыршәашази рыгәхьаа мкӡакәа, дҩаҵҟьаны, ишлылшоз дыццакны, Мардасоу дылбарц адәықәлара дазхиан, аха, лыхшыҩ цқьа иааилгахызшәа, ҩныҵҟала мчык усҵәҟьа илнаруамызт, арахь деилызкаашаз лааигәара дахьыҟамыз лгәы ԥнажәон. Знык шандаз ҳәа дахгәаҟуа, ашьыжь дҩагылеит, Ԥсоу илгашаз еидылкыларц. Лара ҩы-мшҟа уахь дықәларц лгәы иҭаӡамызт. Мардасоу уа дҟалозу лыздыруамызт, аха иара маҷк деиԥҟьазшәа дыҟан, есымша дышԥамцаларыз ҳәа дгәыӷуан. Луҭраҭыхқәеи лшәыри ааидылкылан, лыҷкәын иҿы днеины, дшыцәаз иӡамҩа днагәӡын, дындәылҵит.
Анцәа диҳәон, иаанылкылаз автобус аҿы Мардасоу дҭатәазарц. Убри днеиҿаԥшыр лгәы ааирҭынчрызшәа лгәы илнаҭон. Лылаԥш аҩныҵҟа иналыршәт акәын иара дшыҟамыз аилкаараз илҭахыз. Лхы ҭууа, аӡхыҵра дышьҭнахызшәа, цқьа дызхәыцуамызт. Лшьамхы лыҵаҟәалон. Арахь тәарҭа ыҟамызт, лшьапгыларҭаҵәҟьа ҭбаамызт. Амраҭашәараҟа зхы хаз автобус аҿы ауаа раҵкыс аидарақәа иаҳа аҭыԥ ргон. Лылаӷырӡ цәыкәбар лыбла аахшәаха алымҭарц, лчавра шкәакәа лыблацәқәа инархылшьылон, дызлагылаз деицгәарымҭарц, аха лыблагә шкәакәа лырҟаԥшьуан, лԥынҵа пашә аныцәааклак аԥштәы аԥсахуан, арахь улаԥш зыдхалацәоз аԥҳәыс акы дшаниаз злаҩашьарызи. Знык Ԥсоу анаӡараз дшахгәаҟуаз, автобус аангылеит.
Аҩныҵҟа иҭатәаз ашоура лҽацәылгоз џьылшьон, дахьлыбаазгьы ԥшацк ҵысуамызт, ҟәкыразшәа аҳауа лныруан. Акы заҵәык дзықәгәыӷуаз, дышлалбаалак иара даалԥылоз џьылшьон. Арахь иара дыҟамызт. Ацәаҳәа дықәгылахьазар лгәахәын, лтачка аҭыԥ аанылкылан, ахи аҵыхәеи ааимылдартә, днықәгылеит. Ара дыҟазар, лара длымбаргьы, иара илаԥш лықәшәахьазаарын. Ацәаҳәа анынаҵасы, атачкакцәа дрыцны лҿыналхеит, избан лхы цқьа иԥнамҟо. Аурыс ҳәаахьчацәа зыԥсахшаз ааиаанӡа ҳәа, ашьыжь иоурыжьрын. Ацҳа данынықәс, дмеида-гәеидаха, аԥша ахьцоз даццозшәа, аурыс ҳазылхырҭа дныҵсны, амҩаду дҩанылеит. Лыҭитә иаразнак илымырхит. Аҩныҟа ахынҳәра лцәымӷны, илулак дахьнықәтәашаз ҭыԥк лԥшаан, лхы лжьахуан акәымзар, уаҩы имбацәартә, лылаӷырӡ аалрыцқьон. Аҳәаахьчацәа зықәтәаз амашьына нлывсит. Урҭ ирԥсахуаз асалдаҭ ақәыртәаны ихынҳәаанӡа, аҳәаа аркызаауан. Ларгьы дыццакуамызт.
Рамин дҭахарын ҳәа зныкыр лхы иҭашәахьазма. Асҵәҟьа дылхьаарын шьҭа ҳәа дазхәыцхьазма. Уажәгьы дылҭахызма? Уи ихашҭшьа лымамызт, аха раԥхьатәи лыбзиабара шьҭа иҿыцәаар ҳәа дымгәыӷуази. Иԥсра акәзар уи зырҵарыз? Уажәы Мардасоу дызизԥшызи? Илалхызи? Арахь иҵәыуаз лылаԥш иахьабалак илыршәуан, џьара дышԥалымбарыз ҳәа дгәыӷны. Аамҭа маҷымкәан ицеит. Атачкакцәа аладагьы аҩадагьы амҩа ианын. Лара лаха аӡәгьы имамызт. Илҭахызгьы уи акәын. Дыздырӡоз аӡә дгәеиҭаргьы лҭахымызт. Мардасоу иакәзар – шьҭа дмаауазар акәхарын. Лхаҭа ашьшьыҳәа аҩныҟа ддәықәлар еиӷьын.
− Бгәы бзиами?! – зынӡак иааира даназԥшымыз, длызгәаҟуа даалыдххылеит иара. Уи арахь дааӡаанӡа иҭитәқәа аархәахьазар акәхарын, итачка ҭацәын. Лҿы ааихыхны аҭак лызҳәомызт, даныниҿаԥш еиҳагьы лгәы ԥшаан, дҩагылан, уаҩы димбартә, аҵлақәа наҟтәиала днарыҵагылеит. Иаргьы уахь дналышьҭалеит. – Аҩны ибацәҳама? – ҳәа данҵаа, «мап» аанарго, маҷӡак лхы аалҟьеит. – Арахь амҩа бахьаныз иакәым барҳәазар?.. Бсацәажәар бҭахӡами?.. Бҵәыуазма? – иҳәахт, иара усгьы маҷ-маҷ лылаӷырӡ шылрыцқьозгьы. Лцәалжь пашәи лылаӷырӡ ԥштәыдеи зынӡа еинааломызт. Алаӷырӡ азакәызма ари аԥҳәыс ԥшӡа џьашьахәы дызшаз! – Ибыхьи нас?
− Класск аҿы исыцтәаз еицҭахеит, – урҭ Рамин дышрылаз ацәыргара лзыгәаӷьуамызт.
− Ибҳәо закәи?! – уи аҷкәын игәы дааҭшәомызт, аха ихы агәра изымгаӡеит. – Изусҭқәада?
− Рамин…
− Ибҳәо закәи?! – егьырҭ рыхьӡ аҳәаха лимҭеит, дара рыхьӡқәа лзеиԥшызшәа изеиқәылԥхьаӡарц шылҭахызгьы. – Ишԥаҟалеи зырҳәа?
− Егры аҳәааҿы иҟалеит.
− Аԥсрахьы бызгап?
− Мамоу. Иахьа ақалақь ахь сцоит. Ҳҩызцәа уа иҟоуп.
− Бҩызцәа рҿы бзымгои!
− Иаҭахӡам.
− Нас иахьа арахь бзааи? Излаздыруа ала, баарц бгәы иҭамызт.
− Сыздыруам. Смаар амуит.
− Уаҳа арахь уск бымамзар, баала, аҩныҟа бдәықәысҵап.
Лҽааидылкылан, дицны лҿаалхеит. Маҷк лԥсы лгазшәа, аҳауа лыхәламчкәа илбаалдон. Ҿымҭкәа, ауаа рыжәпара ишалагылаз, ацҳа иаақәсит. Илҭагылазаашьаз ахьибоз, ирыцҳашьара хыжжуан. Лықәҿиҭыр дылзымчҳар алшартә аҿынӡа, деихәлаҳаны днеиуан лара.
− Мардасоу! – лтачка рҳәазо даарԥылеит Ламара. – Мадина! – уи дшыналҿаԥшыҵәҟьаз лԥшра лзымбатәбарахан, даалыдыххылеит. – Сыԥшқа, ибыхьи?
− Ламара! – Мадина лылаӷырӡ, адәахьы ишумбозгьы, лыхәцә ишкылагылаз здыруаз Мардасоу, уи аԥҳәыс даалыԥхьан, иааԥҵәаны иҟалаз леиҳәеит.
− Ааи, рыцҳа! – лҳәеит Ламара. – Сгәы иалсит, Мадина! Уи аҷкәын иаб сара дысқыҭатәиуп. Амала иареи бареи шәтәы сыздырӡомызт. Саҭабымҵан бгәы сасзар! Дзакәытә уаҩыз зырҳәоз! Шәышԥеиқәнагаз амалагьы, арахь ак шәыбжьан акәымзар! Уаангыли! – Ламара машьына хәыҷык аанылкылан, днеины аныҟәцаҩ диацәажәеит. – Мадина, бара быццакуеит, бааи, ирлас бигап!
Уи лымала дақәтәарц шылҭахымыз, Мадина дынҭалеит. Лтачка ааиҵаԥсаны иналиркын, Мардасоу ашә ҩаиркит. Уаҟа уаҳа уаҩы дакуамызт. Амашьына анца, Ламара, лҿы еихыкка, Мардасоу диҿаԥшуан.
− Ари дахьызбахьаз сгәалашәеит! – лыблақәа лыхәлаччон лара. – Бзиа илбоз данҭаха ашьҭахь, акалашәа дуҿаԥшуеит, уара улзыҟазаашьа акәзар уи ҟазҵаз?
− Уажәы ак бгәалашәахт. Абзиараз! – уи ак шеиҿылбааз, насгьы лгәы дшамжьоз еилкааны, реицәажәара аҵыхәтәа ԥиҵәарц иҭахын Мардасоу, аҩныҟа дыццакырц, автобус ахьгылаз иҿынеихеит.
Уи ахәымҽхан, арахә ҭакны данаахынҳә, Алмас, ашәаӡа хылхын, маҷк-маҷк амхны илыдгылаз ахәыҷқәа рых-ҩык ирылҭан, иара саанк ианҵаны илҵәахит. Уаанӡатәи аацәырылгеит. Уи иаҳа иеиҳан, ихәиуазшәа анылба, еилалҵарц аӡы ақәлыргылеит. Ашәаӡа ассара даналагоз, ларма напала иҩышьҭылхит. Иара дахьахәаԥшуаз, ишьны ацәа анахырхлак, ажә ачыргә иеиԥшнишьалан, даҽазны ишаӡаз изымфар ҟаларын ааигәахәт. Иаргьы бзиа ибон ашәаӡа.
− Иахьа Ԥсоу иҟалеи? Ушаац умааӡеит.
− Акымзарак, – амц иҳәеит, лгәы дасыр ҳәа дшәаны, арахь рыхшыҩқәа аҭел рыбжьалазшәа, ихәыцрақәа дрыԥхьон.
Ателехәаԥшрала ашәаџьҳәарақәа рҳәозар ҳәа, ахәыҷқәа днарыдтәалеит. Рамин ҽнак бжьах анышә дарҭон. Дҩагылан, иҽыкәабаны дышьҭалеит, аиҵбацәа ҩыџьа иманы. Ауха ԥхыӡ ибеит агәашә ааиртырц днеизшәа. Инапқәа ахьындәықәиҵалак, амаҭқәа адчаԥаланы, ицҳарц рҿқәа раҳаны иааизхьаҳәуан, аха ицҳартә иҽырзааигәеитәуамызт. Дцәырҳаны дааԥшызар, Алмас, иԥхыӡ анлеиҳәа, ларгьы иаацәырылгеит лԥхыӡ: лхаҵа аҳәынҵәа дылаҳан, убраҟа излаилшоз ӡбаажәла иҽикәабеит. Ашьыжь итачка аашьҭихит, заа ирхиахьаз нақәҵаны.
− Исзеилкаауам, угәалаҟазаара асҟатәи аҽзаԥсахи? – уамак иара иахь дымԥшӡакәа, Алмас ихәыцрақәа дрыԥхьахон. – Уа унеир Мадина дубар, даҽакала ухынҳәуазар збахп. Аха ус ала сара сгәы узышьҭхуа џьумшьан.
− Уажәы ибыхьхи?.. Мадина зегь раҵкыс илҭахыз ауаҩы дҭахеит, уахь дыҟоуп иахьа, ибмаҳаӡаци?..
− Гал иҭахазу?.. Уа Адгәыр дшырхәыз удыруоу?
− Изҳәада?
− Исаҳаит. Умбои, Мадина илыцәҭахаз дудыруеит, иузааигәаӡоу ауаҩы дышхәу уздырӡом, – инеиҽԥнылкылеит.
− Урҭ аҭитәқәа зеиқәбыршәеи, уи иахь сцароупеи?
− Уи Аҟәа дышьҭоуп, арахь даарымгацт. Уҭахызар уца!
− Ирлас иԥхасҭахо аршәыга иҭаҵеи!
Наҟ дныҩналан, нҭыҵга маҭәала иҽааилеиҳәан, ирласны амҩаду ахь дкылсит. Адәыӷба дақәтәар, заа дызҩеиӡомызт, уи амҩан џьара икыдхылар ҟалон, аихамҩа уашәшәырынтәа. Амашьына мҩа иахьазааигәаз џьара иԥхасҭахар бзиан, аха иақәтәаз ирцацуазшәа, бжеиҳан амҩаду иахьацәыхараз абылра аҽазнакуан, ма ахәқәа рҩныҵҟа ихәыҵахалон. Дшыҩкылҟьазҵәҟьа дыздыруаз зықәтәаз амашьына ласык аангылеит. Урҭ аӷды-мды ҳәа драцәажәон, арахь Адгәыр идҳәалахаз ахҭыс дазхәыцуан. Адгәыр иқәра маҷмызт шьҭа, уахь дымцар ҟалон, уажәык аангылара игәы иамукәа, дзықәшәази? Уахь ицашаз рҽеиқәдыршәон ҳәа Мардасоу имаҳаӡеит, иагьабеиаҳарыз, ҟәрышьқәак изырҳауазар ҳәа, есымша Ԥсоу дыбжьысуазар, ихы арахь иҟамзар. Ихаҭа дрыцны дцар цәгьаӡамызт, аибашьра ааилгазижьҭеи, знызаҵәык дрыццахьан.
Амашьына лас ықәшәҭраа амҩа ианын, Амра ацԥхьқәа, аҵлақәа ирхыҳәҳәаны, амҩаду ианымԥхалацкәа, Аҟәа иҩалагылеит. Мардасоу дыццакны, ареспублика ахәшәтәырҭа хада ашҭа дынҭалан, ашьыжь, аҳақьымцәа ааиаанӡа, ахирургиа аҟәша дныҩналан, даузмыжьырц ашә илатәаз, иҟазшьамкәан ишицәымӷыз, ԥарақәак лџьыба инҭеиџьгәан, апалатақәа дынрыбжьалеит. Адгәыр дыцәамызт, изшьапык еиқәԥах иҿаҳәаны иқәын. Илахь даара иеиқәын. Мардасоу даниба, иблақәа аахаахеит.
− Ушԥаҟоу? – иааиз ишьҭаз иӡамҩа днагәӡит.
− Сара исыбаргыуи, ҷкәынцәақәак ҳақәӡит акәымзар.
− Угәы рҭынч, уара иухароузеи?
− Ақырҭқәеи агырқәеи ироуҳәои, «ду» ихәмарырц, Егры ирны иаауеит, ҳара, ахәмарха раҳҭарым ҳәа, ҳабџьар ҳаҵаланы, ҳцоит, – лафк нарылеиҵан, ишьҭаз анааибарччақәа, ирҭаазгьы днарыхәлаччеит.
Мардасоу ихы ицәымӷын, ихәны иеилаиаз рҿаԥхьа ихы ԥхеишьон. Иара деибга-деизҩыда Ԥсоу дыбжьан, арҭ еилаҟәаҟәаса ишьҭан, рҩызцәа ракәзар – иахьа, уаҵәы анышә иамардон. Арахь иҟаиҵарызи, имаха-ишьаха еибга, есымша зызҳауаз ихәыҷқәеи ибыргцәеи батәын. Абзиареи ацәгьареи ааихсыӷьшьак амаӡамкәан, аԥыхьақәа раасҭа еиӷьымзар иеицәамкәан иеиҿыркаауан. Урҭ уҽрылаумырхәыр – умацара узлаз узрылҵуамызт.
− Иаҳҭааз шәдәылҵроуп, – ахалаҭ шкәакәа зшәыз ашә даалагылеит. – Иаарласны ахәшәтәыҩцәа ааиуеит.
Адгәыр ишимуҵәҟьоз икьаҿ аԥхьа џьыба Мардасоу ԥарақәак нҭеиҵеит, ахәшәқәа рзы иҭаххон азы. Ахәцәа мала ирхәшәтәуан рҳәон, аха ухьаақәа аахырҽаанӡа акәын, нас ухы уамыхәар уабацоз. Ахәы ихьаа дахәамԥшкәа дыҵҟьаанӡа ҳәа, Мардасоу дындәылҟьан, дласӡаны длалбааит. Дааҭымгылаӡакәа амҩаду ахь дцәырҵын, амашьынақәа рааҭгыларҭаҿ днеит. Автобус дақәтәар, аамҭа иаҳа ицәыӡуан азы, машьына ласык никыларц ҽԥишәеит, аха сааҭк аҟара усгьы дынхеит. Амала, знык акы данақәтәа, дахьнаргашаз ирласны икылымҟьози. Аныҟәцаҩцәа макьана аинспекторцәа ус иныркылацәомызт, аибашьра ашьҭахь ауаа шны адәы иқәын. Урҭ зызгагаз аидара мҩаԥгацәа ракәын.
Мардасоу дышиашаз аҩныҟа ихы имырхеит, Мадина лҭагылазаашьа дацәшәон, ҽылирбар иҭахын, маҷк акәзаргьы лгәы никыларц. Уажәы дабаҟаларыз? Дызмадаз рҿы лхы лзыҩнакрын ҳәа дыҟамызт. Уа лхы ықәылкызар, ихаҭа уахь лызнеишьак
имамызт. Лаб иашьа иахь дызцарымызт, аха, цқьа уазхәыцыр дзымцарызи. Иагьа умҳәан, лаби лани уа анышә иамамзи. Иара иаҳа агәра ганы дыҟан ақалақь руаҭахқәа рҿы дцазар ҳәа. Амашьына анааникыла, хара дныҟәомызт. Аԥсҭа иҭҟьоз аӡиас маҷ ихыз ацҳа дахьнықәсуаз ԥыхьатәи атрест ахыбра иавагылан уи аҩны. Уахь дыҩхалеит. Ашә аартын. Инацәала руак аҿы Мадина деиҳәҭҟәыҟәланы аиарҭа аҵаҟа ахьылрыцқьоз, луаҭәа гәыҿкаагақәа маҷк иааԥшуан. Акьынтәыжә ахьхәыҵылшьуаз, лмахәар пашәқәа, улаԥш иахьааҵашәоз, ирыцҳаушьон. Аблахкыгараз ишаз дызҿыз аус лаҭәаушьарызма! Абарҭқәа ирылаҟаз аԥҳәыс мышкы зны диаӡаауан. Адунеи игәы ахшәон Мардасоу. Уи лџьашьахәра иара иахьитәымыз ихы ицәымӷанатәуан. Ихаҭа иззакәыз цқьа изеилымкаауа, лара илеиԥшҵәҟьаӡаз ԥҳак длымазар иҭахын, уи иахьынӡеиҭахыз дирхәмарларц, лызҳара дацхраарц, длымхны иҩныҟа дигаларц, ихәыҷы заманақәа дрыцзарц. Зынгьы дахьԥсылманмыз гәнигон. Лара дшаагәалҭаз, иҵегь дылҿыгәҳәаартә, лыбла гәыҭбаақәа ҩышьҭылхын, дниҿаԥшит, лыхәда ҵҟәашаа игәы архыҭхыҭыртә. Дҩагылан, дахьылзааиз зынӡаск иџьамшьаӡо, дылбар шылҭахыз мҩашьо, аҟәардә даахан, дналыртәеит. Аишәа егьи аган ала, лара дааиҿатәеит.
− Аԥсраҿы быҟазу? – ажәак рзеибамҳәо ишеидтәалаз, длазҵааит.
− Исгәалоумыршәан…
− Бымацара баанхарц бҭахызар, сцап? – дааиаанӡа дылбарц дизгәаҟуазаргьы, шьҭа лцәымӷра изцәырҵыр ҳәа агәра изгомызт, аха илҭахыҵәҟьаз цқьа иеиликаартә агьанылымҳәа, дааҭгылеит. – Ахәыҷы дабаҟоу?
− Игәы анԥҵәа иҩызцәа драхәмарырц длыбааит, уи ихьуеи…
− Анышәаҭара анбаҟоу? – ицәажәара лзымчҳауазшәа аниба, ицәыригашаз дақәшәомызт.
− Уаҵәы, – уи азҵаара аҭак зегь раҵкыс илзышьҭхуамызт.
− Ибҭахызар сбыцны сцоит.
− Иаҭахӡам. Сҩызцәа сызрыццозар збап, – лԥсахы аибакра иалҩҩуан лылаӷырӡышара.
Ацәажәара дзақәымшәо, лгәы иалсра ахьизымдыруаз дацәшәо, ацашьа изымдыруа, аангыларагьы цқьа дақәиҭымкәа, иҽмырҵысӡакәа дтәан. Нас ашьшьыҳәа дҩагылан, ахышә днадгылеит. Лара ганла дизтәан. Илнымаалоз алаӷырӡ ԥштәыдақәа лӡамҩа иақәлырбон. Абри акзаҵәык акәын илнымаалоз. Амҩақәа дахьырныз еиԥхьытта ихы иҭашәоз ацәаҳәақәа рҽеиҿкааны еишьҭала изааиуан.
− Нарҭаа рхылҵ изҳашьа узҳашьан рымҳәеи,
Жәлар иаҵәак рызкыдухран иҟан рымҳәеи,
Сасрыҟәа иуаҩышьа ууаҩышьан рымҳәеи,
Машәырла иаҵәак кыдшәаран иҟан рымҳәеи,
Ҭаацәарак ргәы ҵыблааит рымҳәеи,
Адгьыл ӡыхьк ыҵабеит рымҳәеи,
Лашарак уҟазшьа шьахә иннажьт рымҳәеи,
Уҭахараз ашьыжь Амра гылт рымҳәеи,
Уқәыԥшра иацыз дунеик иазкын рымҳәеи,
Кәицк жжаӡа гәаҵак иҭауршәын рымҳәеи,
Акәиц иахылҵыз амца узырцәом рымҳәеи,
Цқьа идырԥхаз адунеи ҿыцәом рымҳәеи,
Ауаҩра ауаҩра ахылҵуеит рымҳәеи,
Гәаҵак иҭаршәыз адоуҳа дуӡоуп рымҳәеи,
Иушьҭаз ахаҵа духьымӡеит рымҳәеи.
Дгәынқьырц агьлыгымхо, лхы ахьықәылкрыз лзымдыруа, лнапқәа ахьықәылҵарыз лыцәмаҷны, лылаԥш зыдхалоз лгәы иазышьҭымхуа, иара дааижьҭеи, еиҳагьы деицәан. «Имыткәма» аҵаулара лгәырҩа тышанатәуан. Ауаҭахқәа ҭшәацәан, адәылҵрагьы лҭахӡамызт. Лгәаҵа еималаны, лшьа рҭысраз, лдақәа ҭшәахон. Деилыбзаауан. Аԥсҭазаара лзышьҭхуамызт. Рамин ида аҟазаареи аҟамзаареи лзеиԥшхозшәа лымбо днеихьан, дицԥсыр лҭахын. Аԥсрагьы дацәшәон.
− Уаҵәы снеиуеит ақыҭаҿ дахьыкҿарҵо, – иҳәеит иара, дахьгылаз деиҭамҵкәа.
− Уахь иҟоуҵои? – аԥсыԥ лыхәлаччон.
− Бара бзы.
− Шьҭа уцар бзиан, – илаҳауаз лзычҳаӡомызт, лара лзы дышԥанеиуаз, иԥсыз изы дымнеиуаз. – Ара уахьыҟоу, џьоукы ргәы иаанагои?
Дындәылҟьеит. Лгәы иҟычырц цхыраарак шизаҟамҵоз дырны, дахьымцхәыз гәынго, уажәыҵәҟьа дылцәымӷзаргьы лыбла дхымгыларц, ашацаҳәа амҩа дҩанылт. Усҟан лара – «иааҟасҵазеи!» – лхы лшәиуан. Даҽазны лымԥан дықәымлар ҳәа даашәеит. Арахь иҭахаз лгәы дшыҵхацәозгьы, Мардасоу ида лҭагылазаашьа шеицәахоз иаразнак илнырит. Убра дызлыҵгәазар игәахәшәа, ахәыҷқәа ахьыхәмаруаз днеин, лԥа дааиԥхьеит. Иан лгәы бзиамызт, лара лахь дҩықәнарц наиабжьеиган, ддәықәиҵеит. Иара амҩахь дынкылҟьан, «Икарус» аанкыла дҩақәтәеит.
− Адәгыр дышԥаҟоу? – ашәшьырҵа иҵатәаз рахь иааиԥхьеит.
− Дшәарҭам, – Мардасоу дааҭгылазшәа иун, аҩныҟа длеит. Ахәыҷқәа ыҟаӡамызт. Ӡҭалара ицалон уажәааны. Ихы аҩны изыҩнакуамызт.
− Адгәыр, уара урымгарц, иара дышцаз удыруоу? – даахьаҳәит ахәыҟаҵарҭа иҩнагылаз Алмас.
− Изҳәада?!
− Исаҳаит. Уара иуацәажәарц амҩа ишаныз, дрықәшәан, иргьежьит, ихаҭа уцынхәрас дцарц. Аҳәаахьчара ицо маҷхеит. Асҭангьы, гәыԥк далаланы, иаарласны дцарц дыҟоуп рҳәеит. Мадина илдыруама?
− Сыздырӡом.
− Уаҵәы ашьыжь алада уцома?
− Уаҵәы ашьыжь аԥсрахьы сцароуп. Саныхынҳәлак – алада.
− Уаанӡа иаҳцәыԥхасҭахашт ԥыҭ-чыҭк.
− Урҭ уажәы изгоит, – дҩаҵҟьеит иара. – Макьана амш ыҟоуп.
Хара имгакәа, амҩаду дангылан. Иҽаԥыражьны автоус ааникылеит. Иеидара ыршәны ирылаижьызшәа, ишеибарҳәҳәоз, ишиацәҳауаз ирылаиргылеит. Иаргьы имаҷымкәа дыцәҳауан. Дахьлеиз еицлыбааз, аӡә диаԥысыр иҭахымкәа, раԥхьа дгыланы, ацәаҳәа дықәгылеит. «Ҿахрак абысҭа баша иуфома!» ҳәа даахьазырԥшхьаз аԥҳәыс длацәҳаит, дивсыр имуит. Аурыс ҳазылхырҭаҿ ишыцәҳауаз мацара жәа-нызқь мааҭ идыршәеит адекларациаз. Уи шиашамыз имдыруази, аԥара анишәа нахыс, игәхьаа зымкуаз «аҵәы рылаҵо» мацара драҩсит. Аекологиаз аԥара еизызгоз дшизымдыруаз ҟәрышьқәак ииҭеит. Аталон аахәараз еилагылаз днарылалан, ишизаӷьуаз мацара, раԥхьа днадгылеит уи ахьырҭиуаз аҿхышә. Иааидибаҳәалаз аахәацәа дрықәшаҳаҭхомызт, ихә ирцәгьеит. Акыр аамҭа дшадхалазгьы, дхьамҵит. Дхынҳәны ацҳа данаақәс, дҿажәкуан, ӡык иԥшаан, изхара ижәит. Иԥхӡы наԥхьаҳәаны, аплатформаҿ днатәеит. Аамҭа хәыҷык иман, адәыӷба мааицызт.
− Ҳазҿу закәи?! – ихгьы дызлаԥшуазгьы дырзаӷьуан имала. – Атачка аамҭа ҳҭахеитеи.
Аибашьра ааилгар,
Маҷ-маҷ ҳаиӷьхар
Ҳҭахымхеи, абас ҳамгәыӷыр,
ҳзымҿыхеит.
Арахь амцашыраз
амал зырҳауаз
иаҳа иацрымҵои.
Урҭ ирҿырԥшны,
даҽа џьоукы
насшәа ауаа мҵадмырсуеи,
долларла иҿырымхуеи.
Аҽа џьоукы аӷьыч-қәычра
рҽырманшәала иашьцылази
зауади-фабрикеи еимырымҵәеи.
Машьынак наплакык иазынхама,
хыбрак еибганы инрыжьма,
аҩнқәа хыжәар-ҿыжәарӡа игылоума,
еихеи-баҩи еибгоума,
мшын-нырцә ицарц иӡхыума,
еимызҵәазгьы дырума?
Рахәи-шәахәи аанхома,
џьқәреи аӡаҵәҟьа зҿахома,
ӡын хәык аца иҭахома,
урҭ џьоукы ирхамшәалеи.
Аиҳараӡак ишԥаҟаҳҵареи,
иҟамзар усурҭак,
уалафахәы рҳарҭак,
тәанчара иҟоу
чак рзаамхәозар,
ахәыҷқәа еилаҳәамзар,
аҵара ахьырҵара
акыр шәатәызар,
аамҭа цәгьазаргь,
рыхшыҩ шәызарц,
бзиа акрырҿаҵатәызар,
иҳаԥсыхәузеи?
Иҟаҵатәузеи?
Ҳаршәо,
Ҳарӡыӡо,
зны иадыркуа,
зны иадыртуа,
изаҵәу амҩа,
Ԥсоу аҳәаа,
ҳазԥшуп…
Ҳархәаҽрымашь,
иаҳхәыцра ҳзымдыруа,
иаҳаура ҳақәымшәо,
амҩа ҳашԥанхалеи,
адунеи ҳашԥақәхеи.
Зегь рыхә аныцәгьоу,
есымша ианызҳауа,
Адунеи аибашьраҿ
изгаз Аиааира
ихачхачо иантәоу,
аколлективтә нхараҿ
зыбӷа ԥҵәахьоу
ԥсшьарҭа анырмоуа,
урҭ рмаҭацәа
ԥсеивгарак роурц,
изылшо даныҟала
аҳәаахьы деихоит,
аидара даҵалоит.
Уаагьы акыр зылшаша
ацҳа дзықәсуам,
иқәра иаҭәам,
дҭымскәа иуаҩра,
игәра гам.
Даҽакалахгьы
атачка аҵалара
аԥсуа иаҭәеишьом,
аҳәса ааҵәа иаҵалоит,
атачка иахоит,
арҭ еибгахома,
ҳәсаҵас еиқәшәома,
ҳшыҟоу ҳаицәахома?
Аҳәса ирылагылоу
ахаҵара уҽавоукын,
иубар иԥхоушьо
ухы уқәукып.
Ианеицәҳауа уаҳахьоума,
рыбзцәгьа уазыӡырҩхьоума?
Дара ирхароума
уахыла адәны ахьдыршо,
Адлер, ма Шәача,
авокзал ахаҳә дашьма
иқәианы иахьыцәо?
Тәамҩахә рымамкәа,
ирызхәыцша дыҟамкәа,
ирхылаԥшыша дрымамкәа,
изыргәырӷьаша дрызкамшәакәа,
рхала адәы иахьықәхаз,
ԥсеивгарҭак иахьашьҭахаз
дара ирхароума?
Ирҭиша аахәараз ианеимаркуа,
уеихаԥсы узгылару?
Еицырхәхәа игылоуп атачкакцәа,
урҭ, рылагылара заҭәамшьакәа,
ирывсуа маҷума,
хара уԥшыроума.
Дара иатәазымбо
ирышькларҵо ашәира,
ирышьҭарҵо ацәҳара,
улымҳа уџьгәар,
ирылҟьап хызаҵәҵас.
Ус ҽнак,
ус ҩымш,
ус хымш…
Угылоуп акыр мшы.
Уаҳа леишәа змам
Уиеиԥшхар уҭахым.
Арахь иувымсыр руам
аҳәааҿы аус зуа
ирыуоу,
иргәыцхәу,
рдыр,
рҭахы.
Зхала уаҩы игәхьаа зымкәа
рхыԥхьаӡара зҳауеит.
Ус мчыбжьык,
ус мызкы
угылазаауеит.
Уаҳа леишәа змам
Уреиԥшхар уҭахым.
Арахь ҭагалараз
ашәыр рацәахеит,
аус урыхьӡарцаз,
акыр уеихоит.
Аԥсуа идгьыл брақьаҭми,
дызрыцҳаугьы убри ауми,
иԥсадгьыл имарымкуеи,
ибзазара гәаҟрамхеи.
Шьҭа зынӡа атачка рацәамхеи,
Аԥсны иқәынхо рҽеизырымгеи,
аиха рҭәа икылсуа,
ана икылшәшәа,
ара икылшәшәа,
ацҳа иазкылымсуеи,
аган иавалан ицо
иаҳагьы ирацәамхеи.
Ацәҳабжь,
аҟаабжь
аҳәҳәабжь рыцымлеи,
ҳәсақәак еибамԥҟеи.
Урҭ рынкылараз
ахысыбжь мгеи.
Ҳаит, абааԥс!
Адунеи хәаԥсама,
зынӡа ҳдырҩашьома?!
Аиҳабырақәа ҳақәымчуеит,
Ҳхалагьы ҳаиқәықәымчуеит.
Ачҳара, ачҳара!
Аха ас ианбанӡа?
Ацәаҳәа иқәгылоу
амҩа ҳазну
ҭаҟәаҭаҿароуп,
иҭшәароуп,
ӡаҩа ҭатәарҭоуп.
Амҩаду ҳзаркыуп,
ма амҩа ҳазну
цқьаҵәҟьа иаартындаз,
ауаа дмыргәаҟуандаз!
Уаҟа ишеилагылоу,
ақәа лалагоит,
илаҳәны еиқәыбааӡоу
ҿымҭкәа ирычҳауеит.
Иагьа умҳәан, закәытә џьабааузеи!
Амҩақьыра, аҳазылхырҭақәа,
аџьармыкьа, акапанрақәа, уахьынаҵыслак аԥарашәара,
атачкакцәа, ироуа
азбжарак уа иныжьуа,
амҩа иануп,
амҩа иануп…
Ацәаҳәақәа рацәахеит,
урҭ ахьеилало,
ӡыблараҵас еилашуеит,
ааҵәақәа ахьеидыкшыло
ирҭоу ԥхасҭахоит,
еидыҟьцылоит.
Ашәыр ракәым,
ауаа шәыта-мыта
амҩа иануп.
Ахатәрақәа аднагалоит,
ԥара-шьарак зҭахымда,
зны иԥхашьагәышьоит,
аамҭа ықәҳа ицоит.
Ацирк аҿы агыгшәыг
агьежь ианҭаркуа еиԥш,
ҳиеиԥшхеит, саҭамыз, алыг,
аиҳа каҭа ҳаракы,
аиха лаба ҿыжәжәаны,
атачка хәыҵдырҵәраауеит.
Ацәаҳәа иқәгылоуи,
аанда иҳаракыуи
ааҵәақәа рхырҩны,
рымҩа дыркьаҿуеит.
Ауаа ирыламларцы,
агыгшәыг ҭаркуеит.
Ауаҩы иламыс дыннакылоит,
аиха дазынкылома.
Зыуаҩра иашьклаԥшуа
шьҭахьҟа дынхоит,
иус изынагӡома.
Уцәа ыҟамкәа,
утәа ыҟамкәа,
ас агылара цәгьоуп,
аха ажәлар гылоуп.
Ҟәрышьқәак зырҳарц зҭахыу
ишԥаҟаиҵареи!
Хьыԥшаара Алиаскаҟа зхы хоу
Диҩызамхеи.
Аҵх агәахьы инеиаанӡа,
Иҭынчым уцәа уалҵуеит.
Арбаӷьқәа ҿырҭаанӡа,
амҩаду уангылоит.
Автобус ҭәны,
атачкеи
аидареи
урылатәаны,
Ԥсоу унеиуеит.
Аарцә зыхә ҳаракыу аахәаны
нырцә иуҭирц, маҷк ацҵаны
ажәлар рҵыхәа уалагылоуп,
иушьҭоу шаанӡа иагьанбеизеи,
уаԥхьа атачка рацәаӡоуп,
ауаа змырцәозеи!
Ацәаҳәа иқәгылоу
ашьха мҩа еикәарҵәи
ишԥаҩызоу,
рцәаҳәа еиларҵәи
аҵыхәа убарҭоу?!
Аиҭаҵра иаламгацт,
нырцә усура имааицт,
ианааигьы иццакуам,
ҳаргьы ҳазҵысуам.
Аҵхагәҭан еизаз,
маҷ-саҷ ҳшеиҭаҵуаз,
шьыбжьонра ҳцәааит.
Иҳавсны ицо
Ҳанрацәҳауа,
ҳаԥхьа игылоу уа
уамашәа ҳрымбои,
урҭ иаха ацҳаҿ ицәан,
шьыжьӡа изықәсуаз џьыршьон.
Арыӷьарахьла аанда,
Хҵысҭраҵас ихыҵны,
ауаа рыламлои;
арымарала ацҳа,
шахала иқәныганы,
ааҵәа ықәырмыжьуеи.
Атачка аамҭа…
Уи аԥсуа ажәам,
аԥсуа иаҭәамызт,
изхылҵыз ирыцны,
иаҳзааин,
тачка аамҭахеит,
епохамхандаз!
Шьаҿа-шьаҿа
Ҳамнеиуеи,
излауала ҳмеихои,
нырцә аахәацәа мԥшуеи,
ҳԥсы еиқәха ҳрызкылсындаз,
аха ас ианбанӡа?
Абри азхәыцра,
алацәажәара,
аимак-аиҿакра,
ууаҩра дырмаҷӡоит,
ак умбаӡо,
ухшыҩ дырҭшәаӡоит
иузеиҵымхӡо.
Уи иадҳәаланы,
зԥсы маҷхаз маҷума?
Зынӡакҵәҟьа рԥсы цаны,
зԥсы зхыҵыз ҳамоума?..
Еицәҳарыла,
еишҳарыла
ҳабанӡанеира,
иаба, ҳабаԥшра?
Излауала урабжьоит,
намыск урҿыхарц.
Уи ишамуа убоит, ухала уавҵаларц,
зымҩа уҿыноухоит.
Тачка аамҭахеит,
Ихьанҭарахеит.
Епохамхандаз,
ҳмыӡындаз!
Мардасоуи Ламареи, анышәынҭрақәа ирхыкәшаны, аҩны ахьҭагылаз иаақәгылеит. Дара ахьгылази аандеи рыбжьара аҩада ицоз амҩа бжьысуан. Варлеи дҳәаны дызмаз, агәашә ахь днеирц, ҵаҟантә дҩеиуан. Алақәа анишьҭала, шьҭахьҟа иҿылеихеит, иҵегь иласкьаганы, архәараҿ игылаз имашьына шыҟаз. Ахдырԥра иқәгылаз нахьаҵын, рҽыладарҟәит, цәгьарак рурц ишаҿыз иақәыркызшәа. Алақәа рҿанаарха, дара рҽыдмырҵысит, ус ала ирызгәамҭакәа иаанхеит. Анышәынҭрақәа рааигәара иаацәырҵын, алада рхы рханы, иԥшуан. Ала, абла анаҩсангьы, аԥынҵа ӷәӷәами, аҳаҭгәын азааигәара џьоукы шыҟаз анырдыр, уахьгьы рҿаархеит, аха иззыҭрысыз реиԥш, даргьы шәан, цқьа изцәырымҵит. Ахаҵаҩыза Мардасоу урҭ дынрыҵаҟьазшәа аниу, ишшуаз агәарԥ ахь инеит.
Ахаҵаҩызеи аҭацаҩызеи аҳаҭгәынқәа иаарылҵын, аҭырасра иаалсны, иаахықәгылан, ҵаҟа аанда иаваӷӷа иҭагылаз аҵлақәа ирылԥшны, агәарԥ иҭаԥшуан, уаҟа алашара аркын. Алақәа адырҩегь ишуан, нас рыҽдырҭынчит. Амардуан аҿы аҵарԥалақәа рбжьы гон. Варлеи лакәын иқәназ. Ишылзааихьаз еилылкааит. Зегьы шьҭалазар акәхарын, алашарақәа зынӡа идырцәеит. Лааира иазԥшыр акәын. Заа излеицәажәахьаз ала, аҳаҭгәынқәа рҿы дааиуан. Уахь инеит даргьы. Анышәынҭрақәа рааигәа игылаз аԥҳәасақәа рыҵаҟа аҭаца лхәамц па гагаҵас ахаҵаҩыза днахьыԥшит.
− Варлеи! – иныҵакны лықәҿиҭит.
− Мардасоу! – даақәҵәит лара. Иааиԥылеит. Аҭацаҩыза даарыдгылт. – Уажәыҵәҟьа, – лҳәан, аҭаца машьынак азна икажьыз аԥслымӡ днықәԥалан, дахьцаз-дахьааз алашьцара иузалымбаауа, атыша дылҭаҳазшәа, дныҵашәкәан, уаҳа даацәырымҵит.
− Варлеи!.. Варлеи!.. – аҳаҭгәынқәа дырҿыцырц, анышәынҭра ҿыцгьы алаҟарҵарц иааргаз абӷанҷ днықәгылан, аҭырасрахь Мардасоу инапы нхәҵишь-аахәыҵишьит. Лара дыҟаӡамызт. – Варлеи!.. – хынтә еиқәырццак, маҷкгьы ибжьы рдуны, налықәҿиҭит.
Аҭырасра дылаԥаланы деимдарц иҽаныҩеиҵих, ибеит Варлеи лаб, иҳаҭгәын зҭакыз аихаанда дҭагыланы, ихагылаз ахаҳә-баҟа дшадгылаз. Дгылозшәа-дтәозшәа данынылхьыԥш, уаҟа иаласаз ахаҿсахьа дагәӡны, абзиараз ҳәа шиалҳәоз идырт. Мардасоу игәаҵанӡа иналакьакьеит. Уаҟа днамгакәа хаҵа димышьҭырц диҳәахьан, уи ихамшҭӡацызт. Лымацара днеир зеиӷьылшьеи? Лара, илызԥшыз еиҵалмырхарц, даахынҳәит.
− Сшьапқәа хтуп, аҩбатәи аихагыла аҿынтә сыԥеит, – лҳәеит лара.
− Беимаақәа абаҟоу?
− Иааганы аԥҳәасаҵаҟа исҵәаххьеит.
Уахь инаскьеит. Аҭацаҩыза еилаҳәаны илкыз аҵкы аацәырылгеит. Варлеи лхалаҭ аалшәхлырҵәраан, лыҵкы ҿыц лшәылҵарц дшаҿыз, ҵаҟантә аӡә дааиуан. Уи дзусҭаз анылдыр, лгәы ааҟәандахеит. Мардасоу игәалашәон Варлеи лаб анышә данарҭоз, аҭоубыҭ анҭадыргылоз, азшьапык ахаҳә ақәкшабжь ахьлаҳаз амшала, лгәы ҭԥсаауа иахьанӡа дшыҟаз, уи азымхозшәа, ахҩа нахаршәны, аҵәымаӷ анаадырхоз, ажьаҳәеи аҵәымаӷ иахьаадырхоз, аихақәа реиҿақшабжь иҵегь дшеицәанатәыз. Иҳазгәамҭаӡакәа ауаҩы игәаҵӷара ҳасуеит, акраамҭа аԥхыӡ бааԥсқәа дызрылымҵырц.
− Шьҭа ҳцалап! – ахаҵаҩыза Варлеи лнапы ааникылеит.
Амаҳә аҭацаҩыза дынлыҵагылан, аԥхьа инеиуаз днарышьҭаланы, длыбааигеит. Амашьынаҿ ианлеи, амаҳә ашәҭқәа ааҭиган, аҭаца иналиркит.
− Иҭабуп! – лҳәеит лара дгәырӷьаҵәа.
Ашьҭахьтәи аҭыԥ инҭалаз Мардасоуи Ламареи дрыбжьатәан Варлеи. Амаҳә иаҳәшьа диватәан. Агәарбжьара иныбжьалеит. Ана-ара ицәыҵагылаз амашьынақәа рышьҭаланы рҿаархеит. Амҩаду аҿы иҵегь рыцлеит.
− Ибгәалашәо ари амҩаду ала банаазгоз аԥсрахьы, усҟан бышԥасыргәаа!.. – лара лахь днахьаҳәит, илеиҳәаз лыда уаҩы изеилымкаартә.
− Уажәгьы сургәааит! – лҳәеит, аха уи шԥаҳәаз.
− Ибҳәо закәи?! – дааилашәеит иара.
− Уи ус баша исҳәеит, – иӡамҩа днагәӡын, лҽыриашаны даатәеит.
Иара дызҿыз цқьа изеилмырго, амашьына дақәтәан. Еишьҭагылаз еишьҭхысаа амҩа ианын, нас гәарбжьарак иныбжьалан, еишьҭагыла ишҩеиуаз, инеимызакны асигнал ҟарҵон. Ашьха ашьапаҿы иахьынҭалаз агәарԥ аҩнеихагыла ықәгылан. Ааигәа Мардасоу имаҳацыз аҭацаагарашәа аацәырыргеит. Аӡӷабцәа, анхәԥҳа дназлаз, амашьына иаавеибаҳәеит. Иара дыҩҭыҵит, нас аҭаца дыллыбаарган, акәашацәа лаԥхьа ишдырдыдуаз мацара, агәарԥ аҿы маҷк даақәдыргылан, аҩбатәи аихагылахь дықәныргарц, амардуан дҩаҿаргылеит. Уи анҵәамҭаҿ еиҿакны иркыз аҟамақәа днарыҵырган, ашә аԥхьа чанахк лыԥдырҽын, азала дныҩнаргылеит.
Итәарц рнапқәа ддырӡәӡәеит. Мардасоу аишәа аханы итәаз дрыладыртәан, ачеиџьыка дахьынӡадтәалаз, Ламарагьы димбеит. Уи акы налҿаҵаны лҩыза лахь дҩаргазар акәхарын. Иара, аҩы рацәаӡаны иахьиздмыржәыз аԥшәмацәеи асасцәеи ргәы ишалаз, аишәа дҩахыҵит. Иара усгьы имаҷымкәан дтәан. Адырҩаҽны, ачара аҽны, иҵегь аџьабаа ибар акәын азы, дырган дышьҭарҵеит. Ишааиҭахыҵәҟьаз дызмыцәазаргьы, дааԥсаха дыҟамзи, ԥыҭрак иԥсы шьаны дышгылазгьы, ашьыжь ихы ихьуан. Иҿы ӡәӡәаны, дызҭааз ауаа рбаҳча дныҵс-ааҵсит, ашәшьыраҿ длатәеит, ашьшьыҳәа ихыхь маҷхон. Шьҭа ачара ахьыруаз дцәырҵыр акәын, ҷкәынцәақәак ааин, уахь дыргеит. Иршьхьаз ашьтәақәа ркәац еиҿыхны иҭарҵахьан, акаҟарагьы ацәа ахырхуан. Абысҭа зушаз ақәабқәа ақәыргыланы амца рыҵарҵон. Ашьаԥа аӡӷабцәа ыҵан, акыр идырхиахьан. Макьана ашәак уаҳаӡомызт, акәашараз еинҟьа бжьык гомызт. Иааиуаз аԥшәма быргцәа рԥылон, шьоукы аҭаца лахь иҩыхәнон, уамак рыҽнымырхакәа илбаахуан. Ԥыҭ-ҩык аҿар азалаҿ иеилагылан. Ламара длалбаан, дизааигәахазшәа аниба, иара дзыдгылаз рҿаԥхьа аҭамзаара нышьҭеиҵан, даарылҵын дналԥылеит.
− Аҭаца лгәабзиара шыҟоу удырырц шуҭахыз здыруан, убри азы слыбааит, – диҿаччон лара.
− Убри ала балагар акәын.
− Хар лымаӡам. Амала цқьа дызмыцәазт, дааԥсаха лхы лбоит. Улбар цәгьа илбом. Уаала!
Иара дҩықәнан, азала дныҩналеит. Ҩыџьа аӡӷабцәа ракәын уа иҟаз убри аамҭаз. Днеины аҭаца аԥсшәа анлеиҳәа, инапы кны адиван аҿы дналыртәан, днаидтәалеит. Лхаҵаҩыза инапы шылкыз иара ишьамхы инықәылҵан, лхы инапсыргәыҵа инанылҵеит. Лыблақәа аахылҩеит. Ламара ахышә дадгылан. Адәахьы акәашара рҽаназырк, икәашоз инарылаԥшырц, аӡӷабцәа абарҵахь индәылҵын, рҩызцәа ирылагыла, агәарԥ ашҟа иԥшуан. Варлеи дыцәт игәахәыртә
дҭынчын, дылԥылхагахар ҳәа дшәан, иҽирҵысуамызт. Ахышә изадымҵоз Ламара дналҿаԥшын, ихы ааирҵасит, абасҟатәи лԥсы аалзымшьакәа, аҵх шԥалхылгеи ҳәа длызҵаауазшәа. Ламара илбоз даҽакала илныруан уҳәартә, изеилымкаауаз лаԥшык рықәылҵон. Дыцәазар шьҭа иӷәӷәаны дыцәеит анигәахә, ахчы кәымпыл даахан, ашьшьыҳәа убра лхы нықәҵаны, дҩагылеит. Ус дыштәаз џьоукы рылаԥш рықәшәар иҭахымызт. Ламара ара дыҟазарц налеиҳәан, дындәылҵит абарҵахь. Рацәак уа дзаанымгылеит, дызцыз аҭаца игәы дааҵаххын, азалахь даахынҳәит. Лара лхы ахчы илагәаны дҵәыуан, Ламара, илура дақәымшәо, уа длыдтәалан.
− Ибыхьи? – даалхаххит лхаҵаҩыза.
− Акгьы.
− Нас бзырҵәыуазеи? – дҵааит иара.
− Заҟантә заҟаҩы срышьцыларыда.
Зыӡбахә лымаз рхы рылиҵаӡомызт, цқьа ахәыцшьа дақәымшәоу здыруадаз. Аиҩызара акәын иара ихы иҭаз. Аха гәынхәҵсыҭала уигьы даазхәыцлон. Амала илҳәози илнибаалози зегьы неиԥхьба илгеит, дҩаҵҟьаны, асаркьаҿ лҽааиҿкааны, дҿаԥха-ҿаччо данаахьаҳә. Урҭқәа зегьы аамҭа рацәак рымгеит, мгеимцарахазшәа иаразнак иҟалеит. Акәашарақәа анааихсыӷь, аҭаца дырбарц џьоукы қәнон. Абарҵа иҵагылаз аҿар ааҩналақәеит. Иаргьы аҵәыцак идыркит. Ламара длыманы дындәылҵын, агәарԥ аҿынӡа длыбаалгеит. Ахаршә ахьыршәоз ддыртәарц, аԥшәмацәа ишьҭан. Уи аарла ихигаз сааҭын. Икәашози ишәаҳәози иахьибарҭаз ма дтәандаз. Атәарахь иеихеит анырҳәоз, дҩадыргылан, аԥшәмацәа хатәреи асас дахьқәеи дрыладыртәеит. Аҩыжәра дазҟазамызт иара, уи иақәирӡшаз аамҭа абаҟаз. Аха ианаҭахха Варлеи лзы уигьы мҩаԥигон.
Иркыцыз аныҳәаҿақәа еишьҭаргыланы рҿаархеит. Ашьаԥаҿ акәашара анцәырҵ, аҭаца длыбааргоз џьишьан, аха ус ҟарымҵеит. Иара аныҳәаҿақәа убас ибзианы дрыхцәажәон, дзыдтәалаз убас ргәы ҟаиҵон, аамҭагьы бзиа ганы, амцхәгьы ымжәкәа агылашьа иҽақәыршәаны данрыцәцоз, рызынтәык ирықәиҵаз аҳаҭыр џьашьо, уамак изиԥырхагамхеит. Игылақәаз макьана ишырацәамзгьы, ахара ицашаз амҩа иқәлон. Ахаҵаҩыза дгылазшәа анырба, аԥшәмацәа гәарԥныҳәа мҩаԥгаразы аишәа аақәдыргылеит. Уи дырхиаанӡа, абзиараз ҳәа аҭаца илеиҳәарц, амардуан дҩықәнан, азала дныҩналеит. Аӷды-мдыҳәа иеицәажәоз аӡӷабцәеи аҷкәынцеи ахышәқәа ирыдгылан. Адиван иқәтәаз ҩагылан, иара днадыртәеит. Варлеи дааин, днаиватәеит, иарбанзаалак ак лгәы ишаламыз ирбо, дҿаԥха-ҿаччо, ачараҿ иибаз-иаҳаз, игәаԥха-игәамԥхаз рзы зҵаарақәак наиқәылԥсеит. Ламара, егьи аган ала дааидтәалан, дырзыӡырҩуан.
− Убыржәы бгәалаҟазаара шԥаҟоу? – иибоз агәра шимгоз лирдыруазшәа, дааирӡырҩит.
− Убри азын даҽазнык уансызҵаа…
− Уи акәым сызҿу, – иҳәеит иара, ибжьы қыџьқыџьуа.
Ауаҩы ихәыцрақәа еиԥхьытталоит, акакала игәалашәо ахҭысқәа рҵакы еизиркәкәарц алшара анимоуа. Усҟан акы игәы канажьуеит, даҽакы игәы шьҭнахуеит. Ахәыцрақәа рызынтәык иаразнак еишьҭарххӡаны ианааизцәырҵлак, ибзиазар – насыԥ дуны иуԥхьаӡоит, иҽеим хәыцрақәазар… Усҟан дара иааибырҳәахьаз зегьы лыбла ихибаалазшәа, длыхәаԥшуан, акыр дкылкааӡаны, изгыз лцәа-лжьы ахьибоз, днасыԥдахар ҳәа длыцәшәон. «Убри азын даҽазнык уансызҵаа…» – илҳәарц илҭахыз аҵыхәанӡа ишылимырҳәазгьы, игәҭакы ҵабыргхазшәа, лара лымчымхара даҿагыланы дықәԥозшәа ибеит. Уи аӡбахә ацәыргара даҟәылхырц шылӡбахьаз идырт, аҵыхәтәанӡатәи лажәақәа илымҳа саркьалҵас иҭаҩуан.
Ибла аацәаакит ахаҵарахь зықәра нагаз ауаҩы. Цәыкәбар лаӷырӡык иԥынҵа илавалеит, иԥхаз ашьҭа ныжьуа. Иџьыба ачавра ҭигар иҭахын, аха иҽырҵысрала иҟалаз ззымдыруа игыланы иԥшуаз рҿаԥхьа иҽимыргамарц, ҭынч дтәан. Лхаҿы шибарҭамзгьы, иҟалаз зегьы лхаҿы иааганы, дышихәаԥшуаз ицәа иалашәан, иаҳагьы игәы ԥшаауан. Лара мгеимцарак азы диҿаԥшуа даанхеит. Иеилылкааит ари ауаҩы
иуаҩышьа макьана инарҵауланы ишылзымдыруаз, ари ахҭыс уи аҭҵааразы ишылзымҩахоз, уи аҵыхәанӡа аилкаара шылуалыз, иахьатәиала лара лыда ус аныҟәара аӡәгьы ишлылымшоз.
Мадина дҩаҵҟьан, иаҳа илдыруаз аӡәы дынидгылан, Мардасоу иижәыз маҷк иԥырхагахазшәа наиалҳәан, нас дара рҩыџьегь аӡәаӡәа инарахәыҭхәыҭын, ус зегьы ҩдәылибагеит. Иара ичавра ааҭиган, инаиҿеигәеит. Лынасыԥдара далаиршәыма? Лара лхалагьы дзаазеи, дыззааз иҿы анасыԥ шлызԥшымыз лдыруазар? Азҵаарақәа еишьҭаланы изааиуан, урҭ ириҭашаз аҭакқәа рзы дыбжьажьон. Ҭацабаразы џьоукы шаауаз анааиаҳақәа, излауаз ала, ихы инапаҿы иааганы, дҩагылеит. Урҭ рыдныҳәаларақәа изеиԥшын, ирыцижәыз аҵәыцак ашьҭахь, агәарԥ аҿы уаҟьан-чаҟьанк ҟалазма уҳәо, рбжьқәа гон. Урҭ агәарԥныҳәахь еибарххозаарын, иара илыбаара иазԥшын. Аҭаца лакәзар, ак лгәы иалаӡамызшәа, дымцар шьҭа ишамуаз ирдыруа, дааидгылан, ихәда лнапы аакәлыршан, абзиараз ҳәа наиалҳәан, игәы ҭынчзарц днаилабжьан, аҩны даннеилак даԥхьарц, иаԥхьа џьыба қьаадк нҭаҵаны, ашә аҿынӡа днаскьалгеит. Абарҵа игылаз днарылсын, иара длалбааит… Агәарԥ ныҳәа анҵәамҭаз, Ламарагьы длеир акәын. Уи даақәҵәиин, лхы лымхацәгьаханы адиван иқәтәаз аҭаца лахь ҿаалҭит:
− Бааи, наҟ ҳақәҵны ҳцап, ирҳәои-ируеи ҳәа ҳазымхәыцкәа!
− Зегьы хьшәахеит. Шьҭа ус иауам. Абзиараз…
Лҩыза даалгәыдлыҳәҳәалан, днаскьалгеит. Лымацара дзаҵәха даанхан, азала дамкәа дааҩнахеит. Иаҳагьы деицәахон, лхаҵаҩызеи лҭацаҩызеи агәарԥныҳәа ашьҭахь, аҩныҟа изгашаз амашьына инҭадыртәарц, агәашә ианынҭырга. Амашьына ишҭалоз, уи шдәықәлаз лымбарц, ахышә даадҵын, лыблахаҵ гьежьыр ҳәа дшәаны, адиван ахь даахынҳәит.
Усҟан амашьына, агәарбжьара ибжьаланы, ахәы иаҿаҵәиуа, нас, макьана кәара бзиак иаҟараз, ӡиас хәыҷӡак иаваршәны, ацҳақәа инарықәс-аарықәсуа, алада, амҩаду ахь, ахы хан. Аныҟәцаҩ ида уа иҭатәаз ахаҵаҩызеи аҭацаҩызеи ажәак аарыхәлашәозмыт. Амҩаду ахь ианкылс, амашьына убас икылҟьо иаарызцәырҵыз раахарц агьрыгымхеит, аныҟәцаҩ амашәыр иацәигеит акәымзар. Ламара дшәаны Мардасоу ижәҩахыр днахьынҳалеит, иара иҽмырҵысӡакәа дтәан, зегьы изеиԥшызу, иҟалаз изгәамҭазу лзеилыргомызт. Амҩаду дааныҵны, аҭаца дызлыҵыз рҿы инеины, ргәы аадырҭынчырц, аныҟәцаҩ Ламара лакәын иазҳәаз, Мардасоу, ибла шаҟәахазшәа, дыԥшуан уи аамҭаз. Агәашә аԥхьа машьынак шааиз анырба, аҩны иҟаз ани лԥацәа руаӡәи ааҵәырҵит. Иааиз аԥсшәақәа аарарҳәеит, арахь анҭгьы арҭгьы ргәалаҟаӡамкәа иааидхалеит.
− Уҩыза бзиахә, еҳәшьак илеиҳаны заҳаҭыр убоз, дганы дахьуртәаз бзиарак лбап ҳәа угәахәоу?
Рҿымҭра ааԥлыргеит ан, изыниақәаз хәыц-хәыц илдыруазшәа, амала аӡә длыргәаар лҭахымкәа, лбжьы ҭмырҟьакәа, аҭагылазаашьа злаҟаз ала, акыр иаарԥшқаны. Ус дахьибоз, Мардасоу иаҳагьы деиланаршуан. Ирлас аҩны аган днавалан, уа иааиуаз аӡыхь ааитан, инапсыргәыҵа инанҭәаланы, амца зхыз иблақәеи, амцаԥшь зҿықәыз ихаҿы инарықәиҭәеит. Аӡыхь дзадымҵуа даадхеилеит. Ан илылҭаз ампахьшьы лыма, дааит Ламара.
− Иҟауҵо иаанаго удыруоу: дахьҩоугаз угәамԥхакәа угьежьит ауп, – ампахьшьы наилыркит.
− Цасҳәа иҟасҵо џьыбшьома, ҩызара ззаауз лҭагылазаашьа сгәаԥхаҵәҟьом.
− Уи дахьнанагаз ирхароума? Хаҵа думышьҭыр акәын.
− Лара бзиа сылбо, сара ус аҭак сзыҟамҵо…
− Умбои, ухала зегьы удыруеит. Улцәыӡыр ҳәа дшәаноуп хаҵа дызцаз, ҩызара лзуургьы зылҭахыз. Шьҭа акгьы узыԥсахуам. Ҳлеип аҩныҟа!
Иаҳауаз даршанхаӡан, иҟаиҵоз цқьа дзазхәыцуамызт, еицны аҩныҟа ианлеиуаз. Иааинырсланы иназыдтәалаз ачеиџьыкаҿ ирҳәоз, изыхныҳәоз, ихаҭа иажәа шеиҿикаауаз хьаас имаӡамызт, знык андәылҵра акәын дзыҳәоз, арахь аҵаси ақьабзи рывалара зылшахьадаз. Знык ианындәылҵ, ԥсеивгарак иоузшәа ибеит, аха амашьына
анҭалара дахыццакуан, уи ианҭала, – амҩаду ахь акылсра, уаантәы – игәарбжьара аныбжьалара. Ламара иҵегь ԥыҭк дцар акәын, уи амашьына дымҭыҵӡеит. Имацара дныбжьалеит. Иџьыба иҭаз абӷьыц ааҭигеит.
«Сгәы сыздуу сҩыза ду, иахьа улаӷырӡ сымбазҭгьы, сыдунеихаан исзеилкаауамызт аҩызаҵәҟьа дышсымаз. Даҽазны иеиԥшымкәа, иахьа еилыскааит анасыԥ шсымаз. Аҳаҭыр дуӡӡа уқәысҵоит, зегьы рзын иҭабуп ҳәа уасҳәоит. Ушысзыҟоу убас усзыҟаз! Варлеи.» Дааҭгылан, даԥхьон деиҭаԥхьон, иҿыцыз акы изцәырнагон. Аҵыхәтәан ихы дазҵаауан убри аҽны, уаанӡа аҵкыс, иаҳа изеилылкаазеи аиҩызараҵәҟьа шымҩаԥигоз? Уи бзиа дибон. Еҳәшьак леиԥш акәзу, ҩызак леиԥш акәзу, сабиаҵас акәзу издыруамызт, аха бзиа дибон. Амала ԥҳәысс дигарц зныкгьы игәы ишҭамшәацыз ҿыц дазхәыцуан. Лара дижьар иҭахымызт. Уажәгьы игәы иалаӡамызт иара иакәымкәа даҽаӡәы дахьигаз. Днасыԥдахар ҳәа дшәаны, ицәа дҭахьҭшьуан. Изакәызи ари, – ихаҭа зыгәра цқьа изымгаҵәҟьоз ҩызара дузма?
Аҩны дшааизҵәҟьа, иҟаз-ианыз еилыркаарц дыхҭаркын, зегьы шыманшәалахаз нараҳәаны, дныҩналан, днықәиеит. Ихәыцырҭақәа шмаҷмызгьы, дкараха дыҟан, ила нцәынҭааит. Ихшыҩ аԥсы азшьомызт. Ихы-игәы дҭан. Ишԥалхылгарыз арҭ аҵхқәа? Адунеи лцәымӷахарызма? Лхаҵа дылцәымӷны? Рызынтәык лцәымӷны? «Варлеи! Варлеи! – ибжьы аагеит, ацәа дшалазгьы. – Ибзызузеи? Ибҭахымыз иҿы бышԥансыжьуаз? Изгәаӷьи?..»
Шарԥыеҵәа дацгылеит цқьа данзмыцәа. Агәарԥ дықәгьежьуан, амхы дҭан, уа усҟатәи ус шыҟамзгьы. Амра агылара аҽазнакхьан, аҩныҟа даныгьежьуаз. Иан ахәыҟаҵарҭаҿ, аршәыга ахьаалыртыз, деиҳәҭҟәыҟәлашәа дтәан, лызнапык ыҵаргылазшәа.
− Умшәан, амала агылара сцәыцәгьоуп, усыцхраа! – лҳәеит лара, лажәақәа рыбжа ыфо.
Ларма бла еицакхьан, лӡамҩа ҩашьахан, лҿы азганк еицаҟьан, лҿы азганк ала лыжьцәа лҿыҵуан. Лхы маҷк адабла шасыз мҩашьо деиҭанакхьан.
− Уара умшәан, уажәыҵәҟьа исыхгоит, сшьапы аасыҵашәазшәа сҟалан, – лыбз азганк ала дцәажәон. – Акгьы смыхьӡеит.
− Баала, бнықәсыриап, быԥсы аабшьар, беиӷьхап.
− Акгьы смыхьӡеит, умшәан, – лҳәахт, усгьы хьаа лымаӡамызт.
Дҩалыҵагылан, лызшьапык днықәыргыло, ажәӡы лҿыкәкәа, дкьаҳәӡа, адиван ахь днеигарц, иҿынеихеит.
− Унан, иаабықәшәази, бара хәаша! – ажәгәар дааҭыҵт анду.
− Акгьы смыхьӡеит, – лҳәеит ан.
− Иббеи? – ианду илбоз лҵәахырц иҭахын. – Аӡә ак ихьыр ҟамлаӡои, – ан лиарҭа днықәириеит. Иаб дыҟаӡамызт, усура дцахьан. – Аԥша бакит, – акыр шықәса раахыс лҽылхәшәтәуан, дацәшәарымызт игәахәт.
− Иҟалазеи, нҵәараа?! – дааҩналеит анду.
− Акгьы ҟамлеит, – уи дизеиқәкуазар ҳәа ҭынч иҽԥишәон.
− Ари амшьшьароуп.
− Баҟәыҵ, бара!
− Уаангыли, уара! Агьуздыруам, – изыхәлабгаз леиԥш лқьышә ҵысуан, амцаԥшь лҿықәлахьан анду, ачымазаҩ дыҩнахар ҳәа дышшәоз лзыҵәахуамызт.
− Ахәышәтәырҭахь баагароуп, – иан лахь даахьаҳәт. – Машьынак сԥшаап.
− Оо, арахь сыҟамкәа сусқәа ԥхасҭахоит, сабажәго…
− Бнапы бҩахеи! – аниҳәа, ларӷьа напы ҩышьҭылхит. – Егьи бҩахеи! – адырҩегь ларӷьа напы ҩышьҭылхит. – Уи акәым, барма.
Ларгьы лармахь днаԥшызшәа луит. Еиҭаҵуамызт.
− Изакәи, шәан? Сҿы кьаҳәхама?
− Мамоу, аха аԥша бакит, бымбои, ҳара бызлалҳаргои?
Мардасоу атачкакцәа дрылагьежьуан, иидыруаз ауаа еснагь ибон, аха, Рамин дҭахеижьҭеи, Мадина арахь дкылымсыцызт. Анышәаҭара аҽны иара уа дыҟан. Лара дымҩеиӡеит. Лҩызцәа дрымшьҭӡеит, лгәы иазышьҭымхыр ҳәа ишәаны, нас уҳәан-сҳәанқәа дырмаҷырц. Мардасоу, адышшылараҿ акыр иидыруаз ахаҵа дангәеиҭа, идырт иҭахаз иаб шиакәыз. Узышьҭаз, уааигәара дыҟаны, уара иахьакәӡамыз даҽа џьара уишьҭаны, – ари уеиқәымшәарақәа ируакын. Закәытә нырраз абри арԥыс даныҷкәыназ Мадина илзынижьыз еиликаарц, ихаҭа диқәшәар, диҿцәажәар, иеизааигәахарц иҭахын, арахь дихьымӡеит. Уажәы лара дабеиԥшаарыз? Дызмадаз рҭаацәарахь неишьа имамызт, машәыршәа амҩан аӡәы диԥыларгьы, дызҵааӡомызт. Дзықәшәаз ашьҭахь мшқәак уа дзаангылозу здыруадаз. Лаб иашьа иахь дцарымызт, уажәыҵәҟьа лымацара дыҟазар еиӷьалшьарын. Ус анакәха, уи ақалақь аҿы ирымаз руаҭахқәа рҿы дыҟан. Абас хәыцны, уахь ддәықәлеит иара, игәгьы дамжьеит. Аҩны ашә аартын. Лара ак лԥшаауан. Данылба лаԥшыла дааиԥхьан, аҟәардә даахан, аишәа днадлыртәалеит.
− Бшыҟоу еилыскаарц сҭахын, – илзеиҵымхуаз лылахь ааимидан, лыхәда ҭхәаа ҵҟәашааӡа инапы нахьшьны, дааирҭынчырц агәазыҳәара иман.
− Сабду инхарҭахь сцоит ҳәа иҳәон рҳәеит, ашәыр ганы иеиҭеиҳауазаарын. Уажәшьҭа дымцеи, – лылаӷырӡ лалҿеибаҳәеит, аха ирлас лхы лнапаҿы иаалгеит. – Саныӡӷабыз иареи сареи ҳсахьақәа ҭысхуан, уажәы избом, араҟа иҟазар ҟалап сгәахәын, аха сынҭаацәараха уахь изгазшәа сыҟоуп, арахь сызмоу иахьыргаз сыздыруам, – лҽырхәашәа адиван дахьнықәтәаз, лыхәда хҽын. – Акгьы агәра ахьаҳамго заҟа иҽеимзеи, – уи адин акәын зыӡбахә лымаз. – Асклеп ахархәара амазар иаҳа иеиӷьын. Иԥсыз анышә днаҭаны, иаагьежьуеит, – лгәы лзыҟажомызт, лымацара данааҩнахалак, дшыгәжәажәоз мҩашьо.
− Уи иаҳа иҽеиу џьыбшьома, – иара дҩагылан, ашьшьыҳәа ауаҭах ҭшәаҿы даалеиҩеит, нас ахышә ибӷа надиҵеит. – Ацәаакыраҿ ацәеижь ԥхасҭамхакәа изаанхом, ашоура иаҳагьы иазычҳауам. Иԥсыз иаарлас анышә дафар иаҳа иеиӷьуп, – аниҳәа, лхы еимлагәа иаанылкылан, аҽырҽырҳәа лылаӷырӡ рҿылархеит, иаргьы ииҳәаз ааицәымӷахан, лхы-лгәы шьышьуа дналыдтәаларц дыхиан, аха уи шлыдылкыларыз даазхәыцын, иҽааникылеит.
− Суҳәоит сымацара сааныжь! – лҭагылазаашьа зеиԥшраз ахьибоз ихаҭа деицәанатәыр лҭахымызт, уи даазхәыцыртә, лыхшыҩ аҽамырҩашьацызт.
− Мда! – иҳәан, дындәылҟьеит, аха, амардуан аҿы лыгәҭакы даазхәыцызшәа, даақәҵәины дҩықәнан, дааҩнашылахт. – Бзаҵәхар зуам! – лнаҩсан адиван днықәтәеит иара. Лара ҿылҭуамызт, акәтыҿырҳасра иаҩызахаз аамҭа иалагӡаны лымацара лаанхара заҟа илцәыуадаҩхаз лара заҵәык лакәын цқьа издыруаз. – Изуам! – нациҵахт иара. Убасҟан иааинырт, идыргәааз аԥшқа иеиԥш, ихәда лҽынахалыжьыр шылҭахыз, дааҭымгылаӡакәа дхьынцыцха дҵәыуаларц, иара дигәыдиҳәҳәалар, лыбаҩ ԥҵәо аҿынӡа, лхьаақәа зегьы налхашҭырц! – Бымҵәыуан! Ҳазынтәыкгьы уи ҳазԥшуп, – иҳәеит, аԥсра зегь рацкыс иацәшәоз лара дшыҟанаҵарыз дазымхәыцӡакәа. Акала лгәы никыларц дашьҭан, иҩнапсыргәҵак рыла лхаҿы ааникылан, ҩызаҵас, арахь дылҿыгәҳәаауа, дигәӡит.
− Удәылҵ! – убасҟан иҭахаз ачарҳәра изылуазшәа, ныррак налгәыҵашәан, дҩаҵҟьан, лнапы ашә ахь иналырхеит.
− Сцаҵәҟьар бҭахыума?
− Удәылҵ сымҳәеи! Сзынауҿыԥшуам, – лажәақәа шҳамха инеиқәылԥсан, иаргьы дындәылҟьеит, ус иаҳа ибҭахызар иҳәазшәа. – Ҟоҳ, иныҟасҵазеи! – адиван деиҭанықәтәеит, зегь раҵкыс бзиа илбоз иахь ацәымӷра ҷыдала ишылзааилоз мҩашьахо дынҭагылахт. – Уаҳагьы сааигәара дықәлом, иара ида сыхәшәым, –
дқьыпшәыпуа, лызаҵәра лзышьҭымхуа, дҩагылан, ахышә дынкылԥшит. Амҩа ианыз иара дрыламызт.
Усҟан иара аҩныҟа дыццакуан, ҿыц итачка аашьҭихырц. Иԥсыз диҵашьыцуазшәа игәы инаҭон, убасҟатәи лара анышә иамадаз дизыгәырҩон, уи ала лыхә ҳаракны ишьартә, дуаҩ дуны дибон. Зынгьы ибзиабара цагәуазшәа ибон, арахь лызхәыцра дзаҟәыҵуамызт, џьара акала длыцхраарц дашьҭан, арахь мҩа изыԥшаауамызт. Автобусқәа дахьырҭаз, ма ацәаҳәа дахьықәгылаз ибла ихгылан уа, ма ана еицырхыргоз ахҭысқәа. Игәалашәон уаҳа дизымааирц анлеиҳәалоз, аха адырҩаҽны имариашаны дааидгылон, уаҳа илызԥшымыз иара ихьаақәа нихԥсаа илгон. Аԥшқара лгәыҵамыз џьашьаны, даҽазны дибар иҭахымызт, уи ус шакәыз агәрагараҵәҟьа дамҽханакырц дшацәшәозгьы, арахь дизааигәахон лыблеи лҿаԥшылареи ирхыҳәҳәылаз аҟәымшәышәра иара дхырԥаауа. Уи лыԥҳәыс уаҩ ҷыдарақәа рыгәра игонаҵы, иареи лареи реизыҟазаашьа астресс аҿынӡа даннаргалак, изцәырҵлон даҽа идеиақәак, иаҳҳәап, зны аԥхыӡ изырбаз ажәабжь «Аӡыхь» иҩыртә. Абыржәшьҭак иӡыхь ҭабазшәа ихы ибон, аха еснагь еиԥш уи агәрагара дамҽханакзаргьы ицәымӷын.
Уамак мҵыцкәан, Ԥсоу нырцә, аказакцәа рџьармыкьа иавгаз амҩаду дшаныз, дахьнеишаз аҭыԥ аҿы лара дгылан. Дахьыҵабгарыз изымдыруа, дааҭгылеит, лылаԥш дыҵашәарымызт игәахәызшәа, жәпаҩык ахьеилагылаз днарывҵалеит. Лара, лшьара дықәларц лҽазкны, аха макьана лҭыԥ ахь ирлас дышзымхынҳәуаз ибзианы дыздыруаз иара иныруа, лхы аалырхеит, акапанга даҳәарц. Иаргьы дналыдгылеит. Акапанга анлырхынҳә, рҩыџьегь хазхазы игылахын, лыҭитәқәа згашаз даҽа џьоукы аалыдгылаанӡа. Акапанга ҿыц иааимылхын, лусқәа анеиқәшәа, лҽеидкыланы дааизааигәахеит. Иара изынхаз ргаанӡа, уа иеицәажәон ҭынч. Зхада хы зымбо лакәны лхы лԥхьаӡон, анышәынҭрақәа дахьырзынхаз. Амала аԥсра лҭахӡамызт, уи даара дшацәшәоз аалылжжуан. Динк агәра ргозҭгьы, иаҳа ргәы шҭынчзаауаз даазыхынҳәыхуан. Уанԥслан нахыс акгьы шыҟамыз удыруанаҵы, уҽырҭынчны ари адунеи ақәзаараз уҽузырманшәаломызт.
Ариабжьарак зынӡа дзаҵәӡазаарын, уи лымхаҳәон шьҭахьҟа амҩа иананыз. Дҿаҳәаны деимырхха акы дакын. Иҭахаз иргылараз акгьы ахьылзыҟамҵоз лгәы ԥнажәон. Иҟаз зегьы лгәалашәозаарын. Ашкол шықәсқәа заҵәык шылзымхоз лдыруан. Избанзар уажәшьҭа еибагар шыҟамлоз лдыруан, иеиуацәан азын. Зегьы ишырбоз дицын, диацәажәон, дицәкашон. Зны, ажь анырҭаа ашьҭахь, аколнхараҿынтә аҩныҟа ишаауаз, ақәа алагазаарын. Аԥсақәа ирыҵагылан. Даҽа зны ианыкәашоз, алашара ыцәеит. Абыржәы дшигәыӡуаз аалнырын, лхы днахеит, аҳауаҿы «аҵәах» ааиҿыҵгеит. Имш ираз иҩны ианыҟаз, рҩызцәа еиманы егьи ауадаҿ инеит, рҩыџьегь еицныжьны. Дҩышьҭиԥаан, дыргьежьуа ауада дааҩналеит. Рырҵаҩы дааҩнашылеит. Убри ашьҭахь лызкылԥшра цәырыргеит, еиҳараӡак уала-гәыцхәыла илзааигәаз. Жәыргьыҭ Дадиани рхан рбарц ианцаз, шьҭахьҟа амҩа ианықәла, лнапы ихәда инықылҵан, амашьынаҿ дыцәеит. Ашкол иалгар, уаҳа дылбарц шыҟамлоз лдыруан, рҩыџьегь аӡәи-аӡәи рҿаԥхьа ицқьан, ашьҭахь ԥҳәыс дзымбацыз хаҵак дшызицымцоз агәраганы дыҟан, дигәӡыргьы луит… Аинститут дахьҭалаз иара длызнеит, лара дцәырымҵит. Уажәшьҭа рыуацәа-ргәыцхәцәа диганы дыҟазаргьы цәгьа ирбомызт, амала иара дҭамхандаз. Аԥсраҿы дымнеиӡаришь ҳәа ишлызҵаауаз лаҳахьан. Аԥсра зегьы уананажьуан, егьырҭ ахҭысқәа рҵакы маҷхон. Иан ԥҳәыс дааигарц диҳәалозаарын. Мадина илеиԥшыз диқәшәар дшааигоз ала, диргәыӷуазаарын. Ақалақь аҿы даныкҿаз, лҩызцәа дрыцны дахьнеиз, иан Мадина илалҳәеит идеалс имаз лара шлакәыз. Абарҭқәа зегьы лгәы лдырхьуан. Ахәрақәа аатын, ҿыц илхьаауан, аха уажәык рҽеизганы. Иҟалҵарыз лыздыруамызт лара, иҳаракӡаны дзызхәыцшаз ауаҩы лхьаақәа лхаиршҭыртә заа дылмықәшәахьазҭгьы.
Мардасоу амҩан Мадина лаартрақәа дырзыӡырҩуан. Зынӡак лара данлызԥшымыз дааидгылеит. Уаҟа илахь ааиҵыхны ажәак лықәимҵеит, илҭахыз акапанга налиҭеит; ашьҭахь деиҭаизааит, уажәгьы агәра игаӡомызт изааигәахоз лара шлакәыз, ихы еилагьежьуан, хьаакгьы изцәырҵуан. Дзеиԥшраз анылба акәхарын,
лгәалаҟазшәа лҽаалырԥшырц дшаҿызгьы, лбжьы лыхәлашәаны, амҩа иахьаныз, лгәы иҭақәаз изцәырлымгар аҩнынӡа илызнагомызт. Хәыҷы-хәыҷла, акы еибызымҳәацыз иреиԥшны, амашьына инҭалеит, абжьааԥны еиԥш, амҩа мҩасит, длыбааганы доуижьҭит, издыруаз ауаа шынеиҿахәыҭ-ааиҿахәыҭхәыҭуазгьы, ргәхьаа уамак имкӡакәа. Амала анаԥш-ааԥшцәа агәра ргарц агьрыгмызт арҭ аиҩызара ада акгьы рыбжьамызт ҳәа, избанзар зегьы иахьырбоз рхы шымҩаԥыргац имҩаԥыргон, урҭ ирмаҳакәан иеибырҳәоз иалырдраази. Аԥынгыла ԥжәазар? Усҟан иара игәы уамак иҭынчмызт, иахьцалак, иагьа иеизааигәахазаргьы, иаарыбжьаҳаз макьана зынӡакҵәҟьа амҩа ирзанымгацызт. Аиашаҵәҟьа уҳәозар, даҽаӡәы иалымҳәақәашаз амаӡақәа ицәылҵәахӡомызт, лыгәҭакы аӡәы ициҩылшар акәын, ус илзыҟалаз иаразнак зыгәра лгаз иара иакәхеит.
Уи иуаҩра аазыртыз (иара излеиԥхьаӡоз ала) лыуаҩра лцәыӡыр, иара баша адунеи дықәхон. Лара адунеи лцәымӷны дҟамларц ақәԥара аҭахын, лыуаҩра хьчатәын. Рамин дҭахазижьҭеи уамак ҵуамызт, ԥхьаҟа бзиара ыҟаны илбаӡомызт, акгьы дақәгәыӷӡомызт. Урҭ даҽазны атачкакцәа ианынрылагыла, убри аӡбахә аацәырылгеит. Лымацара даанхар ҟалаӡомызт. Дызмаз рҿы дзаҵәымзи. Лыҷкәын заҵәык дара дахьыртәыз дыннакылон лара, аха уи иоуҳәарызи, иеиликаарызи. Авагыла ихаҭа диҭахын дахьынӡахәыҷыз.
− Заа сызҳаит. Ԥыхьа еиԥш скәашандаз, сшәаҳәандаз, сыччандаз, сыхәмарындаз ҳәа сыҟаӡам.
− Аԥсра ашьҭахь аума? – еилкаан иарбан ԥсраз зыӡбахә имаз.
− Ааи… Акәхап. Уажәгьы аԥсрақәа ԥхыӡырла избоит. Акымзарак сҭахӡам. Асҵәҟьа сҟалоит ҳәа сыҟамызт.
− Быҷкәын бнапы дануп, ус бҳәар ҟалома, – дааҳәны цқьа дналҿаԥшызар, даҽазны иеиԥшымкәа, лыхәда, лыцламҳәеи лӡамҩақәеи рыҵаҟа, даара иԥшқан, уаҳа аԥхынрагьы амра ахьылымкуаз џьеишьон.
− Иҭацәуп адунеи. Арахь уара уҭаацәароуп, саргьы – убас, нас ишԥаҟаҳҵареи?! Атачкакырҭаҿ ҳаибабалап. Сгәаныла уи акраҵанакуеит. Ус иугәамԥхои?
− Исгәаԥхоит, аха исызхом, – игәы иҭаз ҿыц илзааиртыр маҷк лгәы ннакыларызшәа дазхәыцуан.
Аказак рџьармыкьа инықәгылеит, арахь ааира уамак ирҭаххалаӡомызт, аха иааицәажәарц, иааидхаларц ргәы азыҳәон. Амшгьы ақәаԥсата лалагозма уҳәартә, ичкәаҳауан. Аахәацәа ахьаарыдгылоз ирԥырхаган, рызхара изеицәажәомызт, иагьзеибабомызт.
− Мардасоу, – даахьалырԥшит лара иаалырҟьашәа, – ныҳәак ахь сцараны сыҟоуп, ҵкы ҽыцк зӡахыр сҭахыуп. Абна бак рҭиуазшәа сыҟоуп, снеины сааиаанӡа, сыҭитәқәа уаархылаԥш!
− Ҳәара аҭахыума.
Ауаа рыжәпара далҳәҳәо дахьнеиуаз, длызԥшуан, илаԥш дааҵшәаанӡа. Лыхынҳәра дазгәаҟуан, лара дгьежьуамызт. Дагьаалыцәшәан, иеивагылаз аҿхышәқәа дрыдибалозар ҳәа, блала иеимидон. Амҩақәа рахь днаԥшит, дааԥшит. Иҟалаз изымдыруа, даалыцәшәеит. Ивагылаз иҭитәқәа рнапы инанҵаны, дызлацаз ала иҿынеихеит. Амҩахь дкылсит. Дибаӡомызт. Аба ахьырҭиуаз изеилкаауамызт. Дшаҟьо даақәхеит. Иаалырҟьаны хаҵак дышидгылаз илаԥш налықәшәеит. Ларгьы даагәалҭеит. Лхыбаара ихаҿы ианыԥшуан. Афы иҿасызшәа даақәҵәины, иҭыԥ ахь дхынҳәит. Лара дкылхх иаразнак дизҵааит. Иҟаиҵаз шиашамыз ихдырраҿ ишыҟазгьы, адунеи дықәӡамкәа, игәы лыцәкаҳазшәа, деилышша дҟалахьан. Иҭацәын иааикәыршаз зегьы. Убасҟан иԥҳәыс лҭагылазаашьа, уи лхымҩаԥгашьала лаҳаракыра ахьҩеиуаз даазхәыцит. Ҩ-мцак дрыбжьамблыр ԥсыхәа шимамыз ааинырит. Аха уажәы адунеи ҭацәыран, Мадина дшааидгылахьазгьы.
− Уамашәа иубаша, – иаалгаз аба нықәылҵеит, – схаҵа сихыубааӡом, сызгәынқьуа Рамин сихыубааӡом, машәырла исықәшәаз сгәыцхәы сихыубаауама?
− Мамоу, џьыбшьт! – дыԥхашьаҵәҟьеит иара. – Аба ԥшӡоуп, ибшәыбҵар иагьа банаалап. Ибнаалап сҳәаӡом.
− Иаасхәеит, аха иаласхызи ҳәа шьҭахьҟа амҩа сануп. Аныҳәахь сцо сыҟоума, аԥсҭазаара сзеидарахо салагеит.
− Бхы бнапаҿы иаабгароуп.
− Схы снапаҿы иаазгоит, иумбаӡои?
− Избоит, аха иҵегь быҽбырӷәӷәароуп.
− Сгәалаҟазаара шьҭысхып аныҳәахь сцар сҳәан, аҵкы ӡахра сҽазыскит, аха уигьы сҭахым. Акымзарак сҭахым. Иуасҳәарц исхашҭыз: Асҭан иҩызцәа дрыцны, Егры дцеит.
− Аиаша?!
Мардасоу ицәымӷахеит ихаҭа уахь дахьзымцацыз. Шьҭа дхәыҷымызт, дрыццарц идыргаломызт, аха ихала иҽазикыр акәымзи. Ус Адамыр дымцази. Иахьа иибақәази иаҳақәази игәалаҟазаара ԥхасҭартәуан, иаазгашазгьы издыруамызт. Асҭан иҩызцәа дахьрыццаз лара лгәы иалаӡамызт, уи деибга дшыхынҳәуаз агәра лгон. Анцәа дихьчаны адәы дшықәиҵаз агәра шылгоз аацәырылган, иахьынӡалҳәоз лыбла лхаччон, Мардасоу дагьааиҿаччеит, дааиахәмарт, абзиақәа ракәын иԥсуаз ҳәа, егьырҭ ҳазшаз дырхылымԥшуази. Уи иаанагон аҵыхәтәантәиқәа рхыԥхьаӡара дзацәажәозгьы дшалаз. Илҳәонаҵы дцәыҵыԥшшәа дихәлаччон. Ари адунеи абзиарахь длырхынҳәырц игәы иҭамшәаӡакәа, игәалаҟазаара ҟалан, ивагылаз даарҿаччеит, урҭ уамашәа дырбон иара, ас иаалырҟьаны иқьаф ҭазҵашаз рзеилмырго. «Абри лааҿаччара акәызма исыгыз!» – иблақәа разӡа длызԥшуан.
− Ах, сҭаацәарамазар, бхаҵа бааимҵԥаа, есс!..
− Угәы иалоума уахьҭаацәароу?
− Ибҳәо закәи!.. Сгәы ишԥалоу! Закәытә хшаароу бдыруама!
− Шәарҭ ахацәа шәхы ада хы шәҭахӡам, – лҽеидылкылон, иаргьы ларгьы рыхәҳахәҭра ианалга.
− Сара бара сшыбзыҟоу иреиҳаӡоу, иҵаулаӡоу цәаныррак еиԥш, дунеик еиԥш сахәаԥушеит, – иҽеидкыланы дналышьҭалеит. – Бара ибҳәо закәу сзеилкаауам.
− Уара бзиа иубо ухоуп, сара соума, – амҩаду ахь икылсуан. – Уара уҭаацәара еилаурбгар уҭахӡам, сара сахьҭаацәароу атәы зумҳәои?
− Бхаҵа Рамин рыцҳа иеиԥш бизыҟазар, усҟан усгьы сҳәаӡомызт, – амҩаду ианыз дырԥырхагамхарц, иаҳа иахьҭацәыраз данылон иара.
− Схаҵа сшизыҟоу уара ушахәаԥшуа иашам. Аизыҟазаашьеи абзиабареи акакәым. Рамин бзиа дызбон, аха схаҵа иаҳа ибзианы сизыҟоуп.
− Сҭаацәара мап рцәыскыр, – ихы иҭамшәоз аацәыригеит, – бара бҭаацәара рылҵра былшозу?
− Усцәымӷахон. Ухәыҷы бзиа думбозар, сара соума иубо?
− Сара аԥсахра зхы иаҭәазшьо сакәӡам, аха ара аус даҽакала иҟалеит. Уи бара боуп изыбзоуроу. Нас сҭаацәарамзар, усҟан бсықәшаҳаҭхарызу?
− Џьоукы ргәырӷьара рымкәкәааны сара исызгомызт, зегьакоуп. Убри азоуп сагьзынасыԥдоу.
− Ибҳәаз иашоуп, – длықәшаҳаҭын иара, – сиегоиступ. Амала сара сеиԥш аӡәгьы бзиа бибаӡомызт. Раминҵәҟагьы имаз қәыԥш бзиабаран.
Илаҳаз ақәҿылымҭит. Иара иеиҿаирԥшыз лара дазымхәыцӡацызт, аха, инҭкааны еиллыршәшәар, лхаҭа уахь дазкылсуан. Ишԥаҟаларыз илзыуадаҩцәахаз абри аамҭаз, зегь раҵкыс бзиа дызбаҵәҟьоз… зегь раҵкыс бзиа илбоз иуаҩышьа лызкамшәар! Иагьа ус иҟазаргьы, амҩа дахьаныз, иаалыцәхасуаз драцәҳарц агьлыгхомызт, џьоукгьы дынрықәҵәҟьон, изҭашәаз аамҭа дара иааргазшәа. Иара иибоз, иаҳауаз итәала игәникылон. Издыруадаз аԥсеибакра иацыз аҽаанымкыларақәа уажәраанӡагьы илымазар, аха, раԥхьаӡа иара дирҽхәазижьҭеи, урҭ лҵәахуазар, иара иакәзар «дуаҩызтәыз»; уа лҟазшьа бзиа нас иара иуаҩра цәырнагеит, иарӷәӷәеит. Амала Рамин иҭахареи лҩызцәақәак ршьыцрақәеи ицәырыргеит иҵархаз ԥыхьатәи лҟазшьа аҷыдарақәак. Усқәа ракәымзаргьы
ҟаларын, аха иара иҭахын рҩыџьегь шхеибарҭәаауаз дазхәыцлар. Уажәшьҭа дықәԥар акәын, лара луаҩрахь лырхынҳәраз, усгьы леиҳәеит:
− Бара суаҩыбтәызшәоуп схы шызбо. Уажәтәи бҟазшьақәа исырҳаз зегьы сыцәдырӡуазшәа збоит. Бхы бнапаҿы иаабгароуп. Ҳарҭ ҳаицыҟазаартә ҳзыҟалом, аха иаҳмырӡроуп ҳагәҭакы. Даара агәра згоит сара сеиԥш аӡәгьы бшеилимкаац, бзиа бшимбац, бшимбо, бибарангьы дшыҟам.
− Уи агәра сымгозар, уааигәара саазгози?!
− Убри азоуп бара бхаҵа иҿаԥхьа уамак сзыԥхамшьо.
− Уи иахьа Егры дыҟоуп. Иуасымҳәахьеи?
− Саргьы сцароуп.
− Шәызынтәык убра шәыҽҭашәшьуама?! Зынӡак сымацара сынхарц.
− Сара саҟара уаҩы биқәымгәыӷӡацт быдунеихаан.
− Иашоуп, – маҷк даазхәыцызшәа, диқәшаҳаҭхеит.
− Ус иагьа иҟазаргьы, аԥҳәыс илҷыдароуп азын, маҷӡак иадамхаргьы, хәыҷӡак сцәыбҵәахлоит.
− Издыруада… – дыбжьажьартә аҭак илҭеит, зынӡак дызиқәымшаҳаҭхеит, избанзар дыԥҳәысҵәҟьан, аха лхы иҭагьежьуаз хәыцрак акәын: абыржәгьы изеилымкааӡацзи иарбанзаалак ак ицәылҵәахырц шлылымшоз?
− Шәеидызбалахт! – дара ацҳа иаақәсхьан еиԥш, даарыдгылеит Ламара, ажәҩан даалҟьазшәа даацәырҵын.
− Иҟамлаӡои? – дыччон Мадина, зымаӡа зҵырхыз лыԥшра шьҭыхны.
− Бара бызцу дыбдыруоу, уажәгьы дыбзеилымкаацу?.. Мардасоуи бареи шәеибаҭахыуп ҳәа аҳәара иаҿуп.
− Изҳәо дарбану? – дҵааит Мадина, Мардасоу анҿимҭуаз, уи иеиликаауан Ламара лажәа ахы ахьхаз.
− Абра шәыздыруаны иаашәыкәыршоу зегьы. Бара сыздыруам, аха иара даара биҭахыуп, агәраганы сыҟоуп. Баргьы дыбҭахыуп, иуҭахымхо иоума. Саргьы зны даараӡа сиҿынҵәаауан, сизгәамҭеит акәымзар. Сара сибозма, иара иидеал длышьҭан, џьара бызбахьеит ҳәа басымҳәози…
− Ламара, баала! – џьоукы лымахцә данкны иналыхеит.
− Уи зны ҭынч ҳалацәажәап. Арҭ ируам, иббоит, – Ламара, лыжә аҽҽа аризшәа, Мадина дахьылбахьаз ахьылгәалашәаз убасҟатәи даргәырӷьазшәа, лҩызцәа днарышьҭалт.
Ирзымдыруаз шырмаҳазгьы, рҩыџьегь рыӡбахә иахьалацәажәоз рыхәда хнаҽуан, ҿымҭӡакәа амашьына аангыларҭахь иахькылсуаз, зегь рылаԥш дара ирызхазшәа рбон. Автобус ианҭала, ауаа рыбла иацәшәон, лара днатәеит, иара ашьҭахь дгылан, илаԥш дыҵамшәартә, уажәи-уажәи уахь днаԥшлартә. Дрыцҳаишьон. Автобус, еиҵақьуа амҩа иахьаныз, ана-ара илбаацԥхьаӡа, аԥсы иаҳа-иаҳа инеивнагон. Инхаз дрызхьамԥшкәа, Мардасоу Мадина длыцхрааны длыбааигеит абжьааԥнеиԥш.
Алашьцара аҽазнакуан. Лара дыццакит аҩныҟа. Ишыхарамзгьы амҩан лықәхәлар лҭахымызт. Алашьцара даара дацәшәон, аиҳараӡак аԥсы иԥсыбаҩ наунагӡа цәылашарак ахьзымнеиуаз адамра иахьҭаз аалгәалашәонаҵы. Дақәшаҳаҭымхар амуа адунеи шлықәымчуазгьы, иҟалаз дзақәшаҳаҭхомызт. Абас зыхьыз иара зиакәхазеи?! Зегьы лцәымӷнатәуан уи ахҭыс. Аха иара ида иҭахоз маҷызма? Аамҭа ус иҟалеит. Иахьцалак иара дҭамхар акәын. Иаалгаз афатәқәа аҩныҟа иналган, ахәыҷы дахьыҟаз еилылкаарц, ланхәа дылбарц данаақәгьежь, егьи дааиуан арахь. Уи лԥшра ари лшьапы аалымнахӡеит.
− Иҟалахи?.. Аӡәыр дыԥсыма?
− Иҟалахи, аха… – иаҳагьы дзыршәашаз ала, анхәа даацәажәеит. – Шәҩны блит.
− Аӡәыр далаблыма?
− Мамоу, аха…
− Ус акәзар, иҟалалак агьоурым, – анылҳәа, ланхәа илаҳаз даршанхеит. – Зегьы рыԥсы ҭазааит.
Ус иагьа иҟазаргьы, ауха дымцар лзымгәаӷьит, ргәыла ҷкәынак диҳәан, имашьынала дигеит. Аҩнеихагыла азааигәара абылра ацәыхьчаҩцәа ыҟан, ирласны идырцәеит. Абжеиҵыра рзеиқәмырхеит. Аӷьычцәа ҩналарц рышә хаала ианырзаамырт, (уаҩы дшыҟамыз еилырымкаахьази), амца ацрарҵан, даҽа квартиракгьы блит. Иҩназ ргәылацәа аамҭала ирыдыркылон. Аццышә зыҩнаԥсаз руаҭахқәа днарыҩнаԥшын, лгәы лыхьуа длалбаан, амашьына дынҭалан, дхынҳәит, уаҳа уахь дымгьежьырц.
− Быҩны блызшәа бгәалаҟазаара збаӡомеи, – агәыла ҷкәын ак иақәымшәаз лыҽлеиԥштәны илбаауаз уамшәа дибон.
− Иҟасҵои нас? Ауаҩы дыԥсуеит, имаз зегьы нхоит.
− Ааи, аха уԥсы ахьынӡаҭоу иуҭахыу зегьы умазароуп.
− Аус злоу – уаҩԥсы даламблызааит. Абзиараз!
Амашьына длалбаан, иара нагьежьны ицаанӡа ҳәа, дааԥшит. Аҩныҟа данлеи, аԥхын шоура иаркараны, ателевизор аҿаԥхьа итәаз лыҷәкын даашьҭылхын, ашьҭаларҭахь дналган, иаб ииарҭа днықәлыриеит. Асҭан дааизхәыцит. Аҵыхәтәантәи аамҭаз адиверсиақәа рацәан, дара аԥсуаа рхалагьы иеибашьуан, ахҵәацәа рмал амшала, идырӡацәомызт акәымзар. Акы имыхькәа даандаз! Маҷк даатәеит лара, лԥсы ааиҭалкырц. Ашьҭалара акәын дзыҳәоз. Убасҟатәи дкарахахьан. Аха ланхәеи лабхәеи макьана азалаҿ итәан. Уахь лҿыналхеит, акы инамыцҳацзар акрырҿалҵарц.
− Уи илеиӷьу лыԥшаара цәгьоуп, – илаҳауан лабхәа ибжьы, уахь дныҩнашылаанӡа. Дааҭгылеит лара, идырҽхәоз лыӡбахә лаҳарц лҭахны.
− Уаҩы дыҟам, аиашаз, – уамак зхаҵа иаҳаҭыр зымбоз ланхәа, лхаҵа ида лыгәҭыха зылҳәашаз дылмоузар акәхарын. – Убас иахьа уамашәа дызбеит, лҩны шблыз анласҳәа.
Мадина иаалгәалашәеит Мардасоу «ибеиӷьу дыҟам» ҳәа шлеиҳәоз. Усҵәҟьа акәын ҳәа лыхшыҩ азымцахьази, «уажәоума ианыжәдыр» аалгәахәын, лқьышә ҩышьҭхны, азала дныҩналарц цәгьа илымбо, лшьаҿа неихылгеит, аха илаҳақәаз иаразнак лхы инҭҟьан, дшыҟац лхы лбо, атәамбара лымаӡамкәа даақәгылеит. Абыргцәа уаххьа шырфахьаз анеилылкаа, лхаҭа усгьы лгәы агьагомызт, ашьыжь илԥылашаз усқәак лҽынарзылкит. Адырҩаҽны Ԥсоу дцарызу дымцарызу шылзымдыруазгьы, иақәылкыр заа амҩа дзықәлаӡомызт, илгашаз ашьыжь иеиқәлыршәар акәхон. Ланхәа лхаҵа длыма данца, лара, урҭ ахьтәаз иааилырганы, аӡы дҭалеит. Имыршцәакәа лҽаалкәабан, дшаагьежьыз лхәыҷы дхылкын, лыҽнымырхацәакәа дышьҭалеит. Рамин ашкол ианалгозгьы ихаҿсахьа лыбла ихгылан. Уажәыҵәҟьа убри иԥсы ҭазар ада акгьы лҭахымызт. Ус лҳәеит ҳәа, уи дҭахеижьҭеи, даҽа хәыцырҭак ӷәӷәаны илызцәырҵхьазма. Ишԥаҟалҵоз Мардасоу бзиахә даалызкамшәар?! «Бзаҵәхар зуам!» – илгәалашәон уи дшааҩналаз. Иара дызҿызеишь уажәы ҳәа изхәыцра хааӡа дшышьҭаз, лыԥхыӡ даланы ацәа дынҭанагалеит.
Усҟан иара, автобус данлалбаа, дышиашаз Адгәыр иԥҳәыс лҿы дынкыдгылеит, ахәшәтәырҭахь дыҟан лара, иҿыцыз акы еилылкаазар идыруазарц иҭахын. Уа маҷк даанхеит. Аҩны данааи, Алмас лыбла иаҳәон, заа имаара иахҟьаны, игәра шылымгацәоз. Иара ихы арқьиара дашьҭамызт, аха игәы ҭынчын лгәы дахьажьоз. Амала ҭынч иеицәажәеит. Алмас илҭахын Адгәыр дылбар, Мардасоу дагьаагәырӷьеит, ихала илеиҳәар илгәамԥхар ҳәа дышшәоз, лхаҭа уи дылбарц ианақәылк, изылгашаз афатә иаалацәажәеит. Ҽнак, ҩы-мшы ирхымгакәа, лҽеиқәлыршәарц лгәы иҭан.
Адырҩаҽны ашьыжь заа иусқәа дызрылымгеит, иагьа умҳәан иаамҭа рацәаны атачкакра имнахуан, ишьҭахьҟа ахаҵа ус нхон. Аҽны аҩны даԥырҵрын ҳәа игәы иҭамшәартә еиԥш, амш ҩеихьан, иаалырҟьаны аҳәаахьы ацара анааихҭашәоз. Шьҭа уи изычмазарахахьазар акәхарын ҳәа дазхәыцуа, амҩа дықәлеит. Иааигашаз ҳара
ҳган ала иԥшаан, ахәымҽханшәа диасит. Уаантәи даныхынҳәуаз, Ламара диқәшәеит. Рҩыџьегь шьҭахьҟа амҩа ианын, Мадина џьарак дылбахьазар еиликаарц иҭахын, игәаӷьны дызлазҵаауамызт. Аҳәаа ианаадгыла, ашә адыркхьан, ҩба-хԥа сааҭ рышьҭахьынӡа, иалахақәаз рҽеизыргаанӡа, иаурыжьуамызт. Убра ишгылаз, Ахарзаман, ҩ-ааҵәак итачка иақәҵаны, даарыдгылт.
− Автобус иақәтәоу аӡәы дсыҳәеит ачашыла изаасхәарц, ҟәрышьқәак аласырҳап, исцәагои ҳәа саҵоуп, – иҳәеит иара. – Абри аԥҳәыс иуцыз лхаҵа дырхәит ҳәа саҳаит, – инациҵеит уи.
− Изҳәада? – иааиҿыҵҟьеит Мардасоу.
− Абри ачашыла ззызго иоуп изҳәа. Иахьа Аҟәантә дааит, убра дышгылаз, ихәны ҩыџьа, х-ҩы ааргеит ҳәа иҳәеит, убри дызмоу, ижәла аниҳәа, иакәзар ҟалап сгәахәит. Ихьӡи иара?
− Асҭан.
− Иара иоуп.
− Иашазар ҟалап, иахьа дыҟаӡам лара.
− Лара илыздырӡом, – лҳәеит Ламара. – Арахь диасны дыҟоуп. Лгәы маҷк ибзиам. Абра лҩызак дынхоит, рҩыџьегь анеиқәшәа, луаҭах ацаԥха лылҭеит. Лыҭитә ашьҭаҵарҭаҿ инлыжьзар ҳәа сыҟоуп. Илзымҭиӡацт. Лҩыза лтелефон аномер удыруама? Аа, усҭ! – бӷьыц хәыҷык лџьыба иааҭылхын, инеилыркит, нас: – аха шьҭа уахьӡом, агәашә аадыртит, ҳцалап.
− Адырра лысҭароуп, – дааҭгылт иара, дара рҿанынырха.
Шьҭа адырра лиҭаргьы, уаха дзиасӡомызт. Ара игылаз аноурыжь, ашә ҩадыркит. Абаа ҳзықәшәаз ҳәа урыҳәарын ҳәа уҟазу, иуҳәоз заҳауадаз. Ашьыжьынӡа дгәамҵхамҵуа дықәирхон, уи аҵкыс лԥсы лшьар иаҳа иеиӷьын, нас ашьыжь диԥшаар, ирласны аҩныҟа дирхынҳәрын. Итачка зынхарҭаҿ ашьҭаҵарҭа змаз инарызныжьны, авокзал ахь дцеит, убраҟа аҵх ихеигарц. Азал еилажьын уажәгьы, аремонт иалымгацызт. Азԥшцәа акассақәа зҩназ аамҭала иҩнадыргылаз арымӡқәа ирықәтәан, аԥыхьа зны арахь данықәнагалаз еиԥшҵәҟьа.
Ақәа аналага, адәахьы илеиҩеиуаз ара рҽеизыргон. Ибзиазшәа Мардасоу заа ҭыԥк икхьан. Аҳауа узыламгаҩамго аҩныҵҟа имаҷхацԥхьаӡа, игәалашәон аԥыхьа ара даныҟаз аҵх шихеигаз. Усҟангьы абасҵәҟьа ақәа леиуан. Иибахьаз ахаҿқәа еимидон. Изгыз ани аԥҳәыс адашьма дықәиахын, лнапы лхы иаҵаҵаны. Ахаҳә хьшәашәара илыҵаз ақьаад жәпа иалымсӡозшәа, дагьынаҳәааҳәуамызт. Егьырҭ аԥсуа ҳәсақәа, апҿыҳәа ачалу баба ыфо, рҩыза дахьықәиаз иналызԥшуан.Урысқәакгьы акәакьҭ икҿатәан, руаӡәк илзымчҳакәа аԥсуа ԥҳәыс фархь дналываиеит, амала уи дыжәпан, уамак илзымчҳаит, дықьуа-дӷызуа, дҳәазаны дахьтәаз днеит. Џьоукгьы ашьапықәгылара рцәыцәгьаны, излауаз ала илаҩеиуан.
Акыр мзы ҵит, раԥхьа ара данааиз аахыс, аха аҭагылазаашьа аҽамԥсахӡацызт. Усҟан аԥсуа-қырҭуа еимакы Адлер авокзал аҿы аҭыԥ иқәызҵарц згәы иҭаз Каргиҵәҟьа деиҭаацәырҵхт, амала уажәы ахәыҷы дицӡамызт. Уи, акасса днадгыланы данаахьаҳә, ихаҿы аалашьцеит, аԥсуа ҳәсақәа рхаҿала ишеиликаазҵәҟьа. Дындәылҵны абарҵа дышныҵагылазҵәҟьа, ақәа ахьықәҽҽоз дымнаӡакәа, игылаз ҩыџьа аурысқәа днарыдгылан, амилаҭ азҵаара аацәыригахт. Акраамҭа зҵаарақәак реимакырҭан. Мардасоу, урҭ рбжьы шиаҳауазгьы, цқьа еилиргарц, иҭыԥ ԥҳәыск иналиҭан, ашә дазааигәахеит. Аҩы зҽаршьны, иеиқәыбааӡаха иааиуаз ахаҵа цәхрыц даарыдгылеит, аҭаҭын рымихырц. Ирҳәозгьы иаҳауан.
− Иеимашәкуеи? – дҵааит иара. – Зегьы анышә ҳафоит. Ҳԥсы ахьынӡаҭоу, ҳаинаалар иаҳа иеиӷьӡами?
− Карги, кацо! – иҳәеит Карги. – Иҳамарки, ҳаԥсадгьыл ҳахцаны. Уахь ҳамхынҳәыр шыҟамло рзеилымкааӡои?
− Шәыԥсадгьыл шԥыкәу? – иҳәеит аҩыжәра зхы аркәаткәатоз ахаҵа. – Уахь Бериа иакәымзи шәаазгаз, ианбашәыԥсадгьылхаз?
− Агха умыхьын, ҳаҭыр зқәу! Убас зны ҳақәырцахьан, ҳаиҭамааи.
− Уи атәы сыздыруам, – иҳәан, уи данынидҵ, егьырҭгьы ршьамсиақәа ааиҵырхын, инеиԥхьба ицеит.
Мардасоу ддәылҵуа, дыҩнало, цәгьала аамҭа ихигон. Ақыҭаҿ акәзар шьҭа ҩынтәны арбаӷьқәа анҿырҭуаз ахь инеиларын. Ателефон-автомат иԥшаан, аус ауӡомызт. Амилициаҿ днеин, ицәажәашьала дшаурысмыз анырба, мап ицәыркит, илархи ргәахәшәа. Дыҩдәылҵын, дыԥшын, иҟаиҵарыз дақәымшәо. Амилициа руаӡә адәахьы иҿааихеит. Ашьамсиа ааиҵихын, ахкәара зҽазызкуаз ақәа дынцәылеит. Мардасоу иҟалалак иҳәан, дныҩнашылан, аҷаԥшьаҩ иаԥхьа аԥара нықәиҵеит.
− Ателефон самысыр ҟалом. Акы иеиԥшымкәа сшәыҳәоит.
− Ну ладно, – иҳәан, ақьаад ԥара иџьыбахь аҿынаирхан, дҩагылан, наҟ дныҩналеит, Мардасоу ацифрақәа ҭеиԥсонаҵ.
− Алло! – атрубка анаақәырх, бжьы анимаҳа, ихала дрыԥхьеит.
− Ишәҭахыда? – иаҳауан Мадина лбжьы.
− Мардасоу соуп, – игәы хыҭхыҭуан уаҩ ҿак иеиԥш.
− Иҟаларым! – иџьалшьон лара.
− Ак басымҳәар ҟалаӡом, уа сбызнеиуеит.
− Аашар аџьармыкьаҿ ҳаиқәымшәои.
− Ус аамҭа цоит. Уск ҟалеит, иаарласны бызбароуп. Быԥшыз! Амала адрес саҳәа!
− Ари аҩны ахьгылоу абензин ҭирҭа ааигәароуп…
− Исаҳаит, – атрубка нықәиҵеит.
Ақәаԥсата дамырбааӡарц, дшыҩуаз автобус ааҭгыларҭаҿ днеит. Џьуокы ааизақәон. Машьына ыҟаӡамызт. Авокзал аҿынтә «ПАЗ» аақәҵәины аҿаанахеит, апасаџьырцәа заа иқәнагарц. Ибжьаз автобусқәа рҿаархар, «ПАЗ» иақәтәаз уаҩы диоуамызт. Мардасоу уи дынҭалеит. «Сугома?» ҳәа збжьы адәахьы игоз, аҭак анимоу, дҩықәнеит. Авокзал аҿы зҽаршьы, аҭаҭын иашьҭаз иакәын. Аныҟәцаҩ уи иҟәрышь ауатка ишақәирӡхьаз имбози, длыбаарц диҵаҟьо, ихы аацәыҵирҳәҳәазар, Карги иакәын.
− Уҭыҵ сымҳәеи, кацо! – ибжьы ҩаҳареикӡеит.
− Иҟалои, уара, уаасзыӡырҩи, сугар иҟалои?
− Улбаа сҳәеит.
− Сга, џьушьт!
− Исҳәо умаҳаӡои, аа?! – Карги, имгәацәа ргыланы, иблақәа ҭыҵны ицо, арахь даахыҩрын, ахаҵа цәхрыц икьаҿ ахәда данкны, дыллыбааиҳәан, иҭыԥахь дынхыҩрыхт.
− Аԥсуаа ишәзаарцо шәықәнагоуп! – егьи ибжьы ааҩуан адәахьынтә. – Шәкыддыргылеит ишшәықәнагаз!
Карги длеихаԥсы дцеит. Аҽыҩ еиԥш имашьына наҵирҟьеит, даҽа џьоукы шааиуаз имбаӡазшәа. Дышьҭхысаа дцон. Мардасоу уи акәын ииҭахыз. Мадина заа ддәылигар цәгьамызт, аҳәаахьчацәа рҽеиҭаркаанӡа сааҭк аҟара агәашә аадыртуан, убри дахьигӡон. Амашьына данлалбаа, шьапыла маҷк дныҟәар акәын. Аҩны аномер аԥшаара маҷк ицәыуадаҩхеит, иагьа умҳәан, макьана лашьцан, амҩаҿ алашара ахьаркызи иахьаркымзи иеиҟаран. Араҟа еибашьра мҩаԥысуамызт, аха аиҭакра ианакәызаалак угәы иаамыхәаша аҷыдарақәа ацын. Ус иҟазаргьы, аҩны аԥшаара иҽадимырхылеит.
Лара усҟан, ателефон аимадара анааԥҵәа, дшеиҵасуаз мацара, атрубка нықәылҵеит. Ак ҟалеит ҳәа лхы иҭамшәеит. Шаанӡа ателефон дылзасны дааирԥшызар, лара иара дшизыҟаз усгьы идыруан, ихаҭагьы дылҿынҵәаауан, дахьыҟаз еиликаазар, дылзааиуан, дшыманшәалаз ибоназ. Абри акәын лхы иааҭашәаз. Арахь дылзааир лҭахӡамызт, – мап, мап! – гәаныла дцәажәонаҵ, лҿы ӡык нақәылҭәеит, лхцәы жәпа ирлас иҳәаны иааиҿылкааит, лҽеилаҳәашьа аагәалҭеит, уи иааира лҽазыҟаҵо. Дахьтәашаз, дахьгылашаз ааиллыргеит. Лҩыза, аҳәаа дахысны,
Аԥсны аганахь акраахәараз дахьцаз, ауха даанхеит, анаиас-ааиасырҭақәа цәгьахахон. Убри злеиликааи? Аха, – дааиҭаԥеит лара, – даҽа уск даанацазар? Мамоу! – усҵәҟьагьы лҭахымызт.
Ашә асбжьы анга, раԥхьаӡа абзиабара анылгәыҵашәоз деиӷьымкәа, дқыџьқыџьуан. Ашә анаалырт, иара уа дылагылан. Дшылбазҵәҟьа даҽакала лԥсы ааивылгеит. Аиашаз, цқьа днеиҿаԥшызар, ацәа игханы, ибла ҭкәкәаа, ицәаԥшҭәхәы аҽаԥсахызшәа ахьылбоз алашара иҟанаҵозар лгәахәуан. Аԥсшәа анааибырҳәа, лара днагьежьит, иара дналышьҭаларц. Лхаҭагьы адиван аҵкар днықәтәеит. Илҳәоз лҿашәомызт. Ихала длацәажәар лҭахын. Убри ауха иеиԥшыз даҽа гәырӷьарак лгәыҵашәарын ҳәа дыҟамызт. Уи имбакәа дыҟамызт ихаҭагьы. Амала даҽаӡәы ирыцҳара иалачашаз уаҩымызт иара, убри акәын ицәеижь агәазыҳәара хҽуа иахьа уажәраанӡа даазгоз.
− Мадина, жәабжь бзиак бзаазымгеит, – аниҳәа, лхы ҩышьҭылхын, илаҳауаз агәра лзымго, днеиҿаԥшит, лыбла гәыҭбаақәа иаҳагьы рыҽдырҭбаан.
− Иҟалеи?! – уамак лаҳар лҭахымкәа, лылахь ааиҵакҷын, зымҩа лылаԥш налыршәит.
− Асҭан дырхәит ҳәа саҳаит.
− Дыӷәӷәоума? – дахьҭамхаз лԥсы ааивылгахьан.
− Цқьа исыздырӡом, аха ахәшәтәырҭахь дааргеит, изларҳәаз ала. Сгәаныла бааицәшәаратәҵәҟьа дыҟам.
− Дабашьҭоу? – лхаҭагьы дцәышхахьан.
− Аҟәа.
− Амҩа сықәлароуп.
− Аеи. Ашьҭаҵарҭаҿ ибымоу аҭитә сара ибзысҭиуеит. Бара шаашалак агәашә бадгылазароуп, ашьыжь биасны, Аҟәанӡа ицо акы бахьӡартә.
Дҩагылан лара, наҟ дныҩналан, лҩыза лхалаҭ ԥшқа аалшәыхны, лымаҭәақәа аалшәылҵан, лҽынмырхакәа даагьежьит. Алашара ырцәаны, индәылҵит. Ашә аналыркы, ацаԥха акьынтыжә инаҵалҵеит. Илалбаан, шьапыла амҩа ианылеит. Аҳәаа иазааигәахацԥхьаӡа, лашон. Рааира иазгәаҟуазшәа, иԥшыз аурыжьит. Лылаԥш хааӡа Мардасоу дааиҿаԥшын, Мадина лҿыналхеит. Ацҳа днықәлон еиԥш, лара даахьаԥшит. Мардасоу днахынҳәуан, ашьҭаҵарҭахь ихы рханы. Уи дахьыҟаз лара дҭынчын.
Аҳәаа дшынхшәазҵәҟьа, Аҟәа ицоз амаршрутка лԥшааит. Шамахамзар уи, аҳҭны-қалақь иҩалагылаанӡа, џьара иааҭгыломызт. Уанӡа ицоз рыла ирҭәны, иқәыршәҭраа аҿыҩанахон. Азныказ Асҭан дыӷәӷәазар, ма иларымҳәаз акала дыҟазар ҳәа, лцәа дааҭахьҭшьит. Иахьцалак лхаҵа иакәын, ахәыҷы дрыбжьагылан, уаҳа ианамух дуаҩымзи, лгәы зынӡак ицәыхьшәашәаӡан лызҳәомызт. Знык дҩеины иҟаз еилылкаандаз! Усҟатәи агәыҭҟьарагьы дахьымӡеит, аамҭа мырӡкәа а-«РАФ» ласуан. Аԥхьа илбаазгьы лара лакәын. Ақалақь машьынала иҭәӡамызт усгьы. Акаҟара дазԥшын, амҩа ааихылҵәан, ахәшәтәырҭа ашҭа дынҭалеит.
Дзусҭаз анеилыркаа, доурыжьит. Асҭан ахьаа иман, маҷк дқьыр, дыӷзыр цәгьа ибомызт. Ишьапы абаҩ ԥҵәан. Агьырақәа ахьнырҳаланы, дықәиан. Иан даахьан. Уи длышьҭахх даакылсит Мадинагьы. Излеилылкааз ала, аибашьцәа автобус иҭалан, рпозициахь амҩа иқәын. Амина анрыҵаԥжәа, Асҭан дкыднаҟьеит, ишьапы ахьбжьахаз ихала издырӡомызт. Даналҵ, ацхыраара лас дҭан. Дахьааргаз ирылшоз ҟарҵеит. Аамҭа аҭахын. Ишьапы дықәгылаанӡа, адтәала димоур дхәарҭамызт. Мадина, хәшәқәак дрышьҭаланы, ақалақь дахьынӡалагьежьуаз, Амра нхышәҭхьан. Ауха ланхәа уа даангыларц рӡбеит. Мадина, аҩны дцаны, илҭахқәаз аашьҭхны, ашьыжь шаанӡа дхынҳәыр акәын, нас ара даангылон, ачымазаҩ уаҳа дзааидымҵӡо. Ԥара-шьарак мырҳаӡакәа дабанӡаҟазаарыз, аха ааигәа уаҳа ԥсыхәа лымамызт. Шьҭа аҩныҟа ддәықәларц даныҩдәылҵ, Алмас данаалҿаҳа, азныказ илҳәара дақәымшәо, даалыдхылеит, егьи лакәымзар, ирлас лшьара дзықәломызт.
− Асҭан ареанимациаҿ дышьҭоуп ҳәа сарҳәеит, дышҵаҟоу?
− Ишьапы ԥҵәеит, аха уааицәшәо дыҟаӡам. Апалатахь диаргахьеит, аха уажәыҵәҟьа уаҩы днарышьҭӡом, саҭабымҵан!
− Адгәыр дызбарц сахьааиз, Асҭан сивсны сыцзом, уаха иифақәаша ҳәа ак аазгақәеит, – Алмас целлофан шәырак наллыркит.
− Агәхьаа быҽзабыргазеи!.. Иҭабуп даараӡа! Аҩныҟа сцоит саргьы, уажәыҵәҟьа саахынҳәуеит.
Мадина наҟ дныҩналан, илкыз ланхәа иналылҭан, деиҭаадәылҵырц лҿаалхеит. Алмас лыналҿыԥшра лцәыуадаҩын. Уи ак лмаҳацкәа, гәҩарак лмоукәа дҟаларымызт. Иааигәаны аидгылара рцәыхьанҭаны, рҩыџьегь амҩахь иаакылсын, автобус ааҭгыларҭа шыҟаз инеит. Уамак ирҳәоз еибакуамызт, арахь иеицәтәымуаамыз рԥшра шьҭырхырц, доусы лхы даиааиуан. Ирзааҭгылаз «Икарус» ианҭала, Ешыра ихәнаны илбаанӡа, ршаьпы иқәгылан, изеицәажәомызт. Арсаул икылсхьан еиԥш, ҭыԥқәак ҟалан, инеидтәалеит, рнапқәа ааидкьыслар, иблыр ҳәа ишәаны.
Мадина маҷкгьы даамхацәеит. Убас дкарауараха дыҟан. Данааԥш автобус гылан, аремонт ҟаҵо, аныҟәцаҩцәа амотор иҭан уҳәартә, ашьҭахь ала апасаџьыр рыдеизалан. Ацәашьы аркын уаҟа, акәымзар лашьцан, акыр убозма. Џьоукы, даҽа машьынак рызкуазар ҳәа, амҩа иангылан, ԥыҭ-ҩык шьапыла амҩа ианылахьан. Ԥсоунӡа ицоз џьушьарын убас ала. Ақәаԥсата леиуан аҟнытә, Алмаси Мадинеи иахьтәаз иагьымгылацызт. Аамҭа ықәҳа ицон, арахь амотор аус рзаруамызт. Мадина лгәы ҭынчмызт, лхәыҷи лабхәеи рымала аҩны иҟан, лара дахьыӡызгьы рыздыруамызт.
− Баала шьапыла амҩа ҳақәлап! – Алмас илыватәаз илабжьалгеит.
− Аҩны сымцар ҟалаӡом.
− Ҳмашьына еиҭаҵуам, ибымбои. Аҩны ҳнеир, џьара ак ҳаӡбап, ма ашьыжь шаанӡа бдәықәсымҵои. Ҳара ҳҿынӡа ҩбаҟа километр бжьаӡам.
Мадина, илурыз цқьа дзазымхәыцуа, лаԥхьа игылаз аԥҳәыс длыцлыбааит. Маҷк иаахкәазшәа анырба, иццакуа рҿынархеит. Мҩабжара инеихьан еиԥш, ақәа лалагеит. Ирывсуаз машьынак аангыломызт. Аҳәсақәа, рымацара ирбазҭгьы, ишьҭырхрын, аха хацәақәакгьы еиԥхьытта иаауан. Агәарбжьараҿ ианааӡоз, ақәа хкәеит, аха дара шеилысра еилысхьан. Реимаақәа рышьырхын, ршьапы хтны, аӡқәа инарҭаԥало, агәашә иаадгылеит. Зегьы иахьазаарын, лашаракгьы убомызт, ателевизор ахьықәгылаз ада.
Агәашә абжьы заҳаз Алмас ланхәа лҭаца дшааз анеилылкаа, илыцыз дгәалымҭаӡакәа, лиарҭахь днахынҳәит. Ателевизор дахәаԥшуа иԥшыз Радица заҵәык лакәын. Иааиз рҽеиҭаркаанӡа рхәы аақәлыргылеит. Нас, лан ишлабжьылгаз еиԥш, дцаны даниа,аҳәсақәа рҩыџьегь ааизынхеит. Мадина, илшәыз Алмас лыҵкқәа руак акыр илцәыхәыҷын азы, луаҭәақәа рыбжарак пашәӡа иахьааԥшуаз рҩыџьегь ирцәымӷын. Алмас лгәы иаахәаӡомызт лхаҵа иидеал ԥҳәыс аӡәырҩы иахьраԥылгоз. Мадина илҭахымызт зегь раҵкыс дызҿынҵәаауаз ахаҵа иԥҳәыс лара длыҵашьыцыр. Иара усгьы, уи ахаҵа иҭаацәара зыҩназ аҩны дахьыҩнатәаз лшьара дықәнарҟьон. Дламысдазшәа лгәы лыҵхон. Абас идууз аҭаацәара ршьапы иқәыргыланы измаз аԥҳәыс дахьылԥырхагаз лхы даҽакала илцәымӷанатәуан убри аамҭаз. Уи ида лара лԥсҭазаара ҵакык аман ишылымбозгьы, лхы лнапаҿы иаалгар иаҳа иеиӷьны дазхәыцуан, аԥшәма ԥҳәыс уаххьа ахьлыцеиҩылшоз. Лара еснагь џьоукы рҭышәынтәалара иаҵалырӡуан лхаҭа лгәазыҳәарақәа. Уажәы ус зылзыҟамҵарызи? Лгәы ԥҵәахьан, аха ианаҭахха ишахәҭаз дзымныҟәо дықәхарызма.
− Бхаҵа дабаҟоу? – аалҿыҵҟьеит лара, дзызҵаауаз лаасҭа уи дахыҟьаз лара иаҳа ишылдыруазгьы.
− Уи бара иаҳа ибдыруаз џьысшьон, – «бхаҵа» ҳәа ахьылҳәоз, ҽымдыр ҟалҵозшәа збаз Алмас икылкааны дхысуан, илхәыцуаз лылахь аҿы даԥхьозшәа.
− Бзиа збаша! Сара иаҳа изыздырреи? – Мадина иаалцәымӷахеит.
− Уахь аус еицыжәымуеи, – рцәажәашьала Алмас иаалырдадеит. – Иаха уахь дыҟан. Иахьа дааин, сара Аҟәаҟа сдәықәламҭаз, деиҭацеит, хәыҷык сырҳароуп, уаха смаар ҟалоит иҳәан, деиҭацахт. Бара уахь бшыҟам изымдырӡои?
− Ишԥеизымдыруеи, иҟалаз сазҳәаз иара иакәынеи, – анылҳәа, Алмас аҵыхәтәантәи лызҵаара Мадина цқьа дазымхәыцит.
− Сара исазҳәаз иара иакәӡам, иаха ателевизор аҿы исаҳаит. Амала исцәыбӡо бымоу џьыбымшьан, Мадина, сара исцәиӡо акгьы имаӡам.
− Ибҳәо закәи? Исзеилкаауам, – Мадина лбжьы ҵыс-ҵысырц агьагмызт.
− Баалеи арахь, ак бсырбоит!
Аԥшәма ԥҳәыс дҩагылан, илҭаз длыманы, лҿыналхеит, абарҵа дшықәыз аҵыхәтәантәи ашә аалыртын, даныныҩнашыла алашара алыркит. Мадина дныҩнашылазар, шәагазагала еиԥшымыз асахьақәа ана-ара икнаҳан, икыдгылан, ишьҭан. Иҭызхыз аӡә иакәын уҳәартә, ҭыхшьала ишеиԥшыз алукаауан, аҟазараҿ ԥыҭ-чыҭк еилургозар. Иҿыцыз шәыга убаӡомызт, ааигәа аҭыхра инап шалеимкыцыз еилукаартә. Уадтәаланы уахьыҩшаз ишәак азхаз игылан, қьаадқәак ықәҵаны.
− Мардасоу дышҭыхуаз здыруан, аха асҵәҟьа… – даақәыԥсычҳаит Мадина, еиуеиԥшымыз закәытә гәырҵҟәылқәаз имаз џьашьо, арахь акы алкааны ицәыригартә, аҭагылазаашьа имаӡеит, зегьы ыӡуан.
− Иреиӷьӡоу иҭыхымҭа шамахамзар уаҩы илаԥш иҵаиршәом, – днеин, акыдыршәыла зқәыршәыз наԥхьалыршәҭит.
Мадина лыблахаҵ гьежьуа аҿынӡа, днеилууаа лцеит. Лҿаԥхьа лоура зоураз дгылан лара лхаҭа, аш даалҵны даақәгыларызшәа. Лшьара дықәларц, лҭагылазаашьа даиааицԥхьаӡа, асахьа аҷыдара ҟаимаҭқәа лыблаҿ иааиуан. Асаркьа дананԥшылоз, лхаҿы усҟатәи илызҭымҵаацзар ҟаларын, лхаҿсахьаҿ ишагәылхыз еиԥш. Абласаркьа анлымхалҵалоз лԥынҵа усҟатәи иқәгылаломызт, уамак иахьиашамыз азын, убри акзаҵәык изгәамҭеит Мардасоу. Лхаҿы аизыхәхәашьа иаҵаҽырбоз лыхцәы қамыз аиҿкаашьа заҟа иаҵеишьыз убла хнакуан. Лыҵкы шкәакәа, ашәҭ цәыҟаԥшьқәа аарла излаԥсаз, иара ибеижьҭеи шықәсык аҟара акәын иҵуаз.
− Алмас, бгәы иаанамгааит сара снатуршьицан ҳәа, – абри ак заҵәык аалҿыҵшәеит, дылцәыԥхашьаны дыӡҭуаз лҿаԥхьа.
− Ари асахьа анҭихуаз, бара быԥсы ҭан ҳәагьы издырӡомызт, – Алмас даақәыԥсычҳазу лгәы еивҵахозу аилкаара Мадина илцәыуадаҩын, илаҳазгьы шылзеилымкаацәаз лбартә, лыхшыҩ аалырҵарит. – Аинститут даналгаз аламҭалаз ари асахьа ҭиххьан.
− Ари аҵкы анысшәыз ааигәоуп.
− Ибшәыз аҵкы шкәакәан. Бышкәакәаны акәын бшибоз. Быхцәы ириқәаҵәеит, бхаҿы пашәӡа иаҵнашьырц. Ашәҭқәа аҵкы ааигәа иалеиԥсеит. Убас даҽа детальқәак ирҽеит, аха урҭ ракәмызт аус злаз. Ари ахаҿсахьа идеалҵас иара ихаҿы ишьақәиргылеит данқәыԥшыз. Усҟан бареи сареи мгәаҭа ҳаҟаӡамызт.
− Иареи бареи шәышԥеиднагала? – илбози илаҳауази рышьҭахь, уи азҵаара ҷыдала дазҿлымҳацәан лара.
− Сара зегьы здыруан. Ҭеиҭԥшла иидеал сакәмызт, аха ҩныҵҟала даара ҳаизааигәан.
− Арҭқәа зегьы бдыруанаҵ, иахьа уажәраанӡа излабчҳауеи? Иагьа бымҳәан, аԥҳәыс лиегоизмра ҳаракыуп.
− Раԥхьаӡа бзиа избаҵәҟьаз иоуп. Деилыскаарц саҿуп. Дысзеилымкаар дсыдсырԥоит. Аиашаз, аԥсҭазаара сцәыхьанҭоуп, аха даҽакала ныҟәашьа сымаӡам.
− Насыԥ бымаӡам бҳәома?
− Усҵәҟьагьы сызҳәом. Сиҭахӡам сгәахәыртә збаӡом. Нас сразҟы ус аҽеиҿнакааит, иҟасҵагәышьари. Иара заҟа дуаҩы ӷәӷәоу аҟара, дуаҩы уадаҩуп. Иеилкаара, заҟа имариоу аҟара, ицәгьоуп. Иаабап ҳшыҟалақәаша.
− Абри асахьа бахәаԥшуа бызлатәоуи, ма иԥыбымжәо?
− Уи акәым аус злоу. Уи асахьа ихаҿы иҭыхыуп, уа излаҭысцои?
− Уи биргәаҟуеит, излазбо ала?
− Сыздыруам ибасҳәара.
− Сыбцәымӷзар ҟалап?
− Сыздыруам ибасҳәара, – лҳәахт Алмас, маҷк данааҭгыла ашьҭахь.
Мадина лԥсахы ааилахәеит. Кәты ҿырҳасрак азы, асҵәҟьа илцәыхьанҭаз аидара дшаҵамлацыз аалнырит. Аԥхӡы аалықәнаҭәеит. Мардасоу дшылцәыӡуаз лбон, иара ида ԥсҭазаара шылзыҟамлоз зегь раҵкыс ианылныруаз аламҭалазҵәҟьа. Иара идоуҳара далагылан. Аха Алмас уи иаҳа акырынтә заа дагәылалахьан лара лаасҭа. Аԥшәмаԥҳәыс, иаҳа азин шлымаз аалырԥшуазшәа, лнапы данкны ддәылылган, абарҵаҿ дналыртәан, аҵәцала аӡы лзаалгеит.
− Уаха аҩны сымцар ҟалаӡом, – лҳәеит Мадина, аӡы анылжә, уаҳа лаангыларала Алмас лԥырхагахара лҭахымкәа, аха уи аԥшәмаԥҳәыс лҿаԥхьа даҽакала иаартуа. – Ақәа хкәеит, арахь ахәыҷи иабдуи рымала иахыуп, ҳахьыҟоу ҳахьану рзымдырӡо.
− Шьҭа бызлацои, ашьыжь бдәықәысҵоит.
− Мамоу, сцароуп. Усҟатәи харам.
Дҩагылан, лымаҭәақәа ахькнаҳаз днеит. Алмас урҭ аелектрорԥхага иахакналҳахьан, аӡахырҭақәа рҿы маҷк ишцәаакызгьы, акыр ибахьан. Ирлас лҽааиҭалкит. Аԥшәмаԥҳәыс дылбаӡомызт. Дааиаанӡа ҳәа дааԥшит. Алашьцара заҟа дацәшәоз, адәы дышцәыларыз лыздыруамызт, аха ара аангылашьа лымамызт. Лхы лгәы ахшәаны, дыԥшын. Макьана деилкка дҟамлаӡацызт. Деилашыҩкызшәа дыҩнагылан, Алмас данааҩналоз.
− Агәыла ҷкәын дсыргылеит. Амашьына ҭигоит, аҩнынӡа бигарц, – ҳәа анлалҳәозгьы, уи дышлаҭабраз Мадина лхы иҭамшәеит, «илчҳауазеи?! Илхымҩаԥгашьозеи?!» – дылҿаԥшуан дџьашьаны. Агәылара амашьына лашара аркын, амҩахь ишкылсуаз убарҭан. – Баала, бнаскьазгап! – Алмас аԥхьа днагылеит, агәашә данынҭалозгьы, ланхәа, иҟалаз лзымдыруа, абарҵа дааҵагылахьан. – Сҩыза амашьына дасҭоит, шәысцәымшәан! – аҭаца анхәа налызҿылҭит.
− Даараӡа иҭабуп! – Мадина, амашьына дынҭалаанӡа, Алмас лӡамҩа днагәӡит.
Амашьына наҭрысын, аҵх лашьца алашара аларҷҷо, амҩа иахьынӡаныз, Мадина аныҟәцаҩ дзиҿаԥшуамызт. Уҳәан-сҳәанқәа иаразнак ирылаҵәон, лхаҿы изымдыркәа дыҟазма, ара дахьаанагаз дазҿлымҳахарын, уамашәа ирбарын Алмаси лареи ахьеицыз. Издыруадаз ацәгьаҳәарақәа хнаҽыргьы. Аӡәы игәы иаамыхәашаз ҟалҵарц дашьҭамызт, аха уахь уанкылнагоз ыҟан. Уи амацара акәмызт, лхаҭа убранӡа днанагахьан, зегьы лгәы рзыԥҵәартә еиԥш. Дызгоз аӡиас збаз даҽа ҿамҩак адамхаргьы иацырҭәылозшәа шылбоз, уажәы ишҳамхаз лыԥсҭазаара лымырхӡарц даҽа шҳам хкык иашьҭаларын. Аӡиас уаанахәар, уԥсы еиқәхар уамашәа ибатәӡамызт, аха ашҳам ӷәӷәа уаҩы дацәынхомызт. Алмас длызхәыцуанаҵ, уи лҭыԥан лхы ҭалыргылон, лԥсҭазаара иаҳагьы ишҳамны илбон, уи зыхҟьозгьы Мадина лакәын.
Амашьына данааҭыҵ, уи шынагьежьызҵәҟьа, аҩныҟа длеин, ашьҭаларҭа дныҩналеит. Ахәыҷы данылымба, азныказ иаҳагьы деицәанатәит. Уи иабду иҿы дыҟазар ҳәа гәынхәҵысҭала лыхшыҩ аҵкараҿ иааҭашәан, абарҵа алашара аркны, иаартыз ашә днылагылан, лабхәа дахьиаз днаԥшит. Абдуи амаҭеи еицышьҭан. Лԥсы ааивылган, дырԥырхагамкәа шьҭахьҟа лҿаалхан, дышьҭалазшәа луит. Лыбла Алмас дыхгылан. Уи лхаҵа Мадина длымбар лылымшарызшәа лгәы илнаҭон, иҭихыз асахьа лбеижьҭеи, уи иаҳагьы иӷәӷәаны илныруан. Иҿыцыз гәаҵӷак лызнарҵысызшәа, дҳаракын. Егьи аган ала, аԥсҭазаараҿ иара инахараны дизымгылар амуа инеихьан. Лхы даиааирц даназкылсуаз, маҷк иаҳа лгәы калыршәызшәа лӡбахьан. Маҷкгьы дыцәеит. Данааԥш, лара дызқәыларц изқәылкыз амҩа иара иахьынӡеизеиӷьхарыз лыздыруамызт. Наҟ лхәыцра ҵаулахартә лусқәа илырҭомызт.
Ацәылашара дацгыланы, ажәқәа лхьан, иҭылцеит, рԥацәа ҭалкит, ирзыхкааз аҭыԥ маҷ аҿы. Лабхәеи лԥеи ааԥшаанӡа ҳәа дымԥшӡакәа, агәыла ԥҳәыс, иахантәарак
ара рымаҵ зуаз, лҿы днеин, дзықәшәақәаз налалҳәан, лҽааидкыланы амҩахь дцәырҵын, раԥхьа даазықәшәаз амашьына дақәтәеит, ирласны ланхәа даалышьҭырц. Илхәыцқәахьаз ҿыц гәаныла дышрылацәажәоз мацара, Амра ааҩыҵхахамҭаз, Аҟәа дҩеихьан. Аҳақьымцәа рыламлацызт, ланхәа аҩныҟа лхы анлырхоз. Хара имгакәа, џьоукы дшырҭахыз ларҳәан, Мадина аҭааҩцәа ашә иахьылагылаз днеизар, Ламара заҵәык лакәын игылаз, дшылымбацыз лыҽҵәылхны деилаҳәаны. Акыр дҿахазшәа, иԥшқаз аԥшра лыман.
− Дышԥаҟоу?
− Иацы аҵкыс иахьа иаҳа ахьаа имоуп. Усшәа игәы иабозаргьы ҟалап.
− Иацы иаӡамзи, – лҳәеит Ламара. – Бымшәан, ашьшьыҳәа аиӷьхарахь ихы ирхоит.
− Уажәшьҭа сзыршәахуеи, ихьшаз ихьхьеит.
− Бара бахьыҟоу ихьп зыбгәахәуеи, иаарласны ишьапы дықәбыргылоит. Аах, ахацәа рхы шԥеилабгоишь!
− Ибҳәарц ибҭахи? – уамак лаҳар ҳәа дышшәоз ҩашьомызт.
− Бахьызбахьаз сгәаламшәеи, бара!
− Нас?
− Аҵара ҳанҭаз, Мардасоу дцо-даауа бхаҿсахьа ҭихуан. Уажәшьҭа мҩашьарыда издыруеит ҩызаҵас дшыбзыҟам, дыбҿынҵәаауа бзиа бшибо. Акалашәа дыҟоуп иара, бибаанӡа бзиа бибахьан, иидеал бакәын. Бҽаагәаҭа! Ари аиакәым алҵыр ҟалоит, избанзар дшыбҭахыу бхаҭагьы ахә бымшьацзар ҟалап.
− Ус бгәы изаанагои?..
− Ус ауп… Абзиараз! – маҷк днаскьахьан: – Уҳәан-сҳәанқәа даараӡа ирацәоуп, ибдыруаз.
Уахыки-ҽнаки рыла Мадина илхаҳаз ахҭысқәа еишьҭагылацәан илзышьҭымхуа аҿынӡа. Амала лхаҵа ихәреи, Алмас иллырбаз Мардасоу иҭыхымҭа лсахьеи рышьҭахь, уажәы илаҳаз акыр ишыԥштәыдазгьы, лхьаақәа ирыцнаҵон. Анаҟә далазшәа, шьҭахьҟа днахынҳәын, иаалгаз ашәыра атумбачка инҭалҵан, зыблақәа хҩаз лхаҵа днеиҿаԥшит. Аихақәа ишьапы иацраҳәаны дахьиаз дрыцҳалшьон. Уажәы иеиԥшны лыцхыраара анбеиҭахыз. Иара ида даҽаӡәы изхәыцра дахьамҽханакуаз, лхы лцәымӷын. Егьырҭ ачымазацәа рыбла ҭырхаха иахьлызԥшуаз рхьаақәа шырхалыршҭуаз лызгәаҭаӡомызт. Уажәык лхы ара илзыҩнакуамызт. Акоридор шыҟаз дындәылҵын, ахәшәқәа рфҩы лзымчҳауа, адиван днықәтәан, ахышә дкылԥшуан.
Амш цәгьа ашьҭахь Амра хахаӡа иԥхон, макьана аухатәи ахьшәашәара адәы ишықәызгьы. Иаха ақәа шлеиуаз аалгәалашәеит. Алмаси лареи ршьапы хырҟьаҟьа амҩа ишаныз лыбла ихгылан. Мардасоу иҟазарҭа лԥсы ҩнан лара. Лсахьа зныз аԥарда Алмас ианынԥхьалыршәҭ, лԥсыԥ алагаҩагара аангылазшәа, лыхәдацәа акит. Иара ихаҭа илцәиҵәахыз иман, заа излеимҳәаз лзеилкаауамызт. Абыржәыҵәҟьа днеиҿаԥшыр шԥалҭахыз. Аиҳараӡак инапала иичаԥаз лхаҿсахьа зеиԥшраз анылдыр ашьҭахь. Алмас излалҳәаз ала, ааигәа детальқәак иԥсахқәеит. Избан? Лара даниба ашьҭахь, идеалс ихаҿы ишьақәиргылахьаз аҵкыс иеиӷьыз аҷыдарақәа лыдибалама? Уи аҭак дашьҭаланы, дизҵаауа даналага нахыс, реимадара ӷәӷәахаӡон, иарбан цәанырра ҵаулараз илызцәыригашаз лыздыруамызт. Уи мап ицәылкыр акәын. Аха иара изҿлымҳара ӷәӷәаӡаны илыман, ҽаанкылашьас иҟалҵарыз лҽылзақәыршәомызт. Убри аламҭалаз лҽаԥхьа даацәырҵыр дышԥаизныҟәарыз? Дылбар шылҭахымыз лызҳәарызу? Арахь инаиҿаԥшра дазгәаҟуанеи. Уажәраанӡа дахьымаацыз уамашәа илбонеи.
− Џьоукы бырбар рҭахыуп, – амедеҳәшьа данаалыдгыла, дааҭрысит лара, дагьҩаҵҟьеит.
Аха, мшәан, лҽаалырҭынчит данааиԥхьхәыц, избан уи иакәын ҳәа лгәы изҭашәаз, даҽаӡәы чмазаҩбара даазар ҟамлози. Дымццакӡакәа лҿыналхеит. Ашә анылзаадырт, уа илагылаз рацәан, дызҭахыз лзеилымкаауа дындәылҵзар,
арыӷьарахь дгылан Мардасоу, ҳәаак имамкәа ицәымӷахара аалызцәырҵын, даақәгьежьырц дыхиан. Лылаԥш анааиҟәылга, лцәымӷра ныҵаба ицан, лыбзиабара ҳәашьак амамкәа аҳаракырахь ишхалаз аалнырын, лшьаҿа лзеихымго, даашьхынԥсылеит. Лара лзы ишазу, иара изы дшазу узеилмырго, илшәыз ахалаҭ шкәакәа лцәаԥшҭәхәы мцхәы иахьанаалоз игәаҵа архыҭхыҭуа дылҿаԥшуан иаргьы. Ацәа зыгхаз лхаҿы иаҳагьы иазыхәхәан.
− Шәышԥаҟақәоу? – данҵаа, иеилылкааит ихәыз иаасҭа лара лҭагылазаашьа зеиԥшраз адырра иаҳа дшазгәаҟуаз.
− Ҳашицәшәаҵәҟьо дыҟам, – лҳәеит лара. – Уажәы дыцәоуп.
− Нас асҟатәи былахь зеиқәузеи? – изҵаара ақәҿылымҭуазшәа аниба, инациҵахт: – Асҵәҟьа бызбап ҳәа сыҟаӡамызт.
− Уҩны сшыҟаз удыруоу?
− Исыздырӡом! – иааџьеишьаҵәҟьеит иара.
− Мардасоу, ас ҳаибабара ауӡом, – иӡбаҵәҟьаны лгәы иҭаӡамыз аацәырылгеит. – Ҭаацәарак рыԥсҭазаашьа сзеилагом сара, аӡәы сиԥырхагамхацт.
− Ҳара ҳаиҩызцәан акәымзар, уи ҳахыԥаны ҳныҟәахьоума?
− Убригьы џьоукы ргәы днархьуеит, – Алмас лакәын «џьоукы» ззылҳәоз, аха иара реиҩызараҿ ишаангылоз ахьцәыригазгьы лхаҭа, агәыр ԥынҵа иаҩызаха, лҩныҵҟа илыланаҵеит.
− Ус иҟалеит, ишԥаҟаҳҵари, уи бара ибхарам, саргьы.
− Уара апланқәа ԥхьаҟазы ишьақәургылоит, аԥсҭазаара ишәа-иза ицар уҭахыуп. Аха аԥсҭазаара уара умҩа мацара изанылом. Убри ауп унасыԥдазтәуа. Егьыс иаауҭахыу зегьы умоуп.
− Уи зегьы бзырҳәо бхаҵа иҭагылазаашьа акәзар? Аиашаз, уажәы быцхыраара иҭахыуп, саргьы исцәыуадаҩуп иԥырхагахара.
− Арахь иааҳакәыршаны уҳәан-сҳәанқәа рацәахаӡеит, – иара дахьхьаҵуаз лҭахымызт азы, даҽа ганкала ишырԥырхагаз аацәырылгеит.
− Ус иааԥҵәаны еиԥырҵшьа ҳзыҟамҵар ҟалап.
− Абзиараз, Мардасоу! – дцарц даақәгьежьит.
− Баангыла! – лнапы днамҵасын, даахьаирҳәит. Лыблақәа азаҵәра рхын, даҽазнык еиԥшымкәан, аха убасҟан уа лаанкылара, нас иҵегь лацәажәара ауӡомызт. – Быҭитәқәа ирыхҭнысхыз ауп абри, – иџьыба дынҭалан, ԥарақәак ааҭиган, иеиҿкааны ишыҟаз иналиркит. – Арҭгьы бысҭ! – иеиқәа џьыба иеиҿкааӡамкәа иааҭигаз ақьаад ԥара гәарҭак инапсыргәыҵа ианыџьҵәалан.
− Аԥара сызумхӡом.
− Ахәшәқәа бҭаххоит, – лхалаҭ шкәакәа аџьыба инҭеиџьгәан, – абзиараз! – иҳәан, аҭак ҟалҵаанӡа, шьҭахьҟа амардуан длаҿалеит.
Лылаԥш данныҵаӡ, лхы лгәахшәаны, иҟалҵаз закәыз цқьа иеилылкаарц, лхы дазҵаауа, арахь аҭак лԥшаартә цқьа дзымхәыцуа, лшьапқәа реихгара лцәыуадаҩны, апалата дныҩналан, лхаҵа иаԥхьа аҟәардә днықәтәан, лџьыба иҭаџьгәаз аԥарақәа, акакала иааиқәыхуа иеиҿкааны, лԥараҭра инҭалҵарц, лшәыра данааха, Асҭан иблақәа ааиртын, зынӡак ацәа далаӡамзшәа, ибжьы аалықәиргеит, аҭак идыруазшәа:
− Аԥарақәа бызҭада?
− Мардасоу исиҭеит, – лҳәеит, лхы ҩышьҭымхӡакәа, лтауар шиҭииз атәы мҳәаӡакәа, иаацәырылгаз зегьы иара илыдигалазшәа.
− Мардасоу дыбҿыгәҳәааӡоит аха…
Урҭ злацәажәоз усҟан Ԥсоу ицоз автобус дҭалахьан. Аҳәаа азааигәара инхоз аӡәы лҿы ииԥшааз аҭитә нижьхьан. Иҟалаз уамак дазхәыцӡомызт, ихы игәы ахшәаны дшыҟазгьы. Ус ала зегь шынҵәоз усгьы есымша иҽазыҟаиҵон. Издыруадаз мызқәак рышьҭахь ҿыц иеибабар атачкакраҿ. Аха уи аҽны рааидыҵшьа адунеи аҵыхәтәа ԥҵәазшәа, игәалаҟазаара ицәнарӡуан. Абзиабара аҭынчра аҭахын, аибашьра аҭагылазаашьа иацәтәымын, иарцагәуан. Ашәҟәҩҩ дуқәа абзиабара аӡыржәраз иззышәаҳәоз уажәыҵәҟьа дақәшаҳаҭмызт иара. Аиҿыгәҳәаареи аҭынчреи ҩыџьа
ирыбжьазар акәын, изырхәанчо ак рыбжьамлакәа, рҩыџьа рыгәқәа рымацара еицынхарц. Адоуҳа ҵаулахарц, рахәыцла иеимыздоз ахәыцра рызцәырҵлар акәын. Угәы аус азыруаз ухы акәын, ухшыҩ аус анауаз ианҭынчраз акәын. Ианҭынчрамыз иарбан ҵауларазаалак ак узцәырҵуамызт, усҟан адоуҳаи ахәыцреи цагәуан. Ус ианыҟамла, идыдыргьы имацәысыргьы, абзиабара қәԥарыла аихаблы икылыргарц зҭахыз ргәы иажьон. Абзиабара цқьа аԥшқара, аҟәымшәышәра ацәыӡуан, ԥынгылак аиуцԥхьаӡа. Лара лдунеи ҭацәуан, уи ала иара идунеигьы хьысҳанатәуан. Ԥыхьа зны, иидеал дизымԥшаауазшәа игәы ианабоз иеицәаны дҟаларц агьигмызт, амала уахь ахынҳәраҵәҟьа иҭахымызт, арахь аанхарагьы илшомызт ҳамҭакы. Ус иагьа иҟазаргьы, лара адәы дахьықәыз гәынкыларак иман.
Автобус дшаалбаазҵәҟьа, иеидара ахьышьҭаз аҩны днеин, итачка еиқәыршәаны, даадәылҵит. Атачкақәа дрылагыла иҿынеихан, ацәаҳәа днықәгылеит. Ауаа рацәан, ирласынгьы аҳәаа иҿаз агәашә дзадымгылеит. Иаргьы, игәы ццакуамызт азы, ҭынч дрылагылан, ԥыҭк анааҵлак, шьаҿа хәыҷык ныҟаҵо.
− Мардасоу! – арефрежератор акабинаҿ аныҟәцаҩ иватәаз Ахарзаман иакәын иқәҿызҭуаз.
− Ҟоҳ! Иугои, уанаџьалбеит? – иџьеишьон Мардасоу.
− Радмир имашьыноуп. Араса игоит.
− Уара уа узҭатәеи?
− Шьҭа сықәҵуеит сыҷкәын иахь, – амашьына агәашә азаадыртын, аҿынанахеит. – Абзиараз! Аҳәсақәа убозар – сысалам рыҭа!
Мардасоу аҵыхәтәан, агәашә дынҭысырц агьигымкәа, ишәҟәқәа гәазҭоз аурыс солдаҭ иҿаԥхьа дгылан.
− Апенсиа шәҟәы абаҟоу? – дҵааит асолдаҭ.
− Сара апенсиахь макьана сабаҟоу?
− Ҿыц ирыдыркылаз ақәҵара инақәыршәаны, уоуҳашьҭыр ҟалаӡом. Абас уавагьежьны, шьҭахьҟа уца!
Иааидыркырз ишәҟәқәа иманы, итачка атротуар иллыбааигеит. Жьаҳәала зхагәҭа иқәсыз иԥшраҵәҟьа иман. Шьҭа ихәыҷқәа зланыҟәигашаз злаирҳарызи? Аҽны ашьыжь ахәшәтәырҭаҿ аԥҳәыс лыниара дарӡрыжәны дамамзар, ара дзықәшәаз даҽакала изыуадаҩхаргьы ҟаларын, аха…
Ихы икәаҽ аҩны данааи, даҽазны иеиԥшымкәан, аҽны Алмас лхаҵа иҟазшьақәа лгәаԥхомызт, лхаҭагьы иааԥымҵәаӡакәа уи иеилкаара аҟнытә, агәыԥҵәарахь днеиуан.
− Сымаҭәақәа абаҟоу? Ҽыкәабаны сҽеиҭаскроуп, – хаарак иҵаӡамкәа, дыҩнан иара, иҩныҵҟатә маҭәақәа иԥшаарц.
− Иахьыҟац иҟоуп, – лҳәеит лара, ихымҩаԥгашьа аҭак аҭо.
− Иԥшааны исыҭа! Иахьысзымԥшаауа бымбаӡои? – аниҳәа, лара дынҭалан, иааган инықәылҵеит. – Ибыхьи иахьа бгәаа-хааха? – макьана иҿаԥшылара аҽаԥсахуамызт.
− Исыхьи? Сычҳара хыжжуеит. Зегь сцәыуадаҩхеит.
− Изакәи ибцәыуадаҩха? Аԥсҭазаара хьанҭоуп, иҟаҳҵареи.
− Уи ахьанҭара уаргьы иацуҵалар, сара иаҳа сыӷәӷәахома?
− Ибцәажәақәо закәи, быхәда сықәтәоушәа! Ара аангылара бҭахымзар, мчыла аӡәы бааникылома. Ибҭахызар бахьааз бымцо!
− Сара ара сдәылҵны џьаргьы сызцаӡом. Схәыҷқәа сааӡароуп. Аҩны иамкуа уара уоуп, уҭахызар уахьакыша уца!
Бымш ссирны биԥылан,
Ианаамҭаз иԥымтыз
Ааԥын шәҭы изԥбырҭын,
Ианаамҭаз изымҳәаз
Ашәа ибырҳәан,
Ихы-игәы бырҿыцын,
Дибарын ҳәа дыззымгәӷуаз
Бакәны бааизцәырҵын,
Дқәыԥшызижьҭеи иҭихуаз
Асахьа бакәҵәҟьаны бибан,
Зегьы ицшәаҳәон,
Зегьы ицкәашон!
Иааикәыршан
Дунеи ҭбааран,
Аҳауа цқьа ҳалалын,
Аԥсабара ԥсырҳаган,
Ауаа уааны ибон,
Аҳәса ҳәсаны ибон,
Ахәыҷы дхәыҷны дихәаԥшуан,
Ибзиабара рацәахан,
Ицәанырра хыҵын,
Зегьы бзышьаҭан,
Зегьы брыԥшӡарҭан,
Зынӡа бынцәахшан.
Маҭәала ианыҽырбоз,
Ибшәыбҵоз банаалон,
Уа бзыдгылаз анбырԥшӡоз,
Зегьы рыгәшәаҵәҟьа бкуан,
Быԥшӡашьа џьашьахәын,
Ас ԥшӡашьа збахьада!
Анцәахша! Анцәахша!
Ак згым
Ас џьара дубахьоума!
Ҳәаа змам
Ауаҩра уԥылахьоума!
Асахьаҭыхҩцәа иҭырхуаз
Аҳәса иреиӷьыз
Брыдкылара знык изгәаӷьуада?
Бнаалашьа митәын,
Иацааиуа зҟазшьахарыда?
Биҿҳәарамзаргьы биҭахын,
Иааикәыршаз насыԥын,
Бахьибоз гәазырҳаган,
Иреиӷьабшьоз ихаҿы ахьеицеикыз,
Ихаҿсахьа ҳамҭанык бахьарлашаз,
Адунеи иара итәын,
Адунеи бара ибтәын,
Дунеик лашо еицышәтәын!
Адоуҳа беиара
Изкабыршәын,
Ажәҩан ҟәаш лашара гәыҵаӡын.
Агәырӷьара иҩны изнабгон,
Агәырӷьара бгәаҵа инеигон,
Иаашәыкәыршаз насыԥын,
Еилышәкаауан уи шнаӡамхоз,
Нас аԥсҭазаараҿ ицхыраарын,
Агәқәа акыр еизааигәандаз,
Ацҳа ҵәры иамаакырандаз,
Макьана блала шәеибабон.
Ишәыкәыршазгьы шәԥырхагамхакәан,
Иҟаз-ианымзгьы рымҳәакәан,
Адунеи изаабыртыз рымхәашьыкәан,
Ибзааиртыз быԥшқара иаҵамшьыцкәан,
Амҩа уамак ԥхьа изцомызт,
Аԥҳәысгьы уи дазақәԥомызт,
Ҳазшаз зны иуиҭаз
Ҳазшаз иумихуеит.
Ауаҩы иуиҭаз
Ауаҩра узыннажьуеит,
Аԥсҭазаара нагӡоума,
Нас лахьеиқәрала инҵәома?
Аха, абас иласхарынҳәа,
Бхаҭа гәыкала бгәыӷуазма?
Знык хьаҳәхьачрада бхьаҵрынҳәа
Бхы-бгәы иҭашәахьазма?
Аиҩызареи ацқьареи,
Аԥшқареи аԥшӡареи
Ишәызцәырҵыз ҭабырхома,
Ахара ибызнагома?
Ааха ӷәӷәа бзызԥшымыз
Барлашәма? Бардагәама?
Аҳәынҵәаҟьацәа бзымчҳама?
Быбзоурала дунеик зырҳаз
Дунеик изҭабырцәуама?
Иуахҭа разҟыдоума?
Аҟаза ишәыга
Аԥшҭәыҵәҟьа изырбаз
Ашәақь аҟыга
Изеиԥшыбтәуама?
Изцәырҵыз арахәыц
Шахабтәуама?
Адунеи иқәыбҵаз
Дыбзышьуама?
Алашара збырбаз
Дбырлашәуама?
Агәырӷьара ззаабгаз
Имыбхуама?
Быхьӡала аԥшӡара аԥызҵаз
Агьама бзиа далхәдыбтәуама?
Адунеи дунеины изырбаз
Избырлашьца-бырлашәуама?
Икәашарагь насыԥызтәыз
Зынӡакҵәҟьа дшьапыдаптәуама?
Аԥсҭазаара аԥхьа ишибоз
Игәырӷьарамкәа, дазбырхынҳәуама?
Бцәымзыркыран бизынхома?
Бгәырҩа хҽыган бзылашома,
Бышцоз бивсма, бымҩасма,
Цхыраарыда даанбыжьма?
Дызлаз ԥхыӡызма,
Лабҿабазма?
Игәы дажьама?..
Игәы дажьама?..
Зегьы идшәмырҳан, зынӡа иԥшқәоуп.
Зегьы ирызҳәо ашәа ашәам.
Аԥса аҿашәымкын, ахәра мариоуп.
Угәы иазыҳәо ажәам.
Ашәҭқәа ԥытуеит, иԥшӡоуп.
Ашәа ҿыхоит, иԥшқәоуп.
Ашәа ажәуам, иҿоуп.
Еснагь иҿиом, иӡҟыуп.
Шәагәҭамсын, ахәра мариоуп.
Игәгәҭашәмыжьын, ихьчатәуп.
Ашәа ишәмырҳәан злымҳа иамаҳауа.
Гәыла иара зҳәо дҟәымшәышәуп.
Ашәа ишәмырҳан иззеилымкаауа.
Ажәа ԥшқа зуркуа дҳалалзароуп.
Жәа ҟәымшәышәла еиҿкаазароуп.
Гәаҭа цқьала еибыҭазароуп.
Ишәымхәын имчу лакҭала, иԥшқацәоуп.
Ишәырԥшқа ажәа, ԥсырҳагоуп.
Шәагәҭамсын, шәацхраа шәыхәҭала бзиабароуп.
Ишәыхьча ашәа, ԥсҭазаароуп.
Иԥсыршьагоуп, шәаламкьысын.
Иаҳлахьынҵоуп, ишәымхәаҽын.
Аԥсҭазаара иашьаҟоуп, ишәымҵәахын.
Игәыҭгага-гәыҟаҵагоуп, зегьы идшәмырҳәан.
Мызкы ииуз аус азы иоуз ашә-мааҭк иџьыба инҭеиҵан, иԥхасҭахахьаз ифымцадалақь ишәырахь аҿынаирхан, Мардасоу дындәылҵит. Амҩахь дахьынкылҟьаз, атакси шааиуаз ибан, дагьыццакуан, знызаҵәык амашьыналас далацар игхаӡарымызт ааигәахәызшәа, иаанкыланы дынҭалеит.
− Ахәшәтәырҭахь!
Уа даннеига, атаксист дизҵааит:
− Заҟа?
− Иахьоума атакси уанақәтәа?! – аӷьара ааихиргеит.
Мардасоу имдыруази иара иқыҭеи ақалақьи рҿынӡа иаԥхьаӡоз аҟара ацҵаны аныҟәцаҩцәа ртариф шыҟаз: ҩ-мааҭк. Амала ақалақь аҿынтә ақыҭахь уцозар, аиҳагьы ацын, ԥшь-мааҭк руҭар акәхон, акәымзар даҽазны ушьҭырхӡомызт. Иудыруази, ламыск иоуны, икасса иҭанаԥсаз шәа иҳәозар ҳәа акәымзи дызизҵааз.
Аныҟәцаҩ ихәҭаз иҭаны, амашьына длалбаан, ахәшәтәырҭа дҩыхәнеит. Уаҟа иан дышьҭеижьҭеи мчыбжьык ҵуан. Илысыз адабла уамак амч ӷәӷәамхеит акәымзар, макьана дцәажәо дыдзырбагәышьодаз.
− Бышԥаҟоу? – дналхагылеит.
− Хьаа сымам, сҵасыр руам акәымзар, – уаҳа ԥсыхәак сзумуӡои ҳәа диҿаԥшуан.
Иара дындәылҵын, ахәшәтәҩы диԥшааит.
− Сан лчымазараз исашәҳәои?
− Акыр дшәарҭоуп.
− Нас?
− Ԥыҭрак дҭахоит.
− Нас?
− Лыхәшәтәра аҭахыуп.
− Нас?
− Ахәшә ҳамам.
− Арецепт сышәымҭои?
− Оо, уи ус иурҭом.
− Избан?!
− Аԥшаара цәгьоуп.
Ахәшәтәҩи иареи рҳәатәы шзеибамкуаз аниба, дындәылҵит. Иан дибарц иааиз Адгәыр апалата даадәылҵуан.
− Ирҳәеи? – дҵааит иара.
− Ахәшә аԥшаара цәгьоуп рҳәеит.
− «Ҿшьык» ҟаумҵар, деибганы дузҭымгар алшоит. Уи зегь раҵкыс ихәшәуп.
− Заҟа лҿысшьреи? – Мардасоу даахәыцт.
− Акрыздыруоу. Дыӷәӷәоуп рымҳәеи? Ҩынҩажәижәабаҟа. Нас уахәаԥшыхп.
Мардасоу даақәҵәиин, ахәшәтәҩы лкабинет дныҩнаԥҟеит.
− Иҟалозар арецепт сышәҭа! – 50 мааҭ шеилаз инцәыҵырҳәҳәаны лхалаҭ шкәакәа аџьыба инҭеиҵеит.
− Уи ус иуоуӡом, ҳаҭыр зқәу, – ишибоз ларгьы «дуаҩхеит». – Аԥҭека аиҳабы дудыруазар – иуиҭоит «Аминалон». Хы-мзҟа лхы иалырхәароуп, аха уажәы акы лзаага. Арецепт усҭар ҟалаӡом, уи ахәшә ахьмаҷу иахҟьаны, аха иухамшҭырц бӷьыцк иузанысҵап: «Ами-на-лон». Уан улцәымшәан!
− Иҭабуп даараӡа! – Мардасоу дхырхәо дындәылҵит.
Аԥҭека аиҳабы дыҟаӡамызт. Уи даанӡа, егьырҭ иусқәа наигӡаарц иӡбан, амаҭәаӡахырҭа дныҩналеит, ааигәа иҿеиҵаз иеиқәа ҿихырц. Жәохә мааҭ. Уигьы ус иақәын. Ҿымҭӡакәа акәын ишриҭоз. Дашьцылахьан рыҭара. Аӡәы дизгәаар иҭахымызт. Амала грак иман: ириҭашаз арҳашьа иара дзамышьцылацызт. Дагьзашьцыломызт. Иуалафахәы изхозар ҳәа даҿын. Заҟантә ихы иагыжьны, ихы «мырԥхашьакәа» дааиуази.
Уа дышдәылҵызҵәҟьа, аԥаҵасарҭа дныҩналеит. Ԥыҭ-ҩык штәазгьы, иаамҭа даазԥшит. Данылатәа араҟа аус зуаз аԥхьа ихы ҵирффарц иҽазикит.
− Уара ухы амызхыда ас еицаҟьаӡа? – дҵааит иара.
− Ишԥеиҵаҟьоу? – Мардасоу иааџьеишьеит, асаркьа данԥшыланы, ихагылаз диҿаԥшуа.
− Азганк аҵкыс азганк иаҳа иааныжьуп.
− Ишәыриашагәышьа! Уи азоуми сызтәоу.
− Закәытә парикмахьер лашәыда ухы заҭәоушьаз?
Уи Мардасоу ихахәы бзианы иамихын, иԥаҵа иҽазикит. Уажәшьҭа далгарын шиҳәоз, идалақь иҿархәмаруа, даацәажәеит:
− Амала ҳаклиентцәа џьоукы ишәықәнагоуп.
− Изакәи?
− Шәхахәы еицаҟьаны иахьамырхуа.
− Избан?
− Иаҳҳәап, уара апреискурант иақәыршәаны аԥара суҭеит, амаҵ ахьузызуз азы. Даҽаӡәы уи инеиҳаны исиҭеит. Нас шәыуа дарбану зымаҵ иаҳа изура? Иашаӡами?
− Аа.. аиеи, – иҳәеит Мардасоу.
Даныҩагыла, хә-мааҭк шеилаз иааиԥыхьашәан, инаииркит, иацәынхо иргьежьрын ҳәа дгәыӷшәа. Егьигьы мааҭк ааирхынҳәит.
− Так?
− Так, – иҳәан, игәы цаны, ишәыра аашьҭихын, Мардасоу дындәылҵит дмеида-гәеидаха. Иара усгьы игәалаҟазаара маҷын, дызлаԥшуаз иеицәартәуан.
Ашьаҵа ахьырҭиуаз днеирц иҭахын. Иеимаақәа еиҿытта ицарц агьагмызт. Амҩа дшаныз, егьи аган аҿы атакси ааиҵаст, иласӡаны ишлеиуаз. Иҟалаз ибарц, Мардасоу данаахьаҳә, иара аангылаанӡа, ашә аадыртхьазшәа ибеит, убри азакәхарын ас иаалырҟьаны изааиҵасызгьы. Иара изгәамҭеит, аха лылаԥш данааҵшәа, атаксист ихәда лҽахажьны даанылкылеит ашьҭахь иҭатәаз Варлеи. Ашә анаалырт уаҩы изгәамҭеит Ашә иадтәалаз лара лхаҵеи аныҟәцаҩ итәарҭеи дрыбжьҟьаны даауан лара лхаҭа. Даҵахар ҳәа дшәаны, даҽа машьынак аанызкылаз ихы аакылирҳәҳәеит, аха ҿимҭит. Лара дшыҩуаз Мардасоу ихәда лҽынахалыжьит. Дшыҟаз еиликаарц длацәажәон, лара ҿылҭӡомызт. Атакси аужьны иаарыдгылаз лхаҵеи ланхәԥҳаи аԥсшәақәа ахьреиҳәоз, Варлеи иара инапы аулыжьуамызт, имахәар дахьынҳалан. Ак лҳәарц лҭахын, иаргьы лара дҭиҵаарц деилаҳауан, аха аешьеи аеҳәшьеи шгылаз агьырзеибыҳәомызт. Уи ибон Варлеи лхаҵа. Еицынижьыр иҭахӡамызт, ихы ларҟәны, ииура дақәымшәо, дрыдгылан, аҵатәхәы зымҵаз ахәыҷы иԥшра шьҭыхны. Арахь маҷк иааидымхылар шамуаз идыруан.
− Агастроном аҿы ҳаицнеипи, – уи, иаҳәшьа диманы, иҿынеихеит.
− Ибыҵалаз саҳәи!
− Ҩныҵҟала ҳаицәыхароуп, – ишәаз ақәҷышь ԥшра акәын илымаз.
− Ус дыбзеилкаауамызт мчыбжьык ала. Уажәраанӡа шәеизааигәазшәа ббонеи? Аҭаацәара баналанагалалак, даҽакала иббоит зегьы. Уи зыхҟьо здыруеит сара.
− Изыхҟьеи?
− Аиаша саҳәа быԥхамшьакәан: бара быԥҳәысхахьоума?
− Уи ишԥа?
− Иара дыбҿынҵәаауеит. Аха бара ихаҵара макьана ибыздырӡом, избанзар быԥҳәысӡам, уи дыбцәымӷанатәуеит.
− Исзеилкаауам…
− Бара бшиҭахыу еиԥш, иаргьы хаҵаҵас дыбҭаххароуп, нас ауп баныԥҳәысхо. Ус ада дбыцәтәымзаауеит. Уаҟа аӡәгьы дызбыцхрааӡом, бхы бацхраароуп.
− Иуҳәаз сзеилыргом…
− Шьҭа ҳцароуп, – ахәҳахәҭра иагьанбахьӡеи уҳәартә, шәыра ҭбаак азна афатә рыма, иаарыдгылеит Варлеи лхаҵеи ланхәԥҳаи.
− Бзиоуп, – иҳәеит Мардасоу, нас Варлеи лахь деиҭаахьаҳәт. – Ибасҳәақәаз брызхәыц!
− Шьҭа ҳанбеиқәшәо? – лԥсы ааивылгазшәа дшыҟазгьы, ацара лцәыцәгьан. – Мчыбжьык ашьҭахь? Бзиоу?
− Ианыбҭахыу! – лӡамҩа днагәӡын, лхаҵеи ланхәԥҳаи дынрыциҵеит. Лхаҵа игәаԥхомызт иаҳауаз.
Лара данынаскьа дагьаахьаԥшқәеит. Мардасоу, урҭ илаԥш иныҵшәаанӡа, дгылан, абыржәы ҩныҵҟала илхьаашаз дахьазхәыцуаз, ихы ицәымӷны. Лара лыда хәыцырҭа шимамзгьы, ихы ада иҭахымызшәа, ихы шәиуа амҩа дангылан. Уи лхымҩаԥгашьақәа, лҟазшьақәа, лара лыӡбахә ала Ламареи иареи реицәажәарақәа, аиҳараӡак аҵыхәтәантәи, игәалашәонаҵ, иара диԥшаарц дзышьҭаз аӡӷаб лаҵкыс дыбзиазар ҳәа, ихы дацәажәон. Ус акәымзаргьы, иара иҿыгәҳәаауа игәра згоз аӡӷаб лгәы дахьасыз даара игәнигон. Иҵегь дааԥшит, игәы маҷк иаахьаԥсаанӡа. Адәқьан дныҩналеит. Акыр шьаҵа ишьиҵеит, ишьихит, избзиахоз ибомызт. Ак зыбла цқьа иабоз иҭагылазаашьа имамызт. Дыҩнагьежьуа дызбаз ахәҳахәҭҩы дааидгылеит.
− Ишәҭахыу аномер арбану?
− 43.
− Иугославиатәқәак сымоуп.
Днавагыланы, ашьаҵатәқәа аацәырылгеит. Иааишьеиҵазар – ишьапазы иҭыжьымзи.
− Бзиоуп.
Ишьаҵақәа ишәыра иҭаҵо, дындәылҵит. Уаҟа иҭаз ифымцадалақь иагыз зыԥшаашаз дишьҭалар акәын. Аремонт бзиаӡаны иҟазҵоз апарк аҿы дтәан ҳәа иарҳәахьан. Инхаз иԥарақәа ааиԥхьаӡан, жәа-мааҭк ракәын иҟаз, иџьыба иҭаԥсаз ҿырпык атәы умҳәозар. Атакси закәыхзи. Автобус дылҭатәаны, аԥсшьацәа дрылххо, цәгьала акәын дышцоз.
Аремонт ҟазҵоз ауаа идеизаланы игылан, Мардасоу дааҭгылт, уи ҭынч аус шиуаз, иааиуаз бызшәа хаала дышрацәажәоз, аԥара ирымихуаз гәаҭо. Уамашәа иибаз, аԥара, мцхәык мгаӡакәа, иақәнагоз рымихуан. Аҵыхәтәан, уи ихышә иаргьы днадтәалан, ифымцадалақь наииркит.
− Иахьыз сыздыруам, аусура иаҟәыҵит.
− Уажәыҵәҟьа игәасҭоит, – иҳәеит иара.
− Аремонт ҩынтә иазызухьеит, – дашшуан Мардасоу, – ҿыцк аасхәар еиӷьын.
− Астатор ԥсахтәуп, аконденсаторгьы ԥсахтәуп, – ихы изҩышьҭихит уи, «днагәылс-аагәылсшәа» иангәеиҭа. – Аимадагақәа рыҩбагьы ԥҽуп. Астатор мацара хә-мааҭки…
− Ууу!.. Усҟатәи аԥара уажәы исымаӡам, – уи иажәа Мардасоу иааиҿиԥааит.
− Ус акәзар, бзиоуп, – иҳәан, аконденсатор аамихын, хыма-ԥсыма зегьы ааибиҭеит, ажәак аҳәаха афымцадалақь зтәыз дахьӡаанӡа.
− Иҟауҵо закәи? – иҳәеит Мардасоу аҵыхәтәан. – Астатор уааҟәыҵны, егьырҭ ҟаҵа!
− Бзиоуп, аха ус хара изнеиуам, – иажәа уаҳа иҩбамтәкәа, адырҩегь иаахиртын, аконденсатор ҿыц аиҭеит, аимадагақәа иԥсахит. – Исрыцқьарыма? – дҵааит нас.
Мардасоу данақәшаҳаҭха, абамба ашьац ԥшҭәы змаз ӡык инӡааишьын, ирыцқьеит. Изӡааишьыз бензинзаарын. Аизгара дналагеит. Нас иааимихын, аимадагақәа намыршәшәаны, ажәытәқәа рҿынтә иеибгаз ахәҭақәа аҿыц иаиҭеит. Мардасоу ибла ҭырхаха дихәаԥшуан; ас уи изыҟаиҵоз ирацәаны ахә имгарц акәын. Мардасоу, амцхә рыҭара иашьцалахьаз, ихы ԥхеишьон. Илҵуаз аԥхӡы дшыҟаԥшьхоз
инардыруан, амцагьы иҿатәан. Идалақь анааибиҭа, аҟаза аԥхьаӡага даахан, акакала адырдхақәа неиҿаԥсо, иԥхьаӡеит иҟаиҵақәаз рыхәԥса.
− Х-мааҭки 51 капеии.
Ԥшь-мааҭк уи иаԥхьа инықәиҵан, иаацәынхаз ныжьны дцарызугьы ааизымдырит.
− Мааҭ-бжак умаӡами? – дҵаауан егьы, ишицәаҩаз еиԥш быжь ҭынчла.
Мардасоу, иџьыба дҭаларц даныҩагыла, ахышә аҿыгә ҳәа ихы ҩанҟьеит. Егьи, ибласаркьақәа дрылԥшны, дааихәаԥшит, аха ихаҿы џьара еиҭакрак узанбааломызт. Иблақәаҵәҟьа ҵысуамызт. Аҿырпы нықәиԥсан, дыццакны иқәиҵахьаз ах-мааҭкгьы еилырҟәыҷны иаақәиԥааит.
− Х-мааҭк ныжь! – иҳәеит иара, егьырҭ ирмаҳартә.
− Ҟоҳ, саҭамыз! – Мардасоу х-мааҭк ааирхынҳәит. – Иҭабуп! Даараӡа иҭабуп! – ишәыра аашьҭиԥааит.
− Узхаҭабуазеи, – аҵыхәтәан дааԥышәырччеит егьи, иклиент ихьыз цас ишыҟаимҵаз шидыруаз иеилиркаауа.
Аԥхӡы шилҵыц илҵуан. Иҿы ҭабахьан. Автомат днадгылан, агаз змаз аӡы хьшәашәа ҩ-аҵәцак лҭарԥҟаны, ашәшьырҵа дныҵалеит. Ԥыҭк днаскьан, аҟаза дахьтәаз ахь харантә дыԥшуан, даҽа шьаҿак ԥхьаҟа анеиҭаҵра илымшо. Ихы ицәымӷны, иааикәыршаз зегьы – ауаа, аԥсаатә, ашәаԥыџьаԥ, амшын – иааҭгыланы иара ихәаԥшуан, дыццакны апарк дныҵыҵит.
Амҩахь данкылс, исааҭ днахәаԥшит. Ҩажәа минуҭ ракәын имаз, нас аԥҭека аиҳабы иусурамш нҵәон. Атакси икыр, ахәшә азы иԥарақәа изымхар ҟалон. «Аминалон» заҟа иркуаз издырӡомызт. Иҟалалак иҳәан, таксик дынҭалеит. Дцәыҵаԥшны акасса иҭанаԥсоз ацифрақәа дышрыхәаԥшуаз, иблахаҵ гьежьуан. Ифымцадалақь ҟазҵаз игәы дыҭҵәомызт. Абри акасса ианаҳәоз ада, капеи кылҵәак шиимҭоз ала, игәы ирӷәӷәеит аҵыхәтәан. Иаргьы х-абазк аԥхьаӡеит. Атакси дылбаанӡа, иџьыба хьар-хьар ҳәа дынҭалеит. Цас ауазшәа х-абазк ԥырганы уа иҭамызт. Мааҭк наииркит. Атаксист, ибла ҵырхәны иҿырпы дшахәаԥшуаз, ақьаад ԥара изырбаз иааимпыҵиԥаан, ихы неиҟьеит, диаҭабуа, арахь игәалаҟаӡамкәа иқьышә еихарԥсы. Азныказ Мардасоу иҽаарӷәӷәа днеиҿаԥшит, нас, ихы ҵарҟәылаҵәҟьаны, длалбааит.
«Аминалон» ахә акәӡамызт дзызхәыцуаз. Иԥмыргаӡакәа изынхаз ахә-мааҭк аԥҭека аиҳабы иҟәнишьар ҳәа дшәон. Ус иагьыҟалеит. Хара имгакәа изымхоз шизааигоз ала дыргәыӷны, имихит ахәшә.
Ахәшәтәырҭахь иҿыҩеихаанӡа, даҽазнык днеит иахьа Варлеии иареи ахьеидгылаз. Уи атакси дыҭԥаны дшаауаз ибла ихгылан… Мчыбжьык ааҵуаны, убри ахҭыс ҿыц игәаларшәа, игәы хьыу-хьыуа абра деиҭагылан иара, лхаҵа диманы амашьына данбааҭԥарыз ҳәа дыԥшны. Илыԥшрахарызишь ҳәа дынкахәыцуан. Иара игәы ишаанагарыз акәымкәа, дара рҩыџьегь, Ламара дрыманы, амҩа ду иаваршәны изааигәахон. Лхаҵеи лҩызеи ирыбжьагылаз Варлеи, иара данылба, лгәы иаахәаны дԥышәырччон. Маҷк акәзаргьы ҩныҵҟала лҽахьеиҭалкхьаз Мардасоу аԥсеивгара инаҭон. Дызцыз раԥхьа даацакын, лара Мардасоу, лнапқәа ихәда иаакәыршаны, аԥсшәа иалҳәеит. Уи ашьҭахьгьы мчыла длымырхыр ҳәа дшәозшәа, убас дылгәыдкыланы дгылан.
− Бара, ҳаргьы дгәыдаҳкылар ҳҭахыуп, – Ламара ас анылҳәа, илыцыз аԥсшәа длырҳәарц, Варлеи даақәгьежьт. Мардасоу егьырҭгьы аԥсшәақәа нареиҳәеит.
− Сара саҳәшьа лҿы сыҟазаауеит, – Варлеи лхаҵа даҽазны иеиԥшымкәа ихаҿы ихалашон, – ҩ-сааҭк рышьҭахь уа бнеи! – иԥҳәыс даалызхьаҳәит.
− Иаҳҳәаша уара уҿы иааӡома, уҟаз! – диҳәеит Мардасоу.
− Уа усқәак сымоуп, уанӡа сахьӡароуп. Абзиараз! – даҽак иаҳәаха аӡә дахьымгаӡакәа, ирлас дцеит иара.
− Акаҳуажәырҭаҿ ҳнатәап! – Мардасоу аӡӷабцәа, урҭ руаӡә шьҭа дыԥҳәысын, иманы иҿынеихеит. Дара лаиртәан, акаҳуа рзааигеит. – Бусқәа шԥаҟоу?
− Сеиӷьуп, – дԥышәырччон Варлеи, акаҳуа дакьысаанӡа. – Аҭацара сашьцылоит.
− Ас ибырласызар, быцәгьам ҳәа исԥхьаӡоит. Иахьа иареи бареи шәеинааланы, амҩа шәанын, даангылар акәын.
− Сангыларгьы ҟалон, аха Мардасоуи бареи еибышәымҳәац акы шшәымоу здыруеит, сышәԥырхагахом ҳәа сеиҳәеит.
− Исгәамхаӡеит.
− Аиаша имҳәаӡеи?
− Сыздыруам.
− Ишԥаиашам? Имдыри иахьцалак, схаҵа иоуми, иахьбауасҳәоз иуасҳәақәаз зегьы.
− Ҳаит, бхаҵа афраҭ! – Мардасоу дцәыҵаччон. – Аамҭа кьаҿӡак ала инапаҿы бааигеит.
Ганкала даагәырӷьеит иара, егьи аганала, маҷк даахьаԥссит. Ас иааҭкааны лара данцәажәоз, реиҩызара шьҭа амч шмаҷхоз, хәыҷы-хәыҷла наҟ-наҟ ишрымпыҵыӡӡаауаз ибон. Реиҩызара ҟаимаҭ аагәхьааигазшәа, иҩныҵҟа ицҳауан. Бзиарас уаҳа илзиурыз ҳәа дышгәаҟуаз, иааҟаиҵарыз зегьы мцхәын, хаҵа данца нахыс. Ибла ихгылан мчыбжьык аԥхьа атаксист ихәда лҽахажьны, амашьына аанкыланы, лхаҵа дызлаҭатәаз ала дкылкәрааны, илаахашаз амашьынақәа лымбаӡо, дыҩны ихәда лыҽшахалыжьыз.
− Бара бшыҟоу цқьа исаҳәеи!
− Ԥыхьа узызҵаауаз акәзар – хьаас ишьҭумхын, зегь рыла сеиқәшәоуп, – лҳәеит, Ламара лыхшыҩ азылымшьҭыртә, имырхьаакәа. – Уажәшьҭа ҳанбеибабо?
− Ианыбҭахыу.
− Ҳаиҩызара сара еснагь сахалоит, – ихәыцра даԥхьазшәа акәын дышцәажәоз. – Уи сара инасыгӡалароуп.
− Инагӡала!
− Ҳаиҩызара сара исыхәарҭоуп. Уи уара иузеилкаауам иахьынӡасыхәарҭоу, аха даара исыхәарҭоуп.
Ламара лкаҳуа лыхәласын, аччара ацынхәрас, деимҳәон. Мардасоу иакәын, амшын ахь иҿы рханы, изгәарԥхаӡаны иччоз. Иаарыкәыршаз аԥсшьацәа, аӡыжь џьашьахәы рхашҭны, ртузем-уаҩ ихымҩаԥгашьа иазԥшуан. Ламара лҽанлызнымкыла, дҩагылан, днавҵалеит, анапыӡәӡәара акран ахьыҟаз ахь. Лылаӷырӡқәа лрыцқьон, леимҳәара еиқәтәаӡаанӡа.
− Шәарҭ ишәыднагалаз дызқәымшәо арбан, – данаахынҳә, лкаҳуа даахахт.
− Шьҭа сцалар цәгьамызт, – Варлеи лсааҭ днахәаԥшит, Ламара лкаҳуажәра аныналыгӡа.
− Ус бзырццакуеи? – Мардасоу ҿааиҭит.
− Ҩ-сааҭк роуми исиҭаз, сагхацәар сҭахымызт. Шьҭа уанбазбои?.. Ус сҳәеит ҳәа, иахьа аҩныҟа уҩеигараны уҟамзи. Џьмашьтәак никылахьеит. Мчыбжьык ашьҭахь уҩеир иҭахыуп. Иасҳәои?
− Сымҩеиуеи, шәарҭ ианышәҭахха. Ламара дсыцзаауеит. Уаанӡа хаҵа дысцәымцар.
− Иареи сареи ацҭәа ҳабжьарымҵар, – дҩагылеит Ламара. – Баалеи, бнаскьаагап.
− Абзиараз! – дҩагылеит Мардасоу.
− Избан? – Варлеи дшәеит Мардасоу дцар ҳәа.
− Автобус аҿынӡа шәнаскьазымгои.
− Аеи! – лхаҿы лхаччон Варлеи.
Автобус инақәыртәаны, Мардасоу даахынҳәит. Имацара амҩаду иаваршәны днеиуан, ахәшәтәырҭахь дықәнарц. Иан иаарласны дҭигарц иҭахын. Маҷк игәы рылаҟан аҽны иибази, иаҳази, аха ихымҩаԥгашьа ахьынӡаиашаз цқьа
дзазхәыцуамызт. Зны-зынла иегоизмра аԥыжәара аиузшәа, агәыҩбара ааизцәырҵуан, игәалаҟазаара ларҟәуа.
Аӡәы ихьынҳалара ианакәызаалак Мардасоу ицәымӷын. Игәы дышнанамгозгьы, ихы дақәԥаны мацара, уи аҽны ахәшәтәырҭахь днеит иара, Мадина дналҿыԥшырц. Амедеҳәшьа излалҳәаз ала, уи ашьыжь ақалақь аҿынӡа дцеит, хәшәык дашьҭаланы, аха ачымазаҩ дибарц длеир илшон ашьыжь, ахәшәтәыҩцәа рылалаанӡа. Асҭан ибара уамак дахгәаҟуамызт, амала иҽӡаны уи иԥҳәыс длышьҭалартә ҵаҵӷәы имаҵәҟьамызт, игәаӷьны дизлеит.
− Хар умаӡамкәа ушааиуа здыруеит, – Мардасоу уи иҿаԥхьа аҟәардә днықәтәеит. – Уи азын ушԥаҟоу ҳәа уҭысҵаацәаӡом.
− Шьҭа хар сымам, – Асҭан, илаԥш шимырцәгьазгьы, ибла уамак ихаамызт. Иаартны ҽԥныҳәак изыҟамҵазаргьы, уҳәан-сҳәан маҷк ахьиаҳауаз ихы-игәы аанартуамызт идтәалаз иҿаԥхьа, амала уи ас иааира ҽԥныҳәа зуҭашаз иакәӡамзшәа дҟанаҵон. – Арахь уабаҟаз? – ачымазаҩ хьаас дышимаҵәҟьамыз шеиликаауаз изыҵәахуамызт.
− Адгәыр дызбарц саан, иара дҭыргахьазаап, – Мардасоу, Асҭан дибарц дшааз иҳәар зынӡа ишымцыз ааԥшуан азы, уи дышишьҭаҵәҟьамыз, иара ус имҩатәны дшааиз цәыригар иаҳа иеиӷьҵәҟан. – Уи сиқәымшәеит, аха уҿы смааикәа сзымцеит умбои, – ҳәа нациҵеит.
− Ацхыраараз инужьыз азы даараӡа иҭабуп! – аниҳәа, Мардасоу дџыхӡа дихәаԥшуан, уи аӡбахә Мадина лхаҵа иалҳәарын ҳәа дыҟаӡамызт.
− Уамак иуҳәаша егьыҟам, узхаҭабуазеи, – иҳәеит иара.
− Уахьааиз иҭабуп, шьҭа амҩа уқәлала! – даԥсышәан Асҭан, иҭааз дыццакыр цәгьа имбо, – Мадинеи иареи еиқәшәар иҭахымызт.
− Агәабзиара Анцәа иуиҭааит! – Мардасоу дҩагылан, дхырхәаны дындәылҵит.
Данлалбаа, Мадина даанӡа длызԥшырц ӡбаны, ашәшьырҵа дныҵагылеит, агәашә дшааҭалалак илаԥш дыҵашәартә. Асҭан ибла дныхԥшылеижьҭеи, Мадинеи Мардасоуи реиқәшәара уи дшазҿлымҳаз усгьы иҩашьаӡомызт. Игәы ахьиирхьуаз иҭахӡамызт. Уажәыҵәҟьа лара лыда лхаҵа дшьапыда-напыдан. Ихьаақәа даҽа хьаак рыциҵон. Амала, ус иагьа иҟазаргьы, рҩыџьегь еибабар цәгьарас иаҵази. Егрыҟа амҩа дықәлаанӡа, дналҿыԥшырц агәазыҳәара ӷәӷәа имаз аҽны ашьыжь даанацеит, димбакәангьы дызцомызт. Абар ларгьы! Агәарԥ дааҭалан, лҿаалхеит, лылахь еиқәышьшьы, Мардасоу гәаныла шьаҿақәак ныҟаиҵеит дылзааигәахарц, аиашаз, иҭыԥ дзахымҵасит. Дылбар дшыҟанаҵарыз издыруамызт. Деицәанатәыр, лхьаа даҽа хьаак нацҵо? Ашәшьы лхаԥаны, амардуан дҩаҿагылан, ашә анылзаадырт, наҟ дныҩналеит. Лара хыхь дышҩыхәналак, лхаҵа длызҵаашт иҭааз амҩахь длықәшәазар еиликаарц. Лара иаҳагьы лгәы дыҵхашт. Аха шьҭа уи дынлыҿцәажәарц лышьҭалашьа имамызт. Насгьы игәы изаанагази лара ибара дахгәаҟуан ҳәа?
Амҩахь дкылсын, автобус даазԥшит. Ишиашаз Ԥсоу ицоз а-«Икарус» дынҭалеит. Иҭацәыз ҭыԥ ыҟаӡамызт, зшьапы иқәгылаз дынрылагылт. Аҩныҵҟа даара ишоуран. Игәалаҟазаара иаҳа-иаҳа ибжьысуан. Ибла ихгылан Мадина лхаҿсахьа. Иаалырҟьаны амашьына анааиҵас, иеилагылаз еилаххы инеидаҳалт. Амҩан амашьына аӡә даҵахарц уамак игымхазт, аныҟәцаҩ ашә аартны дыцәҳауан. Варлеи лаб иҭахара ааигәалашәт. Мадинеи иареи иеибырҳәақәоз дышрызхәыцуаз, игәалашәарақәа Варлеи лахь инеиҭаԥеит. Уи лгәы ифахьазшәа ибон. Иара ақыҭаҿ акәымзи дахьиз, дахьааӡаз. Ааигәа-сигәа аинтеллектуалуаа абаҟаз. Иеиҳаз аҵараиурҭаҿ мчыла рхы иҭарцалаз рыманы, џьоукы аауан, ашкол аҿы аҵара ддырҵарц. Адырра уалааӡазар акәын, мчыла иузнаргоз еснагь исасын. Ақыҭауаа хыхны измаз аԥшра-асахьа аҟәырҷаха иаргьы илаҽызар ҟаларын. Аӡӷаб дналҿаԥшны лԥшра ак алибаарц дашьҭан, лхаҿсахьеи лцәаҩеи ихаҿы инхарц, убри лыҩныҵҟатә дунеи лыбла ихибааларызшәа дҟалар акәын бзиа дибартә алшара аниоуаз. Ақыҭа
ӡӷабцәа аусура иафахьан, рыҩныҵҟеи рҭеиҭԥши уамак иузеидкыломызт, аха иагьеицәыхарацәамызт. Амцхә напыла аусура ауаҩы дшыхәыҷыз дафон. Ааӡара бзиа ҩ-ганк аман. Ақалақь ааӡара аҭеиҭԥш ааӡара иаҳа иазкашәон. Варлеи бзиа дибаӡеит усҟан, аиаша ҳәазар иаҳа иеиӷьми. Лԥшра гхак аманы ихаҿы изааиуамызт, лҩныҵҟа аҭбаара дазааигәан, аха ԥҳәысс дигарын ҳәа зныкгьы игәы иҭамшәацызт, уи уажәгьы ибзианы игәалашәон, избанзар иидеал даҽакала дшьақәиргылахьан. Варлеи лхаҿы иаразнак иблаҿ иахьымааиз иаҵигон ус ахьихьыз. Ауаҩы илаҽуан иааӡараҿ иԥышькласқәаз, ус хыхь-хыхь уамак иузгәамҭазаргьы.
Варлеи дибарц иҭахын, амашьына ааникылан, длалбааит. Амцашоура катәарц уамак агмызт, ирлас агәарбжьара дныбжьалан, наҟ-ааҟ амҩа иахагылаз аҵлақәа иҽрыдкыл мацара, ашәшьырҵа дынрыҵагыло, дҩеиуан. Аандақәа ирываршәны, амшқәа аныцәгьахоз, ишьха ӡиасхоз кәарк леиуан. Дӡышон азы, аӡы ижәыр цәгьа ибомызт, аха аҩада арахә ҭалон, нас, аҭӡқәа иахьрывсуаз, иҭарыжьуаз иудыруаз, ичҳаны уи дхықәгылан, гәарԥк азааигәара аӡы ахьхырхуаз ҷыдала иҟаҵаз аҭыԥ дҩадгылаанӡа. Ихьшәашәан аӡы. Маҷк даадхалеит, ибӷеи ихәдеи иаарылԥҟҟаз аԥхӡы иқәбарц.
Уи ашьҭахь иҩеиуаз амҩа акыр ишәшьырадан. Ашьшьыҳәа амҩа данын, макьана шьыжьын, дабаццакуаз. Варлеи дызмаз ргәарԥ ҳаракны иқәгылан, ркәасқьа еихагыла акәзар – иҵегь иахьҩышьҭхырҭаз иқәыргылан. Агәашә дахьнадгылаз, дааҭгылеит, ахыу ишуа лак иԥымларц. Даадәылҵит Варлеи, илзааиз дзусҭаз лнырызшәа. Дыҩны длалбаан, агәашә изаалыртит. Деилҟьан уажәгьы. Аԥсшәа иаҳәаны, дгәырӷьаҵәа агәарԥ дынҭалгылеит. Абарҵаҿ акыр ишәшьыран, ԥшак ганшәа аарла исуан, игәы иаахәаны Мардасоу уа дааҵагылеит. Агәарԥ анаҩсан ауҭреи амхи рганқәа ирылагылаз ашәырҵла ҳаракқәа шиԥырхагазгьы, араантәы ахәы ҟәаԥа-ҿаԥарақәа дрылԥшны, амҩаду аиашарҭаҵәҟьа бзианы ибарҭан. Уи анаҩсан ицоз ашьхарԥы дахыԥшны, амшын дынхыԥшылон. Ари аҭыԥ аҳра ауазшәа уқәгылан.
− Ара уаатәеи! – Варлеи наҟ дыҩналарц лҿыналхеит.
− Варлеи! – даақәиргьежьит иара. – Уа ак бҽазыбымкын. Быԥшәма дшыҟам збоит, исыдбыртәалаша аӡәы бимышьҭалан. Уаҩы дахьсықәымшәаз иаҳагьы иеиӷьуп. Ҳхала ҳааицәажәарц ауп сзааиз. Сеилыбкаауоу?
− Уеилыскааит, – иахьа дылбазма деилылымкаакәа. – Иахьцалак уа уаатәеи!
− Ианамух, имазеиу ак аақәыргыла. Сымццакуа џьыбымшьан, бызбарц сааит ҳәа.
− Бзиоуп, – диқәшаҳаҭын ажәала, аха даныныҩнала ахьурӡы нақәлыргылан, наҟтәи дындәылҵын, лысас имырбаӡакәа, мҿқәак аалган, агәгәаҳәа амца нҭалҵеит.
− Шәмхы шԥаҟоу? – дҵаауан иара абарҵантә, ус ала ддәылигарц.
− Иеиԥшны иҟамлеит. Гьагьарақәак даара ибзиахеит.
− Ахәыҷқәа абаҟоу?
− Ақалақь ахь аҷкәынцәа раҳәшьа илызцеит. Уи уа хаҵа дыҟами. Раб иоуп машьынала изга.
− Бхәыҷқәа рыла бгәы дугәышьоуп.
− Аӷба ҟазҵаз акалаҭ ҟазҵаз дџьеимшьози.
− Варлеи, – дыччон Мардасоу, – арахь баадәылҵуазар ҳәа акәын сызҿыз.
− Шьҭа ашыла ҭасԥсеит.
− Усҟатәи саангылап ҳәа сгәы иҭамызт.
− Уццакра уманы узаауеи еснагь?
− Иҵегь сахьнеиқәаша сымоуп. Уаҵәы Егры сыҟазароуп.
− Иуҳәо закәи? – даадәылҵит Варлеи. – Амашәыр уҟәгазааит! Урымгар ҟамлаӡози, ҭаацәара дук убароупеи.
− Сара схаҭыԥан ицаз дыхәны дааргеит. Иԥхасшьоит. Егьыс аибашьра сара сзамышьцылеит, исҭахӡам.
− Тир, еибашьра дцаны, аиааира ганы даныхынҳә, «даҽазны ас аиааира анызга, сагьаақәынҵәеит» иҳәазаап. Убри амҩа ҳанымландаз! Иара усгьы ухы зланыҟәугои?
− Ԥсоу сыбжьан, макьана ухәыҷцәоуп рҳәан, сныркылеит.
− Аргылара, аԥсуара ашьҭыхроуп узҿыз, уахьынӡаҿыз џьоукы аԥара дырҳауан. Шьҭа имп умоуп анырҳәа, атачка укын, уигьы умырхит? – Варлеи лгәы иалан. – Егры уцаны, ухы узымхьчо уҽааумырԥшын! Зегьы Алмас лнапы ианхалартә умныҟәан, – ачысҟаҵарҭахь днахынҳәит лара.
Дзызхәцырц илҭахымыз аибашьра ибла ихгылан, Варлеи аишәа ахьынӡалырхиауаз. Арԥарцәа уажәи-уажәи ианҭахоз, иҭахеит мацара акәмызт, иҟәаҟәаса ианықәыргоз егьырҭ аибашьра ахлымӡаахқәа уанрылаԥшуаз, ашьаӡа-гәаӡа уанылагылаз урылашьцылон: аҳәсақәаҵәҟьа ргәы жәпахон, урҭ зԥацәа рывыршьааз маҷӡамызт, уамак иҵәыуамызт-ихьуамызт. Убасҟан дызлабылуаз цқьа иныруамызт аибашьҩы, дыӡрыжәхеит ҳәа иаҳаԥхьаӡоз ауаҩытәыҩса, аԥсра дацәымшәаӡакәа, аԥсреи абзареи изеиԥшны, ахы даԥылон, иҿагылаз даниқәманшәалахоз диеигӡомызт, ари дфырхаҵан ҳәа дҳаԥхьаӡон ҳара. Ауаҩраҵәҟьа арбаныз здыруадаз? Афырхаҵареи ауаҩреи ирыбжьаз иарбан шәага-загаз? Ауаҩшьҩы ҳәа ирԥхьаӡоз аӡә дызшьхьаз иакәын, амала уи аибашьра аламҭалаз акәымкәан, даҽазны иҟаиҵазар. Аха уи хараӡа ус акәмызт. Ауаҩшьҩы ауаҩы дзымшьыр ада ҩныҵҟала ԥсыхәа змамкәан инеихьаз иакәзаарын. Аибашьра жәпала ауаа убас иҟалартә иҭанаргылон. Амала аибашьра аан акәызма, ауаа анықәыргоз акәызма, ианакәызаалак ауаҩы дызлахәыз аус, ицәгьазаргьы ибзиазаргьы, ахьӡ бзианы ирҳәар иҭахын. Ауаҩы дзышьҭаз хырқьиаран. Цәгьарак ҟаиҵон ҳәа зынӡак згәы иҭашәахьадаз, усҟантәи аҭагылазаашьа уанамҽханаклак, ухымҩаԥгашьа зегьы иашазшәа угәы иунаҭон. Аамҭа аниаслак, иуаҩсхьаз даҽакала уахәаԥшуан. Даҽа лаԥшҳәаак шьҭухуан, даҽа хәшьарак азцәыругон. Амала угәы уҭахәыцуан акәымзар, уамак аӡәы иоуҳәомызт, избанзар ахырқьиара енагь иушьклаҳауан. Мардасоу иеиԥшыз ауаҩы арҭқәа иҟәган иагьа умҳәан. Аибашьра дарӡрыжәны ибомызт, уи иуаҩра иахьа акәмызт ианышьҭикааз. Агәыжәпара изнамырӡашт, уи даиааизшәа ихы иԥхьаӡон. Дхаҵазар иҭахын, аха афырхаҵара дашьҭаӡамызт. Ианаамҭаз аибашьра дцеит, ус ада ишамуаз ибон. Уажәы аҳәаахьы дцон, ҿыц иаҭахны ибахон азын мацара.
− Мардасоу! – Варлеи лҩыза, инапы зиркыз ихәы игәы уамак ишамгаз анылба, дааиҿатәеит, дааижьҭеи лгәы иҭашәаз азҵаара аҭак лоурц аҵыхәтәан илҭахын. – Иахьа ара баша усзымааӡеит, иухьыз саҳәеи!
− Ишԥабасҳәареи, – иаразнакгьы иҽизазымкит иажәа, избанзар игәы иҭаз шьҭа излаҳәаӡомызт, дара реиҩызара аҵӷа ԥшқара аамҭа иагахьан. – Аҳәаахьы санцаша аламҭалаз, бызбар сҭаххеит, – уигьы мцымызт аиашаз.
− Иуҳәашьеи, жәа-мш аҳәаахьы уцоит ҳәа, сумбар замуи?.. Амарџьа, ухы аахьча, ҭаацәара дук узԥшуп, – лгәы хыҭхыҭуан Варлеи, иҟалашаз ак иныруазшәа дахьылзааз лцәымӷын. – Уандуи уаҳәшьадуи ирызкыз ажәабжьқәа сзеиҭоуҳәозар ҳәа сыԥшынеи, – лхаҿы лыбла хаақәа ирыцлырччон, игәы ааҟалҵарц.
− Иҿыцу ажәабжьқәа сымоуп, аԥсҭазаара ҿыц иазкны, – икрыфарагьы ааникылт. – Уа, Ԥсоу, ԥҳәыск дҳацын, лпаспорт анылцәыӡ, лԥа, лан длыцҵаны, ддәықәылҵеит, уҭраҭыхқәак иҭаны. Уи, аҳәааҿы днаӡаанӡа, ианду длышьҭагыла, аанда данхыҵ, атачка кны ацәаҳәа дықәгылан ирҵаҩык. Арҵаҩцәа атачка ркрын ҳәа иҟамыз ахәыҷы даараӡа дыԥхашьеит, лара лакәзар иаҳагьы дӡыҭуан. Аҷкәыни иандуи, аҳәаа ихыҵны, аталон аархәараз ианааҭгыла, ҵаҟа аҳақәа ҩежьӡа изҭиуадаз ҳәа длаԥшызар, даҽа ирҵаҩык лакәын. Аказакцәа рџьармыкьахь рҿынархеит. Агәашә иахьынҭалаз, амаҭа даанлыжьын, анду дналалеит, дахьцоз мҳәаӡакәан. Иара џьоукы ааидгылеит: «Заҟа ҳәа иуҭиуеи?» «Ҩ-нызқьи хәышә!» – иҳәеит. «Зегьы ҳгоит». «Макьана исҭиӡом». «Ишԥаумҭиуеи, агьама аабазар?» «Санду дааиаанӡа». Итачка рҳәазо ианду диԥшааит. «Ухала иумҭиуаз, уанду дукәахшахеит!» «Уржьазаргьы ҟалоит ҳәа салҳәон исҭиизҭгьы», – дхәыцуан иара, иаахәацәа ахьаанижьыз ианизымԥшаа. Аџьармыкьа ианду длыцықәгылар акәхеит.
Аџьыкҵәаҵәа хәба-хәба ҳәа литрабжак лҭиуан анду. Ԥҳәыск даалыдгылеит. «Зегьы згоит, заҟа ҳәа исыбҭои?». «Жәаба ҳәа исҭиуан, аха зегьы бгозар быжьба-быжьба ҳәа ибысҭоит». Быжьба закәу бымдыруеи: нызқь! Аҷкәын, иблақәа ҭызза данаанха, аршәы ааихәарц ддәықәылҵеит ианду. Аршәы ыфо данаахынҳә, хаҵак ианду лҿаԥхьа дгылан, аҵәақәа дрылаԥшуа. «Иаахәа абри!.. Даараӡа ибзиоуп». «Сара уи аллергиа снаҭоит». «Избан? Ари шампантәӡам». «Сара ашампантә иаҳа бзиа избоит», – дналыдҵит. «Уҿы хаара нҭамшәааит!» – днаиқәшәиит лара, даҽаӡәы даалыдгылаанӡа. «Анашақәа ҵәырӡа ишыбзиоу шәымбои, ижәга! Х-нызқь заҵәык искуеит». «Уара заҟа иукуеи?» – аԥҳәыс аҷкәын иахь даахьаҳәит, уи итәқәа иаҳа иҟәазын, ижәпан, ахә шԥалеимырҟәри ҳәа дгәыӷуан. Иаҳа идумзи, рыхә ҳареикыр иҭаххан, – «х-нызқьи бжаки», – аниҳәа, аахәаҩ аччара хҭалкит. «Заҟа шәҭахыу скапануеит, схьы хәыҷқәа!» – анду аахәаҩ даахьалырԥшит. «Иҵегь ҳналаԥшуеит», – аԥҳәыс лыӡӷаб длыманы дцеит, ихынҳәуаз лԥшра лымаӡамкәа. «Шәԥсра збааит!» – дынрышьҭашәиит анду. Уажәы иччоз лмаҭа иакәын.
− Ушжәабыжьҳәаҩыз уаанхеит! – Варлеи лыблақәа лхаччон.
− Ус акәзаргьы, шьҭа сцалароуп. Бчеиџьыка ҭбахааит!
− Ҳалалс иуоуааит! – аишәа иҩахыҵыз Мардасоу днаишьҭалан, инапы илырӡәӡәеит. – Егры умцар бзиан, уда ԥсыхәа рымамзар сыздыруам акәымзар.
− Сҭаацәа зланыҟәызгашаз атачкакра саҟәырхит. Шьҭа уаҳа сзыԥсеи, – агәарԥ днықәгылеит.
− Даҽа уск уԥшаарын.
− Сҭахар схәыҷқәа збода ҳәа саазхәыцлоит, аха… Уаҳа сыззырҭахи, уахь сдәықәрымҵакәа? Амала мчыла аӡәгьы ддәықәырҵаӡом.
− Ухы аахьча! – агәашә инадгылахьан.
− Ибасҳәар исҭахыз: ҳаныстудентцәаз ҳаизыҟазаашьа амшала бааигәара саабмышьҭыр, ус зыҟабҵарызи ҳәа уажәшьҭа уамашәа избаӡомызт.
− Ус ахьбоуҳәо! – лҳәеит, аха усҟантәи аамҭа даҽакала иахьа ишиныруаз шымҩашьоз лбон.
− Бҭаацәа анааизыҩлак, еиҳараӡак бхаҵа, сысалам рыҭа! Абзиара бзыҟалааит!
Ииҳәаз изырҳәазеи ҳәа лгәы шыхыҭхыҭуаз дааныжьны, иара аладара дылҭалеит. Шьҭа шьыбжьонра ааирц агьагмызт, иаҳа-иаҳа ишоурахон. Амҩаду ахь дкылсырц макьана ԥыҭк шигыз, машьына ласык ааихьӡан, даашьҭнахит. Аныҟәцаҩ ҿиҭӡомызт азы, иаргьы ҭынч, ихы нкыдҵашәа, дхәыцуан. Агәарбжьара аҭаҟәаҭаҿара ирнысны, амҩаду иананыла, жәеинраалак ихазы даԥхьарц иҽԥишәон, арахь агьизеиҿкаауамызт. Абаҩхатәра змаз ирхиаз аԥхьарца деиԥшын. Абаҩхатәра ду иманы аӡә диит ҳәа игәы инаҭаӡомызт. Абаҩ ҷыда иахәҭаз ауаа дрылагьежьуазар, ибзиаз аҭагылазаашьа имазар, аԥсабара инаҭаз ишьахәыз арҿиара роуртә еиԥш, иҭышәынтәалара инаҭон алшарақәа илаз зегьы еснагь ицыхцыхлартә еиԥш. Иара… Иаргьы ихы аԥхьарца иеиԥшнишьалон… Цқьа ирхиамыз аԥхьарца, иҟаиҵарызеи, дуаҩ хәыҷны даанхазар? Имч ԥишәартә иҟыбаҩ ихы изархәомызт, уигьы аҽашеит, џьара аҽеиднамкылаӡакәан, избанзар ҟазара хкык, ма усурҭа заҵәык иҽазҵәылихыртә аҭаххара дҭамшәеит.
Аҩныҟа дахьыбжьалоз длаӡаанӡа, амашьына ааникылан, длалбааит. Адгәыр иҿы дынкыдгылар иҭахын. Ахәшәтәырҭа дҭыҵижьҭеи, димбаӡацызт. Агәарбжьара дахьыбжьаз, нымҩахыҵ, абнара ахысырц агьагымкәан, нышәынҭрак жәытәла еихачаԥан. Уи уажәраанӡагьы ибла иҵашәахьан. Абыхәбақәак иртәын иара. Шәачантә иахнацақәаз абыхәаа рыжәлар иреиуан азы акәын Абыхәба ҳәа жәлас изырхыз. Уажәшьҭа араагьы инхаӡомызт дара. Иқәыӡаахьан. Ҷкәынак дызмаз дицәҭахеит. Уаҩы дызмамыз усгьы димамызт. Ӡӷабк дызмаз хаҵа дишьҭит. Рыжәла кьашӡа иаанҵәеит. Адгәыр инхарҭа анаҩсан, уажәы абнара зхысхьаз, нышәынҭра ҭыԥын. Мардасоу даныхәыҷыз иҩызцәа дрыцаалон абрахь, «ду» ихәмарраз. Ацуҭа бзианы идыруан. Гәнаа ирнышәынҭрақәан рҳәон усҟангьы. Заҟа ирацәаз ала, рыжәла маҷымкәан инхон. «Иахыӡӡааит» рҳәон агәылацәа урызҵаар. Аԥсуа ахшара рацәа шамахамзар ирымаӡамызт, аха рыҵәҩаншьап азы иқәԥон. Ршәаџьҳәара зушаз
аӡә даанымхакәа, ишԥақәынҵәарыз. Шьҭа рнышәынҭрақәагьы убомызт. Уи азааигәара ӷәы-хырҭак дыргылан, зегьы арҩашьеит.
Адгәыр инхарҭа ԥшӡа ахәра иаҵагылан. Инаҩсан ахьареи аџьреи унрыҵалон. Иааикәыршаз адгьыл мхын. Игәарԥ уамак иеиҵыхцәамызт, иагьмаҷмызт. Иҩны ашьҭахь ибаҳча хкааӡамызт азы, уии игәарԥи шҭа хәыҷык еиҿыркаауан. Инхарҭа аԥхьа ишьҭаз адгьыл арахә ықәҳәон. Уаҟа аҽы ирҩлон. Уажәы иҵагылаз илабақәа изнапык ала икын, егьы ала изардагь ҽы ахәда ишьышьуан. Иԥа, аҽыӷәра кны, егьи аган дадгылан. Изааиуаз даниба, илаба иҽанҵаны, диԥылан, агәарԥ дҭеигалан, ашәшьырҵахь днаиԥхьеит.
− Оо бара! – ҿиҭит Адгәыр иԥҳәыс лахь. Илмаҳазшәа аниба, ҿыц ҿиҭырц иҽазикын, Мардасоу имуит.
− Сасра сыҟан, шьҭа ҿаҵак сфо, ҵәыцак скуа сыҟаӡам. Егрыҟа сдәықәлаанӡа, узбар сҭахын.
− Уахь уцар сҭахызар, аԥыхьа усмышьҭуази.
− Еилыскаауеит, аха ҳаарыхра макьана иҳазҭагалаӡом, сара сықәра змоу ҳзы мраҭашәаратәи аҳәаа аркыуп. Ус уамак сымаӡам. Амрагылара сцап.
− Гәарҭак ахәыҷқәа урылатәоуп.
− Иҟалалакгьы ииз иҿаҵахәы ициуеит рҳәеит.
− Иҿаҵахәы зеиԥшрахарызеи ауп иуҳәаша. Акыр зылшо Алмас уеиҵалырхарым ҳәа сгәыӷуеит, жәа-мш рыҩныҵҟа иугхартә иҟалҵом, аӡы амҭаӡакәа ахш зжәуа ҭацоуп, аха иахьцалак…
Адгәыр днавагыла-аавагылашәа дцәажәон, аха иԥхыӡ цәыригомызт. Уи дырхәаанӡа акәын. Уахык иаб дааиԥхьеит. «Зегь раҵкыс иузааигәоу уҩыза дарбану?» – ҳәа дизҵааит. «Мардасоу иоуми!» – иҳәеит Адгәыр, маҷк данхәыц, уи иаҵкыс изааигәаз уаҩы данигәаламшәа. «Аа!» – уаҳа ҿимҭит аб. Ԥыҭк анҵы, аԥа дахьыҟаз аб дааит: «Уарма напы хырҵәазшәа ԥхыӡ избеит», – иҳәахт, арахь Адгәыр ихаҭа аԥхыӡ далахын, дцәырҳаны дааԥшит. Мышқәак ааҵуаны, иара дырхәит.
− Уи уаҳа ҳалацәажәарым, – дҩагылеит Мардасоу. – Абзиараз!
− Ухы аахьча! Иҟамло егьыҟамтәа, – аԥшәма, илабақәа иҵаргәа, иҭааз днаськеигеит.
− Мардасоу, агәарбжьарала дышнеиуаз, амҩаду ааиҩиҵәан, аган иавҵеиҭаҳаз акациа ҵлақәа рышәшьырҵа дыҵаланы, днеиуан. ГАИ аусзуҩцәа амҩа еихҵәаны иркын, амашьынақәа ааҭымгылакәа изрывымсыратә. Аидара зқәызи ауаа зықәтәази ракәын иныркылоз, егьырҭ рыбла иабаӡомызт. Автобусқәеи а-«РАФ»-қәеи ракәын еиҳараӡак ииасуаз. Ажәлар ҭәны иақәтәан, ртачкақәеи реидарақәеи еихачаԥа амашьынақәа рыҩныҵҟа, ашьҭахьтәи ашәқәа иркылыргартә, ирықәын. Адәахьы иццакуан. Ииасуаз рхыԥхьаӡара акырӡа аҳәааҿы ишԥырҵәазгьы, уахь иеихоз даараӡа ирацәан.
Аҩныҟа ицоз агәарбжьара дныбжьалеит. Ирыҵакыз адгьыл акәакьҭаҿ рҭаацәара рнышәынҭрақәа амҩа иазааигәан. Ааигәаӡа, ианду данԥсы ашьҭахгьы, аандас иамаз амаӷра акәын. Иара, абрахь даавалацԥхьаӡа, ианду лыԥсҭазаара даналҵыз ашьҭахь ицахьаз мшқәак ракәын, иибаз аԥхыӡ ааигәалашәон. Усҟан, иихьаз ахәыҷқәа х-ҩык иманы, ргәарԥ уахьынҭшәоз амҩа дшангылаз, ианду анышәынҭра злаҟаз ала аанда даахыԥаны, агәарбжьара иқәшьыз асфальт днангылеит. Аҩны дшырбацыз лымаҭәақәа лышәҵаны, иауз лкалҭ азганк дҩаханы иахьылкыз, лызшьаргәацәк ааԥшуа, ашыр-шырҳәа дааиуан, ус ӷәӷәак далгазшәа, дааԥсаха, аха уи ухазыршҭуаз агәаӷ лхаҿы ианыԥшуан. Лмаҭа днаҭрысын, дыҩуа дналԥылеит, илаӷырӡ иҿашы, дахьибоз дгәырӷьаны, аха, «иҟарҵаз» азы игәы ихьуа, лара дрыцҳашьо. «Исзыжәу закәи, шәыԥсындаз?!» – лҳәеит лара, лхаҿы иацлахьан, дӡыӷраԥшьӡа дахьааиуаз, дгәыдикыларц дналыԥххылеит, аха лнапы аалҟьан, длымбаӡазшәа агәарԥ дынҭалеит. Алмаси иареи, уи лнапқәа кны, аҩныҟа дларгеит. Иахьнеиуаз иаб ибжьы иаҳауан: «Ари дыԥсуама, дгыланы дахьаа жәымбаӡои!» Аҩны днаганы даныладыртәа, Мардасоу дцәырҳаны дааԥшит. Аацәылашон.
Аԥсра лҭахымызт, шьҭа уаҳа шлыламызгьы. Аԥсҭазаара даараӡа бзиа илбон, бзабаа дук мбаӡакәа лымҩа дшанысызгьы. Ахәыҷы мшызҳа дызҳауан рҳәон, ирлас-ырласны абзиарахь иҽеиҭеикуан азы, азҳара дахыццакуантәа. Аҭакәажә лҭагылазаашьа даҽакала иҟамлеит, ирлас-ырласны лҽеиҭалкуан, амала аҵыкәкәарахьы, уи убла ихгылан. Илцәыуадаҩхон аидара шьҭыхра, дышнеиуаз ллымҳа иагхон, иара ус анаиааира лцәыхьанҭахеит, атәара лгәы ишҭамзгьы. Уахыла ашьҭалара лҭахӡамызт, арахь ирласны дааԥсон. Анҭыҵраз дацәаашьо дыштәаз, андәылҵра дахьӡомызт, дышнеиуаз лдәахьцашьа уамак дацәыԥхамшьо даарылахеит. Зызхара ззымфалоз лкрыфара еихсыӷьит, нас ҩы-мчыбжьа чаӷьа лбаалдомызт, лцәалжь цеит, аԥсра даналага хымш реиҳа дыкҿамхеит (дышьҭамхеит). Абри зегьы шықәсык аҩныҵҟала иҟалеит. Дшыԥсыз агәра узымго, арахь агәра умгар ԥсыхәа умамкәа иҟалеит, џьабаа уаҩы имырбацәакәа дықәҵит.
Аҭаацәара дуун азы, азала акәакь икҿагылан анду лиарҭа. Аӡынра амца ҭарҵон, ларгьы ахьҭа дакуамызт. Мардасоу, азала агәҭаны игылаз аишәа еиҵҳәаны дадтәаланы, иқьаад усқәа дырҿын, иҟазарҭак еиҿикаанӡа. Ианду дшышьҭалалак, ашьшьыҳәа дҩагылан, алашара ырцәаны, дыҩдәылҵны дцон. Ашьҭахьқәа, есуаха дааицыԥхьаӡа, лара акыр аамҭа аҟәардә дықәтәан. Уа дахьтәаз лхы лыкәаҽ, иаҳа лгәы раҳаҭны, дыцәон. Аӡӷабцәа реиԥш лшьамхқәа еиқәыԥсан. Нас данышьҭалоз ус лҳәон: «Сара саниалак, уҩдәылҵны уцоит, заа сзыцәаӡом, уа утәаз!» Ашьҭахь, дшыцәаз агәра игаанӡа, ддәылҵӡомызт. Аҟазарҭа анеиҿикаа, уа иусура мҩасуан, ихаҭа дышьҭалаанӡа. Лара дааиуан, аҟәардә днаханы днықәтәон, лшьамхы еиқәыршә, лыцламҳәа лгәы инадыргыланы, дыцәон. Лгәы анԥҵәалак, иаргьы дышьҭаларц иҭахын анылгәахәлак, ишылҭахымыз лиарҭахь дцон. Аҭакәажә лымацара аҟазаара лҭахымызт, азаҵәра дацәшәон, еснагь аӡәы длывагьежьлар лҭахын, аиҳараӡак лмаҭа. Ма аҭаца ҿыц ахәыҟаҵарҭаҿ длышьҭагылан, ма амаҵурҭаҿ, адәахьы… Аҭаца лԥсы анеибаклоз ыҟан, лабхәа иан лгәы уи ишлызҭаз цқьа илзеилымкааӡакәа. Ибзиашәа ҿымҭкәа илчҳауан. Аҷкәын иакәзар, ус рҳәон, шьҭа дышхаҵа наӡазгьы, иани, иаби, иаҳәшьадуи рҭакәажә ианлызгәаауаз, даргьы лара леиԥш иҟаларын ҳәа дрызԥшуан ирыцҳашьо.
Дышнеиуаз, уахыла дышьҭамлаӡакәан, лхы лыкәаҽ дшыцәаз, лиарҭа дықәтәаны, аалыршон. «Абри дыштәоу дыԥсуеит», – рҳәон, уахгьы-ҽынгьы лшьамхы еиқәыршәны дыштәаз збоз. Дышьҭалар дыԥсыр ҳәа дышшәоз Мардасоу дазхәыцхьан. Ҽынла илылшомызт, аха дгәагәо адәахьы, ауаа ахьыҟаз деихон. Алашара даҳәон, аԥсҭазаара лгәазыҳәон. Ианлылымшаҵәҟьоз, аҭӡамцқәа куа, ашә ахь днеиуан дындәылҵырц. Ҿыц илзеиҿыркааз лиарҭа анаҩсан иара аус иуан. Ҩын-ҩықәра ирықәыз аҭакәажә лыӷзбжьы ааҩлон. Уи лбжьы игәы иҵаланы, иара дзыԥхьоз аилкаара ицәыхьанҭан. Анаҩсантәи ауаҭах ахь ихшыҩ имшьҭырц иҽазикуан, аха уи ус имариамызт, абыргра мацара аӷызра шадыруаз шеиликаауазгьы. Иагьа ус ҟалҵахьан уи аҭакәажә, лыԥсҭазаара иалагӡаны, иагьа дгәаҟхьан, дшыҷкәыназ лхаҵа данлыԥха нахысгьы. Угәы иаанагарын шәы-шықәса инарҭысуаз уаҳа илзуурызеи ҳәа. Аԥсҭазаара дуузшәа иубаргьы, уи иралсны инҵәон иахьцалак. Абас лхы цқьа илзымдыруа, арахь лцәеижь макьана аԥсҭазаара алшо, ашьшьыҳәа «дхыԥсларц» азакәызма абасҟатәи аџьабаа аԥсҭазаараҿ изылбоз? Иагьа ус ду наугӡаргьы, ари зызԥшымыз уаҩ дыҟамызт. Уи иблаҿ уажәы иахьымҩаԥысуаз аус инаруамызт, ихшыҩ ҿаҳәан. Днеины дналҿаԥшлон, акгьы лҭахымызшәа анибалак, дхынҳәуан. Зны лыӷзбжьы анизымчҳаӡа, длызнеизар, лхыза лықәхны диан, ахьҭа дакуазар акәхарын, илызҳәомызт акәымзар. Лцәеи лыбаҩи еикәыршан, лыкрыфара акыр еихсыӷьижьҭеи, аҵыкәкәара даҿӡан. Ҽнак ани аԥеи ирыулак дҩадыргылеит… Мамоу, аарла иҩалыхан, аҟәардә аҿынӡа днаргазшәа ҟарҵан, днадыртәеит. Мардасоу уи длыҵгәаны дикын дкамҳарц, иан ашьаршьаф ахьынӡалыԥсахуаз. Уи дызҿыз дахьылгӡомызт, аҭакәажә аиарҭахь деихон раԥхьаӡа акәны. Лмаҭа иџьеишьон ианду ас лҽахьеиҭалкыз. Адырҩаҽны Мардасоу иан ҿылҭит, ианду луаҭахь ахь днеирц. Анду лиарҭа анаҩсан игылаз егьи аиарҭаҿ дыцәан. Ан дпарпаруан, аҭакәажә абас излалылшазеи ҳәа. Мардасоу иаб – «уи макьана
дбыздыруам дзеиԥшроу», – иҳәеит. Мардасоу иеиликаауан анду, маҷк деиӷьхазар, лиарҭаҿ дзаангыломызт, анаиааира даҳәон. Даҽа ԥыҭк ашьҭахь анду дықәтәан, лшьамхы еиқәыԥсаны, ус дыштәазгьы дыцәан, ианылҭахыз, уаҩы димыҳәакәа, лхала лмаҭа дахьтәаз дааины днатәон. Ҽнак лԥсеивгара лцәыцәгьахеит. Ирулак дҩадыргылан, аҟәардә днықәыртәаны, лиарҭа аарԥсахит. Данықәдыриа нахыс, лԥсеивгара иаҳагьы иуадаҩхан, аҵхагәҭанынӡа илызнамгеит.
Аԥсра зыхҟьоз Мардасоу усҟанҵәҟьа цқьа дазхәыцӡомызт, игәы иалан иара хымԥада ауаҩы иахьизԥшыз. Ианду аҵыхәтәантәи аамҭаз илҟазшьақәаз игәалашәонаҵ, аира аԥсра ахьацыз ибзианы иԥхьаӡон. Избанзар ауаҩытәыҩса иажәымҭаҽхаз ишьҭихуаз ахымҩаԥгашьақәа аԥсҭазаара алагәырӷьара иатәымызт. Иажәуаз игон иара иаамҭаз ишәҭуаз, уи иарҿиаз аизыҟазаашьақәа. Урҭгьы ажәуан, ҿыц ицәырҵуаз инарышьклаҳауа. Аиреи аԥсреи рышьхәа еивҵан, ацәгьеи абзиеи реиԥш. Ус ала зԥсы ҭаз игәы иҟаҷон. Иаб дахьыгҿахаз дныҩналан, абри дазхәыцуа дгылан; ачымазаҩ дыцәан азы диԥырхагамхакәа, даахынҳәит. Дара риешьараҿ дыҟан ишәы-шықәса азгәарҭарц ргәы иҭакыз абырг. Абыргцәа рхор далан, убасҟак шихыҵуазгьы. Уамак ашәа изҳәомызт, амала дкәашон. Ашьшьыҳәа иахьа хәлаанӡа иҩны аус иуан. Иагьа шоуразаргьы, имхы анирашәоз, даахыҵны ашәшьырҵаҿ днеины, иԥсы ишьаӡомызт. Амхы дахьаахыҵуаз, аҟәардә Амра ицәгылан, убри днықәтәон. Ҽнак ицәаҳәақәа рыбжарак ҩеигахьан еиԥш, акы иҿасызшәа ибеит, дкаҳан данаалҵ, иҽага зымҩа икаршәын, ихылԥа – егьи аганала. Иҟалаҵәҟьаз цқьа изеилымкаазт, ихылԥа аашьҭхны ихеиҵан, иҽага ааникылан, ицәаҳәақәа ҩеигеит, аха уаҳа шилымшоз аниба, иблахаҵ шыгьежьуаз, аҩны дааит. Ахәшәтәҩы дизаарган, иҷаҷақәа ихьуан, маҷк дышьҭаларц иабжьалгеит. Амра ихы иасзаргьы ҟаларын. Зынӡак дырзышьҭакуамызт, ианиҭахыз дгыло, ианиҭахыз дышьҭало мацара, мшқәак цеит. Имаҭацәа ателевизор иахьадтәалаз дааиуа даныҟалоз аҽны, иҽикәабар шиҭахыз аацәыригеит. Иԥацәеи иҭацацәеи ируазма, ахәшәтәҩы ӡык иқәимҭәарц иалымҳәахьази. Ас иҽымкәабаӡакәа аԥхынраз изычҳауазма, иҽикәабар рымуазар, аҩнеихагыла дҩықәнаны, иҽышкаижьуаз реиҳәеит. Аҽыкәабарҭа дҭарҵеит. Уи аӡыршы иқәиҭәалоз иԥацәа заҵагылаӡомызт. Арахь аӡә дицҭалар иуамызт. Дҭымҵӡозшәа анырба, ак ихьзар ҳәа ишәаны изнеизар, иԥсы маҷханы аӡыршы даҵатәан. Даарган, дышьҭарҵеит. Ҽымкәабаӡакәа хы-мшы иеиҳаны иззымчҳауаз, уи ашьҭахь хы-мшы иԥсы ҭан. Иҭаацәа дышрацәажәоз, иԥсы ааихыҵит. Ауаҩы, иҟазшьақәеи иҷыдарақәеи аԥсабареи анеинымаалалак, иԥсҭазаара иԥсахуеит. Абри акәын аԥсра закәыз ҳәа Мардасоу дазкылсит. Амала иҟалон уи аҭагылазаашьаҿ ауаҩы даннаргоз, иаҳҳәап, иааигәыдҵаны даныршьуаз. Нас, аибашьра ду аҿы иоухьаз ихәрақәа рымшала, иԥсҭазаара кьаҿхон, избанзар напҟазарыла иара ицәаҩеи аԥсабареи еинымаало иҟаҵан. Уи ианду инылҵыз иан илызнымҵит. Иан илықәрахаз аҿынӡа иара дзымнаӡеит. Аԥсҭазаара есааира икьаҿхон, Мардасоу иаб иаҟара изнымҵуазар акәхарын. Ма ихәыҷқәа рыԥсҭазаара наӡандаз!
Уаҳа уаҩы агәарԥ данықәимба, рчымазаҩ дныжьны, иахьцарыз изеилымкаакәа, акраамҭа дзыҩнамԥшыцыз иҟазарҭа ашә ааиртит. Ахышәқәа рыҩбагьы шаартызгьы, аҩныҵҟа даара шоуран. Аҵыхәтәантәи аамҭаз ара ихы изыҩнакуамызт. Аамҭа имамызт. Мадина лсахьа ахьықәгылаз аԥарда даахан, даҽа знык лымкаала инҭкаа иҭиҵаауан. Исахьеи лара лыуаҩреи ирыбжьаз гәеиҭар иҭахын, изыԥшаауамызт. Ашоурагьы мцхәы дархәыцуамызт. Зны-зынла урҭ, ашҳам рыбжьалазшәа, иааидгылар амуа, иеицәажәар амуа иҟалеижьҭеи, аиҳараӡак ахәшәтәырҭаҿ аҵыхәтәаны ианааидыҵуаз, адунеи ақәзаара уамак иҭахымкәа, иԥсхьаз аӡәы диҩызазшәа, амҩақәа дырнын, ишьапықәгыларҭа инымырӡо. Аамҭа цацԥхьаӡа, аиашаз, урҭ мшқәак шракәызгьы, иҭагылазаашьа дашьцылон, адунеи ахь дхынҳәуан, аха ишьараҵәҟьа дықәымлацызт. Иаԥхьа иқәыз аҳәызба хәыҷы аашьҭихын, асахьа ԥижәарц днадххылеит. Аҵыхәтәантәи игәҭакы наигӡаанӡа, иҽыззикыз зхаҟаиҵоз изеилымкаауа, дзыхԥшылоз аблақәа иаргьы дҭырҵаауан азы, дааҭгылт. Уи асахьа аҿаԥхьа дымчыдан. Ииҭахыз аԥҳәыс, иидеал, димбеи, дыҟамзи! Уаҳа ииҭахызеи! Иара дитәымхеит, ииҭахыз зегьы изҭодаз. Усҵәҟьа иааԥҵәаны алкаа
изыҟаҵаҵәҟьомызт, избан акәзар лара лхаҭагьы иара бзиа длымбози, ус ала дитәымхеи. Иаҳәызба, ахәҵәы еиларӷәӷәа иҵысуа ишикыз, инапқәа ааԥсардхан, наҟ инықәиршәит.
Агәашә бжьы аниаҳа, ахышә дынклыԥшит. Ҩ-тачкак рыманы, иааҭалт Алмаси, Радицеи, Џьарнаси. Алмаси Радицеи иеицыркыз атачка ааҵәа наӡак ақәын. Уи аԥшрала ичашылан. Мардасоу днеилыбзааит. Иԥшәмаԥҳәыси ихәыҷқәеи аидарақәа ирыҵалт иара ицынхәрас. Шәыр-қәырк, уҭраҭыхк, астәиала иаахәаны, наҟ ииаганы ирҭиизар акәхарын, акәымзар ачашыла злааргарызи. Ирласны иара дындәылҵын, асура шыҟаз днеин, ааҵәа атачка иақәхны, аҿаҳәарҭала иааникылан, аҩныҵҟа илеигеит. Ахәыҷқәа амла иакны иҟан, Алмас ирласны афатә рзаақәлыргылеит. Рандуи раб иаҳәшьеи, егьырҭ ахәыҷқәа раԥхьагыла, иааҭалеит. Рхқәа шыбааӡаз аниба, аҳәса ахәыҷқәа аӡахьы ишыргаз ауизымдырхуаз. Ачымазаҩ дахьынрыжьыз игәаԥхомызт, аха Мардасоу рықәҿимҭит, иаб дахьыцәаз иақәгәыӷзар акәхарын игәахәшәа.
− Сара Ԥсоу санбабго? – Џьарма иеиҳабы Џьарнас уахь дахьцоз шьыцигон.
− Ашкол шәҭалаанӡа, даҽазны санцо, Раҳаимеи уареи шәызгоит, – лҳәеит Алмас.
− Сара? – дҵәыуарц агьлыгмызт Ӡаба хәыҷы.
− Баргьы зны бзымгои.
Ахацәа зҵалашаз аидара аҳәсақәеи ахәыҷқәеи иахьырзынхоз Мардасоу игәы инархьуан. Асовет мчы анышьақәгыла нахыс, аҳәса рхы ишақәиҭыз нарыларҳәан, аусураз иҵаркит. Уи аамҭа анхыбгала, амч змаз ахацәа рымҩақәа кын, рус аҳәса наҵагылахырц. Егьа џьабаа ухәыҷқәа рааӡара иадубалозаргьы, аҭаацәара уаналалаак, ухатә ԥсҭазаараз угәы ҭынчзар акәын. Ахәыҷқәа рааӡара иус дуумзи. Уи азин имырхызшәа шибозгьы, ақәԥара аҭахын.
Иан лыԥшышьа ааигәамԥхазт, абаҳча хәыҷы дныҵалеит. Лара уахьгьы дыԥшуан. Лылахь еиқәын. Лҭацеи лԥеи реизыҟазаашьақәа лгәамԥхозар акәхарын. Агәарԥ еинаала, аҩны ԥшӡа, ауада маншәалақәа, азала, аҩны аган аҿы амчындыр, агәарԥ агәҭаны – ара, ашәшьырҵа – арҭ зегьы аԥшәмацәа аханатә рнапы злакыз рԥа иҭышәынтәалараз акәымзи. Еснагь акы игәы алаҟамызт иара, лара усҟан изымхоз лдыруазшәа лбон, – аԥҳәыс, ахәыҷы, ажәакала, ахатәы ҭаацәара. Ԥҳәыс данааига, аҭаца ҿа уи анасыԥ шизылчаԥара дашьҭан, лара лыхшыҩ ԥшқа излаԥнаҟышаз ала. Ус ада лхаҭа дҭынчмызт, лԥсыԥ алагаҩагареи лԥсҭазаашьеи еиқәшәомызт. Илымаз антикатә хаҿсахьеи иахьатәи аамҭала ихырҟьацәамкәа лҽеибыҭашьеи реилаӡҩара уанашьцылалак иузцәырнагон иаразнак уаҩ иблаҿ имааиуаз аԥшӡара аԥшқашьеи, аҩныҵҟатә гәыҭбаара абеиареи рцәаҩа. Еиқәаз лцәалжь мчызшәа раԥхьа аҽшунарбозгьы, уи илзааигәаз лҩызцәа рцәаԥштәы излалубаашаз аҟәымшәышәра агмызт. Лӡамҩа ажьиаҵәа ԥшқақәа лцәалжь рҭаҟаҵашьа, лыџьымшьқәа ахькыдыз ԥсабаратәла рыхәхәашьеи, лԥынҵа аиашашьеи, лқьышә хәыҷқәа ҭахә-ҭахәӡа реинаалашьеи, лыцламҳәа хәыҷи, лыхәда па аихыгашьеи збалак, абри аӡӷаб ибзианы дыздыруаз уаҳа лҽааиҭалымкындаз игәахәрын. Иара усҟан лара длеигәырӷьон, дахьызҳауаз, уаҳа иеиӷьны дышԥаҟалашаз ҳәа дышлыхәаԥшуазгьы, иҵегь дахьыбзиахоз игәы иҵнарԥраауан. Ԥҳәыс данааига нахыс, иԥшәма лыда даҽаӡәы дибомызт. Дбеиан ҩныҵҟала, дҭәын доуҳала. Ахәыҷы диаанӡа, диқәшәеит иара иидеал, еснагь ибла ихгылаз, дзызхәыцлоз, аха акраамҭа ихы инапаҿы иааигон, лара, иԥшәма, акгьы шылцәимҵәахуазгьы. Иԥшәма ԥҳәыс ҿа знгьы лыԥшӡара цқьа изгәаҭомызт, зынӡагьы дыԥшӡамызшәа ибон, аха ахәыҷы акрылҿаҵа, тәамҩахә уаҳа илымамкәа, аҩн ус рацәа даҿын, лаамҭа анааи, лусура калыжьуамызт, зегьы дрыхьӡарц. Абарҭқәа ахьибоз, игәы лызҭалон, лыԥшӡарак ацәаарақәа илаԥш иааҵашәалон. Ахшаара рацәа данранха нахыс, даҽа блак ала дизыҳаракын. Аха иара иидеал лахь ихы кыдымзар шамуазгьы, иԥшәма ԥҳәыс игәараҭа акала илырҭәуан.
Мардасоу ижь зқәыз аҵлақәа дынрыҵагылеит, ихаҭа изгәамҭаӡакәа, ихшыҩ уахь ицеит. Аҭыԥантәи ажь жәла џьашьахәын. Уахьынҳаланы уалахәнартә, қәак леиндаз иҵегь ибзиахарын. Афҩы хаа ҷыдала иахылҵуан. Закәытә ҩыз иалҵуаз! Убри
ажь афҩы хаа акәын иахыз. Аҵыхәтәантәи аамҭақәа рзы аҽаҩра маҷын. Аҭыԥантәи анхацәаҵәҟьа «акультуратә» жьы шкәакәа аиҭаҳара рҽазыркит, икультуратәым жьы ыҟазшәа. Ирҳәон аҭыԥантәи ажь зырчмазаҩыз шҳамк ааргеит ҳәа. Анхацәа аҩы еиқәаҵәа ҭарҭәон иахьцалак, аха уи злырхуаз аӡиас ӡы умгәа арчуан, адәқьан шьақар рацәаны иаладырӡҭуан азы, ршьақәӷәӷәара зҳауан. Аҩы еиқәаҵәа маҷк ирцәымӷахан, аҩы шкәакәа ықәдыргылон, ус ала аишәа иаҳа ирзырԥшӡомызт акәымзар. Ҩажәаҟа шықәса раԥхьа ажь еиқәаҵәа аҽарҿыцызшәа аира аҽазнакит, ажьҭрақәа рҿы макьана адац еиқәханы иахьыҟаз, амҩақәа рзааигәара, ԥыхьатәи ажь фҩы лаҳа-лаҳа аацәырҵыхт. Ибнатәкхаҵәҟьон иара, ажәытәра агәаларшәаны, уи ашьаҭақәа рыдгьылқәа рахь иеиҭаганы иеиҭазҳақәашаз ҟамлар. Абас ала уи иеиқәырхан, асасцәа иџьаршьартә, аԥыхьатәи аҳалалра цәырго. Уи ажь жәла аӡахәа Мардасоу имчындыр иақәын, акультура злаз ҳәа зхы зԥхьаӡоз џьоукы игәарԥ иқәыз афҩы хаа иаҵашьыцырц.
Убри ажьи иара иԥсҭазаареи акала иеидикылон абыржәы. Амала уи инарҵауланы азхәыцха уажәы имамызт. Ашьыжь иҽеибыҭаны андәылҵра иҽазирхиарц, даахынҳәит.
…Адырҩаҽны ахәылԥаз, Алмас ахәыҟаҵарҭа даныҩназ, ателехәаԥшрала адырра ҟарҵеит автобус, амина анаҵаԥжәа, уа иҭатәаз амилициа аусзуҩцәа х-ҩык шҭахаз. Иҭахаз рыхьӡқәа рҳәаанӡа, Алмас илдырит лхаҵа урҭ рхыԥхьаӡара дшалаз. Лыбла ихгылан ааигәа «аҩны иамкуа уара уоуп, уҭахызар уахьакыша уца!» ҳәа шиалҳәаз. Уаҳа згәаҵа цқьа иаалзеилымкааз лыԥшәма иалҳәаз усгьы лгәы иалан уажәраанӡагьы, уи игәы анырхара еснагь дацәшәалон, ирыбжьаҳашаз лыздыруамызт азы, аха асҵәҟьа даниарын ҳәа дгәыӷуазма, лхы шаҟәазшәа, илуаз, илҳәоз лҽылзақәмыршәо, лԥсы лылӡаауа днатәеит.
Убри аамҭаз, иҟалаз иԥшәма ԥҳәыс илеиҳәарц, ателевизор даадҵын, агәарԥ аҿы акәҷарақәа еизызцоз Варлеи лықәҿиҭит лхаҵа. «Унан, иҳацәҭахаз дзусҭоу удыруоу?!» – лылаӷырӡ аахыжжылеит лҽаныҩеиҵылх. Аҵыхәтәаны данылзааиз, иҟазшьақәа лгәаԥхомызт, уажәраанӡа илымбацыз акы дшалаҟамызгьы. Лгәы лыхьуан лара, лшьапқәа лыҵаҟәаларц агьрыгымхо, агәарԥ даақәсырц, дааиуан. «Абзиараз ҳәа сеиҳәарц дааизма ҟадыџь?!»
Ателедырраҭарала ирыларҳәаз лмаҳаӡеит ахәшәтәырҭаҿ зхаҵа имаҵ зуаз Мадина. Еилаҳәарак лыманы данаадәылҵуаз, ачаԥшьаҩ телефонла ахирург хада иҩныҟа ателефон дасуан: «Иҭахаз ҳзааргеит… Рыжәлақәа?..» Уи иеиқәылԥхьаӡаз дрылан Мадина уажәы-уажәшьҭан дааирын ҳәа дзызԥшыз. Лгәы маҷхан, атәарҭаҿ дзымнаӡакәа, лшьамхы лыҵаҟәалан, адашьма днықәҳаит. Дҩышьҭырхын, днықәдыриан, илхагьежьуаз лԥсы анаарга, рызҵаарақәа рҭак цқьа иҟалымҵазт, лԥсмаҷхара зыхҟьаз рзеилымкааӡакәа иаанхеит.
