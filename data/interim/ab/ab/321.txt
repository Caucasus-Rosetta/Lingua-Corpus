Џьума  Аҳәба
Аԥсуа ҩыра аиҭаираан

Ишдыру еиԥш, И. Сталин данԥсы (1953 ш) убри ашықәсан даныршь Л. Бериа, уаанӡа иаркыз аԥсуа школқәа, аабатәи акласс аҟынӡа аԥсуа школқәа иаадыртит.
Лыхнынтәи саан, уажәы Иу. Н. Воронов ихьӡ зху Аҟәатәи ахԥатәи аурыс школ аҟны, уадақәак алырхын, убарҟа сҭан, ажәбатәи акласс аҟны стәан (1954-1957 аҵара шықәсқәа раан. Директорс дыҟан В.К. Ҭарԥҳа.
Арҭ ашықәсқәа инаҵшьны изысҳәо, убарҭ ашықәсқәа раан, имҩа)ысит аԥсуа жәлар рыԥсҭазаараҿы акырӡа зҵазкуа аҭоурыхтә хҭыс дуқәа. Изыбзоуроугьы ажәлари ауаа нагақәеи реидгылароуп.
Сара сынхон Чалбашь ацҳа ааигәара. Убри аҟнытә, шамахамзар, ашкол ахь санцоз санаауаз, Дырмит Гәлиа игәашә савсны сцон. Шаҟантә дызбазеи, иҩны аҩбатәи аихагылаҿы, акресла дықәтәаны, мамзаргьы илабҷашь наиҵарсуа идумыз агәарԥ аҟны длаҩеиуа.
Ҽнак шьыбжьон, аурокқәа рышьҭахь, сышәҟәқәа сҩыҵакны, игәы-иԥсы адинхаҵарала иҭәу ауаҩы ауахәама дшахәаԥшуа еиԥш, Дырмит иҩны ааигәара саннеи, агәашә хәыҷы дҭыҵны, Европатәи амаҭәала деилаҳәаны, агалстуки ашлиапеи ихаҵаны, хаҵа шәпажәпак дидгыланы диацәажәон Дырмит  Иосиф-иԥа.
Рааигәара саннеи, сааҭгылан, снарыхәаԥшит икылкааны, слыхәаԥш акәым, рыбжьы саҳартә сырзааигәаны. Аҵакы иабасгәалашәо, аха сыԥсы ҭанаҵы исзаанхеит сшыннархаз, ашанхара , иџьасшьаз сзыргәааз ауп. Абри анбан аԥсуа анбануп ҳәа раԥхьаӡа ашәҟәы иансзаадырты инаркны, шамахамзар, арҵаҩцәа уеизгьы-уеизгьы ирҳәон ари анбан иҟазҵаз Дырмит Гәлиа иоуп, мамзаргьы ашәҟәы изҩыз иара иоуп ҳәа. Ашкол аҟны мацароума! Аҩны санааилак, аҵара змамыз сани саби ласы-лассы иӡбахә иалацәажәон, Дырмит, абас иҳәеит, Дырмит абас ҟаиҵеит  ма ашәҟәы иаҳзааишьҭит ҳәа. Урҭ ирыцлеит схаҭа ажәеинраалақәа рыҩра саналага.
Арҭқәа зегьы ианысзеицла, аныха аҟны сноугратә сқәыртә аҟынӡа агәра ганы сыҟан Дырмит аԥсышәала мацарала дцәажәоит, иарбан бызшәазаалак уаҳа акгьы издыруам, дагьцәажәом ҳәа.
Араҟа, ишысҳәаз еиԥш, агалстуки ашлиапеи зхоу ахаҵеи иареи аҷҷаҳәа диацәажәоит аурыс бызшәала, цәгьарак  сзиуз аҟара сизгәааит. Аха ашьҭахь, уажәы Аиааира зыхьӡу ашҭа ҭбааҭыцә аҟынӡа саннеи, сгәаара ианыхьшәашәа, ахәбатәи акласс инаркны изыҩуаз ажәеинраалақәеи, зны-зынла амшынҵа аҳасабала изнысҵақәоз тетрад жәпак сшәыра иааҭызган, арымӡ снықәтәаны, снахәаԥш-аахәаԥшны, «ишедеврыз»  сажәеинраалақәак снарыԥхьан,  ашырҳәа сҩагылан, сгәаара  ианыхьшәашәа сышьҭахьҟа саахынҳәын, уаанӡа исзымгәаӷьуаз, уажәы исгәаӷьып: «Аа, ижәбома, ажәеинраалақәа шызыҩуа» исырбап ҳәа стетрад кны иахьгылаз саннеи, аӡәгьы ыдҟамызт, агәашә хәыҷы аркын.
Саахынҳәгәышьеит. Иабаздыруаз, «сшедеврқәа» зныз стетрад дшеигәырӷьоз, иабаздыруаз, инапы аанкыланы, аԥсшәа иаҳәара мацара акәым, иаарласны убри ашықәс азы, ашықәс акәым, мчыбжьыкгьы мҵыцкәа иарманапы саҵагыланы хыбрак ҳаракык амардуан аҟны ахалара сышицхраауаз, аҷҷаҳәа аԥсышәала ацәажәара мацара акәым, Анцәа дыззылбааз ажәлар реиԥш,  сгәырӷьара аҿыҭреи, анапеинҟьареи шаҳаҭс сшыҟалоз.  Иабаздыруаз иаарыцқьаны фышықәса анҵлак ашьҭахь, ҳажәлар рдоуҳа, аԥааимбар аҵыхәтәан имҩахь данынаскьаргоз, азчы ҟаԥшьы хәыҷы сыҩнапык ирынҵаны, иорденқәа амедалқәа, адепутаттә дырга уҳәа изқәыз аныха еиԥш агара лахьынҵас ишсоуаз.
Иаалырҟьаны ашкол аҟны иааҳалаҩит Москвантәи акомиссиа аан, аусӡбарҭа ирыӡбуеит ақырҭуа нбан ацымхәрас, аурыс алфавит ииаргоит, ԥаса иҳамаз ашҟа идырхынҳәуеит. Ҳлазҵаар мап шылымкуаз шаҳдыруазгьы, ҳдиректор лазҵаара аамҭа ҳазҭодаз, аурокқәа кажьны ҳаауеит.
Иааулакгьы  ҳаҩналеит азал. Ианаамҭаз ҳнеизаап. Азал ипеи-пеиуа иҭәын. Хыхь апрезидиум ҭацәын. Ҳашԥшыз, даҽа шәык аҟнытә иааҩналан, инеиҵыхны игылаз астол инадтәалеит. Класск аҟны еидтәалақәаз, ҩыџьа хҩык ибзианы даҳдыруан, даҳбахьан, ҳиацәажәахьан, ажәа хьанҭақәагьы еимаҳдахьан, апрезидиум аҟны итәаз руаӡәк – уи аҵара-дырра аминистр Николаи Ерасҭа-иԥа Гергиа иакәын.
Дызлаҳдыруаз, иҳахьыз, сгәанала, аҳәара иаԥсоуп, избанзар, уаҟа, убри аизараҿы ииҳәазгьы  иханарҭәауеит, иаҳагьы иаанарԥшуеит ихы-иҿы.
Ақыҭа кҿахақәа рҟнытәи иааз аҵаҩцәеи, ақалақь иааӡаз аҵаҩцәеи ҳаиҟараны ахәшьарақәа ахьҳарҭаз, уаҩԥсӡык  иахьабалакгьы ҳатәамбашәа иахьҳахәаԥшуаз уҳәа, гәалақәак ҳауан, хәҩык аҵаҩцәа  ҳҽааибаҳҭан ҳцеит ҳхы ҳахашшаарц аминистрра ашҟа. Усҟангьы  иԥаҵәахьан аҭра иҭамгылоз сыбз. Уи рхы иадырхәан, сҩызцәа исыдырҵеит ҳгәалақәа сара исҳәарц. Сажәақәа рҵакы еицаҳзеиԥшын, аха еиҳамкәа еиҵам аҳәашьа. Санцәажәа ашьҭахь, иахьагьы сақәшаҳаҭуп, ииашаҵәҟьаны иахьсеиҳәаз  ажәа:
« - Уҿырпаӷьаӡа! Шәахьынтәааз шәца?!
– Ҳабацои? – иҵегьы сҽырпаӷьны. 
– Ақыҭахь, абнақәа рахь! – нас иҽаанкыланы – ахәыҷқәа еилаҳхуама, ақыҭауаа ақалақь уаа ҳәа. Уи ҟаҵашьа амаӡам. Убас рашәҳәа шәаазышьҭыз.
Ҳхынҳәып, аԥсуа нбан аԥеиԥш ахьырӡбуаз азал ашҟа. Зыӡбахә сҳәаз иаамышьҭахь, аҿарацәа иаҳзымдыруаз, ашьҭахь иажәа еиқәаҵәақәа аниҳәа ашьҭахь, аиҳабацәа изгәааны ихьӡ иахьырҳәоз ала еилаҳкааз дызусҭаз, апрезидиум аҟны итәаз аҩбатәи аԥсуа. УИ апрезидиум еиҳабыс иҟан Андреи Максим иԥа Ҷоҷуа иакәын. Урҭ аҩыџьа раамышьҭахь, апрезидиум аҟны итәаз Москвантәи иааз асасцәа ракәын, хҩык ауаа.
Азҵаара хада – ақырҭуа нбан ацымхәрас, ԥаса иҳамаз, кириллица ҳәа изышьҭоу, аурыс нбан шьаҭас иаҭаны ахынҳәра ашҟа. Москвантәи иааз, акомиссиа реиҳабы иакәхарын, дышԥацәажәоз, дзыԥхьоз ақьаад днахан, азал дааҳалаԥшын, иажәа инабжьаршәны ииҳәаз адунеихаан исхашҭуам, избанзар, ҳара аҿарацәагьы, абыргцәагьы ҳазегьы иаҳҭахыз ирԥшӡаны, ҿырԥштәык ааганы ус ҿааиҭит:
– Иацы, Гәдоуҭа араион аҟны, аԥсуа қыҭак ахь ҳцап, анхацәа ҳразҵаап ҳҳәан. Аҷандараҟа, ашколахь ҳцарц ҳашнеиуаз, уаанӡа ҳнеиаанӡа, ҳрыхьӡеит, ҳаԥхьаҟа инеиуаз ашкол ҵаҩцәа, ԥыҭҩык еицын. Амашьына аанаҳкылан, ахәыҷы иаҳагьы аиаша иҳәоит ҳҳәан, абыржәы ҳазлацәажәо ҳразҵааит ахәыҷқәа ашкол ҵаҩцәа. Рыхьӡқәа, рыжәлақәа, иарбан классу иахыҵәаҵәоу ианиҵеит. Рызегьы ирҳәазеи? Иаҳҭахым ақырҭуа нбан рҳәеит.
– Асабицәа рылоума азҵаара, аҳәынҭқарратә ус дуӡӡа ишышәыӡбуа? – ҳәа ҿааиҭит днақәыӷәӷәаны, хыхь итәаз аԥсуаа рахьтә ураӡәк, ихьӡ изышәҭаухзеи, аха уи ииҳәаз ажәа бааԥс, аҭакс азал аҟны, иааркьаҿны ииҳәази, изҳәази, уеизгьы-уеизгьы иҳәатәуп. Ажәа еиқәаҵәа  аҿыннаирха, изеиҳәоз аҭак ҟаиҵаанӡа, азал аҟнытә:
– Ԥсышьацәгьа уоуааит! – иҳәеит, уаанӡагьы издыруаз Хәыхәыт Бӷажәба.
Аҿарацәа – алапҟьацәа иҳалшоз акакәын – анапеинҟьара, ажәақәа ацаҳҵар ҳдәылырцон, усгьы мчыла иҩналаз, хыла-гәыла еилалаз азал маҷк ианҭынчраха, иаагәоуҭартә дааԥышәырччан, ицәажәоз асас дахь, ус ҿааиҭит.
– Аҳәатәеиқәшәара, ижәбоит, иҟалеит. Аԥсуа  ирыҩқәаз, Москваҟа ирышьҭыз, ҳара ҳаазгазгьы, уажәы, араҟа иҳарҳәақәази еицәыхарахеит, зынӡаск даҽакхеит. Иеицқәоу ҳазегьы ҳақәшаҳаҭуп, абас иҳаӡбап: – аԥсуа ҩыра ашьаҭаркҩы жәлар рышәҟәыҩҩы, аҵара-дырра аҭоурыхтә кандидат Дмитри Иосиф-иԥа Гәлиа ҳиазҵаап, ииҳәо ҳаҳап.
Адәахьы ҳдәылҵып. Иҳаздырӡомызт дара ирацәаҩны азал изыҩнамлаз, игылазаарын.
Еиқәыӡырҩуа иԥшын ажәлар.
Иадгылеит амашьына лас «Победа». Арныҟәаҩ дидатәалан Дырмит Гәлиа. Дааҭыҵит. Анапеинҟьара, ажәа ԥхақәа… Амашьына ашә ааиртын, илабҷашь наиҵаирсын, ашьшьыҳәа, ажәлар рышҟа днахырхәан, исгәаӷьын, иарма напы, днаҵагылан, хыхь дшыҩхалаз, дышиашаз, ажәак мҳәакәа, апрезидиум ашҟа дшааҩхалаз, иҩнапык рыла илабҷашь наиҵарсны, асасцәа рышҟа ажәа ԥхақәа нараҳәаны, еиқәыӡырҩуа иԥшыз азал ашҟа ихы рханы ажәа иҳәаанӡа, ажәҩан днаҵаԥшын, ишилшоз, зегьы ираҳартә:
– Сыԥсы шҭаз сааханхеит, сыгәҭыха анагӡара иҵегьы днақәыӷәӷәаны, - кириллица аурыс нбан зегьырла иаҳзеиӷьуп!!
Иҟалаз ажәала аҳәашьа амаӡам. Ишырҳәо еиԥш, уи зымбаз иан лымгәа дҭоуп. Асҟак шықәса ҵхьеит, ианагьы сыбла дыхгылоуп ԥҳәыс быргк. Лӡамҩақәа ирхьыкәкәон алабжышқәа, агәырӷьара алабжышқәа.
Аҵыхәтәан.
Хымԥада, иааркьаҿны иҳәатәуп, амҩа хьанҭа изнысыз, ҳаԥсеиқәырхага ҳанбан.
Раԥхьаӡатәи аԥсуа анбан иҭыҵит Қарҭ 1865 шықәсазы. Иҭыҵаанӡа еиҿкаан акомиссиа. ЕИҳабыс даман И. Бартоломеи. Активла далахәын К.Г. Шервашиӡе (Чачба).
Аԥсуа нбан, ашәҟәы хәыҷы (188 даҟьа), аԥхьажәа аҟны И. Бартоломеи иҩуан (иахьагьы акырӡа уазҳәо): ишааҩыз иаазгоит: «Букварь этот составлен в 1862 году комиссией состоявшей, под председательством моим, из членов Д.П. Пурцеладзе и В.Г.  Тригорова, при содйествии природных абхазцев: священника Иоанна Гегиа, прапорщика Георгия Курцикидзе и дворянина Симиона Эшба. Абхазский текст пересмотрен и исправлен в 1863 году князем Константином Георгиевичем Шервашидзе, а в 1864 году князем Григорием Александровичем Шервашидзе,  по предложению которых бзыбское произношение, сначала принятое в букварь, заменено общеабхазским».
Акыр шықәса анҵы,  аҵарауаҩ, атәылаҿацә аӡыргаҩ, арҵаҩы К.Д. Маҷавариани, иара иҵаҩы, жәибжь шықәса зхыҵуаз Дырмит Гәлиеи 1892 шықәсазы, акырӡа иԥсахны кириллица, ҳәарада, иааныжьны иҭрыжьит иахьагьы ҳхы иаҳархәо Аԥсуа ҩыра. 
Аха сгәанала, уеизгьы-уеизгьы иҳәатәуп изнысыз амҩа хьанҭа, иааркьаҿны.
Асовет мчы анышьақәгыла (1921 ш.) инаркны, 1954 шықәсанӡа аԥсуа нбан иԥсахын ԥшьынтә. Урҭ рахьтә еиҳараӡак иалацәажәатәуп руак.
Раԥхьаӡатәи аԥсуа лингвист, акьыԥхь ианиҵеит ақырҭуа нбан иаҳа ианаалоит, иаҳагьы иаҳзеиӷьуп ҳәа ақырҭуа алфавит. Сгәанала, ишырҳәо еиԥш, заказное аусумҭа, акырџьара рхы иархәаны, 1937 шықәсазы Аԥсны аобком апартиатә конференциа аҟны ирыдыркылаз ақәҵарала ақырҭуа нбан ашҟа ииаган аԥсуа ҩыра.

3.02.2014 ш.
