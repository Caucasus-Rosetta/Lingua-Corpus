
Цәгьа ишаноуп ҳа ҳдунеи,
Хыуааи ԥсыуааи зегь зхьыԥшу.
Аԥшьаҭыԥ уара уазнеи,
Цқьа иубарцаз узеиԥшу.
Иарбану ара узышьҭоу,
Ма џьарантәи уззыԥшу?
Иудыруама уа узҭоу
Аԥсҭазаара змаҭәахәу?
Узмырҭынчуа иарбан мчу,
Аҩысҭаа уихәхама?
Духашҭыма зегь зымчу,
Угәнаҳа еиҳахама?
Бзиабароуп зегь зку...
Ацәымӷра уа иҵугама,
Ма уԥсҭазаара зызку
Зынӡа даҽакхама?
Аҭыԥ иԥшьоу уазнеи лассы,
Уи амчра дыр қәнагала!
Нас ашьшьыҳәа унатәаны,
Угәы ашә аарты, умҟьала.
Усҟан еилыкка иунарбоит,
Ушуаҩытәыҩсоу уара.
Идыр, лыԥхалагь еилнаргоит,
Иҩашьаз ухаҿра.
Шәаԥшьны ицәыҵыҷҷоз мрашара,
Ԥсыуак дадызбалт убра.
Ԥсыуак дашьҭан алашара,
Дықәын адгьыл, дыԥшаауа...
Аҵх еиқәара шәҭит иаха,
Суада аԥенџьырқәагь лашоуп.
Ԥшьаала иҿыхеит амӡырха,
Сы бымбылла ихҟьаӡоуп.
Наҟ, анаҩсҟа, ахәаҿы,
Аԥҳә лаҟәақәа убоит цәашьҵас.
Ишәақь амаа нҭарс икны,
Ҷкәынак днеиуеит хаҵаҵас...
Арахә ҭагьежьуеит ахкаара,
Маҷк иҭалазшәагьы рқьаф.
Арԥыс ԥагьа ихаара
Лҿаԥхьа ицәыригоит алаф.
Рбаӷьк ахҵысҭаҿ ахәда ҭыхны,
Ҿааихак амаӡам, ҿнаҭуеит.
Аграпараҿ бышьҭа шьҭыхны,
Маӡа схыланы сцауеит...
Аҵх еиқәара шәҭит иаха,
Суада аԥенџьырқәагь лашоуп.
Ԥшьаала иҿыхеит амӡырха,
Сы бымбылла ихҟьаӡоуп.
Ахы еиҿаскит схәышҭаарамца,
Адәныҟа илеиуеит асырҳәы...
Сыҵагылоуп скәасқьа абарҵа.
Ҩ-шьҭак ҭыхуп асаҿы.
Ҿыц игәылшәаз ашәҭыш беиԥшуп са сгәаҿы,
Ԥхаррак снаҭоит бхаҿы еинаала саназхәыцуа.
Аҵх лашә салган саршәҭит уи са схаҭагьы,
Ҳакәша-мыкәша ссируп, фҩыхаауп зегь ирхылҵуа.
Быччаԥшь иацу хьы мрахәагоуп сара сзы,
Исҿахәмарлоит зынгьы сыҷкәынра саԥысуа.
Цәалашәарак снырт, саргәамҵуеит есқьынгьы,
Цәанырроуп сцәа-сжьы иҭагьежьуа, сзырдысуа.
Быбла разқәа ирхылҵуа аԥхарра самоуп сытҟәаны,
Уамак исмырзоз шьҭа зынӡа иаргамоуп.
Исҭахуп сыгәҭыха бысҭарц еиҟәшаны,
Аԥсҭазаарагь ус еиҳа иазгьамоуп.
Ҭаха снаҭом, уи сазхәыцуеит сара есҽны,
Илаша-лашоит сгәыӷра шәҭышны игәылҵуа.
Аҵх лашә ҳалган ҳаршәҭит уи ҳа ҳхаҭагьы,
Ҳакәша мыкәша ссируп, фҩыхаауп зегь ирхылҵуа.
Аҵх лашә аҵаҟа ашара сазхәыцуеит,
Амра ашәахәа хаақәа сгәыӷра рызкуп.
Лашьцарак еиԥхьышьшьаауа
сгәаҵа сҭахәыцуеит,
Ҩнуҵҟала иҿымцәаауа кәицк сзаркуп.
Сгәы еибафоит, аҭра иҭыцуеит,
Ицқьоуп, иаартуп уи зегьы рзы.
Алашьцарагь хәыҷы-хәыҷла исхыҵуеит,
Сашьҭам усҟан малк са схазы.
Инсыжьуам агәала сгәаҵаҿ ҵәахтәыс ҳәа,
Иаразнак иҭысхыр сҭахуп уи аԥсы.
Егьа сдырҟьаларц иаҿызаргь сыхҭысқәа,
Са сзыҳәа зегь реиҳа дхадоуп ауаҩԥсы.
Ашьыжь шараз ашәҭқәа дрылан дыԥшаауа,
Лнацәкьарақәа иркылԥхон амрахәага.
Исҿахәмаруан игәыбзыӷуа, еилыԥхаауа,
Ла лхаҿсахьа гәыҟаҵага.
Ԥшьаала иасуан уаҟа ԥшакгьы,
Ашәҭқәа ирылан еилыршәшәо.
Иацәымшәаӡо џьара хьҭакгьы,
Ирызҳауан иқашәқашәо.
Урҭ рҿаԥхьа снеин сангыла,
Маҷк ла лышьҭахьҟа днеихеит.
Даҽа шәҭқәак зымҩа еидкыла,
Лара лышҟа инасырхеит.
... Сшьаҳаиҭхеит уа сахьгылаз,
Зынӡа идысӡеит са снапқәа.
Цгәеиқәаҵәоума сымҩа исԥылаз,
Абас еицәыхьшәашәартә ҳагәқәа!
Амра ԥхон, шьыжьшәаԥшьгьы хыҵуан,
Адәқәа шәҭын илашаӡа.
Сымҩахь сцон, сыгәгьы сҭахәыцуан,
Лара ашәҭқәа дрылан дыԥшаауа.
Ашьха рымҵан аилыԥхаара,
Сгәы-сыԥсы зегьы зхьыԥшу, Ақыҭа ссир Аҷандара,
Џьанаҭ ҭыԥуп изеиԥшу.
Ашьха рҩаш еиԥш ахьхьаҳәа,
Икаҩуеит аԥсшәа ссиршәа ара.
Инхоит-инҵуеит аӷьараҳәа,
Ақыҭа ԥшӡа анхацәа.
Малны ирымоу уи ламысуп,
Рыԥсы ҭырхуеит ауаҩ изы.
Тәамҩахә рымам, усуп-ҳәысуп
Изҿу, ихьаҵшам аказы.
Аҷандара са сгәадура,
Сгәы-сыԥсы зегьы зызцаз,
Аԥсуа қыҭа адура,
Ҿырԥшыган исзырбаз.
Сгәы анеиҟарам саҭаауеит,
Сгәаҟра схасыршҭырц лассы.
Шәгәы ԥысҵәазаргь, сеиҭаауеит,
Аҷандараа сшәызгәыкны.
Ашьха рымҵан аилыԥхаара,
Сгәы-сыԥсы зегьы зхьыԥшу,
Ақыҭа ссир Аҷандара,
Џьанаҭ ҭыԥуп изеиԥшу.
Изжәуан ачараҿ сара аҩы,
Изжәуан зынӡа сацрала.
Сҿаԥхьа итәамзи еиҵаҩҩы,
Бзыԥаа дуқәа рхала.
Руаӡәк иҭеиҭәаӡон ирҭәны,
Ирыԥхны аҵәца гәарҭа.
Маҷгьы сымазма иҳәатәны,
Аха исаӡомызт аԥсгарҭа.
Ачара чаран нас ишԥа!
Ана-ара ауаа бӷаӷон.
Саргьы исыҵасын аԥша,
Иахьахәҭамыз џьа сагон.
Зназгьы игәасҭон са сшашьуаз,
Ашьақар ҩы сҿаҵа еимнахуан.
Зегь рбарҭамзи исзыԥшуаз,
Деилагама рҳәахуан.
Аҵәцагь нықәсыргылеит схы,
Ҩыла ирҭәны икәеи-кәеиуа.
Акәашара цәгьа ихҭакны,
Сама ицеит сгәаҭеиуа.
Аџьар гылан исзыԥшуан,
Џьоукгьы еинырҟьон рнапы.
Сара сықәԥраа скәашауан,
Аҵәцагь ықәгылан са схы.
Бзыԥаагь гылт зназы ишанхан,
Сҩынаҳагь дыччахуан.
Уи имжәуази ашампан,
Маҷк иаргьы дышьҭнахуан.
Ашәа сҳәеит, скәашеит, сгьежьит,
Аҩы шықәгылаз са схы.
Сыблахаҵгьы уа игьежьит,
Аҵәцагь ҭалазаап хланҵы...
Акгьы азыҳәан са сгәы нымхеит,
Сашьцәа абзыԥқәа рыгәҭаны.
Ауҳәансҳәанҳәацәагь усда инымхеит,
Аҳәатәы рысҭеит ирхианы.
Изжәит ачараҿ сара аҩы,
Изжәит зынӡа сацрала.
Сҿаԥхьа итәамзи еиҵаҩҩы,
Бзыԥаа дуқәа рхала.
Аҩы сашьит сара аҽны,
Сашьит, зынӡа ҽакала.
Сагьиит сара даҽа уаҩны,
Исымам зынӡа агәала.
Изжәуан ачараҿ сара аҩы,
Изжәуан зынӡа сацрала.
Сҿаԥхьа итәамзи еиҵаҩҩы,
Бзыԥаа дуқәа рхала.
Изҿузеи џьоукы?
Иашьҭоуп амал.
Адура рҽазкны,
Иқәуп адәы.
Иразҳәода урҭ,
Шәаанкыл, шәааԥшы!
Иабаҟоу, иабаӡи,
Ауаҩытәыҩса итәы?
Еизугеит, еизугеит,
Амал рацәаны.
Иалуху удыруама,
Цқьа еилкааны?!
Иабаҟоу абзиабара,
Иабаҟоу уа угәы?
Иҭаҵәҟьогь здыруада,
Уажә уара ухы?
Уаанкыл! Уаанкыл!
Уара, Ауаҩы!
Амалқәа ирмалу
Ауаҩ иоуп, Ауаҩы!
Аӡәы исеиҳәеит:
Уиашам уара.
Ҽаӡәы исеиҳәеит:
Ухагоуп уара.
Ахԥатәи исеиҳәеит:
Уреиԥшым ауаа.
Аԥшьбатәи игәеиҭеит,
Сшаҩызам абаа.
Ахәбатәи исеиҳәеит:
Уҽеим уара.
Афбатәи игәеиҭеит,
Сшыцәгьам зынӡа.
Ажәлар ахьгылаз,
Еиларкит рыхқәа.
Рымҩаҿ ирԥылаз,
Дгәарҭеит дара.
Аха хәшьарак
Иццакны иҟарымҵеит.
Гәыӷра лашарак
Рыгәқәа назцеит.
Саргьы издыруеит,
Мраҵас сзыԥхаӡом.
Шәаргьы ижәдырааит, Сеиԥш дҟалаӡом.
Сдунеи ҟьаҟьаҿ сгәы ҭбаа аартын,
Зегь рзыҳәан уи разын.
Бзиабарак ахьыԥшын.
Дгьыли-жәҩани ирызцауан,
Мра шәахәаԥшьны илашауан.
Уи зегь гәазҭоз зымҩа дгылан,
Аҟырҟырҳәа дыччауан.
Ашҳам ыршәуа дҳалагылан,
Ҳара ҳала уи дчауан.
Ҩысҭаа гәымхан, анцәа ицәымӷыз,
Цәгьамзар бзиа змыӡбауаз.
Шәаҳәабжьык ҳа ҳгәарԥ иҭыҩыр,
Иҳадигалон иара ауаз.
Ҳахьцалакгьы маӡа дҳашьҭан,
Иахьагьы уи дҳацраҳәоуп.
Шьҭа ҳабзиабара, ицасҳәагь,
Иҵәахуп, зынӡа имаӡоуп.
Агәы ахьыҟам, иччом алакҭа,
Агәаҵәа еилнамкаар, иԥсуп ахаҭа.
Агәы хәыҷуп, аха иҭбааӡоуп,
Бзиабара дуӡӡак аҩнуҵҟа иҭагӡоуп.
Амаӡа бзиа избаӡом,
Ибангьы са сзынхаӡом.
Аха имаӡамзаргь ҟалаӡом.
Аҩысҭаа дгылан дысзыԥшуп,
Сымҩа, сышьҭа дахьыԥшуп,
Усқәак ыршан исиркырц.
Убри азыҳәан имаӡоуп,
Сгәы иҭаҵәҟьоу шәоуп, изоуп.
Иаргаманы исызҳәаӡом...
Аҵх лашә салыхәхәа снеихоит,
Сымҩа сықәлан ԥхьаҟа сцоит, Цәымзак жәлар ирзасыркырц.
Ажәа мыцхәы ауаҩы дашьуеит.
Ацха мыцхәгьы ауаҩы дакуеит.
Аҩы мыцхәы ауаҩы даршуеит.
Абзиабара мыцхәгьы агәқәа аршәуеит.
Иумазар уара агәала,
Уи аҳәашьагьы ԥшаатәуп,
Сара стәала, уара утәала,
Нас еинраала иҟаҵатәуп.
Мап, ицәыргатәым араҟа,
Иҳабзоу, иҳагу зегь ртәы.
Иҳазҳәозар, нас абраҟа,
Ҳалацәажәап уаҵә ҳразҟы.
Аха ицәырга уара угәала,
Иаартны ажәлар идырҳа.
Угәаҵа иҭоумшьын ухала,
Аӡәы иҟаиҵозаргь ҽырмаҳа.
Агәала иаҭатәым алшара,
Маҷ-маҷ иафартә ҳара ҳгәы.
Агәала азнагатәым ашара,
Агәала ԥсыроуп ҵхагәазы.
Амза аҭәымҭаз аиҩхаа рцәажәо,
Арҩаш леиуан иццакны.
Усҟан смыцәа са сыгәжәажәо,
Хәыцрак саман сыхҭакны.
Аԥсабара цәажәон ԥшьаала,
Зқьы бжьы еилаӡҩон уамашәа.
Аха бжьы еиқәыршәала, ихиаала,
Слымҳа иҭаҩуан "абызшәа".
Ҿымҭкәа бгылан баргьы убасҟан,
Зегь ахӡыӡаауан ҳразҟы.
Сгәы сҭахәыцуан, саргьы игәасҭан,
Иара аԥсҭазаара аҵакы.
Маӡа иҿыхоз аԥсабара,
Дацны дҿыхон ҽа уаҩԥсык.
Аԥсҭазаарагь иара ахала,
Ҿыц иахалон даҽа ԥсык.
Ашәа рхыҩуан ахра дуқәа,
Ԥшьаала ишьҭыҵуан ахапа.
Зегь нхон, инхон "адуқәагь",
Рхыхь ихиаалон адоуҳа.
Сашьҭан аиаша, сашьҭоуп иахьагьы.
Ацәаара снахьыԥшын, исцәыӡт еиҭагьы
Сызусҭада адунеиаҿ?... Иахҭнысҵаргь сыԥсы,
Сиашан сеилкаамхар алшоит схаҭагьы.
Ижәдыруан бзиа сшышәзыҟаз сара,
Ижәдыруан шәа шәзыҳәан сшаԥылоз аԥсра.
Аха хьаас ҳәа са сҟашәымҵеит,
Аҳәызба нсылҳәан сшьа шәыблакьеит.
Бзиа шәахьызбоз иашәырхәон шәа шәхы,
Исшон сыбзиабара самеигӡа саргьы.
Шәара аамҭа жәгон, ижәгон,
Сынасыԥгьы сымхны ижәгон...
Геи-шьхеи сныҟәахьан акыргьы,
Абзиабара сыцын кыргьы.
Шәсеигӡомызт, иԥыжәжәон сгәы,
Сахьышәмыгӡарц азы сгәыхәтәы.
Маҷк аԥагьарагь шәылан шәара,
Акгьы шәхарамызт, иалан уи шәшьа.
Атәамбарагь ҟашәҵон шәа шәтәала,
Шәалаҟандаз усгьы иахьала!..
Абас маҷ-маҷ аԥсҭазаара цон,
Сыбзиабарагь сгәаҵа иҭанҵәон...
Ишәысҭеит уи шәара, инҭыркәкәаны,
Ишәысҭеит уи агәра ганы.
Уажәшьҭа сыччабжь шәа ишәаҳаӡом.
Шәыбзиабараз сылаӷырӡ ҭабаӡом...
Шәыҟаз адунеи шәабжан шәаргьы,
Ҳаиқәшәар алшоит аԥсҭазаараҿ зынгьы.
Иҟан ауаа, инхон хьыӡла-ԥшала,
Аӡәырҩы ираԥыргон сахьала, ԥшрала.
Ражәа раӡан, ишәан-изан,
Ражәеи руси еицын, еимадан.
Иҟан ауаа, иҟан намысла,
Ибеиан доуҳала, насыԥла.
Ауаҩ изыҳәан дыхәшәын ауаҩы,
Рыԥсгьы еихҭнырҵазеи ус шаҟаҩы?!
Иҟан ауаа, иашьҭамызт мал дук,
Инхон иаҩцамкәа, уалда.
Малс иныҟәыргоз раԥсуара акәын,
Уалс ирыдызгьы уи ахьчара акәын.
Иҟан ауаа, иҟан аӷламқәа,
Ажәак рзырҳәозма нас дара аԥсамкәа!
Аибарҽхәара урҭ ирымамызт ҵасны,
Арҽхәаԥхьыӡ шьҭырхуамызт иасны.
Иҟан ауаа, иззымдыруаз ахьымӡӷ,
Ирыман иаԥсаҵәҟьан дара ахьыӡ.
Ауаҩы дырҭиуамыз игәҭасны,
Ӷасгьы дҟарҵомызт изцасны.
Иҟан ауаа, зыжәлар рзы иҟаз,
Ажәларгьы ирдыруан дара ирзыҟаз.
Урҭ зегь еигәныҩуан, идырны рыгәшәа,
Ишԥассырыз насгьы рбызшәа!
Иҟан ауаа, урҭ зегь аԥсыуаан,
Аӡәк иеиԥш еидгылон, еизуаан.
Ражәа мчы аман, ражәа мцурамызт,
Ражәа ианықәны аӡыҵәҟьагь ржәуамызт.
Иҟан ауаа.
Зегь аршанхоит аԥсуа ицәаҩа,
Иажәа нага, имч, илша.
Иашәа рыцуп ахра, аҿаҩа,
Баа дук иаҩсуеит ихыԥша.
Ари иахьа акәым, ари иацы акәым,
Зқьышықәсала ишьҭых иааигоит.
Абжьаҟаза илшо лакәым,
Жәлар русқәа еилиргоит.
Ҩыџьа изыбжьаз ашьаус,
Рыуа, рҭахы еизганы,
Дахәаԥшырц урҭ рус,
Днарыбжьалеит зегь ӡбаны.
Зымҩа инарсны уа илабашьа,
Ихҭырԥа нахаирԥеит.
Цқьа дазхәыцуа иҳәоу артәашьа,
Рышҟа иажәа наирхеит.
Ажәлар ӡырҩуан ишьхныԥсылан,
Иажәа ԥырҟозма мамзар!
Рус дазнеиуан гәыла-ԥсыла,
Иахылымҵырц аӷьал-пал.
"Алаба заахаз" дымхьаҵӡеит,
Иҟаз шыҟаз зегь иҳәон.
"Ишԥазури, нас имӷьацзар,
Исну ахәра?" ҳәа дҳәацәон.
Абжьаҟаза усҟан ҿымҭуа,
Дгылан дизыԥшуан:
"Ҟалашьа амам ахәра знымҵуа," Игәаныла ак иӡбауан.
Ухәра ахәшә сара издыруеит,
Исырба арахь иаахтны.
Цәала-жьыла са исныруеит,
Узықәшәаз аусқәа ртәы.
Абас иҳәан абжьаҟаза,
Днеины ихәра уа днагәӡит.
Ашәымҭак ала уи аҟаза,
Ибз нахьишьын даахынҳәит.
Рнапқәа еимырхит убри ашьҭахь,
Абжьаҟаза рус иӡбеит.
Имҩахиган нас аӡә иашҭахь,
Ҵәыцақәакгьы рҳәеит.
Зегь ирыхәшәу абзоуп, дадраа,
Абз ауп ахәрақәа зырӷьо.
Дмыццакыроуп ауаҩ хатәра,
Баҩ злам ибз анирпато.
Ҽеи узымҳәозар, умцәажәан,
Уажәа аумҭан аԥша!
Аханатәгьы иҟан ажәа,
Ажәа иамоуп ахыԥша.
Адунеи ду ажәлар ҳрыла,
Зқьышықәсала ҳамҩа аауеит.
Анцәа иҳаиҭаз Аԥсынтәыла,
Хақәиҭрала ԥхьа ицауеит.
Аԥсшәа каҩлааит ҳара ҳтәыла,
Ҳбызшәа рҿыҵакзааит зегьы,
Ҭынч анхара, нас гәышԥыла,
Жәлар азықәԥоит иахьагьы.
Иарбан усзаалак уахьыҟоу,
Жәлар рыбзиабара шьҭых.
Нас инацца ламыск шыҟоу,
Урҭ рзыҳәа уҟамагь ҭых!
Унха-уӷьаца Аԥсны ашашараҿ,
Адунеи ду убжьы арҳа.
Еснагь уацыз аиашара,
Иуцыз Аԥсуара, Адоуҳа!
Иахьа акәӡам ухьыӡ ансаҳа,
Аԥсуа ҳәынҭқарра еиҿызкааз Аԥсҳа.
Мцала иқәылар аӷа ир,
Урҭ ирбашамызт хир.
Сузхәыцуеит даараӡа, Аԥсҳа,
Абар иахьанӡагь, иансызҳа...
Ишьҭых иукын Аԥсны абираҟ,
Кавказ ирылыҳәҳәон иарак.
Ҳәынҭқарра дуӡӡак чаԥаны,
Иукын араҵәҟьа, еиқәырханы.
Абарҭқәа еилыскааит иансызҳа,
Аԥсуаа еидызкылаз Аԥсҳа.
Хьӡыс иухырҵеит "Аҳәынҭқар",
Тәамҩахә умазу ес-шар?
Ҳаԥсуа хылҵшьҭрақәа еиқәырха,
Аӡәыкны еидызкылаз Аԥсҳа.
Абазгаа, аԥсилаа, мсымаа уҳәа,
Еицышьҭухит рхыԥша.
Ажәытә еиԥшгьы убзоуп уара, Аԥсынра зчаԥаз, Аԥсҳа!
Исҭан иахак
Цәаныррак. Хаала
Иасуан ԥшак,
Уа ԥшьаала, ԥшьаала.
Ҳаицын иаха,
Уа ҳхала, ҳхала.
Ҳаицуп уаха,
Уа ҳҟьалеит, ҳҟьала.
...Бысҟәаҵ уахак,
Сааныжь са схала.
Изҩып цәаҳәак,
Цәанырра хаала.
Ауадаҿ лашьцан,
Аҵх цахьан.
Ауадаҿ былран.
Ашара харан.
Аҵх иагәыларшәын
Ҩыџьа ибылуаз.
Аҵх иагәыларшәын
Илашаз, имаӡаз...
Аҵх уахак
Ицон икашьшьы.
Ауада ҿаҳан,
Иаркымызт цәашьы.
Аҿҿаҳәа ибылуан
Ауадаҿ зегьы.
Аҿҿаҳәа ибылуан
Уа аҩыџьагь ргәы.
Ус, шарԥазы,
Амцабзгьы еиқәтәеит.
Иԥхашьаз аҵхгьы,
Алацәа еиқәнаԥсеит.
Аҵх аблақәа
Ирбаз драӡеит.
Аҵх аблақәа,
Ирбаз рӡеит.
Ауаҩытәыҩса издыруам шаҟа дымчыдоу,
Анцәа иҿаԥхьа.
Аԥсабара азакәанқәа машәырла иҟамлеит,
Зегь раԥхьа.
Ауаҩытәыҩса издыруам иамоу ҵакыс,
Аԥсҭазаара.
Иахылҵуеит ашәарҭа иамоу хықәкыс,
Иԥсҭазаара.
Уахак иҭынчым ацәқәырԥа,
Иажәлоит, иасуеит аҟәара.
Иҭынчроуп ҳуадаҿ ҵхагәазы,
Маӡак цәырҵышт шарԥазы.
Ҳаҟоуп иахьанӡагь бареи сареи ҳхала,
Ҳа ҳзыҳәа адунеи зегь ҭацәуп, Бара џьара бхала, саргьы џьара схала.
Зегь рыла ҳаиԥшуп, ҳҩыџьагь ҳзаҵәуп
- (Лафны)
Аҵла абӷьыцқәа ҿышәшәоит,
Еиларҵәиуа аԥша иагоит.
Иахьак сара бсымбар ҳәа сшәоит,
Иахьа бсымгар, бгәырҩа сагоит.
Игәасҭеит иацы аҵкыс ишылашаз
Иахьа ла лхы-лҿы.
Ажәҩанаҿ аԥҭақәа еижәылон.
Еилыҵуан. Еиԥырҵуан.
Еилаӡҩон зынгьы.
Агаҿахь ацәқәырԥқәа жәылон,
Еиԥылон абахәгьы аӡгьы.
Урҭ рыхәаԥшра лакәын.
Ла лыблақәа ракәын,
Уажә ада
Асҟак иҟамлацт иразны,
Ажәада,
Иуарҳәоит ажәада,
Ажәала иузымҳәо. Мшаҽны...
Избада? Изаҳада?
Сгылоуп схьаақәа шьаҽны.
Раԥхьа данызбаз аҽны,
Лхахәы ԥшӡа шьқьыруа ихиаала,
Днеиуан дласны.
Сналхьыԥшит. Гаҿала...
Иҭыԥраа ицон са сыгәгьы.
Ацәқәырԥқәа еихыҵуан, еихалон,
Аҷнышқәа хәмаруан ирхала,
Амрагьы ԥхон игәыкны.
Иҟоуп еснагь са сгәы аҟны,
Уи лсахьа, уи лцәаҩа.
Мшаҽнеиԥш илашоуп ла лхы-лҿы.
Лыблақәа ирхылҵуеит ԥхаррак,
Аразра, ацқьара еиҳарак.
Абарҭ зегь ургоит утҟәаны
Аԥсҭазаара агәеисра ахьалаго.
Нас... Зегь ҿыцла иалагоит.
Избоит араҟа иссиру сахьак,
Имбго ацаҟь шәыгәра еиԥшу,
Жәытә аахысгьы еицакра зқәым,
Дгьыли-жәҩани рԥеиԥш зԥеиԥшу,
Ицқьоу, арҩаш ҭрысқәа иреиԥшу,
Зыбла гәыҭбаақәа гәыку,
Археи-ҿаҩеи зегь ззеиԥшу,
Сара сзыҳәан инцәахәу.
Иабыкәу рымаӡа ахьҵәаху,
Зыԥсҭазаара ас имҩасуа?
Иԥшӡоу, зыламыс хәашьым,
Ирԥырхагам аԥша иасуа.
Усгьы иныҟәом дара цасҳәа...
Араҟа дыҟам изаҵәу,
Еидгылоуп русқәа ианырҿу,
Илаша-лашоит рхы-рҿы.
Абар, нахьхьи, ахәаҿы,
Ҩнык гылоуп иԥшӡаӡа.
Амцхә ахҳәаара рҭахым,
Насҭха игылоу ишлаӡа,
Ашьха дуқәа ҳаракӡа.
Урҭ иурҭоит амч-алша.
Рықәцә аҟынӡа уаннаӡа,
Уа узы ишаҵәҟьеит, нас иша.
Иҿыжуа инеиуеит ауардын,
Амарда иаҿала.
Идыруп, ҳәара аҭахым,
Шьҭа ишажәыз аамҭала.
Зных инеиуеит аҳәысҭала,
Иара ацәаҩа еиқәырханы,
Ацәқәа ирыма еиханы,
Ахәҵаҳәагақәа рхханы.
Ашҭа дықәуп ан ахцәышла,
Лхьаа лгәаҵаҿ иҵәахуа.
Уи дызбо аӡәгьы иҳәарым,
"Ҳаи, дышԥафеи агәырҩа!.."
Уажәшьҭоуп са сгәы аназҩа,
Аԥсуа ицәаҩа, ихыԥша, Дылагылазаргь ашьа,
Уи анирԥшуам иҟазшьа.
Арҭқәа ус иаԥуп ҳәа ишьа, Аԥсуа дҵәуом аӡә иҿы,
Игәаҟра еиҭеиҳәом ианакәым.
Асас днеир иара иҿы,
Диԥылоит ихтны ихы-иҿы.
Избанзар аԥсуа дҳаракуп,
Иламыс дышьҭых дакуп,
Жәҩанаҿ иеҵәахә аркуп.
Ҳаи, дзеиԥшроу жәбанда,
Аҵеи лаша, аҵеи.
Амцхә дыхҭашәкцәаргьы сҭахым...
Унаскьеишь, мшәа, унаскьеи,
Ишьаҿа шеихиго сшәырбеи!
Иа, Анцәа ду, сыбжьы урҳа,
Машәыр иқәымкәа изырҳа,
Иани иаби ргәы еизырҳа!
Избоит араҟа иссиру сахьак,
Имбго ацаҟь шәыгәра еиԥшу,
Жәытә аахысгьы еицакра зқәым,
Дгьыли-жәҩани рԥеиԥш зԥеиԥшу,
Ицқьоу, арҩаш ҭрысқәа иреиԥшу,
Зыбла гәыҭбаақәа гәыку,
Археи-ҿаҩеи зегь ззеиԥшу,
Сара сзыҳәан инцәахәу.
Ашәымҭак ауп ибжьысыз,
Шықәсык нҭыкәкәеит.
Иннажьыз еидарак
Ҳаҵоуп, Еилазгаз рҳәаа
Ԥхыӡи лабҿабеи.
Ахьаа иазмырхәазгьы Дхаҵоуп.
Ашықәс ҿыц,
Ауаатәыҩса рышьҭра еиҵыҵырц,
Азқьышықәсақәа рхьаа иаҵақь
Игәынқьуеит.
Ҽаанбзиала! Ажәларқәа мыӡырц,
Аныҳәаҿа шьҭыхны,
Аҵәцақәа ркуеит.
Ныҳәоуп. Аԥсҭазаара мҩасуеит.
Зны ҭынчроуп,
Зных иҭагә-ҭасуеит,
Ԥсҭазаарак ныхуа...
Ашықәс ҿыцаз аамҭа еиҭасуеит,
Ҿыцла, Аԥсҭазаара еснагь
Иҟаларц ныҳәан.
Амшын цәқәырԥа еисо аԥсыӡ еиԥш,
Аԥсҭазаара ҳаисоит ҳаиԥхарс,
Иацы еиԥш, иахьагьы.
Маҷк ауп иаҳзаанхаз, нас
Адгьыл ааныжьны,
Ҳхалоит ҽа дгьылк ахь,
Ҳгәы иалан ҳазхьымӡаз.
Нас иаҵои маӡас...
Аԥсҭазаара ацасаз,
Иаҳцәыӡыз ҳахдырра
Ҳамч канаԥсеит.
Ихьаау аамҭа ицазоуп.
Ижәдыруаз,
Амшқәа хынҳәуеит...
Адгьыл хәынгаҳтәит,
Ҳазымычҳартә уаҳа.
Ҳакнаҳауп, ҳакнаҳа,
Ҳгьежьуеит адырдхеиԥш,
Аамҭа ҳаԥысны ҳцарцаз.
Ишәҭуам ашәҭқәагь иацы еиԥш.
Уԥеиԥш лаша убарцаз,
Ҳазшаз иахь иԥштәуп,
Даҳзыҟаларц
Ҳазегь лыԥхала.
Адгьыл хьчахарцаз,
Иҟалароуп аразра аҳас.
Еиҭаҳатәуп аҵла
Ихшьаау ацынхәрас.
Хыншьаларак ҳмоуӡеитеи уаҳа?!
Ижәдыруаз, адгьылгьы
Ишамоу аҵас Аҽрыцқьара, иаҵамларц гәнаҳа.
Аибашьра. Аибашьра.
Ашьа. Ашьра.
Амаалықь, аԥшқа,
Аҳәса, ахәыҷқәа...
Ицәгьоуп еидкылан
Арҭ ажәақәа рҳәара.
Иабаҟоу, ибжьаӡит џьоукы рхәыҷра,
Абџьар аанкыла ицеит еибашьра.
Избанзар аҭынчра хьчатәын,
Аԥсадгьыл дахымларц атәым.
Акырӡа иуадаҩуп зегь шыҟаз аҳәара,
Иҟаԥшьуп ақьаадгьы, иҟаԥшьуп ацәаҳәа.
Нарцәи аарцәи рҳәаа еилаган,
Аҩыџьарагь иақәымшәаз аван аган.
Избеит сыблала
Аибашьра ацәаҳәа.
Срылан убраҟа
Саазрылымҵуа аԥсцәа.
Анышә иамардон хаҵала иҭахаз,
Аха иҟамзи ибжьаӡӡаз,
Зхабар ҳәа ҟамлаз.
Срылоуп иахьанӡагь, срылоуп аԥсцәа.
Избозар ҳәа сашьҭоуп
Агәаҟцәа рбаҩҷа.
Аибашьра. Аибашьра.
Ашьа. Ашьра.
Амаалықь, ацшқа,
Аҳәса, ахәыҷқәа...
Ицәгьоуп еидкылан
Арҭ ажәақәа рҳәара.
Гәык-ԥсык ала аԥсшәа раҳҳәоит,
Хыуааи ԥсыуааи зегь еиԥшны.
Аӡә дхаҳгаларц ашәа изаҳҳәоит,
Ажәа ссирқәа еиҿартәны.
Ҟәардә еицаҟьак инықәкьакьаз,
Дналарсазшәа ус даанхоит.
Ауаҩдура уи дшазгагаз,
Ихымҩаԥгашьалагь иубоит.
Ажәа ҟәышқәа ирыԥхуеит дасны,
Ихгьы дҩахаӡеит ҵәҩанҵәы.
Имоу дарбан иара бӷасгьы,
Дахакьакьартә уигь аҵәы?!
Абас дшааиуаз иҽыркьакьа,
Хыхь деицгәарҭарц иҭахны,
Ҟәардәк сызхом иҳәеит, аԥагьа,
Маӡа-аргама, нас иаахтны.
Уи дыжәдыруеит ихьӡ сымҳәаргьы,
Папка дукгьы икуп ирҭәны.
Иаԥхьа ихырхәоит аҵмыҳәҳәаргьы,
Уаш дук иакәҵәҟьоушәа ҵаны.
Ирҭеит ҟәардәқәакгьы аамҭала,
Еидибалоит џьа баны.
Шьҭа дубашам аламала,
Дыҟоуп хшыла дкәабаны.
Ашьыжь дыҟан аӡлагараҿ,
Шьыбжьон фермак ныҟәигон.
Ашьыбжьышьҭахь ахадараҿ,
Дтәаны қьаадқәак еилиргон.
Ахәылбыҽха дцон аԥсшьара,
Аха ԥсшьарамызт иа изы.
Аҽны изалгаз амш лашара,
Иҩыр акәын днатәаны.
Иаашар, амчыбжь нҵәон, хәашан,
Даҽаџьарагь дмаҵзуҩын.
Дқьа дазхәыцны уа дҳәацәашан,
Маҷгьы еизигама аҳәатәы?
Ҳаи, уаҩду мыждак ҳидхалеит,
Уи дзакәыҵәҟьоу ҳәам, иҩым.
Зегьы ишырбоз дхалеит, дхалеит...
Аха далҟьеит, далҟьа, џьым.
Ажәа ҟәыш сызрыԥхуам сасны,
Уара иуқәнагоу, суаҩ ду.
Аҵәгьы ухьысшьуам са сузцасны,
Зегь ибарҭоуп Анцәа ду.
Иҟалозеи ауаҩы дцәыцәыр?
Ицәыӡуеит аламыс, ауаҩра,
Ус дышнеиуа наҟ "дҵәыҵәыр",
Зынӡа еицакуеит ихаҿра.
Их хабжь хәыҷ шԥеибои амдыр?
Уи аҭакс абасгьы сҳәоит:
Еиҳа еиӷьуп џьа шәеибамбар,
"Уи их ду беиа ибоит".
Аԥсшәаҳәарагь иаҭәеишьом,
Ҷышәра хәыҷык зҵаз.
Мап, саргь схы сызиаҭәашьом,
Зыламыз зыцәцаз.
Дгылан дцәажәон "аполитик":
Ареформа, ареформа, ареформа!..
Уи закәу, иҳәеит нас акритик, Жәлар ржьага аформа.
Ҭәа збаз ҭәа иҳәҳәеит ҳәа еизиҳәҳәон амал,
Дахатәан уи иҽырбаба, деиԥшӡан зынӡа аҟәарҭ.
Дхало, дхало, дхало, нас хланҵы дынҭалт...
Дукгьы игәиҽанӡамкәа иҵымҟьеи иҟәардә.
Дықәгылан есуаха телехәаԥшрала,
Жәлар ахшыҩ дирҵон, деицрала.
Арахь уихәаԥшыр, ихаҭа
Иакәзаап аӷьычцәа рхада!
Анхаҩы джьатәым нас "ԥсыӡла",
Аԥарагь иҭатәым, идыр.
Иулшозар, нас уицхраа,
Иҭ алшара, иҭ аҵәгәыр!
Уаламцәажәан, дад, Аԥсуара,
Уи азы иумаӡам азин!
Избан акәзар "тәым закәанла",
Уи аԥыруххьеит, џьым.
Амаҭ еиԥш иуҿыҵуеит ашҳам,
Адәы иқәырттоуп ужәӡы.
Ԥшьаала, уҽаанкыл, ушиашам
Ухала идырны ухазы.
Амилициа рформа ишәиҵан иҽырԥагьа,
Чын хәыҷыкгьы аниоу ҳуаҩ ду...
Са соуп иҳәеит, суа гәакьа,
Сизымдырзаап, дахьангылаз амҩаду!
Анхаҩы ииршәон даанкыланы "аштраф",
Цәгьа дазҟазан "апротоколгьы" аҩра.
Егьырҭ ирыхәодаз, еилазгодаз рқьаф!..
Иҟалар алшон рнапаҿы иԥсра.
Акрыздыруа еснагь даамсҭашәоуп,
Зегьы ирнаалоит ибызшәа.
Амдыр ԥагьа ииҳәо ԥсажәоуп,
Иа ихы ибозаргь уамашәа.
Арахә аџьыка дурбар иуҟәаҵуам,
Иҩуа иушьҭамлои дара.
Аԥара агьама збазгьы хьаҵуам,
Бзанҵгьы ирықәлом ааԥсара.
Дзықәтәаз амашьына ӷба дук иаԥсамзи,
Ауардынгьы имамызт, аха уи иацамзи.
Ихәда иахажьыз ахьы былдыз жәбанда,
Зегьы изырымҳәоз: "Ҳаи сикәыхшанда!.."
Сара салышәхыр шәсыркьаҭоит, Ажәлар дрылан ҳкандидат.
Уи даналышәх ҳамцахә кьаҭоит,
Са соуп иалхтәу, аа, сгәаҭ!
Аԥсуаа цома? дҵааит абырг,
Аԥсуаа нҵәеит, иҳәеит аҿа.
Аԥсуа хаҵа, дад, идыр,
Уажәа ишархәанчо ҳбызшәа!
Данцәажәо даԥсышәоуп,
дразуп анцәахша,
Дуцәнымхо дуҿаччоит, ихгьы наугәарԥха.
Аха иаҟара дыҵоуп, еиҩыжаан ҵаҟа,
Иумырбаӡакәа, аӡ улхны, иулеиҵоит аҵа.
