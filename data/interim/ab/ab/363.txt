
Белла Какоба

Ажәеинраалақәа

АҴХ ЛАШӘ                                                                             
                        
Ашьыжь шара снацгылан

Снықәлауеит адәы

Сыиҩызаха ҿыц иныҟәан 

Еихызгауа зшьапы


Сҿынасхахуеит сҳаҭгәын ашҟа

Схыцра сакуп сеимырхха

Ахаҳә хьшәашәаҿ иану ишҟа

Сымҩа нагоуп есшьыжьӡа


Сцарц ахьысҭаху наиасҳәоит

Аамҭагь иасҳәоит сангьежьуа

Уахык ԥхьара баҳзаа рҳәаргьы

Уныжьра сцәыцәгьоуп иахаҵа


Амра шәахәа жәҩан иназгаз

Наҟ инҭеигалоит аҭра

Сгҽырҩа иеиԥшу алашьцара

Насхаԥоит иеқәаҵәаӡа



Скасеиқәаҵәеиԥш исхаԥоит

Агәырҩа рыԥхны исханаҵоит

Усымбондаз аҵх лашә зынӡа

Узҭаху ҳәа ма аӡә дсырба.



           СКӘЫԤШРА



Сқәыԥшра қәыԥшрак иаламҩашьо

Ахаара аҵан, цәгьа иԥшӡан

Сқәыԥшра саб дамырԥхашьацызт

Сааӡара цәгьа инагӡан.


Ҭаацәа еиқәшәан са сызлыҵыз

Ламыс патула рыҩны ҭәын

Баҩхатәрыла аӡәы сиеицәамызт

Сааӡан бзиа, сыгәгьы ҭәын.


Сқәыԥшра иаҩызахар сажәрагь

Уи насыԥми ҳәа сҳәалон

Аха исԥеиԥшыз амш еиқәаҵәа

Иаҳа-иаҳа иаагәахон

Луанык иҵыҩны џьарантәи

Быжьқәак зынгьы исаҳалоит

«Бҽырӷәӷәа абааԥс афырԥҳәызба,

Бара бытәгьы наӡауеит…»



 АЛАШЬЦАРА


 Илашьцеит сызқәыз аԥсабара

Сахьа шәкла иеилаз са сдунеи

Сԥа заҵә звыршьааз ашьабысҭеиԥш

Сықәхеит сзаҵәха адунеи


Амра ԥхозар ихааны

Сгәаҵахь инеиуеит исырҳәны

Сазырԥхом сара акгьы

Амра ԥхозаргь ҩбаны.


Иҭшәеит сгәаҵа иҭаз аԥхарра

Алашара сцәыӡт, ицеит

Цәгьа сзықәгәыӷуаз сыԥсаҩҭкаара,

Алашьцара дысцәагеит.

Напы-шьашәала са сықәԥаргьы

Нас уа сықәгылан саҳәҳәаргьы

Исзыԥсахуам акагьы

Ирҭаххахьеит ус иагьаҩгьы.


Зԥа дызцәыӡ инышәнап змамкәа

Саԥхьа ибылхьоу, сзаҳәшьахаз

Сышәзалхуазар алашьцара

Сытҟәаны сызгаз…




СГӘЫ  РҬЫНЧНЫ  ИСЫМАМ  АԤСЫШЬА …

Сгәы рҭынчны исымам аԥсышьа

Сгәы рҭынчны сызгылом, сызтәом

Згәы ҭынчу рыбжьарагь сангыоу

Схаҿсахьа сҭынчуп азҳәом.


Сыгәҭыха наӡамкәа сыԥсыргьы

Аҵәуарагь, мап, исҭахӡам.

Сыԥсыршьҭахь сгәы иҭыхоз наӡаргьы

Сыҷкәын заҵә ишьҭа нхаӡам….


Имӷьаӡо ахәра ду соуит

Иаламӡо ыҟам агәыжә

Убри аҩыза аамҭа смоуит

Сеиҭартә еиԥш сԥа заҵә анышә.





СЫҨНАҬА

Зҭоурых дууз сыҩнаҭа

Хәыҷи-дуи ҳгәаӷырҭа

Зхаҿы зхаччоз иасымша 

Иҭацәуп уажә ҳаӷеиҭа


Сузгәаауеит сных схаҭа

Узблыр сҭаххахуеит нас ҩаԥхьа

Урыцҳасшьахуеит нас еиҭа

Снауԥырҵыхуеит наҟ шьҭахьҟа


Улшарақәа рацәаны 

Иааурԥшит аибашьра агәҭаны

Ақырҭуа ихымҭа уаганы

Угылан абна агәҭаны


Убылрагь иалагеит џьоукы

Аха ҳухьӡеит уеибганы

Узымблызгьы убри ауп

Ҳаԥхӡала укәабан убри азоуп.


Уԥшын аибашьра нҵәаны

Ҳанаауа ҳәа ҳа ҳгьежьны

Ҳааит, уаҳԥылеит уразӡа 

Измаӡам еиԥш агәырҩа.


Лахьынҵа цәгьа сыҩнаҭа

Игәырӷьо иччауаз злакҭа

Ашәеиқәаҵәа ухарԥаны

Уаанхеит иахьа уеибаны


Аӡә заҵәык сзыҳәан уажәшьҭа

Иаԥсам умч ашәара

Суҳәоит инарсны са сшьамхы

Сыԥҳа заҵә улзыҟала умшны.





















      
Кәыҵниаԥҳа  Илона

 ------   -----   ------ ----- -----

Шәҳаҭгәынқәа раԥхьа схырхәоит
Аԥсны азы иҭахаз
Ишәасҳәара сыздырам, ибжаны инхаз
Иҭабуп ҳәа шәасҳәоит, ҳашьцәа нхыҵынтә иааз
Аԥсни аԥсуааи рзыҳәан 
Хмеигӡара ҟазҵаз
Шәара шәзыҳәан сныҳәоит
Аԥсн ыеиқәзырхаз.


   АБЫРГ ИГӘЫРҨА

Ашҭа ҭбаа-ҭыцә ду агәҭаны 
Дгылоуп ашла, игәыҵаԥса инапы
Диџьабоит иԥа заҵә иахьымӡаз згәахәтәы
Игәнигоит иахьыцәгьахаз ас иразҟы.

Илабжыш мчыла илбаадо
Длаҩеиуеит дхәыцуа иара
Иԥсышьахеи, иуасиаҭқәа зеиҳәада
Знышә нап имоуз иԥа

Ихәыцрақәа ддыргьежьуеит ишьҭахьҟа
Иҵегь данмаҷӡаз иԥа
Иччабжь зҭыҩуаз ашҭа ԥшӡа
Иҟоуп уажә ус иууаӡа.


                                                                      Иун 7, 1993 ш.

                                                                       Пицунда.




         АԤСУА ДАХЬЫНХО АԤСНЫ АУП !


Кавказ тәыла ссирӡак ыҟоуп
Агеи ашьхеи рыгәҭаны
Ҳа иҳазгәакьоуп, ҳа иаҳтәылоуп
Ҳанхоит ҳара ҳгәы ҭганы



Аԥсы иеиӷьу иарбан тәылоу,
Ҳара ҳзыҳәан даҽакы?
Изаҳӡарии, џьанаҭ ҳаҟоуп
Аԥсны иқәынхо зегьы!


Дарбанызаалак иуеиҳәоит
Ашьхауарба ахьынхо шьхоуп
Аԥсуа даҽа ԥсадгьылк имам
Аԥсуа дахьынхо Аԥсноуп 

                                                                    Август 5,1993 ш.
                                                               Пицунда.
-----------    -----------    --------

Аԥҭа еиқәа рхылт Аԥсны ушьхақәа
Умра аҽаҵәахт зынӡа
Игәырӷьо икаԥоз ушьабысҭа
Ихнаҩеит абла разқәа
Умшын Еиқәа аҷнышқәа ихиаалоз
Иабацеи, унрыжьма дара?
Сыԥсадгьыл ухәрақәа ҿыцхама,
Амҳаџьырра иуннаҵахьаз?
Улахь зеиқәуи сымыш сыԥсадгьыл?
Иуџьабоума уҵеицәа иҭахаз?
Уԥшӡароума узыхҟьаз, о, Аԥсны?
О,сыԥсадгьыл, излоу са сы.
                                                                       Иун 25, 1993ш.
                                                              Пицунда.
Иҳаракӡоу абахә ацәқәаҿ
Ашьхауарба агәы ҭганы
Инаԥшы-ааԥшуа уаҟа иқәтәоуп
Аӷа изыҳәан ихианы

Усынтәи иара иабарҭоуп
Аӡыхь ианыҵнахуа ахы
Икеи-кеиуа уи аннеиуа
Ишыимырхәашьуа аӡәгьы

Аҟармаҵыс абжьы ҵарыхәҵәа
Игәырӷьаҵәа ианшәаҳәо
Иазыӡырыҩуеит ашьхауарба
Абла ҵар зегьы ирхьыгӡо

Амра амшын инӡаалоит
Алашьцара ашьха ихыуп
Усҟан алацәақәа нҭааргьы
Ашьхауарба агәаҽануп!

-------   --------    -----------


Алаӷырӡ иабылыз сан ллакҭа
Изалшом иубартәеиԥш уи еилыхха
Аҟәыӷара зныԥуаз сан лхы-лҿы
Ашәиқәаҵәа акәыршоуп  иҭыҟҟаны

Агәыцқьара, ақьиара, убриак лзынхеит
Еицакт лхаҿсахьа, зынӡак даҽаӡәхеит
Дыздыруаз лҩызцәа илывсны ицауеит
Дагеит агәырҩа цәгьа , дама ицаӡеит…







                                                   Руслан Какоба ихьӡынҩылоуп.


Арԥарцәа гылт ирыхьчарц аз
Ашәарҭа иҭагылаз Аԥсны
Изызҳауа аԥсуаа ҟамларцаз
Рыԥсадгьыл ԥшӡаҿы исасны

Мыц зымҳәацыз иԥсуа шәақь има
Ддәылҵит Руслангьы иҩны
Дцеит иԥсадгьыл ихьчарцаз
Имшаҭакәа иақәиҵар ихы

Иара исҟан дышмаҷызгьы бџьарла
Игәы иеҭамԥеит, ишьа еилашуан
Дзымжьацыз иԥсуа шәақь има
Руслан уа иаӷа дизыԥшуан.

Арԥарцәа иқәлаз, иҩызцәаз,
Уажә дзабашьран дыҟаз иара
Изхаҵомызт ианиқәшәагьы рхымҭа
Рнапаҵаҿ ишыҟаз иԥсра

Иани иаба убысҟан игәжәажәо
Рԥазаҵә иаара иазыԥшуан
Аха усҟан игәҭыха мҳәаӡакәан
Наӡаӡа иара дҭахахьан

Дҭамхеит уи баша машәырла
Бзиа иибоз, изгәакьаз итәыла
Ихы ақәиҵеит уи Аԥсынра
Хьӡы игарцоуп ахаҵа дзиуа.

                                                                   Октиабр 5, 1992ш.


                                                         


------   ----   ----   


Сыԥсҭазаара дналаԥалан
Ишьҭа иниҵеит асаҿеиԥш
Ахәы иаҵәа снықәиргылан
Нас дыбжьаӡит уи ахҿеиԥш.

Дызгоз аамҭа насывсит
Аԥшатлакә еиԥш иласӡа
Сразҟы ашьхақәа дырхысит
Сылаԥш шыихыз хараӡа

Ицашьагьы иаашьа  иеиԥшхеит
Амрагь нӡаалеит амшын
Анашана збаҵәҟьаз сиеиԥшхеит 
Уи сыԥсҭазаараҿ акын

Еишьҭало ицон ацәқәырԥақәа
Ихыҽҽоз наргон схьаа
Ирацәахон са сгәырҩақәа
Ҳшеибамбоз сдыруан заа…
